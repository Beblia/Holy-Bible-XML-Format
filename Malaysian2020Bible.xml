<?xml version="1.0" encoding="UTF-8"?>
<bible translation="Malaysian 2020 (Perjanjian Baru Bahasa Melayu Maluku Utara)" status="Perjanjian Baru Bahasa Melayu Maluku Utara @ Lembaga Alkitab Indonesia 2020" link="https://www.bible.com/bible/2975/MAT.1.PB%20MMU">
	<testament name="New">
		<book number="40">
			<chapter number="1">
				<verse number="1">Yesus Kristus itu turunan dari raja Daud deng bapa Abraham. Ini Dia pe orang tua dulu-dulu pe nama-nama:</verse>
				<verse number="2">Abraham pe ana Ishak, Ishak pe ana Yakub, Yakub pe ana Yehuda, deng Yehuda pe sudara-sudara yang laeng.</verse>
				<verse number="3">Yehuda pe ana Peres deng Zerah, dari dia pe bini Tamar. Peres pe ana Hezron, Hezron pe ana Ram,</verse>
				<verse number="4">Ram pe ana Aminadab, Aminadab pe ana Nahason, Nahason pe ana Salmon,</verse>
				<verse number="5">Salmon pe ana Boas dari dia pe bini Rahab, Boas pe ana Obed dari dia pe bini Rut, Obed pe ana Isai,</verse>
				<verse number="6">kong Isai pe ana Daud. Daud itu yang jadi orang Israel pe raja. Daud pe ana Salomo dari dia pe bini Batsyeba. Batsyeba itu Uria pe bini dulu.</verse>
				<verse number="7">Salomo pe ana Rehabeam, Rehabeam pe ana Abia, Abia pe ana Asa,</verse>
				<verse number="8">Asa pe ana Yosafat, Yosafat pe ana Yoram, Yoram pe ana Uzia,</verse>
				<verse number="9">Uzia pe ana Yotam, Yotam pe ana Ahas, Ahas pe ana Hizkia,</verse>
				<verse number="10">Hizkia pe ana Manasye, Manasye pe ana Amon, Amon pe ana Yosia,</verse>
				<verse number="11">kong Yosia pe ana Yekhonya deng ana-ana laeng waktu bangsa Israel dapa buang di Babel deng dapa jaja di sana.</verse>
				<verse number="12">Turus, waktu bangsa Israel so pulang dari Babel, Yekhonya pe ana Sealtiel, Sealtiel pe ana Zerubabel,</verse>
				<verse number="13">Zerubabel pe ana Abihud, Abihud pe ana Elyakim, Elyakim pe ana Azor,</verse>
				<verse number="14">Azor pe ana Zadok, Zadok pe ana Akhim, Akhim pe ana Eliud,</verse>
				<verse number="15">Eliud pe ana Eleazar, Eleazar pe ana Matan, Matan pe ana Yakub,</verse>
				<verse number="16">kong Yakub pe ana Yusuf. Yusuf ini yang kawing deng Maria, kong Maria ini yang kase lahir pa Yesus. Yesus ini suda yang orang jaga pangge pa Dia Kristus, Raja yang Tuhan Allah janji mo kase slamat pa manusia.</verse>
				<verse number="17">Jadi mulai dari Abraham sampe pa raja Daud, ada ampa blas turunan. Dari raja Daud sampe waktu bangsa Israel dapa buang deng dapa jaja di Babel, ada ampa blas turunan lagi. Kong dari bangsa Israel hidup di Babel sampe waktu Yesus Kristus lahir, ada ampa blas turunan.</verse>
				<verse number="18">Yesus Kristus lahir, pe carita bagini: Maria, Yesus pe mama itu so baku janji mo kawing deng Yusuf. Maria ini bolong tau laki-laki, tau-tau dia so hamil. Maria hamil karna Roh Kudus.</verse>
				<verse number="19">Yusuf ini orang yang hidup butul pa Tuhan Allah pe muka. Waktu dia tau Maria hamil, dia barencana dalam hati mo kase tinggal pa Maria deng babadiam. Barang, dia tara mau biking malu pa Maria di orang banya pe muka.</verse>
				<verse number="20">Tapi waktu Yusuf masi pikir-pikir dia pe rencana itu, Tuhan Allah pe malaekat datang pa dia dalam mimpi, kong bilang pa dia, “Yusuf, raja Daud pe turunan. Ngana tara usa tako ambe pa Maria jadi ngana pe bini, karna ana yang ada pa dia pe dalam puru itu dari Roh Kudus.</verse>
				<verse number="21">Maria mo melahirkan ana laki-laki satu. Kong ngana musti kase nama pa ana itu Yesus, barang Dia itu nanti yang mo kase slamat pa Dia pe umat dari dorang pe dosa-dosa.”</verse>
				<verse number="22">Samua itu Tuhan Allah so bilang dulu pa Dia pe nabi, kong skarang samua itu so jadi. Yang Tuhan Allah bilang itu bagini,</verse>
				<verse number="23">“Nanti ada nona satu yang bolong tau laki-laki, mo hamil. Dia mo kase lahir ana laki-laki satu, kong orang-orang mo pangge pa Anak itu, Imanuel.” (Imanuel dari kata Ibrani, yang pe arti, ‘Tuhan Allah ada sama-sama deng torang’).</verse>
				<verse number="24">Bagitu Yusuf bangun tidor, dia biking samua yang Tuhan Allah pe malaekat bilang pa dia. Dia ambe pa Maria jadi dia pe bini.</verse>
				<verse number="25">Tapi Yusuf tara tidor sama-sama deng Maria sampe Anak itu lahir. Bagitu Anak itu so lahir, Yusuf kase nama pa Dia, Yesus.</verse>
			</chapter>
			<chapter number="2">
				<verse number="1">Yesus lahir di Betlehem di daera Yudea, waktu Herodes jadi raja di sana. Waktu itu, babarapa orang yang pintar lia bintang pe arti, dorang datang dari bagian timur pigi di kota Yerusalem.</verse>
				<verse number="2">Dorang tanya pa orang-orang di sana, “Di mana e, orang Yahudi pe raja yang baru lahir? Barang, torang lia bintang satu di timur yang kase tanda Dia so lahir. Torang datang skarang mo semba pa Dia.”</verse>
				<verse number="3">Pe dengar dorang bilang ada raja yang baru, raja Herodes hawater, bagitu lagi deng samua orang yang ada di kota Yerusalem.</verse>
				<verse number="4">Jadi, raja Herodes suru kumpul orang-orang Yahudi pe imam-imam kapala deng guru-guru agama Yahudi yang ahli lima kitab Musa. Kong dia tanya pa dorang, “Coba kase tau pa kita, di mana Mesias, Raja yang Tuhan Allah janji itu akan lahir?”</verse>
				<verse number="5">Dorang jawab, “Dia mo lahir di Betlehem, di daera Yudea, karna Tuhan Allah so bilang dari dulu pa Dia pe nabi, kong itu so tatulis di Kitab Suci bagini,</verse>
				<verse number="6">‘Ngoni orang-orang Betlehem di tana Yehuda. Biar ngoni pe kota kacil, tapi akan jadi kota penting dari samua kota yang ada di Yehuda. Karna dari ngoni pe kota itu akan muncul pemimpin satu yang mo pimpin Kita pe umat, orang-orang Israel, sama deng gembala yang jaga dia pe domba.’ ”</verse>
				<verse number="7">Pe dengar bagitu, raja Herodes pangge babadiam pa orang-orang yang pintar lia bintang itu. Turus dia tanya-tanya pa dorang, supaya tau pasti tempo apa dorang lia bintang itu muncul.</verse>
				<verse number="8">Abis itu, dia suru pa dorang pigi di Betlehem. Dia bilang pa dorang, “Ngoni pigi suda di Betlehem, kong cari bae-bae Anak itu. Kalu ngoni so dapa pa Dia, ngoni bale kase tau pa kita supaya kita me pigi ka sana semba pa Dia.”</verse>
				<verse number="9">Abis dengar raja Herodes bilang bagitu, dorang barangkat. Waktu dorang pigi, kage bintang yang dong perna lia di timur bajalang lebe kamuka dari dorang kong berenti pas di atas Anak itu pe tampa tinggal.</verse>
				<verse number="10">Waktu dorang lia bintang itu, dong paling sanang skali.</verse>
				<verse number="11">Kong waktu dorang maso di dalam ruma, dong lia Anak itu ada deng Dia pe mama, Maria. Turus, dong berlutut semba pa Anak itu. Dorang buka dong pe tampa harta kong kase kaluar barang-barang mahal yang dong bawa la kase pa Anak itu. Barang-barang yang dong kase itu: mas, kemenyan deng minya wangi mur.</verse>
				<verse number="12">Abis itu, Tuhan Allah kase mimpi pa orang-orang yang pintar lia bintang itu. Tuhan Allah bilang pa dorang supaya jang bale ulang pa raja Herodes. Jadi, dorang pulang pa dong pe daera iko jalang laeng.</verse>
				<verse number="13">Waktu orang-orang yang pintar lia bintang itu so pulang, Tuhan Allah pe malaekat kase tunju dia pe diri pa Yusuf dalam mimpi. Malaekat itu bilang pa dia, “Yusuf, bangun suda! Bawa Anak itu deng ngana pe bini kong lari di tana Mesir. Ngoni tinggal di sana suda sampe Kita kase tau tempo apa ngoni bale ulang kamari, barang raja Herodes sementara cari Anak itu la mo bunu pa Dia.”</verse>
				<verse number="14">Pe dengar bagitu, Yusuf bangun, kong malam itu suda, dia bawa dia pe Anak bini, turus lari di Mesir.</verse>
				<verse number="15">Dorang tinggal di sana sampe raja Herodes mati. Samua itu jadi sama deng yang Tuhan Allah so bilang dulu pa nabi bagini, “Kita pangge Kita pe Anak la kaluar dari tana Mesir.”</verse>
				<verse number="16">Waktu raja Herodes tau, orang-orang yang pintar lia bintang itu tara iko apa yang dia bilang, dia mara skali. Jadi dia hitung waktu mulai dari dorang pertama kali lia bintang itu, kira-kira dua taong lalu. Turus dia suru dia pe orang-orang pigi di Betlehem deng kampong-kampong yang dekat di situ la bunu pa samua ana laki-laki yang dong pe umur dua taong ka bawa.</verse>
				<verse number="17">Waktu dorang bunu pa ana-ana itu, apa yang Tuhan Allah bilang dulu pa nabi Yeremia so jadi, bagini,</verse>
				<verse number="18">“Di kota Rama, ada suara orang manangis karna sedi skali. Rahel manangis karna dia inga dia pe ana-ana. Tara satu orang yang bisa hibur pa dia karna dia pe ana-ana so mati.”</verse>
				<verse number="19">Waktu raja Herodes so mati, Yusuf masi di Mesir, kong dia mimpi Tuhan Allah pe malaekat satu datang, turus bilang pa dia,</verse>
				<verse number="20">“Yusuf, bangun suda. Bawa ngana pe Anak itu deng Dia pe mama kong bale di tana Israel, karna raja Herodes deng orang-orang yang mo bunu pa Anak itu so mati.”</verse>
				<verse number="21">Pe dengar itu, Yusuf bangun kong bawa Anak itu deng Dia pe mama pulang di tana Israel.</verse>
				<verse number="22">Tapi waktu Yusuf dengar Arkhelaus so jadi raja ganti pa dia pe papa Herodes di daera Yudea, Yusuf jadi tako pulang ka sana. Turus, Tuhan Allah pe malaekat kase tau pa Yusuf dalam mimpi, supaya jang dia pigi di Yudea tapi pigi di daera Galilea.</verse>
				<verse number="23">Waktu dorang sampe di daera Galilea, dong tinggal di kota satu yang pe nama Nazaret. Itu jadi sama deng apa yang Tuhan Allah so bilang dulu pa nabi-nabi bagini, “Dia itu akan dapa sebut, orang Nazaret.”</verse>
			</chapter>
			<chapter number="3">
				<verse number="1">Ada satu orang dia pe nama Yohanes, dia jaga baptis orang. Satu kali bagini, dia pigi di daera Yudea di padang gurun, tampa yang jao dari kampong. Di situ, dia jaga kase tau Tuhan Allah pe pasáng pa orang-orang. Dia bilang,</verse>
				<verse number="2">“Bertobat suda kong iko pa Tuhan Allah, karna so tara lama lagi Tuhan Allah mo Berkuasa sebagai Raja pa orang-orang yang percaya pa Dia.”</verse>
				<verse number="3">Yohanes itu orang yang dulu Tuhan Allah bilang mo datang, kong itu ada tatulis di kitab nabi Yesaya bagini, “Nanti ada orang yang bicara kuat-kuat pa orang-orang di padang gurun. Dia bilang, ‘Buka jalang untuk tarima pa Tuhan, kase lurus jalang la sambut pa Dia.’ ”</verse>
				<verse number="4">Yohanes pake juba dari unta pe bulu-bulu. Dia pe ban dari binatang pe kuli. Dia pe makanang boto-boto deng madu utang.</verse>
				<verse number="5">Waktu itu, banya orang datang pa Yohanes. Dorang datang dari kota Yerusalem, dari samua tampa laeng di daera Yudea, deng dari daera-daera di sekitar kali Yordan.</verse>
				<verse number="6">Dorang mangaku dong pe dosa-dosa, turus Yohanes baptis pa dorang di kali Yordan.</verse>
				<verse number="7">Ada lagi banya orang Yahudi dari aliran Farisi deng aliran Saduki datang pa Yohanes la mo minta Yohanes baptis pa dorang. Tapi waktu Yohanes lia pa dorang, dia bilang, “Ee, ngoni orang-orang jahat. Ngoni pe jahat sama deng ular bisa. Jang ngoni kira kalu ngoni so datang kamari dapa baptis, ngoni bole mo dapa lolos dari Tuhan Allah pe hukuman.</verse>
				<verse number="8">Kalu ngoni butul so bertobat, ngoni musti biking hal yang bae turus, supaya ada bukti ngoni itu so bertobat. Itu sama deng pohong yang subur, dia pe bua me bagus-bagus.</verse>
				<verse number="9">Jang ngoni kira ngoni so bebas dari hukuman karna ngoni Abraham pe turunan. Kita bilang pa ngoni, kalu Tuhan Allah mau, Dia bisa biking batu-batu ini jadi Abraham pe turunan.</verse>
				<verse number="10">Tuhan Allah so siap mo hukum pa samua orang yang tara iko Dia pe mau. Itu sama deng satu orang yang so siap-siap deng tamako mo potong pohong yang tara babua bagus, turus buang pohong itu di api.</verse>
				<verse number="11">Kita baptis pa ngoni deng aer, tanda ngoni so bertobat kong iko pa Tuhan Allah. Tapi abis kita ini, ada satu Orang yang mo datang, Dia pe kuasa lebe basar dari kita. Kong mo jadi Dia pe suru-suru yang bawa Dia pe sandal saja me, kita tara pantas. Dia itu nanti yang mo baptis pa ngoni pake Roh Kudus deng api.</verse>
				<verse number="12">Dia mo kase pisa pa orang yang iko pa Dia deng pa orang yang tara iko pa Dia. Itu sama deng orang batapis gandum untuk kase pisa dari konga. Gandum yang bagus dia simpang di lumbung, tapi konga dia buang di api yang tara mati-mati.”</verse>
				<verse number="13">Waktu itu, Yesus datang dari daera Galilea pigi ka sana di kali Yordan supaya Yohanes baptis pa Dia.</verse>
				<verse number="14">Tapi Yohanes rasa dia tara pantas baptis pa Yesus, jadi dia bilang, “Kita yang musti dapa baptis dari Bapa, bikiapa kong Bapa datang pa kita?”</verse>
				<verse number="15">Tapi Yesus bilang pa dia, “Biar suda ngana yang baptis pa Kita. Barang, deng torang biking bagitu, torang so biking iko apa yang Tuhan Allah mau.” Pe dengar itu, Yohanes iko apa yang Yesus bilang.</verse>
				<verse number="16">Abis Yohanes baptis pa Yesus, Yesus kaluar dari aer. Waktu itu suda, langit tabala kong Yesus lia Tuhan Allah pe Roh sama deng burung pombo turung di atas pa Dia.</verse>
				<verse number="17">Kong dapa dengar Tuhan Allah pe suara dari sorga bagini, “Ini Kita pe Anak, Kita paling sayang pa Dia. Dia yang biking Kita pe hati sanang.”</verse>
			</chapter>
			<chapter number="4">
				<verse number="1">Abis itu, Roh Kudus bawa pa Yesus di padang gurun, tampa yang jao dari kampong, supaya Iblis, setang-setang pe raja goda pa Dia.</verse>
				<verse number="2">Di tampa itu, Yesus tara makang selama ampa pulu hari ampa pulu malam. Dia pe ahir kabawa, Yesus lapar.</verse>
				<verse number="3">Waktu itu, Iblis tukang goda itu datang pa Yesus kong bilang, “Ngana ini Anak Allah, to? Kalu bagitu, Ngana parenta suda supaya batu-batu ini jadi roti.”</verse>
				<verse number="4">Tapi Yesus tara mau kong bilang bagini, “Di Kitab Suci ada tatulis bagini, ‘Manusia hidup bukang cuma dari roti saja, tapi dari samua firman yang Tuhan Allah bilang.’ ”</verse>
				<verse number="5">Abis itu, Iblis bawa pa Yesus di kota Yerusalem, kota yang suci itu. Di situ, dia taru pa Yesus di tampa yang paling tinggi di atas Ruma Ibada Pusat.</verse>
				<verse number="6">Kong dia bilang pa Yesus bagini, “Ngana ini Anak Allah, to? Kalu bagitu, Ngana bajatu ka bawa suda! Ngana akan tara apa-apa, karna di Kitab Suci ada tatulis tentang Ngana bagini, ‘Tuhan Allah mo suru Dia pe malaekat-malaekat, kong dorang mo dafo pa Ngana waktu Ngana jatu, supaya Ngana pe kaki tara kanal di batu.’ ”</verse>
				<verse number="7">Tapi Yesus tara mau kong Dia bilang pa Iblis bagini, “Di Kitab Suci ada tatulis lagi bagini, ‘Jang ngoni coba-coba pa Tuhan Allah, ngoni pe Tuhan.’ ”</verse>
				<verse number="8">Turus Iblis bawa lagi pa Yesus di atas gunung satu yang tinggi skali. Dia kase lia pa Yesus samua kerajaan di dunia deng kerajaan-kerajaan itu pe kekayaan.</verse>
				<verse number="9">Kong Iblis bilang pa Yesus, “Samua yang Ngana lia ini kita mo kase pa Ngana, asal Ngana berlutut semba pa kita.”</verse>
				<verse number="10">Tapi Yesus bilang pa dia, “Ee Iblis, pigi suda dari sini! Karna di Kitab Suci ada tatulis bagini, ‘Ngoni musti semba pa Tuhan Allah, Dia itu ngoni pe Tuhan, deng cuma pa Dia saja yang ngoni musti dengar-dengaran.’ ”</verse>
				<verse number="11">Abis itu, Iblis kase tinggal pa Yesus, kong malaekat-malaekat datang layani pa Dia.</verse>
				<verse number="12">Waktu itu, Yesus dapa dengar, Yohanes Pembaptis dapa maso di penjara. Pe dengar kabar itu, Dia pulang di kampong Nazaret di daera Galilea.</verse>
				<verse number="13">Dari Nazaret, Dia pigi lagi kong tinggal di kota Kapernaum yang ada di pinggir talaga Galilea, di suku Zebulon deng suku Naftali pe daera.</verse>
				<verse number="14">Deng Yesus tinggal di Kapernaum itu, apa yang Tuhan Allah bilang pa nabi Yesaya dulu itu so jadi, bagini,</verse>
				<verse number="15">“Orang-orang yang tinggal di tana Zebulon deng tana Naftali, yang ada di talaga Galilea pe pinggir, deng di daera kali Yordan pe sabla, dorang yang tinggal di situ orang-orang bukang Yahudi.</verse>
				<verse number="16">Orang-orang di situ tara kanal pa Tuhan Allah, sama deng orang yang tinggal di dalam galap. Tapi dorang so lia Tarang satu yang luar biasa. Orang-orang yang tinggal dalam galap itu mo mati tapisa deng Tuhan Allah slama-lamanya, tapi Tarang itu so muncul di situ la kase tunju jalang supaya dorang bole dapa slamat.”</verse>
				<verse number="17">Waktu di Kapernaum, Yesus mulai kase tau Tuhan Allah pe pasáng pa orang-orang, “Bertobat suda kong iko pa Tuhan Allah, karna so tara lama lagi Tuhan Allah mo Berkuasa sebagai Raja pa orang-orang yang percaya pa Dia!”</verse>
				<verse number="18">Satu kali bagini, Yesus ada bajalang iko di talaga Galilea pe pinggir, kong Dia dapa lia dua orang ade kaka. Yang satu dia pe nama Simon, yang orang biasa pangge pa dia Petrus, deng yang satu lagi dia pe nama Andreas. Dorang dua ada bajala ikang di talaga, barang dong pe karja bacari ikang.</verse>
				<verse number="19">Yesus pangge pa dorang dua, “Mari, iko pa Kita! Ngoni biasa bacari ikang, tapi Kita mo ajar pa ngoni untuk cari orang supaya dorang iko pa Kita.”</verse>
				<verse number="20">Pe dengar itu, dorang dua langsung kase tinggal dong pe jala kong iko pa Yesus.</verse>
				<verse number="21">Abis itu, Yesus bajalang lagi kong Dia dapa lia dua orang ade kaka lagi. Yang satu dia pe nama Yakobus, yang satu lagi pe nama Yohanes. Dorang dua ada sama-sama deng dong pe papa Zebedeus kase bae-bae dong pe jala dalam parau. Kong Yesus pangge pa dong dua.</verse>
				<verse number="22">Turus dorang dua langsung kase tinggal parau itu deng dong pe papa, kong iko pa Yesus.</verse>
				<verse number="23">Abis itu, Yesus bakuliling di samua tampa di daera Galilea kong mangajar di ruma-ruma ibada agama Yahudi. Dia kase tau Kabar Bae tentang Tuhan Allah Berkuasa sebagai Raja pa orang-orang yang percaya. Dia me kase sembu pa orang-orang dari samua panyake deng kase sembu pa orang-orang cacat.</verse>
				<verse number="24">Dari situ, kabar tentang Yesus tasiar sampe di samua tampa di daera Siria. Jadi, dong bawa banya orang saki pa Dia. Orang-orang saki yang dong bawa pa Yesus itu pe panyake macam-macam: ada yang sengsara karna rasa saki, ada yang kemasukan setang, ada yang mati-mati ayam, deng ada yang lumpu, kong Yesus kase sembu pa dorang samua itu.</verse>
				<verse number="25">Mulai waktu itu, banya skali orang yang iko pa Yesus: orang-orang dari daera Galilea, dari daera Dekapolis, dari kota Yerusalem, dari daera Yudea, deng dari daera yang ada di kali Yordan pe sabla.</verse>
			</chapter>
			<chapter number="5">
				<verse number="1">Waktu Yesus lia ada bagitu banya orang yang iko pa Dia, Dia nae di bukit satu. Dia dudu ka bawa, kong Dia pe murit-murit ka sana badekat pa Dia.</verse>
				<verse number="2">Turus, Yesus mulai mangajar pa dorang. Dia bilang bagini,</verse>
				<verse number="3">“Paling sanang suda orang-orang yang rasa dong pe diri tara pantas pa Tuhan Allah pe muka, karna dorang itu suda yang jadi Tuhan Allah pe umat yang Dia Berkuasa sebagai Raja.</verse>
				<verse number="4">Paling sanang suda orang-orang yang pe hati sedi, karna Tuhan Allah akan hibur pa dorang.</verse>
				<verse number="5">Paling sanang suda orang-orang yang tara sombong, karna Tuhan Allah akan kase dunia ini pa dorang.</verse>
				<verse number="6">Paling sanang suda orang-orang yang ingin skali biking barang yang butul, karna Tuhan Allah akan kase puas pa dorang.</verse>
				<verse number="7">Paling sanang suda orang-orang yang kase tunju dorang pe rasa kasiang pa orang laeng, karna Tuhan Allah akan kase tunju Dia pe rasa kasiang pa dorang.</verse>
				<verse number="8">Paling sanang suda orang-orang yang pe hati bersi pa Tuhan Allah pe muka, karna dorang akan lia pa Tuhan Allah.</verse>
				<verse number="9">Paling sanang suda orang-orang yang kase baku dame pa orang laeng, karna Tuhan Allah akan bilang dong itu Dia pe ana-ana.</verse>
				<verse number="10">Paling sanang suda orang-orang yang dapa siksa karna biking barang yang butul, karna dorang itu suda yang jadi Tuhan Allah pe umat yang Dia Berkuasa sebagai Raja.</verse>
				<verse number="11">Paling sanang suda ngoni yang karna ngoni iko pa Kita, ngoni dapa hina, dapa siksa, deng ada yang kase tara bae ngoni pe nama.</verse>
				<verse number="12">Sanang deng basimore suda, karna Tuhan Allah so kase sadia ngoni pe upah basar di sorga. Barang, nabi-nabi yang dulu me so lebe kamuka dapa siksa sama deng yang ngoni dapa.”</verse>
				<verse number="13">Yesus bilang lagi, “Ngoni itu sama deng garam di dunia yang kase sadap makanang. Bagitu lagi deng ngoni pe hidup di dunia ini, ngoni musti bawa pengaru yang bae pa orang-orang. Tapi kalu ngoni tara bawa pengaru yang bae, ngoni sama deng garam yang so jadi tawar yang tara mungkin mo barasa garam. Garam itu so tarada dia pe guna, lebe bae buang la orang injang-injang.</verse>
				<verse number="14">Ngoni lagi sama deng tarang di dunia yang kase tarang pa orang-orang. Bagitu lagi deng ngoni pe hidup di dunia ini, ngoni musti bawa pengaru yang bae pa orang-orang. Kong orang-orang pasti mo lia hal-hal bae yang ngoni biking, sama deng dorang lia kota satu di atas gunung yang tara mungkin mo tasambunyi.</verse>
				<verse number="15">Tara ada orang yang pasang lampu kong tutu dia pe cahaya. Tapi pasti dia taru lampu itu di dia pe tampa supaya kase tarang pa samua orang yang ada di dalam ruma itu.</verse>
				<verse number="16">Bagitu lagi deng ngoni. Ngoni musti biking hal-hal yang bae supaya orang-orang dapa lia apa yang ngoni biking itu kong puji deng hormat pa Tuhan Allah, ngoni pe Bapa yang ada di sorga.”</verse>
				<verse number="17">Yesus bilang, “Jang ngoni pikir kata, Kita datang di dunia ini la mo hapus aturan-aturan yang ada di lima kitab Musa deng di nabi-nabi laeng pe kitab. Tapi, Kita datang supaya apa yang so tatulis itu bole jadi.</verse>
				<verse number="18">Ngoni dengar bae-bae e! Langit deng bumi pasti mo ancor, tapi aturan-aturan di lima kitab Musa deng di nabi-nabi laeng pe kitab itu tara akan ilang, biar satu huruf me. Samua itu tetap ada sampe yang Tuhan Allah bilang dulu itu so jadi samua.</verse>
				<verse number="19">Karna itu, sapa yang langgar satu aturan saja, biar yang paling kacil, kong kase ajar pa orang laeng la iko sama deng dia, dia itu mo jadi orang yang paling tara penting di antara Tuhan Allah pe umat yang Tuhan Allah Berkuasa sebagai Raja. Tapi sapa yang iko samua aturan itu kong kase ajar pa orang laeng supaya orang laeng iko sama deng dia, dia itu mo jadi orang yang paling penting di antara Tuhan Allah pe umat yang Tuhan Allah Berkuasa sebagai Raja.</verse>
				<verse number="20">Jadi, dengar bae-bae yang Kita bilang ini. Guru-guru agama Yahudi yang ahli lima kitab Musa deng orang Yahudi dari aliran Farisi, dorang jaga iko Tuhan Allah pe aturan-aturan, cuma dorang tara biking yang butul pa Tuhan Allah pe muka. Tapi ngoni ini musti biking yang butul pa Tuhan Allah pe muka kalu ngoni mau jadi Tuhan Allah pe umat yang Dia Berkuasa sebagai Raja pa ngoni pe hidup.”</verse>
				<verse number="21">Yesus bilang lagi, “Ngoni so tau aturan yang torang pe orang tua dulu-dulu dapa, bagini, ‘Jang bunu orang. Sapa yang bunu orang musti dapa hukum.’</verse>
				<verse number="22">Tapi Kita mo bilang pa ngoni e, sapa yang mara saja pa dia pe sudara, dia musti dapa hukum. Kong sapa yang momake pa dia pe sudara, musti dapa urus di agama Yahudi pe kumpulan yang paling tinggi yang pe nama Mahkama Agama. Deng sapa yang bilang dia pe sudara bodo, dia musti dapa hukum di api neraka yang mamanyala.</verse>
				<verse number="23">Jadi, kalu ngoni ada bawa ngoni pe binatang korban persembahan pa Tuhan Allah di tampa bakar korban persembahan, kong waktu itu ngoni dapa inga ada orang yang hati saki pa ngoni,</verse>
				<verse number="24">ngoni kase tinggal dulu ngoni pe korban persembahan itu di tampa itu pe muka. Kong ngoni pigi suda pa orang itu la baku dame dulu deng dia, baru ngoni bale kase ngoni pe korban persembahan itu pa Tuhan Allah.</verse>
				<verse number="25">Hal laeng lagi, kalu ada orang yang bilang ngoni sala, kong dong mo bawa pa ngoni di pengadilan, ngoni musti capat-capat kase selesai dulu ngoni pe masala itu waktu masi di tenga jalang. Barang, kalu ngoni tara baku dame, pasti dia kase mangada pa ngoni di hakim. Kong hakim mo serakan pa ngoni di petugas penjara, turus orang itu kase maso pa ngoni di penjara.</verse>
				<verse number="26">Inga bae-bae, ngoni tara akan kaluar dari penjara itu sebelum ngoni bayar lunas samua biaya sidang yang hakim suru bayar.”</verse>
				<verse number="27">Yesus bilang lagi, “Ngoni so tau aturan ini, ‘Jang baku suka deng orang pe laki atau orang pe bini.’</verse>
				<verse number="28">Tapi Kita mo bilang pa ngoni e, kalu ada laki-laki yang lia parampuang saja kong di dia pe dalam hati ada napsu mau tidor deng parampuang itu, itu sama saja deng dia so baku tidor deng parampuang itu.</verse>
				<verse number="29">Kalu gara-gara ngoni pe mata kanan sampe ngoni jadi berdosa, cungkel suda kong buang mata itu! Karna lebe bae ngoni pe mata sabla ilang kong ngoni tara dapa hukum, daripada ngoni pe mata itu lengkap tapi ngoni pe badan anteru dapa buang di neraka.</verse>
				<verse number="30">Kong kalu ngoni pe tangan kanan biking sampe ngoni jadi berdosa, potong suda kong buang tangan itu! Karna lebe bae ngoni pe tangan sabla ilang, daripada ngoni pe tangan lengkap tapi ngoni pe badan anteru maso di neraka.”</verse>
				<verse number="31">Yesus bilang lagi, “Ada aturan laeng lagi bagini, ‘Sapa yang cere dia pe bini, dia musti kase surat cere pa dia pe bini itu.’</verse>
				<verse number="32">Tapi Kita mo bilang pa ngoni e, laki bole cere dia pe bini kalu dia pe bini so baku suka deng orang laeng. Tapi kalu tarada, kong laki itu cere dia pe bini, dia so biking dia pe bini itu jadi sala pa Tuhan Allah pe muka. Barang, kalu parampuang yang so dapa cere itu kawing ulang deng orang laeng, itu sama deng parampuang itu so baku suka deng orang yang bukang dia pe laki, kong orang yang kawing deng dia me so sala pa Tuhan Allah pe muka, karna orang itu me sama deng so baku suka deng orang yang bukang dia pe bini.”</verse>
				<verse number="33">Yesus bilang lagi, “Ngoni so dengar aturan satu lagi yang torang pe orang tua dulu-dulu dapa, bagini, ‘Jang langgar sumpa. Kalu ngoni basumpa demi Tuhan Allah, ngoni musti biking sumpa itu.’</verse>
				<verse number="34">Tapi Kita mo bilang pa ngoni e, jang skali-skali ngoni basumpa! Jang ngoni basumpa demi langit, karna langit itu Tuhan Allah pe kursi raja untuk berkuasa.</verse>
				<verse number="35">Ngoni me jang basumpa demi bumi, karna bumi itu Tuhan Allah pe tampa taru kaki. Ngoni me jang basumpa demi kota Yerusalem, karna kota itu Tuhan Allah punya, Dia itu Raja yang Basar.</verse>
				<verse number="36">Ngoni me jang basumpa demi ngoni pe kapala sandiri, karna ngoni tarada kuasa la mo biking puti atau itam ngoni pe rambu biar cuma satu ujung rambu.</verse>
				<verse number="37">Jadi kalu memang butul, bilang saja, ‘Iyo’. Kalu tarada, bilang saja ‘Tarada’. Karna kalu ngoni bilang lebe dari itu, itu pe asal so dari Iblis, setang-setang pe raja.”</verse>
				<verse number="38">Yesus bilang lagi, “Ngoni me so dengar aturan-aturan yang bilang bagini, ‘Kalu ada orang yang kase rusak ngoni pe mata, ngoni me balas kase rusak dia pe mata. Kalu ada orang yang kase pata ngoni pe gigi, ngoni me balas kase pata dia pe gigi.’</verse>
				<verse number="39">Tapi Kita mo bilang pa ngoni e, kalu ada orang biking barang yang jahat pa ngoni, ngoni tara bole balas deng yang jahat pa dia. Mala, kalu ada orang yang tampeleng ngoni pe pipi kanan, ngoni kase lagi ngoni pe pipi kiri.</verse>
				<verse number="40">Deng kalu ada orang yang tuntut pa ngoni di pengadilan supaya dia menang untuk dapa ngoni pe baju, ngoni kase lagi ngoni pe juba pa dia.</verse>
				<verse number="41">Kong kalu ada orang yang paksa pa ngoni pikul dia pe barang pe jao satu kilo, ngoni pikul suda kong bajalang tamba satu kilo lagi supaya jadi dua kilo.</verse>
				<verse number="42">Kalu ada orang yang minta apa-apa pa ngoni, ngoni kase suda pa dia apa yang dia minta. Kong kalu ada orang yang mo pinjam apa-apa pa ngoni, ngoni kase pinjam suda pa dia.”</verse>
				<verse number="43">Yesus bilang lagi, “Ngoni so dengar aturan yang bilang bagini, ‘Ngoni musti sayang pa orang laeng, deng binci pa ngoni pe musu-musu.’</verse>
				<verse number="44">Tapi Kita mo bilang pa ngoni e, ngoni musti sayang pa ngoni pe musu-musu, deng ngoni musti kase berdoa pa orang-orang yang jaga siksa pa ngoni.</verse>
				<verse number="45">Kalu ngoni biking bagitu, ngoni kase tunju, ngoni itu Bapa yang di sorga pe ana-ana. Dia yang biking matahari basinar pa orang yang bae-bae deng pa orang yang jahat. Dia me yang kase turung ujang pa orang yang biking barang yang butul deng pa orang yang biking barang yang tara butul.</verse>
				<verse number="46">Kalu ngoni cuma sayang pa orang yang sayang pa ngoni, apa yang ngoni mo dapa? Jang ngoni baharap Tuhan Allah mo kase apa-apa pa ngoni. Tukang tagi pajak yang paling berdosa me sayang pa orang yang sayang pa dorang.</verse>
				<verse number="47">Kalu ngoni cuma kase salam pa ngoni pe tamang-tamang, jang ngoni anggap Tuhan Allah mo pikir ngoni ini lebe bae dari orang laeng. Barang, orang-orang yang tara kanal pa Tuhan Allah me balas kase salam pa orang yang kase salam pa dorang.</verse>
				<verse number="48">Jadi, ngoni musti sayang pa samua orang deng sempurna, sama deng ngoni pe Bapa di sorga yang sayang pa samua orang deng sempurna.”</verse>
			</chapter>
			<chapter number="6">
				<verse number="1">Yesus bilang lagi, “Inga bae-bae! Jang ngoni biking apa yang butul pa orang-orang pe muka deng maksut supaya dorang lia la puji pa ngoni. Kalu ngoni biking bagitu, ngoni tara akan mo dapa upah dari ngoni pe Bapa yang di sorga.</verse>
				<verse number="2">Jadi, kalu ngoni mo bakase apa-apa la bantu pa orang-orang susa, jang kase dengar itu pa orang-orang, macam deng orang-orang munafik. Waktu dorang bakase doi di ruma-ruma ibada atau di jalang-jalang, dorang jaga tiop trompet la orang tau dorang ada bakase kong orang puji pa dorang. Dengar bae-bae, pujian yang dorang dapa dari manusia itu, itu suda dorang pe upah.</verse>
				<verse number="3">Tapi, kalu ngoni mo bakase apa-apa pa orang-orang susa, ngoni bakase deng babadiam. Itu sama deng apa yang ngoni pe tangan kanan biking, ngoni pe tangan kiri tara tau.</verse>
				<verse number="4">Biar suda orang laeng tara tau ngoni ada bakase apa-apa pa orang susa, yang penting ngoni pe Bapa di sorga tau. Dia lia ngoni biking bagitu, kong Dia akan balas deng yang bae pa ngoni.”</verse>
				<verse number="5">Yesus bilang lagi, “Kalu ngoni berdoa, jang berdoa sama deng orang munafik. Barang, dorang itu kalu berdoa suka badiri di ruma-ruma ibada agama Yahudi deng di muka umum, dong pe maksut supaya orang lia deng puji pa dorang. Dengar bae-bae e, pujian yang dorang dapa dari manusia itu, itu suda dorang pe upah.</verse>
				<verse number="6">Tapi kalu ngoni berdoa, maso di ngoni pe kamar kong tutu pintu, baru ngoni berdoa pa ngoni pe Bapa yang manusia tara bisa lia. Kalu ngoni biking bagitu, ngoni pe Bapa yang lia itu, akan balas deng yang bae pa ngoni.</verse>
				<verse number="7">Jadi kalu ngoni berdoa, jang sama deng orang-orang yang tara kanal Tuhan Allah biasa biking. Dorang berdoa panjang-panjang deng kase ulang-ulang, karna dong kira kata, kalu dong berdoa bagitu, Tuhan Allah mo dengar kong mo kase apa yang dong minta.</verse>
				<verse number="8">Jadi jang ngoni sama deng dorang. Barang, biar ngoni bolong minta me, ngoni pe Bapa so tau apa yang ngoni perlu.</verse>
				<verse number="9">Karna itu, kalu ngoni berdoa, berdoa macam bagini, ‘Torang pe Bapa yang ada di sorga, samua puji deng hormat pa Bapa, karna Bapa itu kudus.</verse>
				<verse number="10">Torang minta Bapa datang la Berkuasa sebagai Raja pa torang pe hidup. Deng biar samua Bapa pe mau jadi di dunia ini, sama deng yang so jadi di sorga.</verse>
				<verse number="11">Kase pa torang makanang yang cukup untuk hari ini.</verse>
				<verse number="12">Deng kase ampun torang pe sala, sama deng torang me kase ampun orang yang sala pa torang.</verse>
				<verse number="13">Kong jang kase biar torang tagoda biking barang yang jahat, tapi kase lapas suda pa torang dari yang jahat. [Karna Bapa yang jadi Raja, Bapa yang punya kuasa, deng yang pantas dapa puji deng hormat sampe slama-lamanya. Amin.’]</verse>
				<verse number="14">Barang, kalu ngoni kase ampun pa orang yang biking sala pa ngoni, ngoni pe Bapa yang di sorga me akan kase ampun pa ngoni.</verse>
				<verse number="15">Tapi kalu ngoni tara mau kase ampun pa orang yang biking sala pa ngoni, ngoni pe Bapa yang di sorga me tara akan kase ampun pa ngoni.”</verse>
				<verse number="16">Yesus bilang lagi, “Kalu ngoni bapuasa, jang kase tunju muka suak sama deng orang munafik. Dorang sangaja kase tunju bagitu supaya orang laeng lia dong sementara bapuasa kong puji pa dorang. Ngoni dengar bae-bae e! Pujian yang dorang dapa dari manusia itu, itu suda dorang pe upah.</verse>
				<verse number="17">Tapi kalu ngoni bapuasa, kase rapi ngoni pe rambu pake minya, deng cuci ngoni pe muka bersi-bersi,</verse>
				<verse number="18">supaya orang laeng tara tau ngoni sementara bapuasa, cuma ngoni pe Bapa yang manusia tara bisa lia itu saja yang tau. Kalu ngoni biking bagitu, ngoni pe Bapa yang lia itu, akan balas deng yang bae pa ngoni.”</verse>
				<verse number="19">Yesus bilang lagi, “Jang ngoni kumpul harta di dunia, karna gai deng karat mo kase rusak, deng papancuri mo bulengkar kong ambe harta itu.</verse>
				<verse number="20">Tapi lebe bae ngoni pake ngoni pe hidup ini untuk biking Tuhan Allah pe mau. Kalu ngoni biking bagitu, itu sama deng ngoni kumpul harta di sorga. Karna di sorga nanti, gai deng karat tara bisa kase rusak harta itu deng papancuri me tara bisa bulengkar deng ambe harta itu.</verse>
				<verse number="21">Kita bilang bagitu karna di mana ngoni pe harta ada, di situ lagi ngoni pe hati.”</verse>
				<verse number="22">Yesus bilang lagi, “Ngoni pe mata sama deng lampu yang kase tarang ngoni pe diri. Jadi kalu ngoni pe mata lia deng jelas, ngoni pe hidup lagi iko tarang.</verse>
				<verse number="23">Tapi kalu ngoni pe mata tara lia deng jelas, ngoni pe hidup lagi jadi galap. Jadi, kalu tarang yang ada pa ngoni pe hidup so jadi galap, itu pe arti, ngoni pe hidup so galap skali.</verse>
				<verse number="24">Tarada satu orang yang bisa bakarja satu kali pa dua tuang. Karna kalu dia pe tuang dua, pasti dia binci tuang yang satu kong tuang yang laeng dia sayang. Atau dia mo lebe setia pa dia pe tuang yang satu dari dia pe tuang yang laeng. Bagitu lagi deng ngoni, kalu ngoni hidup cuma mo kumpul harta dunia, tara mungkin ngoni mo karja untuk Tuhan Allah deng sunggu-sunggu.”</verse>
				<verse number="25">Yesus bilang lagi, “Karna itu, inga bae-bae yang Kita bilang pa ngoni, tara usa ngoni hawater deng ngoni pe hidup, apa yang ngoni mo makang atau apa yang ngoni mo minum. Ngoni me tara usa hawater deng ngoni pe badan, apa yang ngoni mo pake. Ngoni tau ngoni pe hidup itu lebe penting dari apa yang ngoni mo makang deng minum. Deng ngoni pe badan itu lebe penting dari baju yang ngoni mo pake.</verse>
				<verse number="26">Coba ngoni perhatikan burung-burung di udara! Burung-burung itu tara baambur bibit, tara bapete apa-apa, deng tara basimpang makanang di lumbung, tapi ngoni pe Bapa di sorga kase makang pa dorang. Apalagi ngoni! Ngoni lebe berharga dari burung-burung itu, to?</verse>
				<verse number="27">Kalu ngoni hawater deng ngoni pe hidup hari-hari, apa ngoni bisa kase panjang sadiki ngoni pe umur? Tara bisa, to?</verse>
				<verse number="28">Kong ngoni me tara perlu hawater deng ngoni pe baju. Coba ngoni perhatikan bunga-bunga yang batumbu di kobong, bagus skali. Bunga-bunga itu tara bakarja, deng tara biking banang untuk jadi baju.</verse>
				<verse number="29">Tapi dengar bae-bae yang Kita bilang pa ngoni, raja Salomo yang kaya deng hebat itu me, dia pe baju tara lebe bagus dari bunga-bunga itu pe bagus.</verse>
				<verse number="30">Rumpu di kobong saja Tuhan Allah piara deng biking bagus, padahal rumpu itu cuma ada hari ini, deng beso so dapa bakar. Apalagi ngoni manusia, pasti Tuhan Allah akan piara pa ngoni deng biking bagus ngoni pe hidup. Jadi bikiapa kong ngoni kurang percaya pa Dia?</verse>
				<verse number="31">Jadi, ngoni tara usa hawater kong bilang, ‘Apa yang torang mo makang?’ Atau ‘Apa yang torang mo minum?’ Atau ‘Apa yang torang mo pake?’</verse>
				<verse number="32">Karna cuma orang-orang yang tara percaya pa Tuhan Allah yang hawater tentang samua itu. Tapi ngoni, ngoni tara perlu hawater, karna ngoni pe Bapa di sorga tau ngoni perlu samua itu.</verse>
				<verse number="33">Yang paling penting, ngoni cari suda pa Tuhan Allah supaya Dia yang Berkuasa sebagai Raja pa ngoni pe hidup, deng supaya ngoni biking yang butul pa Dia pe muka. Deng bagitu, Tuhan Allah akan kase samua yang ngoni perlu.</verse>
				<verse number="34">Jadi, ngoni tara usa hawater apa yang mo jadi beso, karna beso ada dia pe susa sandiri. Cukup suda susa yang ngoni so rasa hari ini, tara usa lagi bapikir hari beso pe susa.”</verse>
			</chapter>
			<chapter number="7">
				<verse number="1">Yesus bilang lagi, “Jang ngoni kase sala pa orang laeng, supaya Tuhan Allah me tara kase sala pa ngoni.</verse>
				<verse number="2">Karna sama deng ngoni kase sala pa orang laeng, Tuhan Allah me akan kase sala pa ngoni. Kong ukuran yang ngoni pake untuk ukur orang laeng pe sala, Tuhan Allah me akan pake untuk ukur ngoni pe sala.</verse>
				<verse number="3">Ngoni jaga perhatikan orang laeng pe sala yang kacil, tapi ngoni pe sala yang basar ngoni kase badiam! Itu sama deng ampas kayu yang kacil di ngoni pe sudara pe mata, ngoni bisa lia, padahal balak spanggal yang ada pele ngoni pe mata sandiri, ngoni tara lia.</verse>
				<verse number="4">Jadi bagimana kong ngoni bisa bilang pa ngoni pe sudara, ‘Mari kita kase kaluar ampas kayu dari ngana pe mata’, padahal balak spanggal di ngoni pe mata sandiri, ngoni kase biar.</verse>
				<verse number="5">Ee, ngoni orang munafik, kase kaluar dulu balak spanggal dari ngoni pe mata, baru ngoni bisa lia bae-bae, supaya ngoni bisa kase kaluar ampas kayu dari ngoni pe sudara pe mata.</verse>
				<verse number="6">Jang ngoni kase Tuhan pe firman pa orang yang tara mau tarima. Barang, itu sama deng ngoni buang apa yang kudus di anjing kong anjing itu cuma bale gigi pa ngoni, atau sama deng ngoni buang mutiara yang mahal ka sana di babi kong babi itu cuma injang-injang mutiara itu.”</verse>
				<verse number="7">Yesus bilang lagi, “Minta suda pa Tuhan Allah apa yang ngoni perlu, nanti Dia akan kase apa yang ngoni minta itu. Cari suda pa Tuhan Allah apa yang ngoni perlu, nanti ngoni akan dapa itu dari Dia. Toki suda Tuhan Allah pe pintu, nanti Dia akan buka pintu untuk tolong pa ngoni.</verse>
				<verse number="8">Karna tiap orang yang minta pa Tuhan Allah, dia akan dapa. Tiap orang yang cari dia pe perlu pa Tuhan Allah, dia akan dapa. Deng tiap orang yang toki Tuhan Allah pe pintu, Tuhan Allah akan buka pintu untuk tolong pa dia.</verse>
				<verse number="9">Tara mungkin kalu ngoni pe ana minta makanang kong ngoni kase batu pa dia.</verse>
				<verse number="10">Deng tara mungkin kalu ngoni pe ana minta ikang kong ngoni kase ular pa dia.</verse>
				<verse number="11">Jadi biar ngoni pe hati tara bae, tapi ngoni tau bagimana kase barang yang bae pa ngoni pe ana-ana. Apalagi ngoni pe Bapa yang di sorga! Dia pe hati paling bae, Dia pasti mo kase yang bae pa orang-orang yang minta pa Dia.</verse>
				<verse number="12">Jadi, apa saja yang bae yang ngoni suka orang biking pa ngoni, itu suda yang ngoni musti biking pa orang laeng. Deng ngoni biking bagitu, ngoni so biking apa yang tatulis di lima kitab Musa deng di nabi-nabi laeng pe kitab.”</verse>
				<verse number="13">Yesus bilang lagi, “Maso suda iko pintu yang sempit! Barang, kalu ngoni maso iko pintu yang lebar, itu mo pigi di neraka, dia pe jalang memang gampang, deng banya orang yang iko di situ.</verse>
				<verse number="14">Tapi, kalu ngoni maso iko pintu yang sempit, ngoni mo dapa hidup deng Tuhan Allah slama-lamanya, dia pe jalang memang sengsara, deng cuma sadiki orang yang iko di situ.”</verse>
				<verse number="15">Yesus bilang lagi, “Ngoni musti ati-ati deng nabi-nabi palsu yang datang pa ngoni! Barang, dorang bilang kata, dorang itu orang yang jaga kase turus Tuhan Allah pe pasáng, padahal bukang. Dorang pura-pura bae sama deng domba, padahal dorang jahat sama deng anjing utang.</verse>
				<verse number="16">Ngoni bisa dapa tau dorang itu nabi-nabi palsu dari apa yang dong biking. Itu sama deng rumpu yang baduri, tara mungkin babua anggur atau babua ara.</verse>
				<verse number="17">Samua pohong yang bagus, pasti dia pe bua me bagus, tapi pohong yang tara bagus, pasti dia pe bua me tara bagus.</verse>
				<verse number="18">Tara mungkin pohong yang bagus kong dia pe bua tara bagus, atau tara mungkin pohong yang tara bagus kong dia pe bua bagus.</verse>
				<verse number="19">Kong tiap pohong yang babua tara bagus, pasti orang mo potong kong bakar.</verse>
				<verse number="20">Jadi torang bisa dapa tau, orang itu butul-butul nabi kalu yang dia biking itu bae.”</verse>
				<verse number="21">Yesus bilang lagi, “Tara samua orang yang pangge pa Kita, ‘Tuhan, Tuhan’ akan jadi Kita pe umat kong Tuhan Allah Berkuasa sebagai Raja pa dorang pe hidup, tapi cuma orang yang jaga biking Kita pe Bapa di sorga pe mau saja.</verse>
				<verse number="22">Nanti di hari kiamat, banya orang yang mo bilang pa Kita bagini, ‘Tuhan! Tuhan! Torang ini so kase turus Tuhan Allah pe pasáng pake Tuhan Allah pe nama. Torang me so user setang dari orang-orang, pake Tuhan pe kuasa. Deng torang lagi so biking banya mujizat pake Tuhan pe kuasa.’</verse>
				<verse number="23">Tapi waktu itu suda, Kita mo bilang pa dorang bagini, ‘Kita tara perna kanal pa ngoni. Bapinda suda dari sini, ngoni yang jaga biking barang yang jahat!’ ”</verse>
				<verse number="24">Yesus bilang lagi, “Tiap orang yang dengar apa yang Kita bilang ini kong biking, dia itu sama deng orang pande yang kase badiri ruma di atas batu fandasi yang kuat.</verse>
				<verse number="25">Jadi waktu ujang basar sampe banjir datang deng angin kuat bage ruma itu, ruma itu tara rubu karna dia badiri di atas batu fandasi yang kuat.</verse>
				<verse number="26">Tapi tiap orang yang dengar apa yang Kita bilang ini kong dia tara biking, dia sama deng orang bodo yang kase badiri ruma di atas paser.</verse>
				<verse number="27">Waktu ujang basar sampe banjir datang, deng angin kuat bage ruma itu, ruma itu rubu kong rusak barát.”</verse>
				<verse number="28">Waktu Yesus pe abis bicara, orang banya itu jadi herang deng Dia pe ajaran itu,</verse>
				<verse number="29">karna Dia mangajar pa dorang deng kuasa, tara sama deng dorang pe guru-guru agama Yahudi yang ahli lima kitab Musa.</verse>
			</chapter>
			<chapter number="8">
				<verse number="1">Yesus turung dari bukit itu, kong banya skali orang yang iko pa Dia.</verse>
				<verse number="2">Waktu itu, ada satu orang yang panyake lepra datang pa Dia. Orang itu berlutut pa Yesus kong bilang bagini, “Bapa, kalu Bapa mau, Bapa bole kase sembu pa kita.”</verse>
				<verse number="3">Turus, Yesus pegang pa orang itu kong bilang, “Kita mau ngana sembu. Jadi skarang ngana sembu suda!” Waktu itu suda, orang yang panyake lepra itu sembu.</verse>
				<verse number="4">Abis itu, Yesus bilang pa orang itu, “Inga e, jang ngana bilang pa sapa-sapa, Kita kase sembu pa ngana. Tapi ngana pigi pa imam, supaya dia lia ngana so sembu, deng ngana kase ngana pe binatang korban persembahan untuk Tuhan Allah, sama deng yang nabi Musa parenta. Ngana biking bagitu supaya jadi bukti pa orang-orang, ngana memang butul-butul so sembu.”</verse>
				<verse number="5">Waktu Yesus maso di kota Kapernaum, komandan kompi Roma satu datang pa Dia. Komandan itu bamohon pa Dia. Dia bilang,</verse>
				<verse number="6">“Bapa, kita pe orang karja sementara saki di ruma. Dia pe badan so tara bisa bagará. Dia menderita skali.”</verse>
				<verse number="7">Yesus bilang pa dia, “Kita mo pigi di ngana pe ruma la mo kase sembu pa dia.”</verse>
				<verse number="8">Tapi komandan itu bilang pa Yesus, “Bapa, Bapa tara usa datang pa kita pe ruma, karna kita tara pantas tarima pa Bapa di kita pe ruma. Asal Bapa bilang satu kata saja dari sini, pasti kita pe orang karja itu akan sembu.</verse>
				<verse number="9">Barang, kita tau Bapa bole parenta orang la jadi sembu, sama deng torang tentara me bole parenta orang. Kita ada kita pe atasan, deng kita me ada kita pe ana bua yang dengar pa kita. Kalu kita parenta kita pe ana bua, ‘Pigi!’, pasti dia pigi. Kalu kita parenta pa kita pe ana bua yang laeng, ‘Datang!’ pasti dia datang. Deng kalu kita parenta pa kita pe orang karja yang laeng, ‘Biking ini!’ pasti dia biking apa yang kita parenta itu.”</verse>
				<verse number="10">Pe dengar komandan itu bilang bagitu, Yesus jadi herang skali, kong Dia bilang pa orang-orang yang iko pa Dia, “Dengar bae-bae yang Kita bilang pa ngoni, bolong perna Kita dapa satu orang dari bangsa Israel yang dia pe percaya kuat sama deng orang yang dari bangsa Roma ini!</verse>
				<verse number="11">Inga e, nanti banya orang yang bukang Yahudi dari samua tampa di dunia ini, dari timur sampe barat, dorang samua mo jadi Tuhan Allah pe umat, kong mo dudu makang sama-sama deng Abraham, Ishak deng Yakub di Tuhan Allah pe tampa Berkuasa sebagai Raja.</verse>
				<verse number="12">Tapi biar bangsa Yahudi yang kamuka dapa pili jadi Tuhan Allah pe umat, banya dari dorang yang tara ada di sana. Tuhan Allah akan buang pa dorang di tampa yang paling galap. Di situ, dorang akan manangis deng menderita skali.”</verse>
				<verse number="13">Abis itu, Yesus bilang pa komandan itu, “Skarang, bapa pulang suda! Bapa percaya biar Kita cuma bicara dari sini, bapa pe orang karja bole sembu. Jadi skarang bapa pe orang karja so sembu sama deng yang bapa percaya.” Waktu itu suda, komandan itu pe orang karja jadi sembu.</verse>
				<verse number="14">Abis itu, Yesus pigi pa Petrus pe ruma. Kong Dia lia Petrus pe mama mantu ada tidor-tidor, barang dia damang.</verse>
				<verse number="15">Yesus pegang maitua itu pe tangan, turus dia sembu. Maitua itu bangun kong layani Yesus makang.</verse>
				<verse number="16">Waktu so mo malam, ada yang datang bawa orang-orang yang kemasukan setang pa Yesus, turus Dia user setang-setang itu cuma deng satu parenta. Yesus me kase sembu samua orang yang saki.</verse>
				<verse number="17">Samua yang Yesus biking, itu jadi sama deng apa yang Tuhan Allah so bilang pa nabi Yesaya bagini, “Dia yang tanggung torang pe penderitaan deng kase sembu pa torang dari torang pe panyake.”</verse>
				<verse number="18">Waktu Yesus lia ada banya orang kuliling pa Dia, Dia suru pa Dia pe murit-murit kase sadia parau la dorang ka sana di sabla talaga.</verse>
				<verse number="19">Kong ada satu guru agama yang ahli lima kitab Musa datang pa Yesus. Dia bilang bagini, “Guru, kita mo iko sama-sama deng Guru ka mana saja Guru mo pigi.”</verse>
				<verse number="20">Yesus bilang pa dia pake umpama bagini, “Anjing utang ada dia pe tampa batidor. Bagitu lagi deng burung, ada dia pe sarang. Tapi Anak Manusia yang dari sorga, tara ada tampa untuk baistrahat.”</verse>
				<verse number="21">Kong ada satu orang laeng yang jaga iko pa Yesus, bilang pa Dia bagini, “Bapa, kase ijin kita kubur dulu pa kita pe papa. Abis itu, baru kita datang iko pa Bapa.”</verse>
				<verse number="22">Tapi Yesus bilang pa dia, “Iko suda pa Kita skarang, kong kase biar suda orang mati urus dorang pe penguburan sandiri.”</verse>
				<verse number="23">Abis itu, Yesus nae di parau, kong Dia pe murit-murit iko pa Dia, turus dorang balayar.</verse>
				<verse number="24">Waktu dorang ada di talaga, kage-kage angin kancang datang. Angin itu biking talaga baomba skali, sampe aer me maso di dong pe parau. Tapi waktu itu, Yesus ada tidor.</verse>
				<verse number="25">Kong Yesus pe murit-murit kase bangun pa Dia, dorang bilang, “Tuhan! Tolong pa torang, torang so mo mati ini!”</verse>
				<verse number="26">Kong Yesus bangun, turus bilang pa dorang, “Ee, ngoni orang yang kurang percaya, bikiapa kong ngoni tako?” Turus Yesus badiri kong togor pa angin deng omba itu deng suara karas. Waktu itu suda, angin deng omba itu berenti, kong talaga itu jadi todo skali.</verse>
				<verse number="27">Pe lia itu, Yesus pe murit-murit jadi herang. Kong dorang baku bilang, “Angin deng omba me iko Dia pe parenta! Orang macam apa Dia ini e?”</verse>
				<verse number="28">Pe sampe di sabla talaga, di orang Gadara pe daera, ada dua orang yang kemasukan setang kaluar dari kubur-kubur goa, datang pa Yesus. Dorang dua itu bahaya skali, sampe tarada orang yang barani mo iko di jalang itu.</verse>
				<verse number="29">Kong setang yang ada pa dorang dua itu bataria, “Ado, Anak Allah! Ngana mo biking apa pa torang? Ngana pe waktu untuk siksa pa torang bolong sampe, bikiapa kong mo siksa pa torang skarang?”</verse>
				<verse number="30">Tara jao dari situ, ada babi banya skali yang sementara bacari makang.</verse>
				<verse number="31">Kong setang-setang itu bamohon pa Yesus bagini, “Kalu mo user pa torang, suru saja torang maso di babi-babi itu.”</verse>
				<verse number="32">Kong Yesus bilang pa dorang, “Pigi ka sana suda!” Turus setang-setang itu kaluar dari dua orang itu kong pigi maso di babi-babi itu. Babi-babi itu lari kancang di pinggir jurang, turus balumpa samua di talaga kong mati di situ.</verse>
				<verse number="33">Pe lia bagitu, orang-orang yang jaga babi-babi itu lari, kong pe sampe di kota, dorang carita samua yang jadi itu. Dorang me carita tentang apa yang jadi pa dua orang yang kemasukan itu.</verse>
				<verse number="34">Pe dengar itu, orang-orang di kota itu tako kong kaluar dari kota pigi pa Yesus. Waktu dorang baku dapa deng Yesus, dong bamohon pa Yesus supaya Dia kaluar dari dong pe daera itu.</verse>
			</chapter>
			<chapter number="9">
				<verse number="1">Abis itu, Yesus deng Dia pe murit-murit nae di parau kong bale lagi di sabla talaga, di kota yang Dia tinggal.</verse>
				<verse number="2">Kage bagini, ada babarapa orang bawa orang lumpu satu pa Yesus yang dong ada kase tidor di atas tikar. Waktu Yesus lia apa yang dorang biking itu, Dia tau dorang percaya pa Dia. Jadi Yesus bilang pa orang lumpu itu, “Sudara, ngana sanang suda. Ngana pe dosa so dapa ampun.”</verse>
				<verse number="3">Di situ me ada babarapa guru agama yang ahli lima kitab Musa. Pe dengar Yesus bilang bagitu, dorang langsung bicara dalam hati bagini, “Orang ini so biking diri sama deng Tuhan Allah.”</verse>
				<verse number="4">Tapi Yesus tau dorang pe pikiran, kong Dia bilang pa dorang bagini, “Bikiapa kong ngoni bapikir yang jahat?</verse>
				<verse number="5">Waktu Kita bilang pa orang lumpu ini, ‘Ngana pe dosa so dapa ampun’, ngoni ragu kalu orang itu pe dosa so dapa ampun. Tapi kalu Kita bilang, ‘Bangun kong bajalang suda’, ngoni bisa tau Kita ada kuasa karna nanti ngoni lia dia bajalang.</verse>
				<verse number="6">Jadi skarang Kita mo kase sembu pa dia, supaya ngoni tau, di dunia ini Anak Manusia yang dari sorga ada kuasa lagi untuk kase ampun orang pe dosa.” Turus Yesus bilang pa orang yang lumpu itu, “Bangun suda, angka ngana pe tikar, kong pulang suda pa ngana pe ruma!”</verse>
				<verse number="7">Turus orang lumpu itu bangun, kong pulang pa dia pe ruma.</verse>
				<verse number="8">Pe lia itu, orang banya itu jadi tako kong dorang puji deng hormat pa Tuhan Allah, barang Dia so kase kuasa yang basar itu pa manusia di dunia.</verse>
				<verse number="9">Abis itu, Yesus pigi kase tinggal tampa itu, kong Dia dapa lia ada tukang tagi pajak satu dudu bakarja pa dia pe tampa batagi pajak. Orang itu pe nama Matius. Kong Yesus bilang pa dia, “Mari iko pa Kita.” Pe dengar bagitu, Matius badiri kong iko pa Yesus.</verse>
				<verse number="10">Abis itu, Yesus deng Dia pe murit-murit pigi makang di Matius pe ruma. Di situ me ada banya tukang tagi pajak deng orang laeng yang orang anggap dong itu orang-orang berdosa. Dorang dudu makang sama-sama deng Yesus deng Dia pe murit-murit.</verse>
				<verse number="11">Di situ me ada orang-orang agama Yahudi dari aliran fanatik yang pe nama Farisi. Waktu dorang lia Yesus makang sama-sama deng orang-orang yang orang anggap berdosa itu, dorang bilang pa Yesus pe murit-murit, “Cis, bikiapa kong ngoni pe Guru makang sama-sama deng tukang-tukang tagi pajak deng orang-orang berdosa yang laeng?”</verse>
				<verse number="12">Yesus dengar dorang bilang bagitu, turus Dia bilang pa dorang bagini, “Bukang orang sehat yang perlu dokter, tapi orang saki.</verse>
				<verse number="13">Dulu Tuhan Allah bilang di Kitab Suci bagini, ‘Yang Kita mau itu, ngoni kase tunju ngoni pe rasa kasiang pa orang laeng, daripada ngoni bakase binatang korban persembahan kong tarada rasa kasiang.’ Jadi skarang ngoni pigi suda cari tau butul-butul apa yang Tuhan Allah bilang itu pe arti. Karna Kita datang bukang untuk pangge pa orang yang anggap dong pe diri butul, tapi Kita datang untuk pangge pa orang berdosa supaya dorang bertobat.”</verse>
				<verse number="14">Abis itu, Yohanes Pembaptis pe murit-murit datang pa Yesus. Dorang tanya pa Dia, “Bikiapa kong torang deng orang-orang dari aliran Farisi jaga bapuasa tapi Bapa pe murit-murit tarada?”</verse>
				<verse number="15">Yesus jawab pa dorang pake babarapa umpama bagini, “Kita ini sama deng pengantin laki-laki. Kalu pengantin laki-laki masi ada di pesta kawing, apa dia pe tamang-tamang mo sedi? Tara mungkin dia pe tamang-tamang mo sedi kalu dia masi sama-sama deng dorang. Tapi nanti ada dia pe waktu, orang mo ambe pa pengantin laki-laki itu dari dorang. Waktu itu baru dorang bapuasa.</verse>
				<verse number="16">Bagitu lagi, tarada satu orang yang tampal kaeng baru pa dia pe baju yang so tua. Karna kalu mo cuci baju itu, kaeng baru yang kase tampal itu mo takondor kong baju tua itu tarobe lebe basar lagi.</verse>
				<verse number="17">Bagitu lagi, tarada orang yang isi anggur baru di tampa anggur yang so tua. Karna kalu tampa anggur yang dari binatang pe kuli itu so tua, dia pe kuli so jadi karas. Jadi, kalu orang isi anggur baru di tampa anggur yang so tua kong anggur yang baru itu nae, anggur baru itu akan kase pica tampa anggur lama, kong anggur itu me iko tabuang. Karna itu, orang pasti isi anggur yang baru di tampa anggur yang baru lagi, supaya anggur itu deng dia pe tampa tahang lama.”</verse>
				<verse number="18">Waktu Yesus sementara bicara deng Yohanes Pembaptis pe murit-murit, ada satu orang datang pa Yesus. Dia itu kapala di satu ruma ibada agama Yahudi. Orang itu berlutut pa Yesus kong bilang bagini, “Guru, kita pe ana parampuang, baru saja mati. Tapi tolong Guru datang, kong taru Guru pe tangan pa dia, la dia hidup ulang.”</verse>
				<verse number="19">Pe dengar itu, Yesus badiri, turus Dia deng Dia pe murit-murit iko pa orang itu pigi pa dia pe ruma.</verse>
				<verse number="20">Sementara dorang bajalang, ada parampuang satu badekat pa Yesus dari balakang, kong dia sontong Yesus pe ujung juba. Parampuang itu so dua blas taong pendarahan.</verse>
				<verse number="21">Dia sontong Yesus pe juba, karna dia bapikir dalam hati, “Asal kita sontong Dia pe juba saja, pasti kita sembu.”</verse>
				<verse number="22">Waktu itu, Yesus balia ka balakang, turus Dia lia pa parampuang itu. Kong Dia bilang, “Ibu, tenang suda! Ibu sembu karna ibu percaya pa Kita.” Waktu itu suda, parampuang itu langsung sembu.</verse>
				<verse number="23">Abis itu, Yesus bajalang turus, sampe di kapala ruma ibada itu pe ruma. Di situ Yesus lia ada orang-orang yang tiop suling deng orang-orang yang mamanangis.</verse>
				<verse number="24">Tapi Yesus bilang pa dorang, “Ngoni kaluar suda, karna ana parampuang ini tara mati, dia cuma tidor.” Tapi, dorang cuma kase tatawa pa Yesus.</verse>
				<verse number="25">Waktu orang-orang itu so kaluar, Yesus maso di ana itu pe kamar. Yesus pegang ana itu pe tangan, kong ana itu hidup ulang.</verse>
				<verse number="26">Kong samua yang jadi itu tasiar di seluru daera itu.</verse>
				<verse number="27">Abis itu, Yesus pigi dari situ. Kong ada dua orang buta iko-iko pa Dia deng babataria, “Bapa, Raja Daud pe turunan, kasiang pa torang ka!”</verse>
				<verse number="28">Waktu Yesus maso di ruma satu, dua orang buta itu datang pa Dia. Kong Yesus tanya pa dorang, “Ngoni percaya Kita bole kase sembu pa ngoni?” Dorang jawab, “Iyo Bapa, torang percaya.”</verse>
				<verse number="29">Turus Yesus taru Dia pe tangan pa dorang pe mata kong bilang, “Jadi suda pa ngoni, iko ngoni pe percaya.”</verse>
				<verse number="30">Waktu itu suda, dorang dua so bisa dapa lia. Kong Yesus bilang pa dorang deng tegas, “Jang ngoni kase tau pa sapa-sapa bagimana sampe ngoni bisa dapa lia.”</verse>
				<verse number="31">Tapi waktu dorang kaluar dari ruma itu, dong carita tentang Yesus di seluru daera itu.</verse>
				<verse number="32">Waktu dua orang buta yang so sembu itu kaluar, kage lagi ada yang bawa pa Yesus orang mou satu yang kemasukan.</verse>
				<verse number="33">Yesus user setang yang ada di orang mou itu, kong dia langsung bisa bicara. Orang-orang yang bakumpul di situ herang skali kong baku bilang, “Bolong perna torang lia kejadian yang sama deng ini di Israel!”</verse>
				<verse number="34">Tapi orang-orang Yahudi dari aliran Farisi baku bilang, “Dia pake setang-setang pe raja pe kuasa waktu user setang-setang itu.”</verse>
				<verse number="35">Yesus bakuliling di samua kota deng kampong, kong mangajar di ruma-ruma ibada agama Yahudi. Dia kase tau Kabar Bae tentang Tuhan Allah Berkuasa sebagai Raja pa orang-orang yang percaya. Dia me kase sembu pa orang-orang dari samua panyake deng kase sembu pa orang-orang cacat.</verse>
				<verse number="36">Waktu Yesus lia pa orang banya itu, Dia rasa kasiang pa dorang. Barang, dorang pe susa banya deng dorang ilang smangat, sama deng domba yang tarada gembala untuk jaga pa dorang.</verse>
				<verse number="37">Di situ Yesus bilang pa Dia pe murit-murit, “Orang yang so siap dengar deng mau tarima Kabar Bae dari Tuhan Allah itu banya skali, sama deng gandum pe banya di kobong yang so siap mo pete, tapi orang-orang yang mo bapete cuma sadiki.</verse>
				<verse number="38">Karna itu, ngoni minta suda pa Tuhan Allah yang punya kobong itu, supaya Dia tamba orang yang mo bapete pa Dia pe kobong.”</verse>
			</chapter>
			<chapter number="10">
				<verse number="1">Yesus pangge Dia pe murit dua blas orang, kong Dia kase kuasa pa dorang untuk user setang-setang deng untuk kase sembu orang-orang yang dapa panyake macam-macam deng yang cacat.</verse>
				<verse number="2">Dua blas murit itu jadi Dia pe utusan-utusan, yang orang sebut rasul. Ini dorang pe nama-nama: yang pertama nama Simon (dia pe nama laeng, Petrus), Andreas (Simon pe sudara kandung), Yakobus deng Yohanes (Zebedeus pe ana-ana),</verse>
				<verse number="3">Filipus, Bartolomeus, Tomas, Tadeus, Matius (tukang tagi pajak), deng Yakobus (Alfeus pe ana).</verse>
				<verse number="4">Ada lagi Simon (dari Gerakan Yahudi Merdeka), deng Yudas Iskariot (yang nanti mo bahianat pa Yesus).</verse>
				<verse number="5">Yesus utus Dia pe murit dua blas orang itu deng kase pasáng pa dorang, “Jang ngoni pigi di orang yang bukang Yahudi, atau jang ngoni maso di orang Samaria pe kota-kota.</verse>
				<verse number="6">Tapi ngoni pigi suda pa torang pe sudara orang-orang Israel, barang dorang so tara iko lagi pa Tuhan Allah, sama deng domba yang ilang jalang.</verse>
				<verse number="7">Jadi ngoni pigi kase tau pa dorang bagini, ‘So tara lama lagi, Tuhan Allah akan Berkuasa sebagai Raja pa orang-orang yang percaya’.</verse>
				<verse number="8">Ngoni kase sembu suda pa orang-orang yang saki, kase hidup ulang pa orang-orang yang so mati, kase sembu pa orang yang saki lepra, deng user setang-setang dari orang-orang yang kemasukan. Ngoni tarima kuasa itu deng cuma-cuma, jadi ngoni me musti pake kuasa itu untuk tolong pa orang laeng deng cuma-cuma.</verse>
				<verse number="9">Waktu ngoni pigi, jang ngoni bawa doi sama skali dalam ngoni pe tampa doi, biar itu doi mas, doi perak, atau doi tembaga.</verse>
				<verse number="10">Ngoni me jang bawa tas bakal, baju ganti, sandal atau tongkat. Karna orang yang bakarja kase tau Kabar Bae dari Tuhan, pantas untuk tarima apa yang dia perlu untuk dia pe hidup.</verse>
				<verse number="11">Kalu ngoni maso di kota atau di kampong satu, ngoni cari orang yang mau tarima pa ngoni, kong tinggal suda deng dia sampe ngoni kaluar dari daera itu.</verse>
				<verse number="12">Waktu ngoni maso di orang pe ruma, ngoni kase salam, minta Tuhan berkati pa orang-orang yang tinggal di situ.</verse>
				<verse number="13">Kalu dorang tarima pa ngoni, berkat yang ngoni minta itu akan ada pa dorang. Tapi kalu dorang tara tarima pa ngoni, berkat yang ngoni minta itu tara jadi pa dorang.</verse>
				<verse number="14">Kong kalu ada orang di satu ruma atau kota yang tara tarima pa ngoni atau tara mo dengar ngoni pe ajaran, kaluar suda dari ruma atau kota itu. Abu yang ada pa ngoni pe kaki me ngoni kase tada di situ, la kase inga dorang so sala pa Tuhan Allah.</verse>
				<verse number="15">Inga bae-bae e, nanti di hari kiamat, waktu Tuhan mo adili pa samua orang, orang yang tara tarima pa ngoni itu akan dapa hukuman yang paling barát, lebe barát dari hukuman yang orang dari kota Sodom deng kota Gomora perna dapa.”</verse>
				<verse number="16">Yesus bilang lagi pa Dia pe murit-murit, “Dengar e! Kita utus pa ngoni pigi di tenga-tenga orang jahat, itu sama deng domba pe ana satu ekor pigi di tenga-tenga anjing utang. Jadi ngoni musti banya akal sama deng ular, deng ngoni pe hati musti tulus sama deng burung pombo.</verse>
				<verse number="17">Ngoni musti ati-ati pa samua orang! Barang, ada orang-orang yang mo serakan pa ngoni la dapa adili di pemimpin-pemimpin agama Yahudi. Ngoni me mo dapa pukul di ruma-ruma ibada agama Yahudi, pake tali yang ada barang tajam di dia pe ujung.</verse>
				<verse number="18">Karna ngoni iko pa Kita, nanti dorang bawa pa ngoni mangada pa gubernur-gubernur deng pa raja-raja. Tapi itu ngoni pe kesempatan untuk kase tau tentang Kita pa dorang deng pa orang-orang yang tara kanal pa Tuhan Allah.</verse>
				<verse number="19">Kalu dorang bawa pa ngoni kong serakan pa ngoni untuk dapa adili, jang ngoni tako apa yang ngoni musti bilang. Nanti di waktu itu suda, Tuhan Allah akan kase pa ngoni apa yang ngoni mo bilang pa dorang.</verse>
				<verse number="20">Barang, bukang ngoni sandiri pe kata-kata yang kaluar tapi ngoni pe Bapa pe Roh, Dia yang mo kase kata-kata itu pa ngoni.</verse>
				<verse number="21">Nanti ada dia pe waktu, orang akan serakan dia pe sudara la dapa bunu. Bagitu me deng papa-papa, dorang akan biking bagitu pa dong pe ana-ana. Kong ada lagi ana-ana yang akan malawang pa dong pe orang tua, kong dorang serakan dong pe orang tua la dapa bunu.</verse>
				<verse number="22">Kong samua orang akan binci pa ngoni karna ngoni iko pa Kita. Tapi orang yang tetap percaya pa Kita sampe dia pe ahir hidup, dia itu yang Tuhan Allah mo kase slamat.</verse>
				<verse number="23">Jadi kalu orang siksa pa ngoni di kota yang satu, ngoni lari suda di kota yang laeng. Inga bae-bae e, sebelum ngoni selesai kase tau Kabar Bae itu di samua kota di Israel, Anak Manusia yang dari sorga so datang.</verse>
				<verse number="24">Tarada murit yang lebe dari dia pe guru, atau tarada orang karja yang lebe dari dia pe tuang.</verse>
				<verse number="25">So cukup suda kalu satu murit jadi sama deng dia pe guru, kong so cukup suda kalu satu orang karja mo jadi sama deng dia pe tuang. Kita ini sama deng ngoni pe tuang, kong ngoni ini Kita pe umat. Kalu orang-orang bilang Kita ini Beelzebul, setang-setang pe raja, lebe soe lagi ngoni yang iko pa Kita. Jadi ngoni musti ati-ati!”</verse>
				<verse number="26">Yesus bilang lagi, “Jadi ngoni tara usa tako pa dorang yang mo siksa pa ngoni. Karna apa yang skarang ada tasambunyi, nanti orang mo dapa tau, deng samua rahasia akan tabongkar.</verse>
				<verse number="27">Apa yang Kita bilang pa ngoni yang orang laeng tara dengar, ngoni musti kase tau deng turus tarang pa orang-orang. Kong apa yang Kita ada kase bisi pa ngoni, ngoni musti kase tau di orang-orang pe muka sama deng ngoni bicara dari atas ruma.</verse>
				<verse number="28">Ngoni me jang tako pa manusia. Karna manusia cuma mampo bunu ngoni pe badan, tapi tarada kuasa untuk bunu ngoni pe jiwa. Tako saja pa Tuhan Allah yang ada kuasa untuk bunu ngoni pe badan kong hukum ngoni pe jiwa di neraka.</verse>
				<verse number="29">Coba ngoni pikir, burung pipit dua ekor yang orang jual, dia pe harga mura skali. Tapi biar bagitu, tara ada satu ekor yang akan jatu di tana kalu ngoni pe Bapa tara kase ijin.</verse>
				<verse number="30">Bagitu lagi deng ngoni, Tuhan Allah tau samua tentang ngoni, sampe ngoni pe rambu di kapala me Dia tau pe banya.</verse>
				<verse number="31">Jadi ngoni tara usa tako, karna pa Tuhan Allah pe muka, ngoni jao lebe berharga dari burung-burung pipit itu.</verse>
				<verse number="32">Sapa yang mangaku percaya pa Kita di orang banya pe muka, nanti Kita me akan mangaku, Kita kanal pa dia di Kita pe Bapa di sorga pe muka.</verse>
				<verse number="33">Tapi sapa yang manyangkal pa Kita di orang banya pe muka, nanti Kita me akan manyangkal pa dia di Kita pe Bapa di sorga pe muka.”</verse>
				<verse number="34">Yesus bilang lagi, “Jang ngoni kira, Kita datang di dunia ini supaya orang-orang mo baku bae samua. Tapi Kita datang ini, banya orang akan baku malawang, sampe ada lagi yang baku bunu.</verse>
				<verse number="35">Barang, deng Kita datang, orang yang tara percaya malawang pa orang yang percaya pa Kita: ana laki-laki akan malawang pa dia pe papa, ana parampuang akan malawang pa dia pe mama, deng ana mantu parampuang akan malawang pa dia pe mama mantu.</verse>
				<verse number="36">Mala, orang itu pe keluarga sandiri yang jadi dia pe musu.</verse>
				<verse number="37">Sapa yang sayang dia pe papa deng mama lebe dari dia pe sayang pa Kita, dia itu tara pantas iko pa Kita. Kong sapa yang sayang dia pe ana laki-laki atau ana parampuang lebe dari dia pe sayang pa Kita, dia itu me tara pantas iko pa Kita.</verse>
				<verse number="38">Sapa yang tara pikul dia pe salib, itu berarti dia tara siap menderita sampe mati deng iko pa Kita, dia itu tara pantas mo iko pa Kita.</verse>
				<verse number="39">Jadi sapa yang hidup cuma untuk dia pe diri sandiri, dia itu akan mati tapisa deng Tuhan Allah slama-lamanya. Tapi, sapa yang kase dia pe hidup karna iko pa Kita, dia itu akan dapa hidup deng Tuhan Allah slama-lamanya.”</verse>
				<verse number="40">Yesus bilang lagi, “Sapa yang tarima pa ngoni yang percaya pa Kita, itu berarti dia so tarima pa Kita. Kong sapa yang tarima pa Kita, dia me so tarima pa Tuhan Allah yang utus pa Kita.</verse>
				<verse number="41">Sapa yang tarima pa nabi satu karna memang dia itu nabi, orang yang tarima pa nabi itu mo dapa upah dari Tuhan Allah sama deng upah yang nabi-nabi dapa. Kong sapa yang tarima orang yang jaga biking yang butul pa Tuhan Allah pe muka, orang yang tarima pa dia itu mo dapa upah dari Tuhan Allah sama deng upah yang orang yang jaga biking yang butul itu dapa.</verse>
				<verse number="42">Kong sapa yang bantu pa orang biasa-biasa saja karna orang itu so iko pa Kita, biar cuma kase aer satu galas saja, Kita bilang pa ngoni, orang yang bantu itu pasti dapa upah dari Tuhan.”</verse>
			</chapter>
			<chapter number="11">
				<verse number="1">Pe abis Yesus mangajar pa Dia pe murit dua blas itu, Dia kase tinggal tampa itu. Kong Dia pigi mangajar deng kase tau Tuhan Allah pe Kabar Bae pa orang-orang yang ada di kota-kota di daera Galilea.</verse>
				<verse number="2">Waktu itu, Yohanes Pembaptis ada di penjara. Kong waktu Yohanes dengar tentang samua yang Yesus Kristus biking, dia suru dia pe murit-murit pigi batanya pa Yesus.</verse>
				<verse number="3">Dorang tanya bagini, “Bapa, Bapa ini suda yang Tuhan Allah so janji mo datang itu? Atau torang musti tunggu yang laeng?”</verse>
				<verse number="4">Kong Yesus bilang pa dorang, “Ngoni bale pa Yohanes kong kase tau pa dia apa yang ngoni so lia deng dengar:</verse>
				<verse number="5">orang buta so bisa dapa lia, orang lumpu so bisa bajalang, orang lepra so sembu, orang pongo so bisa dengar, orang mati so hidup ulang, deng orang miskin so dengar Kabar Bae dari Tuhan Allah.”</verse>
				<verse number="6">Kong Yesus suru bilang lagi pa Yohanes, “Orang yang tara tolak pa Kita kong percaya turus, dia itu yang paling sanang.”</verse>
				<verse number="7">Waktu Yohanes pe murit-murit so pigi, Yesus mulai bilang pa orang banya di situ tentang Yohanes. Dia bilang bagini, “Tuhari waktu Yohanes mangajar di padang gurun, tampa yang jao dari kampong, ngoni pigi pa dia mo bikiapa? Apa ngoni mo lia pa orang yang hari ini bicara laeng kong beso bicara laeng, sama deng rumpu yang bagoyang kasana-kamari karna angin tiop? Pasti tarada, to?</verse>
				<verse number="8">Atau untuk apa ngoni pigi ka sana? Apa ngoni mo lia orang yang ada pake baju bagus? Pasti tarada, to? Karna orang yang jaga pake baju bagus, dia pe tampa di raja pe istana.</verse>
				<verse number="9">Jadi untuk apa ngoni pigi ka sana? Apa ngoni ada pigi lia pa Yohanes karna dia itu nabi yang jaga kase turus Tuhan Allah pe pasáng? Butul suda! Tapi ngoni inga e, Yohanes itu lebe dari nabi biasa.</verse>
				<verse number="10">Karna so dari dulu di Kitab Suci ada tatulis tentang dia bagini, ‘Perhatikan e! Kita mo suru Kita pe utusan datang kamuka dari Ngana. Dia itu yang mo buka jalang untuk Ngana, supaya orang pe hati siap mo tarima pa Ngana.’ ”</verse>
				<verse number="11">Yesus bilang lagi, “Inga bae-bae e, dari samua orang yang parampuang so kase lahir di dunia ini, tara ada satu yang lebe basar dari Yohanes Pembaptis. Tapi skarang, sapa saja, biar dia orang biasa-biasa saja, kalu Tuhan Allah Berkuasa sebagai Raja pa dia pe hidup, orang itu lebe basar dari Yohanes.</verse>
				<verse number="12">Mulai dari Yohanes Pembaptis datang sampe skarang, ada orang-orang jahat yang malawang pa orang-orang yang so jadi Tuhan Allah pe umat supaya jang percaya lagi pa Tuhan Allah, deng dorang berusaha kuasai pa orang-orang itu.</verse>
				<verse number="13">Barang, waktu Yohanes bolong datang, di samua aturan yang ada di lima kitab Musa deng di kitab-kitab yang nabi-nabi tulis, so kase tau tentang apa yang Tuhan Allah bilang mo jadi skarang ini.</verse>
				<verse number="14">Kong di situ ada kase tau, nabi Elia mo datang ulang. Jadi kalu ngoni mau tarima, nabi Elia yang dong bilang mo datang itu, itu Yohanes suda.</verse>
				<verse number="15">Jadi, dengar itu bae-bae kong simpang di hati!</verse>
				<verse number="16">Kita mo kase sama orang-orang yang hidup skarang ini deng apa e? Dorang ini sama deng ana-ana yang dudu-dudu di pasar kong baramaeng deng bataria pa dorang pe tamang-tamang bagini,</verse>
				<verse number="17">‘Torang ada tiop suling untuk ngoni, tapi ngoni tara mau manari. Torang ada manyanyi lagu duka, tapi ngoni tara mau manangis.’</verse>
				<verse number="18">Orang-orang skarang ini sama deng ana-ana itu, karna waktu Yohanes datang, dorang tara tarima pa dia. Dia jaga bapuasa deng tara minum anggur, tapi dorang bilang kata, ‘Dia kemasukan setang!’</verse>
				<verse number="19">Kong skarang, Kita Anak Manusia so datang. Kita tara bapuasa deng Kita me jaga minum anggur. Kong orang-orang bilang kata, ‘Coba lia! Orang ini golojo deng pangbaminum. Dia me jaga batamang deng tukang tagi pajak deng orang-orang berdosa laeng.’ Tapi biar ngoni tara tarima pa Kita deng Yohanes, Tuhan Allah pe hikmat akan ngoni lia waktu orang-orang yang iko Tuhan pe ajaran kase tunju kalakuang yang bae.”</verse>
				<verse number="20">Abis itu, Yesus mulai mara pa orang-orang yang ada di babarapa kota, karna biar Dia so banya kali biking mujizat, tapi dorang tara mau bertobat.</verse>
				<verse number="21">Yesus bilang, “Ee ngoni orang-orang Khorazim deng Betsaida! Cilaka suda ngoni! Tuhan Allah mo hukum pa ngoni barát skali, karna Kita so biking mujizat-mujizat pa ngoni tapi ngoni tara mau percaya kong bertobat. Padahal kalu jaman dulu mujizat-mujizat itu Kita biking pa orang-orang di kota Tirus deng Sidon, biar dorang jahat, pasti dong so bertobat kong taru abu pa dong pe kapala deng pake baju karong, tanda dong manyasal dari dong pe dosa.</verse>
				<verse number="22">Inga bae-bae e, nanti di hari kiamat, waktu Tuhan mo adili pa samua orang, orang-orang Tirus deng Sidon pe hukuman akan lebe ringan dari ngoni.</verse>
				<verse number="23">Kong ngoni orang-orang Kapernaum, ngoni kira Tuhan Allah mo angka pa ngoni di sorga? Tarada. Mala, Dia mo buang pa ngoni di neraka, karna ngoni so lia-lia Kita biking mujizat-mujizat tapi ngoni tetap tara mau bertobat. Padahal kalu jaman dulu mujizat-mujizat itu Kita biking di kota Sodom, pasti kota itu masi ada sampe skarang.</verse>
				<verse number="24">Inga bae-bae e, nanti di hari kiamat, waktu Tuhan mo adili pa samua orang, orang-orang jahat di daera Sodom itu pe hukuman akan lebe ringan dari ngoni.”</verse>
				<verse number="25">Waktu itu Yesus berdoa, “Kita bilang tarimakasi pa Bapa, Tuhan yang berkuasa di sorga deng di bumi. Kita bilang tarimakasi karna Bapa tara kase tau itu deng jelas pa orang-orang yang pande deng yang tau banya hal. Tapi pa orang-orang biasa, Bapa biking sampe dorang mangarti.</verse>
				<verse number="26">Ya Bapa, itu suda yang biking Bapa pe hati sanang.</verse>
				<verse number="27">Samua yang ada pa Kita pe Bapa, Bapa so kase pa Kita. Tara ada satu orang yang kanal pa Kita Anak Allah, cuma Bapa saja. Kong tara ada satu orang yang kanal pa Bapa, cuma Kita Anak Allah, deng orang-orang yang Kita pili untuk kanal pa Bapa.</verse>
				<verse number="28">Mari suda datang pa Kita, ngoni samua yang lala deng banya beban, kong Kita mo kase lapas pa ngoni dari samua itu supaya ngoni pe hati jadi tenang.</verse>
				<verse number="29">Dengar kong iko suda Kita pe parenta, sama deng sapi yang ada kase pake tali kong iko dia pe tuang pe parenta. Balajar suda dari Kita karna Kita ini bae-bae deng tara sombong, kong ngoni pe hati akan jadi tenang.</verse>
				<verse number="30">Barang, parenta yang Kita kase itu tara susa, kong beban yang Kita kase pa ngoni tara barát.”</verse>
			</chapter>
			<chapter number="12">
				<verse number="1">Waktu hari Sabat, hari yang orang agama Yahudi tara bole bakarja, Yesus deng Dia pe murit-murit bajalang iko di kobong gandum. Kong karna Yesus pe murit-murit lapar, dorang pete gandum sadiki, kong makang babajalang.</verse>
				<verse number="2">Di situ, ada orang-orang Yahudi dari aliran fanatik yang pe nama Farisi. Waktu dorang lia apa yang murit-murit biking itu, dorang bilang pa Yesus, “Coba lia Bapa pe murit-murit itu! Dorang bakarja bapete gandum di hari Sabat! Itu dorang so langgar torang pe aturan agama!”</verse>
				<verse number="3">Tapi Yesus bilang pa dorang, “Pasti ngoni so perna baca carita di Kitab Suci tentang raja Daud, waktu dia deng orang-orang yang iko pa dia so lapar.</verse>
				<verse number="4">Raja Daud maso di dalam Tuhan Allah pe Tenda Ibada kong makang roti yang so jadi persembahan pa Tuhan Allah. Turus, dia me kase roti itu pa orang-orang yang iko pa dia. Padahal roti itu, kalu iko torang pe aturan agama, dorang tara bole makang, karna yang bole makang roti itu cuma imam-imam saja.</verse>
				<verse number="5">Ada conto laeng lagi di lima kitab Musa. Ngoni me pasti so baca tentang imam-imam pe tugas tiap hari Sabat di Ruma Ibada Pusat. Sebenarnya deng dorang biking tugas itu, itu dong so langgar aturan tentang tara bole bakarja di hari Sabat. Tapi biar bagitu me, Tuhan Allah tara bilang dorang sala.</verse>
				<verse number="6">Ngoni inga bae-bae! Ruma Ibada Pusat itu penting skali, tapi di sini ada yang lebe penting dari itu.</verse>
				<verse number="7">Tuhan Allah bilang di Kitab Suci bagini, ‘Yang Kita mau itu, ngoni kase tunju ngoni pe rasa kasiang pa orang laeng, daripada ngoni bakase binatang korban persembahan kong tarada rasa kasiang.’ Kalu ngoni mangarti yang Tuhan Allah bilang itu, pasti ngoni tara kase sala pa Kita pe murit-murit yang tara biking sala apa-apa.</verse>
				<verse number="8">Karna Anak Manusia yang dari sorga ada kuasa untuk ator apa yang manusia bisa biking di hari Sabat.”</verse>
				<verse number="9">Yesus kase tinggal tampa itu kong pigi di ruma ibada agama Yahudi.</verse>
				<verse number="10">Di situ, ada satu orang yang dia pe tangan sabla mati, deng ada lagi orang-orang Yahudi dari aliran Farisi. Dorang tanya pa Yesus, “Bole ka tarada, kase sembu orang di hari Sabat?” Dorang tanya bagitu, barang kalu Yesus kase sembu orang di hari Sabat, hari yang orang agama Yahudi tara bole bakarja, dorang mo kase sala pa Dia.</verse>
				<verse number="11">Kong Yesus bilang pa dorang, “Kalu ada dari ngoni pe domba satu ekor jatu di lobang pas hari Sabat, pasti ngoni turung ka bawa ambe di lobang itu la kase kaluar pa dia, to?</verse>
				<verse number="12">Apalagi manusia! Dia lebe berharga dari domba, to? Jadi kalu bagitu, torang bole tolong orang di hari Sabat.”</verse>
				<verse number="13">Turus Yesus bilang pa orang yang dia pe tangan sabla mati itu, “Kase kamari ngana pe tangan!” Orang itu kase dia pe tangan, kong waktu itu suda dia pe tangan yang mati itu jadi sembu, sama deng dia pe tangan sabla yang tara cacat.</verse>
				<verse number="14">Tapi orang-orang dari aliran Farisi itu kaluar dari ruma ibada itu kong baku ator la mo bunu pa Yesus.</verse>
				<verse number="15">Yesus tau dorang pe rencana itu, jadi Dia pigi dari situ. Waktu Yesus pigi, banya orang iko pa Dia kong Dia kase sembu samua orang yang saki.</verse>
				<verse number="16">Tapi Dia larang karas pa dorang supaya jang kase tau pa orang-orang, Dia itu sapa.</verse>
				<verse number="17">Deng Yesus biking itu, apa yang Tuhan Allah bilang dulu pa nabi Yesaya itu so jadi, bagini,</verse>
				<verse number="18">“Ini suda Dia yang Kita pili untuk biking apa yang Kita suru. Kita sayang pa Dia. Dia biking sanang Kita pe hati. Kita mo kase pa Dia Kita pe Roh, kong Dia yang mo kase tau pa suku-suku bangsa, Kita nanti mo adili pa samua orang deng cara yang adil.</verse>
				<verse number="19">Dia tara akan baku malawang deng sapa-sapa deng tara akan bataria pa sapa-sapa. Kong orang-orang lagi tara akan dengar Dia bicara kuat-kuat di orang banya pe muka di jalang-jalang.</verse>
				<verse number="20">Dia bae pa orang-orang yang lema, itu sama deng Dia tara kase putus bulu yang so pata, sama lagi deng Dia tara mo kase mati pelita yang dia pe manyala so kacil. Dia mo pimpin pa manusia sampe yang adil menang dari yang tara adil.</verse>
				<verse number="21">Jadi samua suku bangsa akan baharap pa Dia.”</verse>
				<verse number="22">Satu kali, ada yang bawa orang satu yang kemasukan setang pa Yesus. Orang itu buta deng mou. Turus Yesus kase sembu pa dia, kong orang itu langsung bisa bicara deng bisa dapa lia.</verse>
				<verse number="23">Pe lia yang Yesus biking itu, orang-orang di situ jadi herang skali. Kong dorang baku bilang, “Dia ini suda kaapa, raja Daud pe turunan yang torang tunggu-tunggu yang Tuhan Allah janji mo datang?”</verse>
				<verse number="24">Tapi waktu orang Yahudi dari aliran Farisi dapa dengar itu, dorang tara tarima. Kong dorang baku bilang, “Dia user setang itu pake Beelzebul, setang-setang pe raja pe kuasa.”</verse>
				<verse number="25">Tapi Yesus tau dorang pe pikiran, kong Dia kase umpama satu bagini pa dorang, “Kalu dalam satu kerajaan baku malawang kong tapisa-pisa, pasti kerajaan itu akan ancor. Kong kalu dalam satu kota atau dalam satu ruma tangga baku malawang kong tapisa-pisa, so pasti lagi akan ancor.</verse>
				<verse number="26">Bagitu me deng Iblis, setang-setang pe raja. Kalu Iblis user dia pe ana bua setang-setang, dorang itu pasti mo tapisa-pisa deng dong akan baku musu. Kong Iblis pe kerajaan tara mungkin mo batahang, to?</verse>
				<verse number="27">Ngoni bilang kata, Kita user setang-setang pake Beelzebul, setang-setang pe raja pe kuasa. Kalu butul bagitu, orang-orang yang iko pa ngoni orang Farisi, dorang itu user setang pake sapa pe kuasa? Kalu ngoni bilang dorang me pake Iblis pe kuasa, dorang sandiri akan bilang yang ngoni tudu pa dorang deng pa Kita itu sala!</verse>
				<verse number="28">Tapi Kita, kalu Kita user setang-setang pake Tuhan Allah pe Roh pe kuasa, itu berarti Tuhan Allah so Berkuasa sebagai Raja pa ngoni pe tenga-tenga.</verse>
				<verse number="29">Ambe conto bagini, tarada orang yang bisa maso pa orang yang kuat pe ruma kong pancuri dia pe barang, to? Dia musti ika dulu pa orang yang kuat itu, baru dia bisa pancuri orang kuat itu pe barang.</verse>
				<verse number="30">Orang yang tara iko pa Kita, dia musu pa Kita. Kong orang yang tara tolong pa Kita la kumpul orang-orang supaya percaya pa Kita, dia itu yang biking orang-orang jao dari Kita.</verse>
				<verse number="31">Ngoni dengar bae-bae! Samua dosa yang orang biking, masi bole dapa ampun, bagitu lagi orang yang hina pa manusia, bole dapa ampun. Tapi kalu orang hina pa Roh Kudus, dia tara akan dapa ampun.</verse>
				<verse number="32">Kalu ada orang yang bilang apa-apa yang malawang pa Anak Manusia yang dari sorga, dia masi bole mo dapa ampun. Tapi kalu orang bilang apa-apa yang malawang pa Roh Kudus, dia tara mo dapa ampun, skarang atau sampe slama-lamanya.”</verse>
				<verse number="33">Yesus bilang, “Kalu pohong bagus, pasti dia pe bua me bagus. Kalu pohong yang tara bagus, pasti dia pe bua me tara bagus. Torang bole mo dapa tau kalu pohong itu bagus atau tarada, torang lia cuma dari dia pe bua.</verse>
				<verse number="34">Ngoni pe jahat sama deng ular bisa. Tara mungkin ngoni bole bilang hal-hal yang bae karna ngoni sandiri jahat. Karna apa yang tasimpang di orang pe hati, itu yang nanti mo kaluar dari dia pe mulu.</verse>
				<verse number="35">Orang yang bae jaga bilang yang bae, karna dia simpang hal-hal yang bae di dia pe hati. Tapi orang yang jahat jaga bilang yang jahat, karna dia simpang hal-hal yang jahat di dia pe hati.</verse>
				<verse number="36">Inga e, nanti di waktu Tuhan mo adili pa samua orang, tiap orang musti tanggung jawab pa Tuhan samua kata-kata yang dia so perna bilang, biar itu kata-kata yang tarada dia pe guna.</verse>
				<verse number="37">Tuhan Allah mo tentukan ngoni orang butul atau orang yang mo dapa hukuman, iko dari ngoni pe kata-kata yang ngoni perna bilang.”</verse>
				<verse number="38">Kong babarapa guru agama Yahudi yang ahli lima kitab Musa, deng orang Yahudi dari aliran Farisi bilang pa Yesus, “Guru, torang minta Guru kase tunju mujizat satu supaya torang tau, memang butul Guru itu dari Tuhan Allah.”</verse>
				<verse number="39">Tapi Yesus bilang pa dorang, “Ngoni orang-orang yang hidup skarang ini, ngoni jahat deng tara setia pa Tuhan, jadi ngoni minta Kita kase tunju mujizat satu pa ngoni. Tapi Kita tara akan kase tunju mujizat apa-apa pa ngoni, kacuali Kita cuma kase inga pa ngoni mujizat yang perna jadi pa nabi Yunus dulu.</verse>
				<verse number="40">Barang, sama deng nabi Yunus ada di dalam ikang basar pe puru selama tiga hari tiga malam, bagitu lagi deng Anak Manusia yang dari sorga, akan ada dalam kubur selama tiga hari tiga malam.</verse>
				<verse number="41">Nanti di waktu Tuhan mo adili pa samua orang, orang-orang Niniwe dulu akan hidup ulang sama-sama deng ngoni orang-orang skarang ini, kong dorang akan kase sala pa ngoni. Barang, orang-orang Niniwe itu bertobat waktu Yunus kase tau Tuhan Allah pe pasáng pa dorang. Tapi skarang ini di sini, ada Orang yang lebe penting dari nabi Yunus, kong ngoni tara mo dengar la bertobat tu!</verse>
				<verse number="42">Kong nanti di hari kiamat waktu Tuhan mo adili pa samua orang, raja parampuang yang dari selatan mo hidup ulang sama-sama deng ngoni orang-orang skarang ini, kong dia akan kase sala pa ngoni la ngoni dapa hukum. Barang, dulu waktu dia dengar kabar tentang raja Salomo pe hikmat, biar dia jao skali me dia pigi supaya dia bole dengar raja Salomo pe ajaran. Tapi skarang ini di sini, ada Orang yang lebe penting dari raja Salomo yang bawa ajaran pa ngoni, tapi ngoni tara mo dengar tu!”</verse>
				<verse number="43">Kong Yesus bilang lagi, “Kalu setang kaluar dari satu orang, dia pigi bakuliling di tampa-tampa sunyi la mo cari tampa baistrahat, tapi dia tara dapa.</verse>
				<verse number="44">Jadi setang itu bapikir bagini, ‘Lebe bae kita bale pa orang yang kita so perna tinggal dulu.’ Kong waktu dia bale pa orang itu, dia lia orang itu pe hati kosong, macam deng ruma kosong satu yang so sapu bersi kong so taator bae-bae.</verse>
				<verse number="45">Kong setang itu pigi pangge dia pe tamang tuju yang lebe jahat dari dia. Abis itu, dorang sama-sama maso pa orang itu kong tinggal di situ. Dia pe ahir kabawa, orang itu pe keadaan so lebe soe dari yang pertama. Bagitu lagi yang akan jadi pa ngoni orang-orang yang hidup skarang ini.”</verse>
				<verse number="46">Waktu Yesus masi bicara deng orang banya itu, Dia pe mama deng Dia pe sudara-sudara datang kong badiri di luar, dorang berusaha mo baku dapa la bacarita deng Dia.</verse>
				<verse number="47">Kong ada satu orang bilang pa Yesus, “Bapa, Bapa pe mama deng sudara-sudara ada di luar. Dorang ada berusaha baku dapa deng Bapa.”</verse>
				<verse number="48">Kong Yesus bilang pa orang yang ada kase tau itu bagini, “Kita pe mama deng Kita pe sudara-sudara sapa kong?”</verse>
				<verse number="49">Turus, Yesus tunju Dia pe murit-murit kong bilang bagini, “Dorang ini me Kita pe mama deng Kita pe sudara-sudara!</verse>
				<verse number="50">Karna sapa saja yang biking Kita pe Bapa di Sorga pe mau, dia itu suda Kita pe sudara laki-laki, dia itu suda Kita pe sudara parampuang, deng dia itu suda Kita pe mama.”</verse>
			</chapter>
			<chapter number="13">
				<verse number="1">Hari itu lagi, Yesus kaluar dari ruma itu kong pigi di talaga Galilea pe pinggir, turus Dia dudu di situ.</verse>
				<verse number="2">Kong banya skali orang datang bakumpul pa Dia. Jadi Dia ka lao nae di parau kong dudu di situ, turus orang banya itu badiri di pinggir talaga.</verse>
				<verse number="3">Kong Yesus mangajar pa dorang tentang banya hal pake umpama. Dia bilang bagini, “Ada orang kobong satu pigi baambur bibit di kobong.</verse>
				<verse number="4">Waktu dia ambur bibit itu, ada bibit yang jatu di jalang. Kong burung-burung datang makang bibit itu sampe abis.</verse>
				<verse number="5">Ada bibit laeng lagi yang jatu di tana yang babatu-batu, yang dia pe tana cuma sadiki. Bibit yang jatu itu capat batumbu karna dia pe tana sadiki.</verse>
				<verse number="6">Tapi bagitu matahari kaluar, tanaman itu jadi layu kong kiring karna dia pe akar tara maso jao di dalam tana.</verse>
				<verse number="7">Kong ada lagi bibit yang jatu di tana yang dia pe rumpu baduri. Bagitu bibit itu batumbu, rumpu baduri me batumbu tamba basar kong gepe tanaman itu sampe mati.</verse>
				<verse number="8">Tapi ada bibit laeng yang jatu di tana yang subur. Bibit itu batumbu, turus babua. Kong dia pe hasil ada yang saratus kali lipa, ada yang anam pulu kali lipa, deng ada lagi yang tiga pulu kali lipa.</verse>
				<verse number="9">Jadi, dengar itu bae-bae kong simpang di hati!”</verse>
				<verse number="10">Abis itu, Yesus pe murit-murit badekat pa Dia kong tanya, “Guru, bikiapa kong Guru mangajar pa orang banya pake umpama?”</verse>
				<verse number="11">Kong Yesus jawab, “Tuhan Allah biking ngoni bisa tau rahasia tentang bagimana Tuhan Allah Berkuasa sebagai Raja, tapi pa orang laeng, tarada.</verse>
				<verse number="12">Barang, kalu orang tarima apa yang Kita bilang, nanti Tuhan Allah mo bantu dia mangarti lebe banya. Tapi orang yang tara tarima apa yang Kita bilang, apa yang dia so tau, Tuhan Allah akan ambe dari dia.</verse>
				<verse number="13">Karna itu, Kita mangajar pa dorang pake umpama, barang biar dorang lia, dorang tara mangarti apa yang dorang lia. Biar dorang dengar, dorang tara bisa dengar bae-bae deng tara mangarti apa yang dong dengar.</verse>
				<verse number="14">Apa yang jadi pa orang-orang ini, Tuhan Allah so perna bilang dulu pa nabi Yesaya bagini, ‘Biar ngoni dengar ulang-ulang, tapi ngoni tetap tara mangarti. Biar ngoni lia ulang-ulang, tapi ngoni tara tau dia pe arti.</verse>
				<verse number="15">Karna orang-orang bangsa ini karas kapala. Dorang pe talinga tara mau badengar, deng dorang pe mata me dorang tutu kuat-kuat, supaya jang dorang lia deng dong pe mata, jang dorang dengar deng dong pe talinga, deng jang dorang mangarti deng dong pe hati. Jadi dorang tara mau bertobat, kong Kita tara akan kase slamat pa dorang.’</verse>
				<verse number="16">Tapi ngoni yang iko pa Kita ini, ngoni paling sanang suda karna Tuhan Allah so biking ngoni bole lia deng mata kapala sandiri, deng ngoni bole dengar deng talinga sandiri.</verse>
				<verse number="17">Inga e! Dulu, banya nabi deng orang yang jaga biking yang butul pa Tuhan Allah pe muka, dorang suka mo lia apa yang ngoni lia skarang ini, tapi dorang tara riki lia. Dorang me suka mo dengar apa yang ngoni dengar skarang ini, tapi dorang tara riki dengar.”</verse>
				<verse number="18">Yesus bilang lagi, “Jadi, ngoni dengar bae-bae e, Kita mo kase tau pa ngoni umpama tentang bibit di ampa macam tana tadi pe arti.</verse>
				<verse number="19">Bibit yang jatu di jalang itu sama deng orang-orang yang dengar firman tentang Tuhan Allah Berkuasa sebagai Raja, tapi dorang tara mangarti butul-butul. Pe abis dorang dengar firman Tuhan itu, Iblis, setang-setang pe raja datang kong ambe firman itu dari dorang pe hati.</verse>
				<verse number="20">Bibit yang jatu di tana yang babatu-batu, itu sama deng orang-orang yang dengar firman kong langsung tarima deng hati sanang.</verse>
				<verse number="21">Tapi firman itu dorang tara simpang bae-bae di dong pe hati, jadi tara batahang lama. Kalu dorang dapa siksa deng menderita karna percaya firman itu, dorang langsung tara percaya lagi pa Tuhan.</verse>
				<verse number="22">Bibit yang jatu di tana yang ada rumpu baduri, itu sama deng orang-orang yang so dengar firman, tapi dong pe hati tara tenang tentang dong pe hidup, deng dong cuma cari harta. Jadi firman yang dorang dengar itu dorang tara biking, sampe firman itu tara bawa hasil apa-apa.</verse>
				<verse number="23">Kong bibit yang jatu di tana yang subur itu, sama deng orang yang dengar Tuhan pe firman kong mangarti firman itu. Jadi, dorang hidup iko Tuhan pe mau, sama deng bibit yang batumbu sampe babua. Ada yang babua saratus kali lipa, ada yang anam pulu kali lipa deng ada lagi yang tiga pulu kali lipa.”</verse>
				<verse number="24">Kong Yesus kase carita lagi umpama satu pa orang banya itu. Dia bilang, “Tuhan Allah Berkuasa sebagai Raja, itu pe keadaan sama deng umpama ini: ada tuang kobong satu yang baambur bibit gandum bagus di dia pe kobong.</verse>
				<verse number="25">Waktu so malam kong samua orang so tasono, tuang kobong itu pe musu datang. Kong musu itu ambur bibit kusu-kusu di antara bibit gandum yang bagus. Abis itu musu itu pigi.</verse>
				<verse number="26">Jadi waktu bibit gandum itu batumbu kong dia pe bua mulai kaluar, kusu-kusu me so batumbu lagi sama deng gandum.</verse>
				<verse number="27">Waktu tuang kobong itu pe orang-orang karja lia kusu-kusu itu, dorang pigi pa dia kong bilang bagini, ‘Tuang, torang tau tuang cuma ambur bibit yang bagus di kobong. Tapi skarang, bikiapa sampe ada kusu-kusu?’</verse>
				<verse number="28">Tuang kobong itu bilang pa dorang, ‘Itu pasti kita pe musu yang biking.’ Kong dia pe orang-orang karja tanya lagi pa dia, ‘Tuang mau torang pigi di kobong la cabu kusu-kusu itu?’</verse>
				<verse number="29">Tapi tuang kobong itu jawab, ‘Jangan! Karna kalu ngoni cabu kusu-kusu itu, nanti gandum lagi akan tacabu.</verse>
				<verse number="30">Jadi lebe bae, kase biar suda gandum itu batumbu sama-sama deng kusu-kusu sampe dia pe waktu bapete. Nanti Kita mo suru pa orang-orang yang bapete kumpul kamuka dulu kusu-kusu la ika satu-satu ika, baru bakar. Abis itu baru dorang kumpul gandum itu kong simpang di kita pe lumbung.’ ”</verse>
				<verse number="31">Kong Yesus carita umpama satu lagi pa dorang. Dia bilang, “Tuhan Allah Berkuasa sebagai Raja mulai pa sadiki orang, kong lebe hari lebe tamba banya, itu sama deng biji tanaman kacil yang orang ambe kong tanam di kobong.</verse>
				<verse number="32">Memang biji tanaman itu yang paling kacil, tapi kalu dia so batumbu, dia jadi tanaman yang lebe basar dari samua tanaman laeng di kobong sayor, sampe dia jadi pohong, kong burung-burung di udara me datang basarang di dia pe cabang-cabang.”</verse>
				<verse number="33">Yesus carita lagi umpama laeng pa dorang bagini, “Tuhan Allah Berkuasa sebagai Raja pa Dia pe umat, mulai pa sadiki orang, kong lebe hari lebe tamba banya. Itu sama lagi deng ragi yang parampuang satu ambe kong campur deng tarigu ampa pulu liter. Ragi itu biking sampe roti itu nae jadi banya.”</verse>
				<verse number="34">Yesus mangajar pa orang banya itu pake umpama. Dia tara kase tau apa-apa pa dorang kalu tara pake umpama.</verse>
				<verse number="35">Dia bicara pake umpama itu, karna itu yang dulu Tuhan Allah so bilang pa Dia pe nabi dalam Kitab Suci bagini, “Kita mo bicara pake umpama. Kita mo kase tau hal-hal yang orang bolong perna tau dari dulu waktu Kita mulai biking dunia ini sampe skarang.”</verse>
				<verse number="36">Abis itu, Yesus kase tinggal orang banya itu kong bale di ruma. Di situ Dia pe murit-murit datang kong bilang, “Guru, coba kase tau pa torang umpama tentang kusu-kusu yang batumbu di gandum pe tenga-tenga itu pe arti.”</verse>
				<verse number="37">Kong Yesus bilang pa dorang, “Orang yang ambur bibit gandum yang bagus, itu Anak Manusia yang dari sorga.</verse>
				<verse number="38">Kalu kobong itu, sama deng dunia. Turus, bibit yang bagus itu, sama deng orang-orang yang Tuhan Allah so Berkuasa sebagai Raja pa dorang. Tapi bibit kusu-kusu itu, sama deng orang-orang yang iko pa Iblis, setang-setang pe raja.</verse>
				<verse number="39">Kong musu yang ambur bibit kusu-kusu itu, Iblis. Turus, waktu bapete itu, hari kiamat, hari yang Tuhan mo adili pa samua orang. Kong orang-orang yang bapete itu, itu malaekat-malaekat yang turung dari sorga.</verse>
				<verse number="40">Jadi, sama deng kusu-kusu yang orang cabu kong buang di api, bagitu lagi yang mo jadi nanti di hari kiamat.</verse>
				<verse number="41">Waktu itu, Anak Manusia yang dari sorga mo utus Dia pe malaekat-malaekat. Dorang mo kumpul pa orang-orang yang so biking orang laeng jadi berdosa deng orang-orang yang biking kajahatan, kong mo kase pisa dari Tuhan Allah pe umat yang Dia Berkuasa sebagai Raja.</verse>
				<verse number="42">Kong malaekat-malaekat mo buang orang-orang itu di api yang tara mati-mati. Di situ dorang akan manangis sampe dong pe gigi babunyi karna siksa skali.</verse>
				<verse number="43">Tapi orang-orang yang jaga biking yang butul pa Tuhan Allah pe muka, dorang akan maso di tampa yang dorang pe Bapa Berkuasa sebagai Raja kong dorang basinar sama deng matahari. Jadi, dengar itu bae-bae kong simpang di hati!”</verse>
				<verse number="44">Yesus bilang lagi, “Kalu torang jadi Tuhan Allah pe umat yang Dia Berkuasa sebagai Raja, itu lebe berharga dari apa saja. Itu sama deng umpama ini: ada harta yang mahal skali yang so lama tasambunyi dalam tana di kobong. Satu hari, ada satu orang yang dapa harta yang mahal itu, kong dia tambung ulang deng tana. Orang itu sanang skali kong dia jual samua yang dia punya, turus dia pake doi itu untuk bili kobong yang ada tambung harta itu supaya jadi dia punya.”</verse>
				<verse number="45">Yesus bilang lagi, “Kalu torang jadi Tuhan Allah pe umat yang Dia Berkuasa sebagai Raja, itu me sama deng umpama ini: ada pedagang satu yang cari mutiara yang bagus deng mahal untuk dia bili.</verse>
				<verse number="46">Satu kali, dia dapa mutiara satu yang bagus deng mahal skali. Kong dia jual samua yang dia punya, turus doi itu dia pake untuk bili mutiara itu.”</verse>
				<verse number="47">Yesus bilang lagi, “Tuhan Allah Berkuasa sebagai Raja pa Dia pe umat, itu bole kase sama deng umpama ini lagi: ada babarapa orang yang buang jala basar di talaga kong dorang dapa ikang macam-macam.</verse>
				<verse number="48">Bagitu jala so ponong, dorang hela kong bawa jala itu di pinggir talaga. Abis itu dorang dudu kong kase pisa-pisa ikang yang bagus deng ikang yang tara bagus. Ikang yang bagus dorang taru di karanjang, tapi ikang yang tara bagus dorang buang.</verse>
				<verse number="49">Bagitu lagi yang mo jadi nanti di hari kiamat. Waktu itu, malaekat-malaekat mo datang kong kase pisa orang-orang jahat dari orang-orang yang jaga biking yang butul pa Tuhan Allah pe muka.</verse>
				<verse number="50">Kong malaekat-malaekat mo buang orang jahat di api yang tara akan mo mati-mati. Di sana dorang manangis sampe dong pe gigi babunyi karna dong siksa skali.”</verse>
				<verse number="51">Abis itu Yesus tanya pa Dia pe murit-murit, “Ngoni mangarti samua umpama yang Kita bilang tadi?” Kong murit-murit bilang pa Yesus, “Iyo, torang mangarti.”</verse>
				<verse number="52">Kong Yesus bilang pa dorang, “Jadi tiap guru agama yang ahli lima kitab Musa, kong dia lagi tau ajaran tentang Tuhan Allah Berkuasa sebagai Raja, dia itu sama deng tuang ruma yang kase kaluar harta yang baru deng harta yang lama dari dia pe tampa simpang harta.”</verse>
				<verse number="53">Abis bilang umpama-umpama itu, Yesus kase tinggal tampa itu.</verse>
				<verse number="54">Pe sampe di Dia pe kampong di Nazaret, Yesus mangajar di ruma ibada agama Yahudi di situ. Kong orang-orang jadi herang skali, turus bilang, “Dia tau ajaran itu dari mana? Turus sapa yang kase kuasa pa Dia la biking mujizat-mujizat itu?</verse>
				<verse number="55">Padahal Dia itu cuma tukang kayu pe ana, to? Dia pe mama itu Maria, kong Dia pe sudara-sudara laki-laki pa Yakobus, Yusuf, Simon deng Yudas lagi, to?</verse>
				<verse number="56">Dia pe sudara-sudara parampuang me tinggal sama-sama deng torang di sini, to? Jadi dari mana Dia dapa ajaran deng kuasa itu?”</verse>
				<verse number="57">Karna orang-orang di situ tau itu, dorang tara tarima pa Dia, jadi Yesus bilang pa dorang, “Memang butul, di mana-mana orang hargai pa nabi, tapi di dia pe kampong deng di dia pe ruma sandiri, dorang tara tarima pa dia.”</verse>
				<verse number="58">Kong karna dorang tara percaya pa Yesus, Dia tara biking banya mujizat di situ.</verse>
			</chapter>
			<chapter number="14">
				<verse number="1">Waktu itu, Herodes yang jadi raja di daera Galilea, dia dengar kabar tentang Yesus.</verse>
				<verse number="2">Kong dia bilang pa dia pe pegawai-pegawai, “Mangkali Yesus itu Yohanes Pembaptis yang dulu mati, kong so hidup ulang kaapa? Ada harus dia bole biking mujizat-mujizat itu!”</verse>
				<verse number="3">Raja Herodes bilang bagitu, barang tempo hari, dia yang suru tangka pa Yohanes kong ika deng rante, turus kase maso di penjara. Dia biking bagitu karna masala Herodias. Dia pe carita bagini: raja Herodes ambe pa Herodias kong kase jadi dia pe bini. Padahal, Herodias so kawing deng Filipus, Herodes pe sudara sandiri.</verse>
				<verse number="4">Kong Yohanes togor ulang-ulang pa Herodes. Dia bilang bagini, “Bapa, bapa so langgar Tuhan Allah pe aturan karna bapa so ambe bapa pe ipar Herodias kong kase jadi bapa pe bini!”</verse>
				<verse number="5">Waktu Herodes dengar bagitu, Dia ingin bunu pa Yohanes, tapi dia tako pa orang banya karna dorang anggap Yohanes itu nabi yang jaga kase turus Tuhan Allah pe pasáng.</verse>
				<verse number="6">Satu kali bagini, waktu Herodes pe hari jadi, Herodias pe ana parampuang baronggeng di muka Herodes deng dia pe tamu-tamu. Dia manari biking Herodes pe hati sanang.</verse>
				<verse number="7">Karna itu, Herodes bajanji sampe dia basumpa, mo kase apa saja yang ana itu minta.</verse>
				<verse number="8">Pe dengar itu, ana itu pe mama suru pa dia supaya pigi pe Herodes kong bilang bagini, “Kita minta Yohanes Pembaptis pe kapala taru di atas baki, kong kase pa kita di sini!”</verse>
				<verse number="9">Waktu raja Herodes dengar apa yang ana parampuang itu minta, dia pe hati jadi susa. Tapi karna dia so basumpa pa ana parampuang itu di dia pe tamu-tamu pe muka, dia kase iyo apa yang ana itu minta.</verse>
				<verse number="10">Jadi, Herodes suru dia pe ana bua la potong Yohanes pe kapala di penjara.</verse>
				<verse number="11">Turus, ana bua itu taru Yohanes pe kapala di baki kong kase pa ana parampuang itu. Turus ana parampuang itu kase pa dia pe mama.</verse>
				<verse number="12">Waktu Yohanes Pembaptis pe murit-murit dengar Yohanes so mati, dorang datang ambe dia pe mayat kong kubur. Abis itu, dorang pigi kase tau kabar itu pa Yesus.</verse>
				<verse number="13">Waktu Yesus dengar Yohanes Pembaptis so mati, Dia deng Dia pe murit-murit pigi dari situ. Dorang nae parau satu kong pigi di tampa yang sunyi deng jao dari kampong, la mo basandiri di sana. Tapi waktu orang banya tau itu, dorang kaluar dari dong pe kota-kota kong bajalang kaki ka sana la mo baku dapa deng Yesus.</verse>
				<verse number="14">Waktu Yesus turung dari parau, Dia lia orang banya itu, kong Dia rasa kasiang pa dorang. Turus Dia kase sembu pa orang-orang yang saki.</verse>
				<verse number="15">Bagitu so sore, Yesus pe murit-murit datang pa Dia kong bilang, “Guru, tampa ini jao dari kampong, deng so mo malam. Jadi lebe bae Guru suru pa orang banya ini pigi di kampong-kampong la dong bili makanang.”</verse>
				<verse number="16">Tapi Yesus bilang pa Dia pe murit-murit itu, “Dorang tara perlu pigi. Ngoni yang musti kase makang pa dorang.”</verse>
				<verse number="17">Kong murit-murit bilang pa Yesus, “Guru, yang ada pa torang di sini cuma roti lima deng ikang dua ekor.”</verse>
				<verse number="18">Yesus bilang pa dorang, “Bawa suda kamari itu.”</verse>
				<verse number="19">Turus, Dia suru orang banya itu dudu di atas rumpu. Kong Dia ambe roti lima deng ikang dua itu. Dia mangada di langit kong batarimakasi pa Tuhan Allah. Abis itu, Dia pela-pela roti itu kong kase pa Dia pe murit-murit. Turus, Dia pe murit-murit kase bage-bage pa orang banya.</verse>
				<verse number="20">Kong samua orang makang sampe kanyang. Abis itu, Yesus pe murit-murit kumpul makanang yang talebe, ada dua blas karanjang ponong.</verse>
				<verse number="21">Yang makang hari itu, ada lima ribu orang laki-laki, itu bolong tahitung parampuang deng ana-ana.</verse>
				<verse number="22">Abis itu, Yesus langsung suru Dia pe murit-murit nae di parau la pigi kamuka ka sana di sabla talaga. Sementara itu, Dia suru orang banya itu pulang.</verse>
				<verse number="23">Waktu Yesus so suru orang banya itu pulang, Dia nae di bukit untuk berdoa di situ sandiri. Waktu so malam, Yesus masi sandiri di situ.</verse>
				<verse number="24">Sementara itu, Yesus pe murit-murit itu so jao ka lao di talaga pe tenga-tenga, kong angin kancang batiop dari muka sampe dong pe parau mulai balenggang kuat.</verse>
				<verse number="25">Pe amper siang, Yesus datang pa dorang, Dia bajalang di atas aer.</verse>
				<verse number="26">Waktu Dia pe murit-murit lia ada yang bajalang di atas aer, dorang tako skali kong bataria, “Setang!”</verse>
				<verse number="27">Tapi Yesus langsung bilang pa dorang, “Tenang, jang tako! Ini Kita!”</verse>
				<verse number="28">Kong Petrus bilang pa Dia, “Guru, kalu butul itu Guru, suru suda kita bajalang di atas aer ka sana pa Guru.”</verse>
				<verse number="29">Kong Yesus bilang pa dia, “Kamari suda!” Turus, Petrus turung dari parau kong dia bajalang ka sana pa Yesus.</verse>
				<verse number="30">Tapi waktu Petrus dapa rasa angin kuat, dia jadi tako kong mulai tenggelam. Dia bataria pa Yesus, “Guru, tolong pa kita!”</verse>
				<verse number="31">Kong Yesus capat-capat pegang Petrus pe tangan, turus angka pa dia. Yesus bilang, “Ee, ngana yang kurang percaya, bikiapa kong ngana ragu?”</verse>
				<verse number="32">Abis itu dorang nae di parau kong angin me jadi todo.</verse>
				<verse number="33">Pe lia samua itu, orang-orang yang ada di parau semba pa Yesus deng bilang, “Guru ini butul Anak Allah.”</verse>
				<verse number="34">Bagitu Yesus deng Dia pe murit-murit sampe di sabla talaga, dorang balabu di daera Genesaret.</verse>
				<verse number="35">Kong waktu orang-orang di situ kanal pa Yesus, dong capat kase tau di samua tampa di daera itu, Yesus so ada. Pe dengar itu, orang-orang bawa samua orang saki pa Yesus.</verse>
				<verse number="36">Kong dorang bamohon pa Yesus supaya Dia kase ijin pa orang-orang saki, la dorang pegang pa Dia biar cuma pa Dia pe ujung juba. Jadi, samua orang saki yang bapegang pa Dia jadi sembu.</verse>
			</chapter>
			<chapter number="15">
				<verse number="1">Satu kali bagini, ada babarapa orang agama Yahudi dari aliran Farisi deng guru-guru agama Yahudi yang ahli lima kitab Musa, datang dari Yerusalem kong batanya pa Yesus,</verse>
				<verse number="2">“Bapa, bikiapa kong Bapa pe murit-murit langgar torang pe aturan agama? Barang, dorang makang tara kase bersi tangan dulu pake cara kusus yang torang pe orang tua dulu-dulu so ajar pa torang.”</verse>
				<verse number="3">Tapi Yesus bilang pa dorang, “Kong bikiapa ngoni sandiri me langgar Tuhan Allah pe parenta kong cuma iko ngoni pe orang tua dulu-dulu pe aturan?</verse>
				<verse number="4">Karna Tuhan Allah pe parenta bagini, ‘Ngoni musti hormati ngoni pe papa deng ngoni pe mama’, deng lagi, ‘Sapa yang bicara kasar pa dia pe papa atau dia pe mama, dia pasti dapa hukuman mati.’</verse>
				<verse number="5">Tapi ngoni ajar orang, apa yang dorang mau kase untuk tolong pa dorang pe papa atau dorang pe mama itu, jang dong kase, tapi biking jadi persembahan pa Tuhan Allah.</verse>
				<verse number="6">Ngoni ajar bagitu, sama deng ngoni bilang dorang tara perlu mo tolong pa dong pe papa atau dong pe mama. Ngoni ajar macam bagitu, itu ngoni tara iko Tuhan Allah pe parenta, tapi ngoni cuma iko ngoni pe aturan sandiri.</verse>
				<verse number="7">Ee, ngoni orang-orang munafik! Apa yang Tuhan Allah bilang dulu pa nabi Yesaya tentang ngoni itu so jadi, bagini,</verse>
				<verse number="8">‘Bangsa ini puji pa Kita cuma deng dong pe mulu, tapi dong pe hati jao dari Kita.</verse>
				<verse number="9">Tara guna dorang puji pa Kita, barang yang dorang ajar pa orang-orang cuma iko manusia pe aturan.’ ”</verse>
				<verse number="10">Abis itu, Yesus pangge orang banya kong bilang pa dorang bagini,</verse>
				<verse number="11">“Dengar bae-bae yang Kita bilang ini supaya ngoni mangarti! Apa yang maso di orang pe mulu, itu tara akan biking orang jadi berdosa pa Tuhan. Tapi apa yang kaluar dari orang pe mulu, itu yang biking sampe orang itu jadi berdosa pa Tuhan.”</verse>
				<verse number="12">Abis itu, Yesus pe murit-murit datang pa Dia, kong dorang batanya bagini, “Guru, Guru sadar ka tarada, yang Guru bilang tadi itu so biking orang-orang dari aliran Farisi itu tersinggung?”</verse>
				<verse number="13">Tapi Yesus bilang pa dorang bagini, “Orang-orang yang ajar ajaran yang tara iko Kita pe Bapa yang di sorga pe mau, itu bole kase sama deng samua tanaman yang Dia tara tanam kong batumbu sandiri, kong tanaman-tanaman itu akan dapa cabu sampe pa dia pe akar-akar.</verse>
				<verse number="14">Jadi ngoni kase biar saja pa orang Farisi itu. Karna dorang itu sama deng orang buta tunda orang buta. Kalu orang buta kase tunju jalang pa orang buta laeng, dua-dua pasti jatu di lobang.”</verse>
				<verse number="15">Abis itu Petrus bilang pa Yesus, “Guru, yang Guru bilang tadi itu pe arti apa? Tolong kase tau pa torang.”</verse>
				<verse number="16">Kong Yesus bilang pa dorang, “Ngoni me masi bolong mangarti itu pe arti?</verse>
				<verse number="17">Ngoni pasti so tau, apa yang orang makang, itu maso pa dia pe dalam puru, turus buang kaluar di kakus, to?</verse>
				<verse number="18">Tapi kata-kata yang kaluar dari orang pe mulu, itu samua dia pe asal dari dalam hati, kong kata-kata itu suda yang biking sampe orang jadi berdosa.</verse>
				<verse number="19">Barang, dari manusia pe dalam hati, timbul samua yang jahat: pikiran yang jahat, bunu orang, baku suka deng orang yang bukang dia pe laki atau dia pe bini, baseks sabarang, bapancuri, jadi saksi yang tara butul, deng kase tara bae orang pe nama.</verse>
				<verse number="20">Samua yang jahat itu suda yang biking sampe orang jadi berdosa. Tapi kalu orang makang deng tangan yang tara kase bersi iko orang tua-tua pe ajaran, itu tara biking orang jadi berdosa.”</verse>
				<verse number="21">Abis itu, Yesus deng Dia pe murit-murit barangkat dari situ, kong dorang pigi di daera yang dekat kota Tirus deng kota Sidon.</verse>
				<verse number="22">Di situ ada ibu satu orang Kanaan yang pe asal dari daera itu, jadi dia bukang orang Yahudi. Ibu itu datang pa Yesus kong bamohon pa Yesus deng suara yang kuat, “Bapa, raja Daud pe turunan, kasiang pa kita ka! Kita pe ana parampuang ada kemasukan setang kong dia sengsara skali.”</verse>
				<verse number="23">Tapi Yesus sama skali tara bilang apa-apa pa ibu itu. Kong Dia pe murit-murit badekat ka sana pa Dia kong bamohon, “Guru, lebe bae Guru suru dia pigi suda, karna dia bataria turus di torang pe balakang.”</verse>
				<verse number="24">Kong Yesus bilang, “Tuhan Allah cuma utus pa Kita untuk tolong pa torang pe bangsa Israel yang so sala jalang, sama deng domba-domba yang so ilang jalang.”</verse>
				<verse number="25">Tapi biar Yesus bilang bagitu, ibu itu tetap badekat pa Yesus kong berlutut pa Dia, turus bilang, “Bapa, tolong pa kita ka!”</verse>
				<verse number="26">Di situ Dia bilang bagini, “Ngana bukang orang Israel, jadi kalu Kita tolong pa ngana, itu tara bagus, sama deng Kita ada ambe roti yang so sadia untuk ana-ana, kong kase di anjing.”</verse>
				<verse number="27">Ibu itu bilang pa Yesus, “Butul Bapa, tapi anjing di kolong meja me makang sisa-sisa makanang yang jatu dari dong pe tuang pe meja.”</verse>
				<verse number="28">Pe dengar itu, Yesus bilang pa dia, “Ibu, ngana butul-butul so percaya, jadi apa yang ngana minta itu, jadi suda.” Waktu itu suda, ibu itu pe ana langsung sembu.</verse>
				<verse number="29">Abis itu, Yesus deng Dia pe murit-murit kase tinggal tampa itu, kong bajalang di talaga Galilea pe pinggir. Turus, dorang nae di atas gunung kong dudu di situ.</verse>
				<verse number="30">Waktu itu, orang banya datang pa Yesus. Dorang datang bawa orang lumpu, orang buta, orang tempang, orang mou deng banya orang saki yang laeng lagi. Orang-orang saki itu dorang taru pa Yesus pe muka, kong Yesus kase sembu pa dorang samua.</verse>
				<verse number="31">Orang banya yang ada di situ jadi herang skali karna dorang lia orang mou so bole bicara, orang tempang so bae, orang lumpu so bisa bajalang, deng orang buta so bisa lia. Karna itu, dorang samua puji deng hormat pa Tuhan Allah, Tuhan yang orang Israel semba.</verse>
				<verse number="32">Turus, Yesus pangge Dia pe murit-murit kong bilang bagini, “Kita rasa kasiang pa orang banya ini. So tiga hari dorang ada deng Kita, kong dong pe makanang so tarada. Kita tara mau suru dorang pulang deng puru kosong, kage kong dong smaput di jalang.”</verse>
				<verse number="33">Kong Yesus pe murit-murit bilang pa Dia, “Guru, tampa ini jao dari kampong, jadi bagimana torang mo dapa makanang untuk kase makang orang pe banya ini?”</verse>
				<verse number="34">Tapi Yesus bale tanya pa dorang, “Ngoni pe roti ada barapa?” Dorang bilang, “Ada tuju, deng ada ikang kacil babarapa ekor.”</verse>
				<verse number="35">Turus Yesus suru orang banya itu dudu di tana.</verse>
				<verse number="36">Abis itu, Dia ambe roti tuju deng babarapa ikang itu, kong Dia bilang tarimakasi pa Tuhan Allah. Turus Dia pela-pela roti deng ikang itu, kong kase pa Dia pe murit-murit, turus dorang kase bage-bage pa orang banya itu.</verse>
				<verse number="37">Kong dorang samua makang sampe kanyang. Abis itu, Yesus pe murit-murit kumpul makanang yang talebe. Dia pe banya ada tuju karanjang ponong.</verse>
				<verse number="38">Orang-orang yang makang waktu itu pe banya ampa ribu laki-laki, bolong tahitung parampuang deng ana-ana.</verse>
				<verse number="39">Turus, Yesus suru orang banya itu pulang. Kong Dia deng Dia pe murit-murit nae di parau, turus pigi di daera Magadan.</verse>
			</chapter>
			<chapter number="16">
				<verse number="1">Ada orang-orang Yahudi dari aliran Farisi deng dari aliran Saduki datang pa Yesus. Dorang datang mo cari-cari Yesus pe sala. Dorang minta supaya Yesus kase tunju mujizat satu, la kata, dorang tau Yesus itu dari Tuhan Allah.</verse>
				<verse number="2">Tapi Yesus bilang pa dorang, “Kalu matahari so mo maso, kong langit dapa lia mera, ngoni bilang, ‘Beso cuaca mo bagus.’</verse>
				<verse number="3">Kong kalu pagi hari ngoni lia awan so tabal deng baitam, ngoni bilang, ‘Hari ini mo ujang’. Ngoni tau tanda-tanda di langit itu, deng ngoni me tau cuaca yang mo jadi itu, tapi ngoni tara tau lia tanda-tanda yang Tuhan Allah biking skarang ini.</verse>
				<verse number="4">Ngoni orang-orang yang hidup skarang ini, ngoni jahat deng tara setia pa Tuhan! Ngoni minta Kita kase tunju mujizat satu la jadi bukti, Kita dari Tuhan Allah. Tapi Kita tara akan kase tunju mujizat apa-apa pa ngoni, kacuali Kita cuma kase inga pa ngoni mujizat yang perna jadi pa nabi Yunus dulu.” Abis bicara bagitu, Yesus deng Dia pe murit-murit kase tinggal pa dorang kong pigi dari situ.</verse>
				<verse number="5">Yesus deng Dia pe murit-murit menyebrang di talaga Galilea pe sabla. Waktu itu, dorang lupa bawa roti.</verse>
				<verse number="6">Kong Yesus bilang pa dorang, “Ngoni musti ati-ati deng orang dari aliran Farisi pe ragi deng yang dari aliran Saduki pe ragi.”</verse>
				<verse number="7">Pe dengar itu, murit-murit baku bilang, “Ee, Guru bilang bagitu, barang torang tara bawa roti.”</verse>
				<verse number="8">Tapi Yesus dapa tau apa yang dorang ada baku bilang itu, jadi Dia bilang pa dorang, “Ngoni kira Kita bicara bagitu barang ngoni tara bawa roti? Wah, berarti ngoni masi kurang percaya pa Kita!</verse>
				<verse number="9">Ngoni musti so mangarti! Karna ngoni pasti masi inga waktu Kita pela-pela roti lima untuk kase makang lima ribu orang lebe. Waktu itu, ada barapa karanjang dia pe talebe yang ngoni kumpul?</verse>
				<verse number="10">Kong waktu Kita kase makang ampa ribu orang lebe itu cuma deng roti tuju, ada barapa karanjang yang talebe yang ngoni kumpul waktu itu?</verse>
				<verse number="11">Turus kalu bagitu, bikiapa kong skarang ngoni tara mangarti? Sebenarnya, yang Kita bilang tadi itu bukang tentang roti. Tapi Kita bilang ulang lagi pa ngoni, ngoni musti ati-ati deng ragi dari orang-orang aliran Farisi deng aliran Saduki!”</verse>
				<verse number="12">Di situ baru Dia pe murit-murit mangarti. Yang Yesus suru dorang ati-ati deng ragi, Yesus pe maksut bukang ragi yang orang biking roti, tapi aliran Farisi deng Saduki pe ajaran yang tara bae, jang sampe dong iko.</verse>
				<verse number="13">Yesus deng Dia pe murit-murit sampe di daera dekat kota Kaisarea Filipi. Di situ, Yesus batanya pa Dia pe murit-murit, “Yang ngoni dengar, orang-orang jaga bilang Anak Manusia ini sapa?”</verse>
				<verse number="14">Kong dorang jawab, “Ada yang bilang Yohanes Pembaptis, yang laeng bilang nabi Elia. Kong yang laeng lagi bilang nabi Yeremia atau satu dari nabi-nabi laeng.”</verse>
				<verse number="15">Turus, Yesus bale tanya pa dorang, “Kong kalu menurut ngoni, Kita ini sapa?”</verse>
				<verse number="16">Kong Simon Petrus jawab, “Guru itu suda Mesias, Raja yang Tuhan Allah janji mo kase slamat pa manusia. Guru itu Anak Allah yang hidup!”</verse>
				<verse number="17">Kong Yesus bilang pa Simon, “Simon, Yunus pe ana! Ngana paling sanang suda, barang yang ngana bilang itu bukang manusia yang kase tau, tapi Kita pe Bapa di sorga yang kase tau.</verse>
				<verse number="18">Karna itu, Kita kase nama pa ngana Petrus, yang pe arti, batu fandasi yang kuat. Kong di atas batu fandasi itu Kita mo kase badiri Kita pe jemaat. Kong Kita pe jemaat itu akan ada turus, tarada apa-apa yang mampo kase berenti pa dorang, biar itu kuasa kematian.</verse>
				<verse number="19">Kita mo kase pa ngana hak untuk pimpin Kita pe jemaat. Itu sama deng Kita kase pa ngana kunci sorga, supaya apa yang ngana larang di dunia ini, itu lagi yang Tuhan Allah larang. Bagitu lagi deng apa yang ngana kase ijin di dunia ini, itu lagi yang Tuhan Allah kase ijin.”</verse>
				<verse number="20">Abis bicara, Yesus larang Dia pe murit-murit supaya dong jang kase tau pa sapa saja, Dia itu Mesias, Raja yang Tuhan Allah janji mo kase slamat pa manusia.</verse>
				<verse number="21">Mulai dari itu, Yesus bilang turus tarang pa Dia pe murit-murit, Dia musti pigi di kota Yerusalem, kong di sana Dia mo dapa banya siksa dari tua-tua Yahudi, imam-imam kapala deng guru-guru agama Yahudi yang ahli lima kitab Musa. Dorang itu mo bunu pa Dia, tapi di hari ketiga Tuhan Allah mo kase hidup ulang pa Dia.</verse>
				<verse number="22">Pe dengar Yesus bilang bagitu, Petrus hela pa Yesus pa dia pe pinggir kong togor, “Guru jang bilang bagitu. Minta doa la Tuhan Allah kase jao itu dari Guru.”</verse>
				<verse number="23">Tapi Yesus babale kong togor pa Petrus, “Badiam ngana! Ngana pe bicara sama deng Iblis pe bicara. Ngana halangi Kita untuk biking Tuhan Allah pe mau. Barang, ngana cuma pikir apa yang manusia pikir, bukang apa yang Tuhan Allah pikir.”</verse>
				<verse number="24">Turus, Yesus bilang pa Dia pe murit-murit, “Sapa yang mo iko pa Kita, dia tara bole iko dia pe mau. Dia musti siap menderita sampe mati karna iko pa Kita, itu sama deng dia pikul dia pe salib, kong iko pa Kita.</verse>
				<verse number="25">Karna sapa yang mo hidup cuma untuk dia pe diri sandiri, dia itu akan mati tapisa deng Tuhan Allah slama-lamanya. Tapi, sapa yang kase dia pe hidup karna iko pa Kita, dia itu akan dapa hidup deng Tuhan Allah slama-lamanya.</verse>
				<verse number="26">Tarada dia pe untung to, kalu satu orang dapa samua harta di dunia ini, tapi dia tara dapa hidup deng Tuhan Allah slama-lamanya. Pasti tarada yang bole dia kase untuk dapa hidup deng Tuhan Allah slama-lamanya.</verse>
				<verse number="27">Barang, Anak Manusia yang dari sorga mo datang ulang di dunia ini, sama-sama deng Bapa pe malaekat-malaekat deng Dia pe kuasa yang luar biasa. Kong waktu itu, Anak Manusia mo balas pa tiap orang iko deng apa yang dorang so biking.</verse>
				<verse number="28">Dengar bae-bae yang Kita bilang pa ngoni. Dari antara ngoni yang ada di sini, ada yang tara akan mati sebelum dorang lia Anak Manusia datang Berkuasa sebagai Raja.”</verse>
			</chapter>
			<chapter number="17">
				<verse number="1">Pe lewat anam hari, Yesus bawa pa Petrus, Yakobus deng Yakobus pe sudara Yohanes, dorang sama-sama nae di gunung satu yang tinggi. Di situ tarada orang laeng.</verse>
				<verse number="2">Kong dong tiga lia Yesus pe rupa so beruba jadi laeng. Dia pe muka basinar sama deng matahari, kong Dia pe juba jadi puti mangkilat.</verse>
				<verse number="3">Kage-kage dorang dapa lia nabi Musa deng nabi Elia ada bacarita deng Yesus.</verse>
				<verse number="4">Pe lia itu, Petrus bilang pa Yesus, “Guru, torang sanang skali ada di sini! Kalu Guru mau, kita mo biking tenda kacil tiga di sini: satu untuk Guru, satu untuk nabi Musa deng satu lagi untuk nabi Elia.”</verse>
				<verse number="5">Waktu Petrus masi bicara, kage-kage awan yang tarang turung tutu pa dorang. Kong dorang dengar dari dalam awan itu ada suara yang bilang bagini, “Ini Kita pe Anak yang Kita sayang. Dia biking Kita pe hati sanang. Dengar suda pa Dia!”</verse>
				<verse number="6">Pe dengar suara itu, Yesus pe murit tiga orang itu jadi tako skali sampe bapalaka di tana.</verse>
				<verse number="7">Turus, Yesus ka sana kong kore pa dorang, deng bilang, “Badiri suda. Jang ngoni tako!”</verse>
				<verse number="8">Waktu dorang angka kapala, dong so tara lia orang laeng lagi di situ, cuma tinggal Yesus sandiri saja.</verse>
				<verse number="9">Turus waktu dorang sementara turung dari gunung itu, Yesus pasáng pa dong bagini, “Jang dulu ngoni kase carita pa sapa-sapa apa yang ngoni so lia tadi e! Nanti kalu Anak Manusia yang dari sorga so mati kong so hidup ulang, baru ngoni bole kase carita.”</verse>
				<verse number="10">Kong Yesus pe murit-murit tanya pa Dia, “Bikiapa kong guru-guru agama yang ahli lima kitab Musa bilang, nabi Elia musti datang lebe kamuka dari Mesias, Raja yang Tuhan Allah janji mo kase slamat pa manusia?”</verse>
				<verse number="11">Yesus bilang pa dorang bagini, “Memang, nabi Elia itu akan datang kamuka supaya kase siap samua-samua.</verse>
				<verse number="12">Tapi dengar bae-bae yang Kita bilang ini, orang yang sama deng nabi Elia itu so datang, kong orang-orang tara kanal pa dia. Mala, dorang biking siksa pa dia iko dong pe mau. Bagitu lagi dorang akan biking siksa pa Anak Manusia.”</verse>
				<verse number="13">Pe dengar itu, baru Yesus pe murit-murit mangarti, orang yang sama deng nabi Elia itu, Yesus pe maksut, Yohanes Pembaptis.</verse>
				<verse number="14">Waktu Yesus deng Dia pe murit tiga orang itu bale di tampa orang banya itu, ada orang satu badekat pa Yesus, turus berlutut pa Yesus pe muka.</verse>
				<verse number="15">Orang itu bilang pa Yesus, “Bapa, tolong pa kita pe ana ka! Dia mati-mati ayam kong so menderita skali. Kalu dia amfal, dia jaga jatu di api atau di aer.</verse>
				<verse number="16">Kita so bawa dia pa Bapa pe murit-murit, tapi dorang tara mampo kase sembu pa dia.”</verse>
				<verse number="17">Pe dengar bagitu, Yesus bilang, “Bukang maeng ngoni orang-orang skarang ini yang tara percaya deng yang sesat! Barapa lama lagi Kita musti tinggal sama-sama deng ngoni? Deng sampe barapa lama lagi Kita musti basabar deng ngoni? Bawa suda ana itu kamari!”</verse>
				<verse number="18">Waktu dorang bawa ana itu ka sana pa Yesus, Yesus parenta deng karas pa setang la kaluar dari ana itu. Kong waktu setang itu kaluar, ana itu langsung sembu.</verse>
				<verse number="19">Abis itu, Yesus pe murit-murit pigi pa Dia waktu Dia sandiri, baru dong badekat pa Dia, turus tanya, “Guru, bikiapa kong torang tara bisa user setang itu?”</verse>
				<verse number="20">Kong Yesus bilang pa dorang, “Itu karna ngoni tara percaya butul-butul pa Tuhan Allah. Dengar bae-bae yang Kita bilang pa ngoni, kalu ngoni pe percaya itu ada, biar cuma kacil sama deng biji yang paling kacil di dunia ini, ngoni bole bilang pa gunung ini, ‘Pinda ka sana!’ Pasti gunung ini tapinda ka sana. Jadi samua ngoni bole biking, asal ngoni percaya pa Tuhan. [</verse>
				<verse number="21">Tapi ngoni me musti tau, setang macam bagitu, tara mampo ngoni user kalu ngoni tara berdoa deng bapuasa.]”</verse>
				<verse number="22">Waktu Yesus deng Dia pe murit-murit sementara bakumpul di Galilea, Yesus bilang pa dorang, “Nanti Anak Manusia yang dari sorga mo dapa serakan pa orang-orang,</verse>
				<verse number="23">kong mo dapa bunu, tapi mo hidup ulang di hari ketiga.” Waktu murit-murit dengar yang Yesus bilang itu, dong pe hati jadi sedi skali.</verse>
				<verse number="24">Waktu Yesus deng Dia pe murit-murit sampe di kota Kapernaum, orang-orang yang jaga batagi pajak untuk Ruma Ibada Pusat datang pa Petrus kong batanya pa dia, “Bapa pe Guru jaga bayar Ruma Ibada Pusat pe pajak ka tarada?”</verse>
				<verse number="25">Kong dia bilang pa dorang, “Iyo, Dia salalu bayar.” Waktu Simon Petrus maso di ruma, Yesus tanya pa dia kamuka, “Simon, kalu menurut ngana, sapa yang musti bayar pajak pa raja-raja yang berkuasa di dunia ini? Dorang pe ana-ana sandiri atau orang laeng?”</verse>
				<verse number="26">Kong Petrus jawab, “Tantu orang laeng.” Turus, Yesus bilang pa dia, “Butul itu. Jadi dorang pe ana-ana sandiri tara perlu babayar pajak.</verse>
				<verse number="27">Bagitu lagi deng torang, tong ini Tuhan Allah pe ana-ana, jadi sebenarnya tong tara usa bayar pajak untuk Tuhan Allah pe Ruma Ibada. Tapi supaya dorang tara tersinggung, ngana pigi suda di talaga la mangael ikang. Ambe ikang yang pertama skali ngana dapa, kong buka dia pe mulu. Di situ ngana mo dapa doi yang cukup untuk bayar torang dua pe pajak untuk Ruma Ibada Pusat. Ngana ambe suda doi itu kong bayar tong dua pe pajak.”</verse>
			</chapter>
			<chapter number="18">
				<verse number="1">Waktu itu, Yesus pe murit-murit datang pa Dia, kong batanya, “Guru, kalu Tuhan Allah Berkuasa sebagai Raja, sapa dari antara Tuhan Allah pe umat yang akan jadi orang yang paling hebat?”</verse>
				<verse number="2">Pe dengar itu, Yesus pangge ana kacil satu kong kase badiri ana itu pa dorang pe tenga-tenga.</verse>
				<verse number="3">Turus, Dia bilang pa dorang, “Inga bae-bae yang Kita mo bilang pa ngoni ini: kalu ngoni tara ruba ngoni pe hidup jadi sama deng ana kacil yang tara sombong ini, ngoni tara akan jadi Tuhan Allah pe umat yang Dia Berkuasa sebagai Raja.</verse>
				<verse number="4">Jadi, sapa yang anggap diri biasa-biasa saja sama deng ana kacil ini, dia itu suda yang Tuhan Allah anggap paling hebat di antara Tuhan Allah pe umat yang Dia Berkuasa sebagai Raja.</verse>
				<verse number="5">Kong sapa yang tarima pa orang biasa-biasa saja sama deng ana kacil ini karna orang itu percaya pa Kita, itu berarti dia so tarima pa Kita.”</verse>
				<verse number="6">Yesus bilang lagi, “Kalu ada orang yang biking orang biasa-biasa sama deng ana-ana kacil ini jadi berdosa sampe tara percaya lagi pa Kita, lebe bae ika orang itu pe leher, deng gantong batu basar satu pa dia kong kase tenggelam di dalam laut.</verse>
				<verse number="7">Cilaka suda orang-orang di dunia ini, karna ada banya hal yang biking orang-orang tagoda biking dosa sampe jadi tara percaya lagi. Memang hal-hal itu pasti mo ada, tapi cilaka suda orang yang biking sampe orang laeng jadi bagitu.</verse>
				<verse number="8">Jadi kalu ngoni pe tangan atau kaki biking ngoni berdosa sampe jadi tara percaya lagi, potong kong buang suda itu. Lebe bae ngoni maso sorga cuma deng tangan satu atau kaki satu saja, daripada kaki tangan lengkap tapi ngoni dapa buang di neraka yang dia pe api tara mati-mati.</verse>
				<verse number="9">Deng kalu ngoni pe mata sabla biking ngoni jadi berdosa sampe jadi tara percaya lagi, cungkel suda kong buang itu, karna lebe bae ngoni maso sorga deng mata sabla daripada mata lengkap tapi dapa buang di neraka.”</verse>
				<verse number="10">Yesus bilang lagi, “Inga bae-bae, jang ngoni pandang enteng pa orang biasa-biasa yang sama deng ana-ana kacil ini, karna orang-orang itu ada dong pe malaekat yang salalu ada deng Tuhan Allah di sorga. [</verse>
				<verse number="11">Karna Anak Manusia yang dari sorga datang di dunia untuk kase slamat pa orang-orang berdosa.]”</verse>
				<verse number="12">Yesus bilang lagi, “Ngoni pikir umpama ini dulu. Ada satu orang yang pe domba saratus ekor, kong ada satu yang ilang. Kira-kira orang itu mo biking apa e? Tantu dia mo kase tinggal domba yang sembilan pulu sembilan itu di panta gunung, kong pigi cari domba satu yang ilang itu, to?</verse>
				<verse number="13">Bagitu dia dapa domba satu yang ilang itu, dia sanang skali. Kita bilang pa ngoni e, dia pe sanang itu lebe basar dari dia pe sanang untuk domba yang sembilan pulu sembilan ekor yang tara ilang itu.</verse>
				<verse number="14">Bagitu lagi deng ngoni pe Bapa di sorga, Dia tara mau Dia pe ana-ana ada yang ilang dari Dia, biar cuma satu saja.”</verse>
				<verse number="15">Kong Yesus bilang lagi, “Kalu ada ngoni pe sudara yang percaya biking sala pa ngoni, ngoni sandiri yang pigi pa dia, kong cuma ngoni dua saja, baru ngoni kase tau dia pe sala. Kong kalu dia mangaku dia sala, berarti ngoni dua so berhasil baku bae ulang.</verse>
				<verse number="16">Tapi kalu sudara itu tara mau tarima dia sala, bawa lagi satu atau dua orang sama-sama deng ngoni, kong ngoni pigi pa dia. Ngoni biking bagitu karna ada tatulis di Kitab Suci bagini, ‘Kalu ada orang yang dapa tudu biking sala, musti ada dua atau tiga orang yang jadi saksi untuk bilang orang itu sala.’</verse>
				<verse number="17">Tapi kalu dia masi tara tarima apa yang dorang bilang, kase tau suda masala itu pa jemaat. Kong kalu jemaat so togor, turus dia tara mau dengar lagi, anggap saja dia itu orang yang tara kanal Tuhan Allah. Atau, anggap saja dia itu berdosa sama deng tukang tagi pajak yang jaga tipu orang.</verse>
				<verse number="18">Inga e, apa yang ngoni larang di dunia ini, itu lagi yang Tuhan Allah larang. Deng apa yang ngoni kase ijin di dunia ini, itu lagi yang Tuhan Allah kase ijin.</verse>
				<verse number="19">Kita bilang lagi pa ngoni, kalu di dunia ini ada dua orang dari ngoni yang satu hati berdoa minta apa saja, pasti Kita pe Bapa di sorga mo kase apa yang dorang minta itu.</verse>
				<verse number="20">Barang, kalu ada dua atau tiga orang bakumpul karna percaya pa Kita, di situ suda Kita ada sama-sama deng dorang.”</verse>
				<verse number="21">Abis itu, Petrus datang pa Yesus kong tanya, “Guru, kalu kita pe sudara yang percaya biking sala pa kita turus, sampe barapa kali kita musti kase ampun pa dia? Sampe tuju kali ka?”</verse>
				<verse number="22">Kong Yesus jawab pa dia, “Bukang! Kita bilang pa ngana e, ngana musti kase ampun pa dia bukang cuma sampe tuju kali, tapi tuju pulu kali tuju kali.</verse>
				<verse number="23">Ngana musti biking bagitu karna Tuhan Allah Berkuasa sebagai Raja pa Dia pe umat, sama deng umpama ini: ada raja satu yang mo urus dia pe orang-orang karja yang bautang pa dia.</verse>
				<verse number="24">Waktu raja itu mulai urus dong pe utang itu, ada orang karja satu yang dapa kase mangada pa raja. Orang karja itu pe utang doi mas spulu ribu tas.</verse>
				<verse number="25">Tapi orang karja itu tara mampo bayar dia pe utang itu. Karna itu, raja suru jual orang karja itu termasuk dia pe ana bini deng samua yang dia punya, la dia pe utang bisa dapa bayar.</verse>
				<verse number="26">Pe dengar itu, orang karja itu langsung berlutut kong bamohon bagini, ‘Tuang raja, sabar sadiki ka, kase waktu pa kita ka, supaya kita bole kase lunas samua kita pe utang.’</verse>
				<verse number="27">Pe dengar orang karja itu bilang bagitu, raja rasa kasiang pa dia, kong kase lapas pa dia, deng hapus dia pe utang.</verse>
				<verse number="28">Tapi waktu orang karja itu kaluar dari situ, dia baku dapa deng dia pe tamang karja. Tamang itu ada bautang pa dia doi perak saratus, itu cuma sadiki skali kalu mo kase banding deng dia pe utang pa raja. Tapi dia tangka pa dia pe tamang kong ramas dia pe tamang itu pe leher. Dia bilang pa dia pe tamang itu, ‘Woe, bayar suda ngana pe utang pa kita!’</verse>
				<verse number="29">Pe dengar itu, dia pe tamang langsung berlutut kong bamohon pa dia bagini, ‘Tamang, sabar sadiki ka, kase kita waktu untuk kase lunas kita pe utang-utang itu.’</verse>
				<verse number="30">Tapi dia tara mau, mala dia kase maso dia pe tamang itu di penjara. Dia pe tamang musti bayar dia pe utang samua, baru dia bisa bebas.</verse>
				<verse number="31">Waktu dia pe tamang-tamang karja laeng lia apa yang jadi itu, dorang pe hati susa kong pigi lapor samua itu pa raja.</verse>
				<verse number="32">Pe dengar itu, raja suru pangge pa orang karja itu kong bilang, ‘Woe orang karja yang jahat! Samua ngana pe utang pa kita, kita so hapus karna ngana bamohon pa kita.</verse>
				<verse number="33">Jadi ngana lagi musti kasiang pa ngana pe tamang itu, sama deng kita me perna kasiang pa ngana.’</verse>
				<verse number="34">Raja itu jadi mara skali pa orang karja itu. Kong raja serakan orang karja itu pa dia pe tukang-tukang pukul di penjara supaya dorang siksa pa dia sampe dia bisa kase lunas dia pe utang.</verse>
				<verse number="35">Bagitu lagi deng Kita pe Bapa di sorga, Dia mo pake cara yang sama deng itu pa ngoni kalu ngoni tara kase ampun butul-butul pa ngoni pe sudara yang percaya.”</verse>
			</chapter>
			<chapter number="19">
				<verse number="1">Pe abis bilang samua itu, Yesus kase tinggal daera Galilea kong pigi di daera Yudea di kali Yordan pe sabla.</verse>
				<verse number="2">Di situ, orang banya iko-iko pa Dia kong Dia kase sembu pa orang-orang yang saki.</verse>
				<verse number="3">Turus, babarapa orang agama Yahudi dari aliran fanatik yang pe nama Farisi datang untuk cari-cari Yesus pe sala. Dorang tanya pa Dia bagini, “Kalu mo iko torang pe aturan agama, bole ka tarada laki-laki yang so kawing, cere dia pe bini pake alasan apa saja?”</verse>
				<verse number="4">Tapi Yesus bilang pa dorang, “Pasti ngoni so baca di Kitab Suci, dari pertama waktu Tuhan Allah cipta manusia, Dia biking laki-laki deng parampuang.</verse>
				<verse number="5">Kong Tuhan Allah bilang bagini, ‘Karna itu, laki-laki akan kase tinggal dia pe papa deng mama kong hidup satu deng dia pe bini, supaya dorang dua jadi satu.’</verse>
				<verse number="6">Jadi dorang itu so bukang dua lagi, tapi so jadi satu. Karna itu, apa yang Tuhan Allah so kase jadi satu, manusia tara bole kase cere.”</verse>
				<verse number="7">Pe dengar Yesus bilang bagitu, orang-orang Farisi itu batanya lagi pa Yesus, “Kalu bagitu, bikiapa kong nabi Musa kase bae orang cere dia pe bini asal dia kase surat cere pa dia pe bini?”</verse>
				<verse number="8">Kong Yesus bilang, “Gara-gara ngoni pe hati karas saja, sampe nabi Musa kase bae ngoni cere ngoni pe bini. Tapi dari pertama Tuhan Allah biking laki-laki deng parampuang, Dia tara mau ngoni bagitu.</verse>
				<verse number="9">Dengar bae-bae, laki bole cere dia pe bini kalu dia pe bini so baku suka deng orang laeng. Tapi kalu tarada, kong laki itu cere pa dia pe bini, turus laki itu kawing deng parampuang laeng, di Tuhan Allah pe muka laki itu so sala, karna so baku suka deng parampuang yang bukang dia pe bini.”</verse>
				<verse number="10">Pe dengar itu, Yesus pe murit-murit bilang pa Dia, “Kalu laki bini pe hubungan model bagitu, lebe bae tara usa kawing suda.”</verse>
				<verse number="11">Tapi Yesus bilang pa dorang, “Tara samua orang yang bole tarima itu, cuma orang-orang yang Tuhan kase kemampuan saja.</verse>
				<verse number="12">Barang, ada laki-laki yang tara kawing karna dari lahir so memang bagitu. Kong ada lagi laki-laki yang tara kawing karna orang laeng biking sampe dia tara bisa kawing. Ada lagi yang tara kawing karna dong pe mau sandiri, supaya dorang bisa pake dong pe waktu untuk layani pa Tuhan Allah yang Berkuasa sebagai Raja. Sapa yang mampo tarima Kita pe ajaran ini, dia tarima suda.”</verse>
				<verse number="13">Kong ada orang-orang bawa ana-ana kacil pa Yesus supaya Dia taru Dia pe tangan di atas pa dorang kong kase berdoa pa dorang. Tapi Dia pe murit-murit mara pa orang-orang itu.</verse>
				<verse number="14">Jadi Yesus bilang pa Dia pe murit-murit itu, “Kase biar suda ana-ana itu datang pa Kita. Jang larang pa dorang, karna orang-orang yang tara sombong deng yang capat percaya sama deng ana-ana kacil ini, dorang itu yang kase dong pe diri pa Tuhan Allah la Dia Berkuasa sebagai Raja pa dorang pe hidup.”</verse>
				<verse number="15">Abis itu, Yesus taru Dia pe tangan di atas pa ana-ana itu kong berkati pa dorang. Abis itu, Dia pigi dari situ.</verse>
				<verse number="16">Satu kali bagini, ada ana muda satu datang pa Yesus. Dia tanya bagini, “Guru, hal bae apa yang musti kita biking supaya kita bole dapa hidup deng Tuhan Allah slama-lamanya?”</verse>
				<verse number="17">Yesus bilang pa dia, “Bikiapa kong ngana tanya pa Kita tentang apa yang bae? Yang bae cuma Tuhan Allah. Kalu ngana mau dapa hidup deng Tuhan Allah slama-lamanya, ngana musti iko Tuhan Allah pe parenta-parenta.”</verse>
				<verse number="18">Kong orang itu tanya lagi, “Parenta-parenta yang mana?” Yesus bilang pa dia, “Jang bunu orang, jang baku suka deng orang pe laki atau orang pe bini, jang pancuri, jang jadi saksi tara butul,</verse>
				<verse number="19">ngana musti hormati ngana pe papa deng ngana pe mama, deng ngana musti sayang pa orang laeng sama deng ngana sayang pa ngana pe diri sandiri.”</verse>
				<verse number="20">Kong ana muda itu bilang pa Yesus, “Samua parenta itu kita so biking. Apa lagi yang masi kurang?”</verse>
				<verse number="21">Yesus bilang pa dia, “Kalu ngana suka mo iko pa Tuhan Allah deng sempurna, ngana pigi suda kong jual samua ngana pe harta, la kase dia pe doi itu pa orang-orang miskin. Kalu ngana biking bagitu, ngana dapa harta di sorga. Abis itu, kamari suda la iko pa Kita.”</verse>
				<verse number="22">Waktu ana muda itu dengar Yesus bilang bagitu, dia pigi deng hati sedi, barang dia pe harta banya skali.</verse>
				<verse number="23">Abis itu, Yesus bilang pa Dia pe murit-murit, “Inga bae-bae yang Kita bilang pa ngoni e, memang pe susa skali orang kaya mo kase dia pe diri la Tuhan Allah Berkuasa sebagai Raja pa dia pe hidup.</verse>
				<verse number="24">Kong ngoni inga lagi yang Kita bilang ini, masi lebe gampang unta satu ekor maso di lobang jarum daripada orang kaya mo kase dia pe diri la Tuhan Allah Berkuasa sebagai Raja pa dia pe hidup.”</verse>
				<verse number="25">Pe dengar itu, Yesus pe murit-murit herang. Kong dorang bilang, “Ii, kalu bagitu, sapa yang bole slamat?”</verse>
				<verse number="26">Yesus haga pa dorang kong bilang, “Manusia tara mungkin mo kase slamat dia pe diri sandiri. Cuma Tuhan Allah saja yang bole kase slamat pa manusia, karna untuk Tuhan Allah apa saja bisa jadi.”</verse>
				<verse number="27">Kong Petrus bilang pa Yesus, “Torang ini so kase tinggal samua yang torang punya kong so iko pa Guru. Jadi apa yang torang mo dapa?”</verse>
				<verse number="28">Yesus bilang pa dorang, “Dengar bae-bae yang Kita bilang pa ngoni ini, nanti di waktu Tuhan Allah so biking dunia ini jadi baru ulang, Anak Manusia yang dari sorga mo dudu di atas kursi raja yang luar biasa. Waktu itu, ngoni samua yang iko pa Kita mo dudu lagi di dua blas kursi raja untuk adili pa dua blas suku bangsa Israel.</verse>
				<verse number="29">Kong tiap orang yang iko pa Kita sampe dia so kase tinggal dia pe ruma, dia pe sudara laki-laki atau sudara parampuang, dia pe papa atau dia pe mama, dia pe ana-ana atau dia pe kobong, orang itu akan tarima ulang saratus kali lipa samua itu, deng dia me akan dapa hidup deng Tuhan Allah slama-lamanya.</verse>
				<verse number="30">Tapi banya orang yang jadi orang penting di dunia ini, nanti jadi orang yang tara penting, kong orang yang tara penting di dunia ini, nanti jadi orang penting.”</verse>
			</chapter>
			<chapter number="20">
				<verse number="1">Yesus bilang lagi, “Cara Tuhan Allah Berkuasa sebagai Raja, sama deng umpama ini. Ada tuang tana satu yang ada kobong anggur. Masi amper siang, dia so kaluar cari orang-orang la bakarja pa dia pe kobong anggur.</verse>
				<verse number="2">Waktu dia dapa babarapa orang, dia baku ator deng dorang tentang dorang pe sewa karja untuk satu hari. Itu dia mo bayar pa satu orang, satu hari satu perak. Abis itu, dia suru dorang bakarja pa dia pe kobong anggur.</verse>
				<verse number="3">Kira-kira jam sembilan pagi, dia kaluar ulang kong pigi di pasar. Di sana, dia lia ada babarapa orang yang tara ada karja.</verse>
				<verse number="4">Kong dia bilang pa dorang, ‘Ngoni karja di kita pe kobong anggur e. Nanti kita bayar pa ngoni deng gaji yang sesuai.’ Pe dengar itu, dorang pigi bakarja di kobong.</verse>
				<verse number="5">Turus kira-kira jam dua blas siang deng jam tiga sore, dia kaluar lagi kong pigi cari lagi orang karja di pasar, sama deng yang dia biking tadi.</verse>
				<verse number="6">Abis itu, kira-kira jam lima sore, dia kaluar lagi kong dia lia masi ada orang-orang laeng lagi di pasar yang tara bakarja. Kong dia tanya pa dorang, ‘Bikiapa kong satu hari ini ngoni cuma badiri di sini kong tara bakarja?’</verse>
				<verse number="7">Dorang bilang pa dia, ‘Torang babagini saja, barang tarada orang yang kase torang karja’. Kong dia bilang pa dorang, ‘Kalu bagitu, ngoni pigi di kita pe kobong anggur kong bakarja di sana suda.’</verse>
				<verse number="8">Waktu so mo malam, tuang kobong itu bilang pa dia pe mandor, ‘Pangge kamari samua orang karja itu kong bayar dong pe gaji. Ngana bayar pa dorang mulai dari yang maso paling ka balakang sampe yang maso paling kamuka.’</verse>
				<verse number="9">Di situ, orang-orang karja yang karja paling ka balakang ambe dorang pe gaji kamuka, masing-masing dorang tarima satu perak.</verse>
				<verse number="10">Jadi waktu orang-orang yang bakarja dari pagi datang ambe dong pe gaji, dong kira dorang masing-masing mo dapa lebe banya dari orang yang bakarja dari balakang. Tapi dorang me cuma tarima masing-masing satu perak.</verse>
				<verse number="11">Waktu dorang tarima doi itu, dorang bafeto pa tuang kobong itu.</verse>
				<verse number="12">Dorang bilang, ‘Tuang, tara bisa bagini! Orang yang datang dari balakang, karja cuma satu jam. Masa dorang pe gaji sama deng torang! Padahal torang ini bakarja satu hari fol, kong suar-suar sampe malele.’</verse>
				<verse number="13">Tapi tuang kobong itu bilang pa satu orang dari dorang, ‘Sudara, jang ngana mara e! Ini bukang berarti kita tara adil pa ngana. Karna dari pertama torang dua so baku ator to, kita mo bayar pa ngana deng satu perak untuk karja satu hari.</verse>
				<verse number="14">Jadi lebe bae ngana tarima gaji itu deng sanang hati suda kong pulang. Kita suka kase gaji yang sama pa ngana, sama deng kita kase pa orang yang maso ka balakang.</verse>
				<verse number="15">Kita pe hak pake kita pe doi iko kita pe mau sandiri, to? Atau ngana tara sanang karna kita bae pa orang-orang itu?’ ”</verse>
				<verse number="16">Yesus bilang lagi, “Jadi dari umpama itu torang jadi tau, orang yang jadi orang penting di dunia ini, nanti jadi orang yang tara penting, kong orang yang tara penting di dunia ini, nanti jadi orang penting.”</verse>
				<verse number="17">Satu kali bagini, Yesus deng Dia pe murit-murit pigi ka atas di kota Yerusalem. Di tenga jalang, Dia pangge Dia pe murit-murit bapisa ka sana sadiki, baru Dia bilang bagini,</verse>
				<verse number="18">“Dengar e! Skarang torang mo pigi ka atas di kota Yerusalem. Di sana, orang mo serakan Anak Manusia yang dari sorga pa imam-imam kapala deng guru-guru agama yang ahli lima kitab Musa. Kong dorang mo kase hukuman mati pa Dia.</verse>
				<verse number="19">Dorang mo serakan Dia pa orang-orang yang bukang Yahudi, kong orang-orang itu ejek-ejek, pukul pake tali yang ada barang tajam di dia pe ujung, deng dorang kase salib pa Dia. Tapi di hari yang ketiga, Dia akan hidup ulang.”</verse>
				<verse number="20">Abis itu, Zebedeus pe bini deng dia pe ana Yakobus deng Yohanes datang pa Yesus. Ibu itu berlutut pa Yesus mo minta satu barang.</verse>
				<verse number="21">Yesus tanya pa dia, “Ibu mo minta apa?” Dia bilang pa Yesus, “Guru, kalu Guru so jadi Raja kong so Berkuasa, Guru suru kita pe ana dua ini dudu pa Guru pe sabla. Satu di sabla kanan deng satu lagi di sabla kiri.”</verse>
				<verse number="22">Pe dengar itu, Yesus bilang pa dorang bagini, “Ngoni tara mangarti deng apa yang ngoni minta. Kita ini nanti mo dapa banya sengsara. Apa ngoni bisa pikul penderitaan sama deng Kita?” Kong dorang jawab, “Torang bisa!”</verse>
				<verse number="23">Turus Yesus bilang pa dorang, “Memang ngoni nanti menderita sama deng Kita. Tapi tentang sapa yang mo dudu di Kita pe sabla kanan deng sabla kiri, itu bukang Kita pe hak mo tentukan. Tampa itu Kita pe Bapa so sadia untuk orang-orang yang Dia so tentukan.”</verse>
				<verse number="24">Waktu spulu murit yang laeng dengar apa yang dong dua minta itu, dorang hati saki pa dua sudara itu.</verse>
				<verse number="25">Turus Yesus pangge pa dorang samua, kong Dia bilang bagini, “Ngoni tau, pemimpin-pemimpin dari bangsa-bangsa yang tara kanal pa Tuhan, dorang itu jaga pimpin pa dong pe rakyat deng karas. Bagitu lagi deng dorang pe orang-orang basar, dorang jaga siksa pa orang-orang yang dong pimpin.</verse>
				<verse number="26">Tapi ngoni tara bole bagitu! Sapa dari ngoni samua yang suka mo jadi hebat pa Tuhan pe muka, dia musti jadi sama deng orang biasa-biasa saja yang layani pa ngoni.</verse>
				<verse number="27">Deng sapa dari ngoni yang suka mo jadi orang paling hebat pa Tuhan pe muka, dia musti biking dia pe diri sama deng orang karja untuk layani pa ngoni.</verse>
				<verse number="28">Itu sama deng Anak Manusia yang dari sorga datang di dunia ini bukang untuk dapa layani, tapi untuk layani deng kase diri mati la tebus orang banya pe dosa.”</verse>
				<verse number="29">Waktu Yesus deng Dia pe murit-murit bajalang kaluar dari kota Yerikho, ada banya orang yang iko sama-sama deng dorang.</verse>
				<verse number="30">Kong ada dua orang buta yang dudu di pinggir jalang. Waktu dorang dengar Yesus ada iko di situ, dorang bataria, “Bapa, raja Daud pe turunan, kasiang pa torang ka!”</verse>
				<verse number="31">Pe dengar dorang bataria bagitu, orang banya togor pa dong dua supaya dong dua badiam. Tapi dorang dua bataria lebe kuat lagi, “Bapa, raja Daud pe turunan, kasiang pa torang ka!”</verse>
				<verse number="32">Kong Yesus berenti, turus pangge pa dorang dua. Dia tanya pa dorang, “Ngoni mau Kita biking apa pa ngoni?”</verse>
				<verse number="33">Dorang jawab, “Bapa, torang minta supaya torang bisa dapa lia.”</verse>
				<verse number="34">Pe dengar itu, Yesus rasa kasiang pa dorang. Dia pegang dorang pe mata kong dorang langsung bisa dapa lia. Abis itu, dorang iko pa Yesus.</verse>
			</chapter>
			<chapter number="21">
				<verse number="1">Waktu Yesus deng Dia pe murit-murit so dekat kota Yerusalem, kong so sampe di kampong Betfage yang di Bukit Zaitun, Yesus suru Dia pe murit dua orang,</verse>
				<verse number="2">deng pasáng bagini, “Ngoni pigi di kampong yang ada di muka itu. Di situ ngoni akan dapa keledai parampuang satu yang ada ika, kong pa dia pe pinggir ada dia pe ana. Ngoni kase lapas keledai itu kong bawa keledai dua-dua itu kamari pa Kita e.</verse>
				<verse number="3">Kong kalu ada orang yang togor pa ngoni, ngoni bilang pa dia bagini, ‘Tuhan mo pake keledai ini kong. Kalu so abis pake, langsung Dia kase pulang.’ ”</verse>
				<verse number="4">Samua itu jadi, sama deng apa yang Tuhan Allah so bilang dulu pa nabi-nabi bagini,</verse>
				<verse number="5">“Bilang suda pa orang-orang yang tinggal di kota Yerusalem, yang orang kase nama lagi Sion, bilang bagini: ‘Coba lia, ngoni pe Raja ada datang pa ngoni, Dia pe hati tara sombong. Dia cuma nae keledai pe ana satu, keledai itu masi muda.’ ”</verse>
				<verse number="6">Abis dengar itu, murit dua orang itu pigi kong dorang biking sama deng yang Yesus suru.</verse>
				<verse number="7">Dorang bawa keledai parampuang itu deng dia pe ana pa Yesus. Turus, dorang kase alas dong pe juba di atas keledai itu kong Yesus me nae di atas keledai itu.</verse>
				<verse number="8">Waktu Yesus iko di jalang, banya skali orang kase alas dorang pe juba di jalang. Ada lagi yang potong cabang-cabang kacil yang dia pe daong muda kong taru di jalang untuk sambut pa Yesus.</verse>
				<verse number="9">Orang banya yang bajalang pa Yesus pe muka deng yang iko dari balakang, puji pa Dia deng suara kuat, dong bilang bagini, “Hosana! Puji pa Dia, raja Daud pe turunan! Puji pa Dia yang Tuhan Allah so utus datang kamari! Hosana! Puji pa Tuhan Allah yang Paling Tinggi!”</verse>
				<verse number="10">Waktu Yesus sampe di kota Yerusalem, satu kota itu langsung hebo. Kong orang-orang di kota itu baku tanya, “Sapa orang ini e?”</verse>
				<verse number="11">Kong orang banya itu jawab, “Dia itu Yesus, Nabi dari Nazaret di daera Galilea!”</verse>
				<verse number="12">Abis itu, Yesus maso di Ruma Ibada Pusat pe kompleks. Di situ ada banya orang yang bajual deng babili, kong Yesus user pa dorang samua. Dia kase bula-bale tukang tukar doi pe meja-meja deng tukang jual burung pombo pe bangko-bangko.</verse>
				<verse number="13">Kong Yesus bilang pa dorang, “Di Kitab Suci ada tatulis bagini, ‘Kita pe Ruma akan jadi tampa berdoa.’ Tapi ngoni biking jadi tukang tipu pe tampa basambunyi!”</verse>
				<verse number="14">Abis itu, orang-orang buta deng orang-orang tempang datang pa Yesus di Ruma Ibada Pusat pe kompleks. Kong Dia kase sembu pa dorang.</verse>
				<verse number="15">Tapi waktu imam-imam kapala deng guru-guru agama Yahudi yang ahli lima kitab Musa lia Yesus kase sembu pa orang-orang itu, dorang jadi mara. Deng dorang mara lagi waktu dorang dengar ana-ana babataria di Ruma Ibada Pusat pe kompleks, “Hosana! Puji pa raja Daud pe turunan ini!”</verse>
				<verse number="16">Kong dorang bilang pa Yesus, “Ii, Ngana tara dengar yang ana-ana bilang itu?” Yesus bilang pa dorang, “Kita dengar. Ngoni pasti so baca yang Tuhan Allah bilang di Kitab Suci bagini, ‘Tuhan so kase ajar pa ana-ana yang masi mera-mera deng ana-ana kacil la dorang puji pa Dia.’ ”</verse>
				<verse number="17">Abis itu, Yesus kase tinggal pa dorang. Dia pigi di luar kota Yerusalem di kampong Betania. Kong Dia tidor satu malam di situ.</verse>
				<verse number="18">Dia pe beso pagi, Yesus deng Dia pe murit-murit bale ulang di kota Yerusalem. Di tenga jalang, Yesus rasa lapar.</verse>
				<verse number="19">Kong Dia lia ada pohong ara di pinggir jalang. Dia badekat ka sana di pohong itu la mo cari dia pe bua, tapi Dia tara dapa apa-apa di situ, cuma dia pe daong-daong saja. Jadi Dia bilang di pohong itu, “Ngana so tara akan babua lagi sampe slama-lamanya!” Waktu itu suda, pohong ara itu langsung kiring.</verse>
				<verse number="20">Waktu Yesus pe murit-murit lia itu, dorang herang skali, turus tanya pa Dia, “Bagimana kong pohong ara itu langsung kiring?”</verse>
				<verse number="21">Kong Yesus bilang pa dorang, “Dengar bae-bae e, kalu ngoni percaya pa Tuhan deng tara ragu-ragu, ngoni bukang cuma mampo kase kiring pohong itu, ngoni me bole parenta pa gunung ini, ‘Taangka suda kong talempar di laut!’ Pasti itu akan jadi.</verse>
				<verse number="22">Deng, kalu ngoni berdoa pa Tuhan, apa saja yang ngoni minta, pasti Dia mo kase, asal ngoni butul-butul percaya.”</verse>
				<verse number="23">Bagitu sampe di Yerusalem, Yesus maso di Ruma Ibada Pusat pe kompleks. Waktu Yesus mangajar pa orang-orang di sana, imam-imam kapala deng tua-tua Yahudi datang pa Dia kong tanya bagini, “Samua yang Ngana so biking itu, Ngana dapa hak dari mana? Kong sapa yang kase hak itu pa Ngana?”</verse>
				<verse number="24">Kong Yesus bilang pa dorang, “Kita lagi mo batanya pa ngoni. Deng kalu ngoni jawab apa yang Kita tanya ini, baru Kita lagi akan kase tau pa ngoni sapa yang kase hak pa Kita untuk biking samua itu.</verse>
				<verse number="25">Coba ngoni bilang pa Kita, sapa yang kase hak pa Yohanes untuk baptis orang? Tuhan Allah, ka manusia?” Pe dengar bagitu, dorang baku bilang bagini, “Kalu torang bilang, ‘Tuhan Allah’, Dia akan mo bilang pa torang, ‘Bikiapa kong ngoni tara percaya pa Yohanes?’</verse>
				<verse number="26">Tapi kalu torang bilang, ‘Manusia yang kase hak’, torang tako orang banya ini akan mara, barang dorang anggap, Yohanes ini nabi yang jaga kase turus Tuhan Allah pe pasáng.”</verse>
				<verse number="27">Jadi dorang bilang pa Yesus, “Torang tara tau!” Kong Yesus me bilang pa dorang, “Kalu bagitu, Kita me tara kase tau pa ngoni sapa yang kase hak pa Kita untuk biking samua itu.”</verse>
				<verse number="28">Yesus batanya pa pemimpin-pemimpin agama Yahudi itu, “Dengar Kita carita umpama ini dulu, abis baru Kita mo tanya pa ngoni. Ada bapa satu pe ana laki-laki dua orang. Satu kali, dia pigi pa dia pe ana yang tua kong bilang bagini, ‘Hari ini, ngana pigi bakarja di kobong anggur.’</verse>
				<verse number="29">Tapi ana itu jawab, ‘Kita tara mau pigi, papa.’ Dia pe ahir kabawa, ana itu manyasal kong beruba pikiran, turus dia pigi di kobong anggur.</verse>
				<verse number="30">Abis itu, bapa itu pigi pa dia pe ana yang kedua kong dia bilang lagi, ‘Hari ini, ngana pigi bakarja di kobong anggur.’ Ana kedua itu jawab pa dia pe papa, ‘Iyo papa.’ Padahal dia tara pigi.</verse>
				<verse number="31">Jadi menurut ngoni, dari dua ana itu sapa yang biking dorang pe papa pe mau?” Pemimpin-pemimpin agama Yahudi itu jawab, “Ana yang tua.” Kong Yesus bilang pa dorang, “Karna itu, dengar yang Kita mo bilang pa ngoni ini, orang-orang berdosa yang dong pe karja tagi-tagi pajak, deng parampuang-parampuang tara bae, dorang itu yang kamuka dari ngoni mo jadi Tuhan Allah pe umat yang Dia Berkuasa sebagai Raja.</verse>
				<verse number="32">Barang, waktu Yohanes Pembaptis datang pa ngoni, dia kase tunju bagimana orang mo hidup butul pa Tuhan Allah pe muka, tapi ngoni tara percaya apa yang dia bilang. Padahal, waktu tukang tagi pajak deng parampuang-parampuang tara bae dengar pa Yohanes, dorang percaya. Kong biar lagi ngoni so lia dorang itu percaya, tapi ngoni tara mau ruba ngoni pe pikiran, deng ngoni tetap tara percaya apa yang Yohanes bilang.”</verse>
				<verse number="33">Yesus bilang lagi, “Coba ngoni dengar umpama satu lagi ini. Ada tuang kobong satu, dia babiking kobong anggur kong biking pagar kase kuliling kobong itu. Turus dia gale lobang la jadi tampa untuk baramas anggur. Kong dia biking lagi ruma kobong yang tinggi satu untuk orang bajaga kobong itu. Turus, dia baku ator deng orang yang bakarja di kobong itu la urus dia pe kobong. Abis itu, dia pigi di daera laeng.</verse>
				<verse number="34">Waktu so dekat musim bapete anggur, dia suru dia pe orang-orang karja pigi pa orang-orang yang urus kobong itu untuk minta dia pe bagian.</verse>
				<verse number="35">Tapi sampe di sana, orang-orang yang urus kobong itu tangka pa orang-orang karja itu. Dorang pukul yang satu, kong yang laeng dong bunu, turus yang laeng lagi dong lempar deng batu sampe mati.</verse>
				<verse number="36">Abis itu, tuang kobong itu suru dia pe orang-orang karja yang laeng lagi pigi lebe banya dari yang pertama. Tapi orang-orang karja yang dapa suru itu me dapa biking sama deng orang-orang karja yang pertama.</verse>
				<verse number="37">Dia pe ahir kabawa, tuang kobong itu suru dia pe ana sandiri pigi pa orang-orang yang urus kobong itu. Tuang kobong itu bilang bagini, ‘Kalu kita pe ana yang ka sana, pasti dorang hormati pa dia.’</verse>
				<verse number="38">Tapi waktu orang-orang yang urus kobong itu dapa lia pa tuang kobong itu pe ana, dorang baku bilang bagini, ‘Dia ini suda yang nanti jadi waris untuk kobong ini. Jadi, mari suda torang bunu pa dia, la kobong ini mo jadi torang punya.’</verse>
				<verse number="39">Turus dorang tangka ana itu, dorang hela kase kaluar dari kobong itu kong dorang bunu pa dia.”</verse>
				<verse number="40">Turus, Yesus tanya pa pemimpin-pemimpin agama Yahudi itu, “Menurut ngoni, kalu tuang kobong datang, dia mo biking apa pa orang-orang yang urus kobong itu?”</verse>
				<verse number="41">Dorang jawab pa Yesus, “Pasti dia mo bunu pa dorang yang jahat itu. Kong, dia mo baku ator deng orang-orang laeng la urus dia pe kobong anggur deng yang mau kase dia pe bagian waktu musim bapete.”</verse>
				<verse number="42">Kong Yesus bilang pa dorang, “Ngoni pasti so perna baca di Kitab Suci tentang itu, to? Bagini, ‘Batu yang tukang-tukang bangunan so tara pake, Tuhan Allah so biking jadi batu fandasi yang paling penting. Tuhan Allah biking bagitu, sampe torang lia itu bagus skali.’ ”</verse>
				<verse number="43">Yesus bilang lagi pa dorang, “Jadi ngoni inga ini bae-bae, Tuhan Allah mo ambe ngoni orang Yahudi pe hak untuk jadi Tuhan Allah pe umat yang Dia Berkuasa sebagai Raja. Kong Dia mo kase hak itu pa orang laeng, lebe-lebe pa orang-orang yang mo biking Dia pe mau. Dorang itu sama deng pohong yang dia pe bua bagus-bagus. [</verse>
				<verse number="44">Sapa yang jatu di atas batu itu, dia akan ancor. Deng sapa yang tatindis deng batu itu, dia akan lebe ancor. Itu akan jadi pa orang yang tolak pa Kita.]”</verse>
				<verse number="45">Waktu orang Yahudi pe imam-imam kapala deng orang-orang dari aliran Farisi dengar umpama-umpama itu, dorang tau, Yesus bicara tentang dorang.</verse>
				<verse number="46">Jadi dorang berusaha mo tangka pa Dia, tapi dorang tako pa orang banya, barang orang banya anggap Yesus itu nabi yang kase turus Tuhan Allah pe pasáng.</verse>
			</chapter>
			<chapter number="22">
				<verse number="1">Kong Yesus bicara lagi pa dorang pake umpama. Dia bilang,</verse>
				<verse number="2">“Tuhan Allah Berkuasa sebagai Raja pa Dia pe umat, sama deng umpama ini: ada raja satu yang biking dia pe ana pe pesta kawing.</verse>
				<verse number="3">Bagitu samua so siap, dia suru dia pe orang-orang karja pigi pangge pa orang-orang yang dia so undang la datang suda di pesta kawing itu, tapi orang-orang itu tara mau datang.</verse>
				<verse number="4">Karna itu, raja suru dia pe orang-orang karja yang laeng lagi kong bilang, ‘Ngoni pigi suda kong bilang pa orang-orang yang kita so undang itu, kita so potong sapi laki-laki deng sapi muda yang baisi kong so momasa. Samua so tasadia, jadi datang suda di pesta kawing ini.’</verse>
				<verse number="5">Tapi orang-orang yang dapa undang itu tara peduli deng undangan itu. Ada yang pigi pa dong pe kobong, ada yang pigi urus dong pe usaha.</verse>
				<verse number="6">Mala yang laeng tangka pa orang-orang karja itu kong siksa, turus bunu pa dorang.</verse>
				<verse number="7">Pe dengar bagitu, raja nae dara. Turus, dia suru dia pe tentara-tentara ka sana la bunu pa orang-orang yang so bunu dia pe orang-orang karja itu, deng dia suru lagi bakar orang-orang itu pe kota.</verse>
				<verse number="8">Abis itu, raja bilang pa orang-orang karja laeng bagini, ‘Pesta kawing so siap, tapi orang-orang yang kita undang itu tara pantas maso di kita pe pesta.</verse>
				<verse number="9">Jadi skarang, ngoni pigi di jalang-jalang, kong ngoni undang sapa saja yang ngoni baku dapa di sana, la dong kamari maso di pesta kawing ini.’</verse>
				<verse number="10">Pe dengar itu, orang-orang karja itu pigi. Sapa saja yang dorang baku dapa di jalang-jalang dong undang, biar dia itu orang yang bae atau orang yang jahat, dorang undang sampe tampa pesta itu ponong deng tamu-tamu.</verse>
				<verse number="11">Tapi waktu raja maso di tampa pesta la baku dapa deng tamu-tamu yang datang, dia lia ada satu orang yang tara pake baju pesta.</verse>
				<verse number="12">Kong raja tanya pa tamu itu, ‘Ee, tamang, bagimana kong ngana kamari di sini tara pake baju pesta?’ Tapi orang itu cuma badiam saja.</verse>
				<verse number="13">Turus, raja itu bilang pa dia pe orang-orang karja bagini, ‘Ngoni ika orang itu pe kaki deng tangan kong buang pa dia kaluar di tampa yang paling galap. Di tampa itu, orang-orang mo manangis sampe dong pe gigi mo babunyi karna sengsara.’ ”</verse>
				<verse number="14">Kong Yesus kase selesai Dia pe carita deng bilang bagini, “Banya orang yang Tuhan Allah pangge untuk jadi Dia pe umat, tapi cuma sadiki yang dapa pili.”</verse>
				<verse number="15">Abis itu, orang-orang Yahudi dari aliran Farisi baku ator supaya pigi tanya-tanya pa Yesus untuk cari-cari Dia pe sala.</verse>
				<verse number="16">Jadi dorang suru pa dong pe murit-murit deng babarapa orang yang jaga iko pa raja Herodes pigi ka sana supaya bilang bagini, “Guru, torang tau, Guru ini jujur. Guru jaga kase ajar pa orang-orang yang butul tentang bagimana hidup iko Tuhan Allah pe mau. Kong Guru tara tako pa sapa-sapa, karna Guru tara cari muka.</verse>
				<verse number="17">Jadi skarang torang mo tanya pa Guru, kalu iko torang pe aturan agama, bole ka tarada torang bayar pajak pa raja basar Roma?”</verse>
				<verse number="18">Tapi Yesus tau dorang pe rencana jahat itu. Jadi Dia bilang pa dorang bagini, “Woe orang-orang munafik, bikiapa kong ngoni mo cari-cari Kita pe sala?</verse>
				<verse number="19">Coba ngoni kase tunju pa Kita doi yang ngoni jaga pake babayar pajak!” Kong dorang bawa pa Dia doi perak satu.</verse>
				<verse number="20">Turus Yesus tanya pa dorang bagini, “Sapa pe gambar deng sapa pe nama ini?”</verse>
				<verse number="21">Dorang jawab, “Raja basar Roma pe gambar deng pe nama.” Kong Yesus bilang pa dorang, “Kalu bagitu, kase suda pa raja apa yang ngoni musti kase pa dia, deng kase suda pa Tuhan Allah apa yang ngoni musti kase pa Tuhan Allah!”</verse>
				<verse number="22">Pe dengar itu, dorang herang deng so tara dapa akal lagi mo cari Yesus pe sala, jadi dong pigi kase tinggal pa Dia.</verse>
				<verse number="23">Hari itu suda, ada babarapa orang agama Yahudi dari aliran Saduki datang pa Yesus. Aliran ini pe ajaran, orang yang so mati tara akan hidup ulang. Jadi dorang tanya pa Yesus bagini,</verse>
				<verse number="24">“Guru, dulu nabi Musa kase tau, laki-laki sapa saja yang so kawing kong mati tarada ana, dia pe sudara laki-laki musti kawing deng dia pe janda itu supaya sudara yang mati itu ada turunan.</verse>
				<verse number="25">Tapi perna jadi di antara torang bagini: ada tuju orang laki-laki basudara. Yang tua kawing kong mati, tapi tarada ana. Jadi dia pe ade yang kedua kawing deng dia pe kaka pe janda.</verse>
				<verse number="26">Tapi yang kedua itu lagi mati tarada ana. Bagitu me deng yang ketiga sampe yang ketuju, dorang me mati tarada ana.</verse>
				<verse number="27">Dia pe ahir kabawa, parampuang itu me mati.</verse>
				<verse number="28">Jadi, skarang torang mo tanya, nanti di hari kiamat waktu Tuhan kase hidup ulang pa samua orang, yang mana sebenarnya dari dorang tuju itu yang jadi parampuang itu pe laki? Barang, ade kaka tuju orang itu samua so kawing deng dia!”</verse>
				<verse number="29">Kong Yesus bilang pa dorang bagini, “Ngoni so sala skali, karna ngoni tara mangarti Kitab Suci, deng ngoni tara tau Tuhan Allah pe kuasa.</verse>
				<verse number="30">Karna nanti waktu Tuhan Allah kase hidup ulang orang yang so mati, dorang so tara kawing lagi, tapi dorang so hidup sama deng malaekat di sorga.</verse>
				<verse number="31">Jadi tentang orang mati yang akan hidup ulang, pasti ngoni so baca di Kitab Suci, yang Tuhan Allah bilang bagini,</verse>
				<verse number="32">‘Kita ini suda Tuhan Allah yang Abraham, Ishak deng Yakub jaga semba.’ Waktu Tuhan Allah bilang itu, Abraham, Ishak deng Yakub so mati tapi dorang so hidup ulang deng Tuhan Allah. Jadi Tuhan Allah itu bukang orang mati pe Tuhan, tapi orang hidup pe Tuhan.”</verse>
				<verse number="33">Waktu orang banya yang ada di situ dengar apa yang Yesus bilang, dorang herang, barang dorang suka skali deng Dia pe ajaran itu.</verse>
				<verse number="34">Waktu itu, orang-orang Yahudi dari aliran Farisi dengar Yesus pe jawaban yang biking sampe orang-orang Yahudi dari aliran Saduki tara bisa bilang apa-apa lagi. Jadi waktu itu suda, dorang bakumpul,</verse>
				<verse number="35">kong dong pe guru agama satu yang ahli lima kitab Musa tanya pa Yesus la mo cari-cari Dia pe sala lagi bagini,</verse>
				<verse number="36">“Guru, dari samua yang ada di lima kitab Musa itu, parenta mana yang paling penting?”</verse>
				<verse number="37">Yesus bilang pa dia, “Parenta yang paling penting itu bagini, ‘Ngoni musti butul-butul sayang pa Tuhan Allah, ngoni pe Tuhan. Ngoni musti sayang pa Dia lebe dari samua yang ngoni sayang, deng ngoni lagi musti sayang pa Dia deng cara salalu inga pa Dia.’</verse>
				<verse number="38">Itu suda parenta yang paling penting, deng yang pertama.</verse>
				<verse number="39">Kong parenta yang kedua yang sama deng itu bagini, ‘Ngoni musti sayang pa orang laeng sama deng ngoni sayang ngoni pe diri sandiri.’</verse>
				<verse number="40">Dua parenta ini suda yang jadi dasar dari samua aturan di lima kitab Musa deng di nabi-nabi laeng pe kitab.”</verse>
				<verse number="41">Waktu orang-orang Yahudi dari aliran Farisi masi bakumpul di situ, Yesus batanya pa dorang,</verse>
				<verse number="42">“Coba ngoni bilang pa Kita, apa ngoni pe pendapat tentang Mesias, Raja yang Tuhan Allah janji, Dia itu sapa pe turunan?” Kong dorang jawab pa Yesus, “Dia itu raja Daud pe turunan.”</verse>
				<verse number="43">Kong Yesus bilang pa dorang, “Kalu bagitu, bikiapa kong dulu waktu Roh Kudus kuasai pa raja Daud, raja Daud pangge pa Mesias itu Tuhan? Waktu itu, raja Daud bilang bagini,</verse>
				<verse number="44">‘Tuhan Allah bilang pa kita pe Tuhan: dudu suda di tampa yang terhormat, pa Kita pe sabla kanan, sampe Kita kase kala Ngana pe musu-musu samua.’</verse>
				<verse number="45">Jadi, kalu raja Daud sandiri saja bilang Mesias itu dia pe Tuhan, bagimana lagi torang mo bilang Mesias itu cuma raja Daud pe turunan?”</verse>
				<verse number="46">Dari samua orang itu, tara ada satu orang lagi yang bisa jawab apa-apa pa Yesus. Kong mulai dari waktu itu, tarada satu orang lagi yang barani batanya pa Yesus.</verse>
			</chapter>
			<chapter number="23">
				<verse number="1">Abis itu, Yesus bilang pa orang banya itu deng pa Dia pe murit-murit,</verse>
				<verse number="2">“Guru-guru agama Yahudi yang ahli lima kitab Musa, deng orang-orang Yahudi dari aliran Farisi, dorang pe tugas sama deng nabi Musa dulu, untuk kase jelas aturan di lima kitab Musa.</verse>
				<verse number="3">Karna itu, ngoni musti dengar kong iko suda samua yang dorang ajar pa ngoni. Tapi jang ngoni iko dorang pe kalakuang, karna biar dorang ajar pa ngoni tapi dong sandiri tara biking itu.</verse>
				<verse number="4">Dorang biking aturan agama pe banya deng pe barát skali, baru suru orang banya iko itu. Padahal dorang sandiri tara biking aturan-aturan itu.</verse>
				<verse number="5">Samua yang dorang biking, dorang biking cuma supaya orang puji pa dorang. Macam deng dong pe pangika kapala deng tangan, yang dong tulis isi Kitab Suci kong dong biking kase lebar-lebar. Turus, dorang pe juba pe banang-banang me dong biking kase lebe panjang supaya orang tau kata, dong iko pa Tuhan deng bae.</verse>
				<verse number="6">Kalu dorang maso di acara-acara pesta deng di ruma ibada, dong suka dudu di muka di tampa yang paling terhormat.</verse>
				<verse number="7">Dorang me suka skali orang hormati pa dorang kalu dorang ada di tampa orang banya. Kong dorang mau orang pangge pa dorang ‘bapa guru’.</verse>
				<verse number="8">Tapi ngoni, jang ngoni ingin orang hormati pa ngoni deng orang pangge pa ngoni ‘bapa guru’! Barang, ngoni pe Guru itu cuma satu, kong ngoni samua itu basudara.</verse>
				<verse number="9">Deng jang ngoni pangge pa orang laeng ‘bapa’, karna ngoni pe Bapa itu cuma satu, Dia itu Bapa yang ada di sorga.</verse>
				<verse number="10">Jang lagi ngoni kase biar orang pangge pa ngoni ‘pemimpin’, karna ngoni pe Pemimpin cuma satu, Dia itu Mesias, Raja yang Tuhan Allah janji mo kase slamat pa manusia.</verse>
				<verse number="11">Sapa dari ngoni yang jadi orang penting, dia musti layani pa orang laeng sama deng orang karja layani orang.</verse>
				<verse number="12">Barang, sapa saja yang baangka diri, Tuhan Allah mo biking dia jadi orang yang tara arti apa-apa. Tapi sapa yang anggap dia pe diri sama deng orang yang tara arti apa-apa, Tuhan Allah mo angka pa dia jadi orang yang penting.”</verse>
				<verse number="13">Yesus bilang lagi, “Cilaka suda ngoni guru-guru agama Yahudi yang ahli lima kitab Musa deng orang-orang Yahudi dari aliran Farisi! Ngoni munafik samua. Barang, ngoni sandiri tara kase ngoni pe diri jadi Tuhan Allah pe umat la Dia Berkuasa sebagai Raja pa ngoni pe hidup, deng ngoni sandiri me pele pa orang-orang yang berusaha mo jadi Dia pe umat. Itu sama deng ngoni so tutu pintu pa dorang. [</verse>
				<verse number="14">Cilaka suda ngoni guru-guru agama Yahudi yang ahli lima kitab Musa deng orang-orang Yahudi dari aliran Farisi! Ngoni munafik samua. Barang ngoni suka biking bodo pa janda-janda la ambe dong pe ruma. Baru ngoni kalu berdoa, suka kase panjang-panjang supaya orang tau ngoni itu orang bae, padahal tarada. Karna itu, ngoni pasti mo dapa hukuman yang paling barát].</verse>
				<verse number="15">Cilaka suda ngoni guru-guru agama Yahudi yang ahli lima kitab Musa deng orang-orang Yahudi dari aliran Farisi! Ngoni munafik samua. Barang, ngoni balayar di mana-mana, kaluar maso kampong cuma mo cari orang la iko ngoni pe ajaran. Tapi bagitu orang itu so jadi ngoni pe pengikut, ngoni biking dia jadi dua kali lebe jahat dari ngoni, ngoni so biking dia siap untuk maso neraka.</verse>
				<verse number="16">Cilaka suda ngoni pemimpin-pemimpin! Ngoni itu sama deng orang buta yang tunda orang laeng! Barang, ngoni jaga ajar pa orang-orang bagini, ‘Sapa yang basumpa demi Ruma Ibada Pusat, orang itu tara taika deng dia pe sumpa. Tapi kalu dia basumpa demi barang mas yang ada di Ruma Ibada Pusat itu, dia taika deng dia pe sumpa itu.’</verse>
				<verse number="17">Ngoni ini bodo deng buta! Mana yang lebe penting, mas ka Ruma Ibada Pusat? Pasti Ruma Ibada Pusat, to? Karna Ruma Ibada Pusat yang biking mas di dalam itu jadi suci.</verse>
				<verse number="18">Ngoni me ada ajar lagi bagini, ‘Sapa yang basumpa demi tampa bakar binatang korban persembahan, dia tara taika deng dia pe sumpa itu. Tapi sapa yang basumpa demi binatang korban persembahan yang di tampa itu, baru dia taika deng dia pe sumpa itu.’</verse>
				<verse number="19">Ngoni ini orang-orang buta! Mana yang lebe penting, binatang korban persembahan itu, atau dia pe tampa bakar persembahan itu? Pasti tampa bakar korban persembahan itu, to? Barang, tampa itu yang biking korban persembahan jadi suci.</verse>
				<verse number="20">Jadi, sapa yang basumpa demi tampa bakar korban persembahan, itu dia so basumpa bukang cuma demi tampa bakar korban persembahan itu saja, tapi samua yang ada di atas tampa itu.</verse>
				<verse number="21">Turus, sapa yang basumpa demi Ruma Ibada Pusat, itu dia so basumpa bukang cuma demi Ruma Ibada Pusat itu saja, tapi dia so basumpa lagi pa Tuhan Allah yang tinggal di situ.</verse>
				<verse number="22">Bagitu lagi sapa yang basumpa demi sorga, itu dia so basumpa demi Tuhan Allah pe kursi raja deng lagi demi Tuhan Allah yang dudu di kursi itu.</verse>
				<verse number="23">Cilaka suda ngoni guru-guru agama Yahudi yang ahli lima kitab Musa deng orang-orang Yahudi dari aliran Farisi! Ngoni munafik samua. Barang, ngoni jaga kase perpuluhan, sampe dari ngoni pe rampa-rampa yang paling kacil macam deng selasi, adas manis, deng jintan me ngoni buka dia pe perpuluhan. Tapi aturan yang paling penting yang ada di lima kitab Musa ngoni tara peduli, macam deng biking yang adil pa orang, kase tunju rasa kasiang pa orang, deng jadi orang yang setia. Sebenarnya, ngoni musti biking aturan-aturan yang penting itu, deng ngoni lagi jang berenti kase perpuluhan.</verse>
				<verse number="24">Ngoni itu pemimpin-pemimpin yang sama deng orang buta yang tunda orang laeng! Ngoni jaga biking parenta yang kacil, tapi Tuhan Allah pe parenta yang penting itu ngoni tara biking. Itu sama deng ngoni tapis agas dari ngoni pe minuman, padahal unta basar satu di dalam ngoni pe minuman ngoni talang.</verse>
				<verse number="25">Cilaka suda ngoni guru-guru agama Yahudi yang ahli lima kitab Musa deng orang-orang Yahudi dari aliran Farisi! Ngoni itu munafik samua. Barang, dari luar dapa lia ngoni biking aturan agama, padahal di ngoni pe hati ngoni ingin rampas orang laeng pe barang deng tara mampo kuasai ngoni pe diri sandiri. Itu sama deng orang yang jaga kase bersi galas deng piring cuma di bagian luar, padahal bagian dalam kotor skali.</verse>
				<verse number="26">Ee ngoni orang-orang Yahudi dari aliran Farisi, ngoni sama deng orang-orang buta! Kase bersi dulu ngoni pe pikiran dari pikiran yang jahat, supaya apa yang ngoni biking deng bilang lagi itu jadi bagus, itu sama deng kase bersi galas deng piring pe bagian dalam supaya bagian luar lagi mo bersi.</verse>
				<verse number="27">Cilaka suda ngoni guru-guru agama Yahudi yang ahli lima kitab Musa deng orang-orang Yahudi dari aliran Farisi! Ngoni munafik samua. Ngoni itu sama deng kubur-kubur yang ada cet puti. Di luar dapa lia bagus, padahal di dalam ponong deng orang mati pe tulang deng samua yang busu.</verse>
				<verse number="28">Itu sama deng ngoni, dari luar dapa lia ngoni sama deng orang yang jaga biking yang butul pa Tuhan Allah pe muka, padahal dari dalam ngoni pe hati, ngoni paling munafik deng jahat.</verse>
				<verse number="29">Cilaka suda ngoni guru-guru agama Yahudi yang ahli lima kitab Musa deng orang-orang Yahudi dari aliran Farisi! Ngoni munafik samua. Ngoni jaga biking nabi-nabi pe kubur bagus-bagus. Deng ngoni lagi jaga hias tugu-tugu peringatan, tugu yang biking untuk inga pa orang-orang yang jaga biking yang butul pa Tuhan Allah pe muka.</verse>
				<verse number="30">Kong ngoni bilang bagini, ‘Kalu torang riki hidup sama-sama deng torang pe orang tua dulu-dulu, pasti torang tara iko bunu pa nabi-nabi itu.’</verse>
				<verse number="31">Tapi deng ngoni bilang bagitu, ngoni so mangaku sandiri, ngoni itu turunan dari orang-orang yang bunu pa nabi-nabi itu.</verse>
				<verse number="32">Jadi lebe bae, ngoni biking barang yang jahat saja turus, iko ngoni pe orang tua dulu-dulu pe kalakuang yang sala itu!</verse>
				<verse number="33">Woe ngoni orang-orang jahat. Ngoni sama deng ular bisa. Ngoni itu turunan orang jahat, sama deng ular bisa pe turunan. Tuhan Allah akan kase maso pa ngoni di neraka, kong ngoni tara akan mo lolos.</verse>
				<verse number="34">Karna itu, dengar bae-bae. Kita mo utus pa nabi-nabi, orang-orang pande, deng guru-guru agama Yahudi yang ahli lima kitab Musa. Ada babarapa dari dorang yang ngoni mo bunu, kong yang laeng ngoni mo kase salib. Ada laeng lagi pa ngoni pe ruma-ruma ibada yang ngoni mo pukul deng tali yang ada barang tajam di dia pe ujung. Kong ada lagi yang ngoni mo dusu-dusu mo siksa pa dorang dari satu kota pigi di kota yang laeng.</verse>
				<verse number="35">Karna itu, Tuhan Allah mo hukum pa ngoni karna samua orang yang ngoni pe orang tua dulu-dulu so bunu di dunia, mulai dari Habel sampe pa Berekhya pe ana, nabi Zakharia, yang dapa bunu di Ruma Ibada Pusat antara tampa bakar korban persembahan deng Ruang Paling Suci. Dorang itu orang yang jaga biking yang butul pa Tuhan Allah pe muka.</verse>
				<verse number="36">Dengar bae-bae yang Kita bilang ini. Ngoni yang ada skarang ini, ngoni akan dapa hukum karna samua hal-hal jahat itu.”</verse>
				<verse number="37">Abis itu, Yesus bilang, “Kasiang ngoni orang-orang Yerusalem! Ngoni yang bunu pa nabi-nabi yang jaga kase turus Tuhan Allah pe pasáng deng ngoni me lempar deng batu sampe mati pa orang-orang yang Tuhan Allah utus pa ngoni. So ulang-ulang kali Kita ingin kumpul pa ngoni supaya dekat deng Kita, sama deng ayam mai yang tutu dia pe ana-ana deng dia pe sayap. Tapi ngoni tara mau.</verse>
				<verse number="38">Karna itu, coba perhatikan, Tuhan Allah so tara akan ada lagi di Ruma Ibada Pusat ini kong Ruma ini mo jadi sunyi skali.</verse>
				<verse number="39">Dengar bae-bae e, mulai skarang ngoni so tara akan lia lagi pa Kita. Tapi nanti waktu Kita datang ulang, ngoni akan lia lagi pa Kita kong bilang bagini, ‘Puji pa Dia yang Tuhan Allah so utus datang kamari.’ ”</verse>
			</chapter>
			<chapter number="24">
				<verse number="1">Abis itu, Yesus kaluar dari Ruma Ibada Pusat. Waktu itu, Dia pe murit-murit badekat pa Dia kong kase tunju Ruma Ibada Pusat pe gedung-gedung yang bagus-bagus itu pa Yesus.</verse>
				<verse number="2">Kong Yesus bilang pa dorang, “Ngoni lia gedung-gedung itu, to? Dengar bae-bae e, nanti ada dia pe waktu, samua itu akan dapa kase ancor sampe rata, kong tara ada satu batu lagi yang mo tasusun pa dia pe tampa.”</verse>
				<verse number="3">Abis itu, Yesus pigi di Bukit Zaitun, kong dudu di situ. Dia pe murit-murit badekat pa Dia la cuma dorang deng Dia saja yang bacarita. Dorang bilang, “Guru, kase tau pa torang ka, tempo apa yang Guru bilang tadi itu mo jadi? Turus, dia pe tanda-tanda apa kalu Guru mo datang ulang, deng tanda-tanda hari kiamat itu bagimana e?”</verse>
				<verse number="4">Yesus bilang pa dorang, “Ngoni bajaga-jaga e, jang sampe ngoni dapa tipu.</verse>
				<verse number="5">Barang, banya orang akan datang pake Kita pe nama, deng dorang bilang bagini, ‘Kita ini suda Mesias, Raja yang Tuhan Allah janji mo kase slamat pa manusia!’ Tapi dorang itu cuma biking tipu banya orang la iko pa dorang.</verse>
				<verse number="6">Ngoni akan dengar ada prang di satu daera atau di tampa laeng. Tapi biar bagitu, jang ngoni tako. Samua itu musti jadi, tapi itu bolong dia pe waktu dunia mo kiamat.</verse>
				<verse number="7">Karna nanti, suku deng suku akan baku prang, deng satu kerajaan deng kerajaan laeng akan baku prang. Kong nanti ada lagi kelaparan deng tana goyang di mana-mana.</verse>
				<verse number="8">Tapi samua itu baru dia pe awal penderitaan sebelum hari kiamat, itu sama deng penderitaan yang parampuang rasa waktu mo melahirkan.</verse>
				<verse number="9">Kong waktu itu, orang-orang yang tara percaya mo tangka pa ngoni, turus mo serakan untuk siksa deng bunu pa ngoni. Kong orang-orang dari samua suku bangsa akan binci pa ngoni karna ngoni iko pa Kita.</verse>
				<verse number="10">Turus, banya orang yang percaya pa Kita so tara mo percaya lagi. Dorang mo baku binci deng serakan dong pe tamang la dapa siksa.</verse>
				<verse number="11">Nanti ada banya orang yang datang, bilang kata, dorang itu nabi yang kase turus Tuhan Allah pe pasáng. Padahal dorang cuma tipu la banya orang so tara percaya lagi.</verse>
				<verse number="12">Kong kajahatan yang orang biking mo lebe tatamba banya, karna itu banya orang so tara sayang lagi pa orang laeng.</verse>
				<verse number="13">Tapi orang yang tetap percaya pa Kita sampe dia pe ahir hidup, Tuhan Allah mo kase slamat pa dia.</verse>
				<verse number="14">Kong nanti Kabar Bae tentang Tuhan Allah Berkuasa sebagai Raja akan tasiar di seluru dunia la samua suku dapa kesempatan untuk tarima Kabar Bae itu. Abis itu, baru dunia mo kiamat.”</verse>
				<verse number="15">Yesus bilang lagi, “Nanti ada satu orang yang paling malawang pa Tuhan Allah mo datang. Orang itu mo badiri di tampa yang kudus di dalam Ruma Ibada Pusat, sama deng yang Tuhan Allah so perna bilang pa nabi Daniel dulu. (Sapa yang baca ini, perhatikan bae-bae la bole mangarti dia pe arti!)</verse>
				<verse number="16">Kalu orang yang paling malawang itu so badiri di situ, orang-orang yang ada di daera Yudea itu lebe bae lari basambunyi suda di gunung-gunung.</verse>
				<verse number="17">Orang yang ada di atas ruma, jang turung pigi ambe barang-barang di dalam ruma, tapi turung kong lari suda.</verse>
				<verse number="18">Bagitu lagi deng orang yang ada di kobong, jang bale lagi di ruma ambe pakeang.</verse>
				<verse number="19">Kong yang paling sengsara waktu itu, ibu-ibu hamil deng ibu-ibu yang masi kase toto dong pe ana.</verse>
				<verse number="20">Berdoa suda, supaya waktu ngoni samua pigi lari basambunyi di gunung, tara baku tapár deng musim ujang atau di hari Sabat, hari yang orang agama Yahudi tara bole bakarja.</verse>
				<verse number="21">Barang, hari-hari itu sengsara skali, lebe sengsara dari samua yang orang perna rasa. Mulai dari pertama Tuhan Allah cipta dunia ini sampe skarang, so tara ada sengsara yang mo jadi sama deng itu, deng itu so tara akan jadi lagi.</verse>
				<verse number="22">Kong, kalu Tuhan Allah tara kase pende hari-hari sengsara itu, samua orang pasti akan mati. Tapi karna Dia sayang pa orang-orang yang Dia so pili, Dia kase pende hari-hari sengsara itu.</verse>
				<verse number="23">Waktu itu, kalu ada orang bilang pa ngoni, ‘Coba lia! Mesias ada di sini!’ Atau dorang bilang, ‘Mesias ada di sana!’ Jang ngoni percaya apa yang dorang bilang itu.</verse>
				<verse number="24">Karna nanti ada banya orang datang bilang kata, dorang Mesias, atau bilang kata, dorang nabi yang kase turus Tuhan Allah pe pasáng. Deng dorang me biking mujizat-mujizat deng tanda-tanda yang kase tunju dong pe kuasa yang hebat, supaya orang percaya pa dorang kong jang percaya pa Tuhan yang butul lagi. Deng kalu bisa, dorang me mo biking sesat pa orang-orang yang Tuhan Allah so pili.</verse>
				<verse number="25">Jadi inga bae-bae e, samua ini Kita so bilang kamuka pa ngoni sebelum itu jadi.</verse>
				<verse number="26">Jadi, kalu ada orang yang bilang pa ngoni, ‘Coba lia, Mesias ada di padang gurun!’ Jang ngoni ka sana. Atau kalu ada yang bilang, ‘Coba lia, Mesias ada di ruang yang tasambunyi!’, itu me jang ngoni percaya.</verse>
				<verse number="27">Karna waktu Anak Manusia yang dari sorga mo datang ulang, samua orang di dunia bisa lia. Itu sama deng kilat pe cahaya yang timbul di timur dapa lia sampe di barat.</verse>
				<verse number="28">Umpama ada binatang mati di satu tampa, samua orang jadi tau karna nanti burung-burung bakumpul makang bangke di situ.”</verse>
				<verse number="29">Yesus bilang lagi, “Bagitu hari-hari sengsara itu so abis, matahari akan jadi galap, deng bulan so tara basinar lagi. Bintang-bintang akan jatu dari langit, kong samua yang ada di langit mo jadi kaco.</verse>
				<verse number="30">Kong waktu itu suda, akan ada tanda di langit supaya tau Anak Manusia yang dari sorga mo datang ulang. Pe lia bagitu, samua suku bangsa di bumi jadi tako deng manangis. Dorang samua akan lia pa Anak Manusia datang di atas awan-awan di langit deng samua kuasa deng cahaya yang luar biasa.</verse>
				<verse number="31">Turus, trompet akan babunyi kuat skali, kong Anak Manusia mo suru pa Dia pe malaekat-malaekat kaluar untuk kumpul pa samua Dia pe umat yang Dia so pili dari samua tampa di dunia ini, dari ujung ka ujung.”</verse>
				<verse number="32">Yesus bilang umpama satu bagini, “Coba ngoni balajar dari pohong ara. Kalu dia pe cabang-cabang kacil so mulai baijo deng mulai batunas, ngoni tau itu tanda musim panas so dekat.</verse>
				<verse number="33">Bagitu lagi kalu ngoni lia hari-hari sengsara yang Kita bilang itu so mulai jadi, ngoni jadi tau, so tara lama lagi Anak Manusia mo datang ulang.</verse>
				<verse number="34">Dengar bae-bae yang Kita bilang pa ngoni ini, orang-orang yang hidup skarang ini, ada yang masi hidup sampe samua itu jadi.</verse>
				<verse number="35">Langit deng bumi mo abis, tapi Kita pe kata-kata akan tetap ada sampe slama-lamanya.”</verse>
				<verse number="36">Yesus bilang lagi, “Tarada satu orang yang tau tempo apa Anak Manusia yang dari sorga mo datang ulang. Malaekat-malaekat di sorga tara tau, Anak Manusia sandiri me tara tau, cuma Bapa di sorga saja yang tau.</verse>
				<verse number="37">Barang, kalu Anak Manusia yang dari sorga datang ulang, itu sama deng waktu jaman nabi Nuh dulu.</verse>
				<verse number="38">Waktu itu, dorang tara tau banjir basar mo datang, jadi dong hidup sama biasa, dong makang deng minum sama biasa, deng dong kawing sama biasa. Dorang pe hidup cuma babagitu turus sampe waktu nabi Nuh maso di kapal basar.</verse>
				<verse number="39">Kong orang-orang itu tara tau banjir basar mo datang. Nanti dorang so tenggelam, baru dorang sadar. Sama deng bagitu lagi, nanti orang-orang tara siap waktu Anak Manusia yang dari sorga so datang ulang.</verse>
				<verse number="40">Nanti di waktu itu, kalu ada laki-laki dua orang yang bakarja di kobong, yang satu Tuhan Allah mo angka, kong yang satu mo dapa kase tinggal.</verse>
				<verse number="41">Kong waktu itu lagi, kalu ada parampuang dua orang bagiling gandum, yang satu Tuhan Allah mo angka, kong yang satu mo dapa kase tinggal.</verse>
				<verse number="42">Karna itu, bajaga-jaga suda, karna ngoni tara tau tempo apa ngoni pe Tuhan mo datang.</verse>
				<verse number="43">Tapi ngoni me musti inga bae-bae umpama satu ini: kalu tuang ruma so tau tempo apa papancuri mo bapancuri pa dia pe ruma, tantu dia tara mo tidor kong mo bajaga-jaga la papancuri itu tara mo maso di dia pe ruma.</verse>
				<verse number="44">Bagitu lagi deng ngoni, ngoni musti salalu siap, karna Anak Manusia yang dari sorga akan datang ulang di waktu yang ngoni tara sangka-sangka.”</verse>
				<verse number="45">Yesus bilang lagi, “Kalu ada orang karja yang pande deng setia, dia pe tuang angka pa dia jadi kapala untuk kase makang pa dia pe orang-orang karja yang laeng pas di dia pe waktu.</verse>
				<verse number="46">Orang karja itu akan paling sanang skali kalu dia pe tuang datang, kong dapa riki dia sementara biking dia pe tugas itu bae-bae.</verse>
				<verse number="47">Inga bae-bae yang Kita bilang ini, pasti dia pe tuang mo angka pa dia kong kase percaya pa dia untuk awasi samua dia pe tuang pe barang.</verse>
				<verse number="48">Tapi kalu orang karja itu jahat, dia akan babilang di dia pe dalam hati bagini,</verse>
				<verse number="49">‘Kita pe tuang masi lama baru pulang.’ Kong dia mulai pukul pa orang-orang karja yang laeng, turus dia makang deng minum sama-sama deng pangmabo-pangmabo.</verse>
				<verse number="50">Tapi nanti di hari yang dia tara sangka-sangka, deng di waktu yang dia tara tau, kage-kage dia pe tuang pulang.</verse>
				<verse number="51">Turus dia pe tuang mo hukum pa dia deng hukuman yang barát. Dia dapa hukuman mati. Kong dia pe nasib sama deng orang-orang munafik. Di situ, dorang mo manangis turus-turus sampe dong pe gigi bababunyi karna menderita skali.”</verse>
			</chapter>
			<chapter number="25">
				<verse number="1">Yesus bilang lagi, “Nanti kalu Anak Manusia yang dari sorga datang ulang kong Berkuasa sebagai Raja, itu pe keadaan bole kase sama deng umpama ini: ada nona-nona spulu orang yang bawa lentera untuk sambut pengantin laki-laki.</verse>
				<verse number="2">Dari spulu itu, lima bodo, deng lima pande.</verse>
				<verse number="3">Lima yang bodo itu bawa dorang pe lentera, tapi tara bawa minya lebe.</verse>
				<verse number="4">Sedangkan lima yang pande, ada bawa dorang pe lentera deng minya lebe.</verse>
				<verse number="5">Nona-nona spulu orang itu tunggu-tunggu pa pengantin laki-laki, tapi lama tara datang. Jadi dorang manganto kong so tatidor sono.</verse>
				<verse number="6">Bagitu tenga malam, kage-kage dapa dengar orang bataria, ‘Ee, pengantin laki-laki so datang! Mari suda sambut pa dia!’</verse>
				<verse number="7">Pe dengar itu, nona-nona spulu orang itu bangun, kong dorang kase bae-bae dong pe lentera.</verse>
				<verse number="8">Turus nona-nona yang bodo itu bilang pa nona-nona yang pande, ‘Kase torang minya sadiki ka, barang tong pe lentera so mo mati kong.’</verse>
				<verse number="9">Tapi nona-nona yang pande itu bilang bagini, ‘Torang tara bisa kase minya ini pa ngoni, barang nanti minya ini tara cukup untuk torang deng untuk ngoni. Lebe bae ngoni pigi bili di orang yang bajual minya.’</verse>
				<verse number="10">Turus, nona-nona yang bodo itu pigi bili minya. Tapi sementara dorang pigi bili minya, pengantin laki-laki sampe. Kong nona-nona yang pande yang so siap-siap itu, maso sama-sama deng pengantin itu di ruang pesta, kong pintu dapa tutu.</verse>
				<verse number="11">Abis itu, nona-nona yang bodo itu datang dari bili minya, dong lia pintu so tatutu, kong dorang bapangge, ‘Bapa! Bapa! Buka pintu ka.’</verse>
				<verse number="12">Tapi pengantin laki-laki bilang dari dalam, ‘Dengar e, kita tara kanal pa ngoni.’ ”</verse>
				<verse number="13">Pe abis carita umpama itu, Yesus bilang lagi, “Jadi, ngoni bajaga-jaga suda, barang ngoni tara tau, tempo apa Kita mo datang ulang.”</verse>
				<verse number="14">Yesus bilang lagi, “Kalu Anak Manusia yang dari sorga datang ulang kong Berkuasa sebagai Raja, itu pe keadaan bole kase sama deng umpama ini: ada satu orang yang mo pigi di tampa yang jao. Waktu dia so mo pigi, dia pangge dia pe orang karja samua bakumpul, kong dia kase percaya dia pe harta pa dorang la kase putar dia pe doi supaya dapa untung.</verse>
				<verse number="15">Pa dia pe orang karja yang satu, dia kase doi mas lima tas. Pa dia pe orang karja yang satu lagi, dia kase doi mas dua tas. Turus, pa dia pe orang karja yang laeng lagi, dia kase doi mas satu tas. Dia kase percaya doi mas itu pa dorang, iko dorang pe kemampuan masing-masing. Abis itu, dia barangkat.</verse>
				<verse number="16">Turus, orang karja yang tarima doi mas lima tas itu langsung kase putar doi itu, kong dia dapa untung doi mas lima tas lagi.</verse>
				<verse number="17">Bagitu lagi deng orang karja yang tarima doi mas dua tas. Dia kase putar doi itu, kong dia dapa untung doi mas dua tas lagi.</verse>
				<verse number="18">Tapi orang karja yang tarima doi mas satu tas, dia cuma pigi gale lobang di tana, kong sambunyi dia pe tuang pe doi di situ.</verse>
				<verse number="19">Lama skali baru dong pe tuang pulang. Bagitu dia datang, dia kumpul dia pe orang-orang karja kong dia suru dia pe orang-orang karja itu kase lapor pa dia, bagimana deng doi yang dia so kase percaya pa dorang.</verse>
				<verse number="20">Orang karja yang tarima doi mas lima tas itu ka sana pa dia pe tuang kong dia kase doi mas spulu tas pa dia pe tuang itu. Kong orang karja itu bilang pa dia pe tuang, ‘Bapa, bapa kase percaya pa kita doi mas lima tas, kong skarang lia, kita so dapa untung doi mas lima tas lagi.’</verse>
				<verse number="21">Kong dia pe tuang bilang pa dia, ‘Bagus skali yang ngana biking itu. Ngana memang kita pe orang karja yang bae deng setia. Ngana so setia deng hal-hal yang kacil, jadi kita akan kase percaya pa ngana hal-hal yang basar. Jadi mari suda sama-sama deng kita, kong tong basanang rame-rame!’</verse>
				<verse number="22">Abis itu, orang karja yang tarima doi mas dua tas ka sana pa dia pe tuang. Orang karja itu bilang pa dia pe tuang, ‘Bapa, bapa kase percaya pa kita doi mas dua tas, skarang lia, kita so dapa untung doi mas dua tas lagi.’</verse>
				<verse number="23">Kong dia pe tuang itu bilang pa dia, ‘Bagus skali yang ngana biking itu. Ngana memang kita pe orang karja yang bae deng setia. Barang, ngana setia di hal-hal yang kacil, jadi kita akan kase percaya pa ngana hal-hal yang basar. Jadi mari suda sama-sama deng kita, kong tong basanang rame-rame!’</verse>
				<verse number="24">Abis itu, orang karja yang tarima doi mas satu tas me ka sana pa dia pe tuang. Kong dia bilang pa dia pe tuang bagini, ‘Kita tau, bapa pe orang karas. Bapa jaga bapanen di tampa yang bapa tara perna baambur bibit, deng bapa jaga baambe hasil di tampa yang bapa tara perna batanam.</verse>
				<verse number="25">Karna itu, waktu bapa kase doi ini, kita tako, jang sampe doi ini ilang. Jadi lebe bae kita gale lobang di tana, kong simpang bapa pe doi di situ la aman. Ambe suda bapa pe doi ini.’</verse>
				<verse number="26">Turus, dia pe tuang bilang pa dia, ‘He, ngana ini memang orang karja yang jahat deng pamalas. Ngana tau, kita jaga bapanen di tampa yang kita tara perna baambur bibit, deng kita jaga baambe hasil di tampa yang kita tara perna batanam.</verse>
				<verse number="27">Jadi paling tarada, kita pe doi itu ngana musti simpang di bank supaya waktu kita pulang, kita bole tarima kita pe doi mas itu sama-sama deng dia pe bunga.’</verse>
				<verse number="28">Kong tuang itu bilang pa orang karja yang laeng, ‘Ambe suda doi mas satu tas itu dari dia, kong kase pa orang karja yang dapa doi mas spulu tas itu.</verse>
				<verse number="29">Barang, kalu orang tarima apa yang Kita bilang, nanti Tuhan Allah mo bantu dia mangarti lebe banya. Tapi orang yang tara tarima apa yang Kita bilang, apa yang dia so tau, Tuhan Allah akan ambe dari dia.</verse>
				<verse number="30">Jadi, skarang tangka pa orang karja yang tarada guna ini kong buang pa dia di tampa yang paling galap. Di tampa itu, orang-orang mo dapa hukum kong manangis sampe dong pe gigi babunyi, barang dong sengsara skali.’ ”</verse>
				<verse number="31">Yesus bilang lagi, “Anak Manusia yang dari sorga mo datang ulang deng Dia pe kuasa yang luar biasa deng samua malaekat sama-sama deng Dia, kong Dia mo dudu di kursi raja yang luar biasa.</verse>
				<verse number="32">Di situ, samua suku bangsa akan dapa kase kumpul pa Dia pe muka. Turus Dia mo kase pisa pa dorang jadi dua kelompok, sama deng gembala kase pisa dia pe domba dari kambing.</verse>
				<verse number="33">Orang-orang yang jaga iko Tuhan pe mau, dorang itu sama deng domba-domba, kong Dia mo kumpul pa dorang di Dia pe sabla kanan. Turus orang-orang yang tara iko Tuhan pe mau, dorang itu sama deng kambing-kambing, kong Dia mo kumpul pa dorang di Dia pe sabla kiri.</verse>
				<verse number="34">Waktu itu, Anak Manusia yang so jadi Raja itu mo bilang pa orang-orang yang ada pa Dia pe sabla kanan, ‘Datang kamari suda ngoni yang Kita pe Bapa berkati! Datang suda di tampa yang Kita Berkuasa sebagai Raja, Kita so kase sadia tampa untuk ngoni di situ dari pertama waktu dunia ini jadi.</verse>
				<verse number="35">Barang, waktu Kita lapar, ngoni kase makang pa Kita. Waktu Kita aus, ngoni kase minum pa Kita. Waktu Kita jadi pendatang, ngoni tarima pa Kita di ngoni pe ruma.</verse>
				<verse number="36">Waktu Kita tarada baju, ngoni kase baju pa Kita. Waktu Kita saki, ngoni urus pa Kita. Waktu Kita di penjara, ngoni datang lia pa Kita.’</verse>
				<verse number="37">Kong orang-orang yang jaga biking barang yang butul mo bilang pa Dia bagini, ‘Tuhan, tempo apa torang lia Tuhan lapar kong torang kase makang pa Tuhan, atau Tuhan aus kong torang kase minum pa Tuhan?</verse>
				<verse number="38">Tempo apa torang lia Tuhan itu jadi pendatang pa torang pe daera kong torang tarima pa Tuhan di torang pe ruma? Atau tempo apa torang lia Tuhan tarada baju kong torang kase baju pa Tuhan?</verse>
				<verse number="39">Kong tempo apa torang lia Tuhan saki kong torang datang urus pa Tuhan? Atau tempo apa torang lia Tuhan ada di penjara kong torang datang lia pa Tuhan?’</verse>
				<verse number="40">Kong nanti Raja itu akan bilang pa dorang bagini, ‘Inga bae-bae yang Kita bilang pa ngoni ini, samua yang ngoni biking untuk tolong pa satu orang dari Kita pe sudara-sudara yang orang anggap tara penting, itu sama deng ngoni so biking untuk Kita.’</verse>
				<verse number="41">Turus, Dia mo babilang pa orang-orang yang ada pa Dia pe sabla kiri bagini, ‘Bajao suda dari sini ngoni orang-orang yang Tuhan so kutuk, kong ka sana suda maso di api yang tara mati-mati itu, yang so kase sadia untuk Iblis deng dia pe ana-ana bua.</verse>
				<verse number="42">Barang, waktu Kita lapar, ngoni tara kase makang pa Kita. Waktu Kita aus, ngoni tara kase minum pa Kita.</verse>
				<verse number="43">Bagitu lagi, waktu Kita jadi pendatang pa ngoni pe daera, ngoni tara tarima pa Kita di ngoni pe ruma. Waktu Kita tarada baju, ngoni tara kase baju pa Kita. Waktu Kita saki, ngoni tara urus pa Kita, deng waktu Kita ada di penjara, ngoni tara datang lia pa Kita.’</verse>
				<verse number="44">Kong nanti orang-orang itu me mo bilang bagini, ‘Tuhan, tempo apa torang lia Tuhan lapar, aus, jadi pendatang, tarada baju, saki, atau ada di penjara kong torang tara layani pa Tuhan?’</verse>
				<verse number="45">Kong Dia akan jawab pa dorang bagini, ‘Inga bae-bae yang Kita bilang pa ngoni ini, tiap kali ngoni tara mau tolong pa satu dari Kita pe sudara yang orang anggap tara penting, itu sama lagi deng ngoni tara mau tolong pa Kita.’ ”</verse>
				<verse number="46">Turus Yesus bilang lagi, “Orang-orang yang jahat itu akan pigi ka sana di api yang tara mati-mati itu slama-lamanya. Tapi orang yang hidup biking barang yang butul, akan hidup deng Tuhan Allah slama-lamanya.”</verse>
			</chapter>
			<chapter number="26">
				<verse number="1">Abis Yesus kase ajar samua itu, Dia bilang pa Dia pe murit-murit,</verse>
				<verse number="2">“Ngoni so tau to, tinggal dua hari lagi torang orang Yahudi mo biking hari raya Paska untuk inga waktu Tuhan Allah kase bebas pa torang pe orang tua dulu-dulu dari bangsa Mesir yang jaja pa dorang. Kong waktu hari raya itu, ada orang yang mo serakan pa Anak Manusia yang dari sorga untuk dapa salib.”</verse>
				<verse number="3">Waktu itu, orang Yahudi pe imam-imam kapala deng tua-tua bakumpul di imam basar Kayafas pe istana.</verse>
				<verse number="4">Di situ dorang baku ator la mo tangka pa Yesus. Dorang mo tangka pa Dia deng cara sambunyi-sambunyi, kong mo bunu pa Dia.</verse>
				<verse number="5">Tapi dorang baku bilang, “Jang tangka pa Dia pas di hari raya, jang sampe orang banya yang suka pa Dia mo biking kaco.”</verse>
				<verse number="6">Waktu Yesus di kampong Betania, Dia basingga pa Simon pe ruma. Simon ini dulu perna dapa saki lepra.</verse>
				<verse number="7">Waktu Yesus sementara dudu makang, ada parampuang satu datang bawa minya wangi yang mahal satu botol. Kong parampuang itu siram minya itu palang-palang pa Yesus pe kapala.</verse>
				<verse number="8">Tapi waktu Yesus pe murit-murit lia dia biking bagitu, dorang tara sanang. Kong dorang bilang, “Minya wangi pe mahal bagitu kong dia kase halebiru tu!</verse>
				<verse number="9">Kalu jual minya wangi itu, dia pe harga mahal skali, kong dia pe doi itu bole kase pa orang-orang miskin.”</verse>
				<verse number="10">Tapi Yesus tau dorang pe pikiran itu, kong Dia bilang pa dorang, “Bikiapa kong ngoni mara pa parampuang ini? Kase biar suda. Dia so biking barang yang bae pa Kita.</verse>
				<verse number="11">Orang-orang miskin salalu ada pa ngoni, jadi tempo apa saja ngoni bole bantu pa dorang, tapi Kita ini tara akan salalu sama-sama deng ngoni.</verse>
				<verse number="12">Barang, waktu dia siram minya wangi pa Kita pe badan, itu sama deng dia so kase siap Kita pe mayat waktu Kita mo dapa kubur nanti.</verse>
				<verse number="13">Inga bae-bae yang Kita bilang ini, di mana saja orang-orang kase tau Kabar Bae dari Tuhan Allah ini di seluru dunia, pasti dorang mo carita apa yang parampuang ini so biking pa Kita, sampe orang-orang akan inga pa dia turus.”</verse>
				<verse number="14">Ada satu dari Yesus pe dua blas murit, dia pe nama Yudas Iskariot. Dia pigi pa imam-imam kapala.</verse>
				<verse number="15">Pe sampe di sana, dia tanya pa dorang, “Kalu kita serakan Yesus pa ngoni, apa yang ngoni mo kase pa kita?” Kong dorang kase doi perak tiga pulu pa Yudas.</verse>
				<verse number="16">Dari situ, Yudas mulai cari kesempatan yang pas la mo serakan Yesus pa dorang.</verse>
				<verse number="17">Di hari pertama waktu dorang biking hari raya Roti Tara Pake Ragi, Yesus pe murit-murit datang pa Dia kong batanya, “Guru, di mana Guru mau torang kase sadia makanang hari raya Paska untuk torang makang sama-sama?”</verse>
				<verse number="18">Kong Yesus bilang pa dorang, “Ngoni ka sana di kota Yerusalem, di sana ngoni akan baku dapa deng satu orang. Bilang pa orang itu bagini, ‘Guru bilang, Dia pe waktu so tara lama lagi. Jadi di torang pe hari raya Paska ini, Dia mo makang sama-sama deng Dia pe murit-murit pa bapa pe ruma.’ ”</verse>
				<verse number="19">Abis dengar Yesus bilang bagitu, Dia pe murit-murit biking sama deng yang Dia suru pa dorang itu. Turus dorang kase siap makanang hari raya Paska itu.</verse>
				<verse number="20">Waktu so malam, Yesus dudu makang sama-sama deng Dia pe murit dua blas orang.</verse>
				<verse number="21">Sementara dong makang, Yesus bilang, “Inga bae-bae yang Kita bilang ini, ada satu orang dari ngoni yang akan mo bahianat pa Kita.”</verse>
				<verse number="22">Pe dengar itu, dorang pe hati jadi sedi skali. Kong satu-satu bilang pa Dia, “Guru, bukang kita, to?”</verse>
				<verse number="23">Yesus bilang pa dorang, “Orang itu satu dari ngoni yang colo roti satu mangko deng Kita. Dia itu suda yang mo bahianat pa Kita.</verse>
				<verse number="24">Memang Anak Manusia yang dari sorga akan mati sama deng yang Tuhan Allah so tentukan dulu. Nabi-nabi so tulis bagitu di Kitab Suci. Tapi cilaka suda orang yang bahianat pa Anak Manusia, dia akan dapa hukuman yang barát! Orang itu lebe bae dia tara usa lahir di dunia ini.”</verse>
				<verse number="25">Kong Yudas yang mo bahianat itu bilang pa Yesus, “Guru, orang yang Guru bilang itu bukang kita, to?” Kong Yesus jawab pa dia, “Ngana sandiri yang so bilang bagitu.”</verse>
				<verse number="26">Waktu Yesus deng Dia pe murit-murit sementara makang, Yesus ambe roti kong bilang tarimakasi pa Tuhan Allah. Abis itu, Dia pela-pela roti itu kong Dia kase pa dorang, Dia bilang, “Roti ini Kita pe badan, ambe kong makang suda.”</verse>
				<verse number="27">Abis itu, Yesus ambe cawan kong bilang tarimakasi pa Tuhan Allah. Turus Dia kase pa dorang kong bilang, “Ngoni samua minum anggur dari cawan ini suda.</verse>
				<verse number="28">Barang, ini Kita pe dara. Waktu Kita mati, Kita pe dara akan tatumpa untuk kase sah Tuhan Allah pe janji pa manusia. Kong Kita pe dara yang tatumpa itu untuk tebus banya orang pe dosa.</verse>
				<verse number="29">Dengar bae-bae yang Kita bilang pa ngoni e, dari sini ka sana, Kita so tara akan minum anggur lagi. Tapi nanti waktu Tuhan Allah so Berkuasa sebagai Raja pa Dia pe umat, baru Kita minum lagi anggur yang baru sama-sama deng ngoni.”</verse>
				<verse number="30">Abis itu, Yesus deng Dia pe murit-murit manyanyi lagu pujian untuk Tuhan Allah, kong dorang pigi di Bukit Zaitun.</verse>
				<verse number="31">Waktu dorang sementara bajalang, Yesus bilang pa dorang, “Malam ini suda, ngoni samua pe percaya pa Kita akan tagoyang sampe ngoni lari kase tinggal pa Kita. Barang, Tuhan Allah so perna bilang di Kitab Suci bagini, ‘Kita akan bunu pa gembala, kong domba-domba yang dia jaga akan talamburang kasana-kamari.’</verse>
				<verse number="32">Itu pe maksut, Kita akan mati, tapi waktu Kita hidup ulang, Kita akan sampe kamuka dari ngoni di daera Galilea la tong baku dapa di sana.”</verse>
				<verse number="33">Kong Petrus bilang pa Yesus, “Biar dorang samua pe percaya tagoyang sampe lari kase tinggal pa Guru, tapi kita ini tara akan mungkin!”</verse>
				<verse number="34">Kong Yesus bilang pa Petrus, “Dengar bae-bae yang Kita bilang pa ngana e, malam ini sebelum ayam bakuku, ngana so manyangkal tiga kali, bilang ngana tara kanal pa Kita.”</verse>
				<verse number="35">Tapi Petrus bilang pa Dia bagini, “Biar lagi kita musti mati sama-sama deng Guru, kita tara akan manyangkal pa Guru.” Kong Yesus pe murit-murit yang laeng me bilang bagitu.</verse>
				<verse number="36">Abis itu, Yesus deng Dia pe murit-murit pigi di kobong zaitun satu yang dia pe nama Getsemani. Turus, Yesus bilang pa Dia pe murit-murit, “Ngoni dudu di sini dulu e, Kita mo ka sana berdoa.”</verse>
				<verse number="37">Tapi Yesus bawa pa Petrus, Yakobus deng Yohanes, Zebedeus pe ana dua orang itu, iko pa Dia. Waktu itu, Dia pe hati mulai sedi, deng totofore.</verse>
				<verse number="38">Kong Dia bilang pa dong tiga, “Kita pe hati susa skali, rasa-rasa sama deng mo mati. Ngoni di sini dulu e, bajaga-jaga deng Kita turus.”</verse>
				<verse number="39">Abis itu Yesus bajalang ka sana sadiki, turus Dia berlutut sampe Dia pe muka kanal tana, kong Dia berdoa, “Ya Bapa, kalu bole, jang Kita dapa penderitaan ini. Tapi jang iko Kita pe mau, iko saja Bapa pe mau.”</verse>
				<verse number="40">Abis berdoa, Yesus bale pa Dia pe murit tiga orang itu, kong Dia dapa lia dorang ada tasono. Turus Dia kase bangun pa dorang deng bilang pa Petrus, “Ee, ngana tara mampo batahang barang satu jam untuk bajaga-jaga deng Kita?</verse>
				<verse number="41">Bajaga-jaga deng berdoa suda, supaya jang ngoni tagoda biking dosa, karna biar ngoni pe hati suka mo iko pa Kita, tapi ngoni pe badan tara mampo.”</verse>
				<verse number="42">Abis itu, Yesus pigi berdoa lagi yang kedua kali. Dia berdoa bagini, “Ya Bapa, kalu penderitaan ini memang Kita musti dapa, biar suda Bapa pe mau yang jadi!”</verse>
				<verse number="43">Abis berdoa, Yesus bale ulang ka sana pa dorang tiga, kong Dia dapa lia dorang ada tasono lagi, barang dorang so manganto skali.</verse>
				<verse number="44">Yesus kase tinggal pa dorang di situ lagi kong Dia ka sana berdoa yang ketiga kali. Dia pe doa sama deng yang Dia bilang tadi.</verse>
				<verse number="45">Abis berdoa, Dia bale ka sana pa Dia pe murit tiga orang itu. Dia kase bangun pa dorang kong bilang bagini, “Ngoni masi tidor deng istrahat lagi? Skarang so dia pe waktu, coba ngoni lia, Anak Manusia yang dari sorga mo dapa serakan pa orang-orang berdosa.</verse>
				<verse number="46">Badiri suda la torang pigi. Orang yang mo bahianat pa Kita so dekat.”</verse>
				<verse number="47">Waktu Yesus masi bicara, satu dari Yesus pe dua blas murit yang pe nama Yudas itu datang. Dia datang sama-sama deng satu rombongan basar, ada yang bawa parang deng ada lagi yang bawa kayu panggal. Orang-orang itu dapa suru dari imam-imam kapala deng tua-tua Yahudi.</verse>
				<verse number="48">Yudas yang bahianat pa Yesus so kase kode memang pa rombongan itu, dia bilang bagini, “Orang yang kita ciom nanti, Dia itu suda yang ngoni musti tangka.”</verse>
				<verse number="49">Jadi bagitu rombongan itu sampe di situ, Yudas langsung badekat pa Yesus kong bilang, “Slamat malam Guru,” turus dia ciom pa Yesus.</verse>
				<verse number="50">Kong Yesus bilang pa dia, “Ee tamang, biking suda apa yang ngana mo biking.” Turus orang-orang yang datang sama-sama deng Yudas badekat kong tangka pa Yesus.</verse>
				<verse number="51">Tapi ada satu orang dari orang-orang yang jaga iko pa Yesus cabu dia pe parang kong potong imam basar pe orang karja pe talinga sampe putus.</verse>
				<verse number="52">Kong Yesus bilang pa orang itu, “Kase maso ulang suda ngana pe parang itu! Karna tiap orang yang bunu orang deng parang, dia me mo mati deng parang.</verse>
				<verse number="53">Jang ngoni lupa, Kita bisa minta pa Kita pe Bapa, la Dia langsung kirim malaekat deng ribu untuk tolong pa Kita.</verse>
				<verse number="54">Tapi kalu Kita biking bagitu, itu pe arti, samua yang tatulis di Kitab Suci tentang Kita skarang ini, tara akan jadi.”</verse>
				<verse number="55">Kong Yesus bilang pa orang banya yang datang mo tangka pa Dia, “Ngoni sangka Kita ini orang jahat, sampe ngoni datang bawa parang deng kayu panggal la mo tangka pa Kita? Padahal tiap hari Kita kase tau Tuhan Allah pe Kabar Bae di Ruma Ibada Pusat, tapi ngoni tara tangka pa Kita di situ.</verse>
				<verse number="56">Tapi biar suda, karna memang samua itu musti jadi, sama deng yang Tuhan Allah so bilang dari dulu pa nabi-nabi yang so tatulis di Kitab Suci.” Kong Yesus pe murit samua lari kase tinggal pa Dia.</verse>
				<verse number="57">Bagitu orang banya itu so tangka pa Yesus, dorang bawa pa Dia di imam basar Kayafas pe ruma. Di situ guru-guru agama Yahudi yang ahli lima kitab Musa deng tua-tua Yahudi so bakumpul.</verse>
				<verse number="58">Waktu Yesus dapa bawa di situ, Petrus iko-iko dari jao sampe dia maso di imam basar pe kintal ruma. Sampe di sana, dia dudu bagabung deng penjaga-penjaga yang ada di situ la mo lia apa yang mo jadi pa Yesus.</verse>
				<verse number="59">Di situ, imam-imam kapala deng samua pemimpin Mahkama Agama dorang cari orang-orang yang basaksi tara butul la kase bukti Yesus pe sala, supaya dorang mo hukum mati pa Dia.</verse>
				<verse number="60">Tapi dorang tara dapa bukti itu, biar lagi waktu itu banya orang yang datang untuk basaksi tara butul tentang Yesus. Dia pe ahir kabawa, ada dua orang yang basaksi bagini,</verse>
				<verse number="61">“Orang ini perna bilang, Dia akan kase rubu Ruma Ibada Pusat, kong dalam tiga hari Dia akan kase badiri ulang.”</verse>
				<verse number="62">Di situ, imam basar badiri, turus bilang pa Yesus, “Banya orang so bilang Ngana pe sala, kong Ngana tara babela Ngana pe diri?”</verse>
				<verse number="63">Tapi Yesus cuma badiam. Kong imam basar itu bilang lagi pa Dia, “Demi Tuhan Allah yang hidup, Ngana bilang kamari pa torang, apa butul Ngana itu Mesias, Raja yang Tuhan Allah janji dari dulu? Kong apa butul Ngana me Anak Allah ka bukang?”</verse>
				<verse number="64">Turus Yesus jawab, “Bapa sandiri so bilang bagitu. Tapi Kita bilang pa ngoni, nanti ngoni mo lia Anak Manusia yang dari sorga dudu di tampa yang terhormat pa Tuhan Allah Yang Paling Berkuasa pe sabla kanan, kong datang di atas awan-awan di langit.”</verse>
				<verse number="65">Pe dengar Yesus bilang bagitu, imam basar itu mara skali sampe dia robe dia pe juba kong bilang bagini, “Ce, orang ini so biking diri sama deng Tuhan Allah! Jadi, torang so tara perlu cari saksi lagi! Ngoni sandiri so dengar, to?</verse>
				<verse number="66">Skarang menurut ngoni bagimana?” Dorang jawab, “Dia musti dapa hukuman mati.”</verse>
				<verse number="67">Abis itu, dorang luda Yesus pe muka kong pukul pa Dia. Ada lagi yang tampeleng pa Dia</verse>
				<verse number="68">deng bilang pa Dia, “Kalu Ngana butul-butul Mesias, coba Ngana bilang, sapa yang tampeleng pa Ngana!”</verse>
				<verse number="69">Waktu itu, Petrus ada dudu di imam basar itu pe kintal ruma. Kong ada pembantu parampuang satu datang, turus bilang pa dia, “Ngana ini lagi jaga sama-sama deng Yesus, orang Galilea itu, to?”</verse>
				<verse number="70">Tapi Petrus manyangkal di orang banya itu pe muka, dia bilang tara kanal pa Yesus. Dia bilang bagini, “Bukang! Kita tara mangarti ngana pe maksut apa bilang bagitu!”</verse>
				<verse number="71">Abis itu, Petrus kaluar ka sana di pintu pagar. Di situ me ada pembantu parampuang laeng lagi yang lia pa dia, kong bilang pa orang-orang di situ, “Orang ini jaga sama-sama deng Yesus, orang Nazaret itu.”</verse>
				<verse number="72">Tapi Petrus manyangkal lagi. Dia basumpa bilang, “Demi Tuhan! Kita tara kanal pa Dia.”</verse>
				<verse number="73">Pe tara lama, orang-orang yang ada di situ badekat pa Petrus kong bilang pa dia, “Tara sala suda, ngana pasti satu dari dorang, itu dapa kantara dari ngana pe logat.”</verse>
				<verse number="74">Turus Petrus mulai babasumpa, “Demi Tuhan, kita tara kanal pa Dia!” Kong waktu itu suda, langsung ayam bakuku.</verse>
				<verse number="75">Kong Petrus dapa inga yang Yesus so perna bilang pa dia, sebelum ayam bakuku, dia so manyangkal tiga kali, bilang dia tara kanal pa Yesus. Petrus langsung kaluar kong manangis karna manyasal skali.</verse>
			</chapter>
			<chapter number="27">
				<verse number="1">Waktu masi pagi-pagi skali, samua imam-imam kapala deng tua-tua Yahudi so bakumpul kong ambe keputusan untuk bunu pa Yesus.</verse>
				<verse number="2">Jadi dorang ika pa Yesus, kong dorang bawa, turus serakan pa gubernur Pilatus.</verse>
				<verse number="3">Waktu Yudas yang bahianat pa Yesus dapa dengar Yesus dapa hukuman mati, dia jadi manyasal skali. Kong dia kase pulang doi perak tiga pulu itu pa imam-imam kapala deng pa tua-tua Yahudi.</verse>
				<verse number="4">Yudas bilang pa dorang, “Kita so berdosa, barang kita so bahianat pa Orang yang tara ada sala.” Tapi dorang bilang pa dia, “Itu bukang torang pe urusan. Itu ngana pe urusan sandiri!”</verse>
				<verse number="5">Pe dengar itu, Yudas pigi ka sana kase lempar doi perak itu di Ruma Ibada Pusat. Abis itu, dia pigi bagantong diri.</verse>
				<verse number="6">Kong imam-imam kapala ka sana ambe doi perak itu deng bilang, “Doi ini doi haram, karna dapa deng cara jual orang sampe orang itu mati. Kong kalu mo iko torang pe aturan agama, doi ini so tara bole kase maso di kotak persembahan dalam Ruma Ibada Pusat.”</verse>
				<verse number="7">Abis baku bilang itu, dorang baku ator la pake doi itu untuk bili tana. Dorang bili tana itu dari orang yang jaga biking barang-barang dari tana liat. Tana yang dorang bili itu mo jadi tana kuburan kusus untuk orang-orang bukang Yahudi yang mati di dong pe daera itu.</verse>
				<verse number="8">Itu dia pe sebab sampe skarang tana itu orang jaga bilang ‘Tana Dara’.</verse>
				<verse number="9">Deng dong bili tana itu, apa yang Tuhan Allah bilang dulu pa nabi Yeremia itu so jadi, bagini, “Dorang tarima doi perak yang tiga pulu itu, itu suda harga yang orang-orang Israel baku ator untuk bayar pa Dia.</verse>
				<verse number="10">Deng doi itu, dong bili tana dari tukang biking barang dari tana liat. Itu jadi sama deng Tuhan Allah so ator dulu kong bilang pa kita.”</verse>
				<verse number="11">Waktu itu, dorang bawa pa Yesus kase mangada di gubernur Pilatus. Kong gubernur tanya pa Yesus, “Butul Bapa ini orang Yahudi pe Raja?” Yesus jawab, “Bapa sandiri yang bilang bagitu.”</verse>
				<verse number="12">Tapi waktu imam-imam kapala deng tua-tua Yahudi tudu-tudu pa Yesus, sadiki me Yesus tara bicara apa-apa.</verse>
				<verse number="13">Kong Pilatus bilang pa Yesus, “Apa Bapa tara dengar? Pe banya skali dorang tudu pa Bapa, kong Bapa tara bela Bapa pe diri?”</verse>
				<verse number="14">Tapi Yesus tara bilang apa-apa biar cuma satu kata saja, sampe gubernur Pilatus me jadi herang skali.</verse>
				<verse number="15">Tiap taong, waktu hari raya Paska, gubernur biasa kase bebas satu orang dari penjara. Orang yang dia mo kase bebas itu iko deng orang banya pe mau.</verse>
				<verse number="16">Waktu itu, di penjara ada orang jahat satu yang paling terkenal, dia pe nama Yesus Barabas.</verse>
				<verse number="17">Jadi waktu orang banya itu so bakumpul pa gubernur pe istana, gubernur Pilatus tanya pa dorang, “Sapa yang ngoni suka kita kase bebas, Yesus Barabas atau Yesus yang orang jaga bilang Kristus?”</verse>
				<verse number="18">Gubernur tanya bagitu, barang dia tau pemimpin agama Yahudi so serakan Yesus pa dia cuma karna dorang mangiri pa Yesus.</verse>
				<verse number="19">Waktu gubernur Pilatus sementara dudu di dia pe tampa dudu yang dia pake untuk adili orang, dia pe bini kirim pasáng pa dia. Dia pe bini bilang bagini, “Jang ngana iko campur Orang yang butul itu pe masala, karna gara-gara Dia, tadi malam kita dapa mimpi tentang Dia sampe kita jadi tako skali.”</verse>
				<verse number="20">Tapi imam-imam kapala deng tua-tua Yahudi pengaru pa orang banya itu supaya minta gubernur kase bebas pa Barabas, kong kase hukuman mati pa Yesus.</verse>
				<verse number="21">Jadi gubernur Pilatus tanya lagi pa orang banya itu, “Dari dong dua ini, sapa yang ngoni mau kita kase bebas?” Dorang jawab, “Barabas suda!”</verse>
				<verse number="22">Pilatus tanya lagi, “Kong kalu bagitu, apa yang musti kita biking deng Yesus ini yang orang jaga bilang Kristus?” Dorang samua bataria, “Salib suda pa Dia!”</verse>
				<verse number="23">Kong Pilatus tanya lagi pa dorang, “Dia so biking kajahatan apa kong?” Tapi orang banya itu bataria tamba kuat, “Salib suda pa Dia!”</verse>
				<verse number="24">Waktu itu, gubernur Pilatus lia dia so tara bisa biking apa-apa lagi, deng so mulai kaco di situ. Jadi dia ambe aer kong cuci tangan pa orang banya itu pe muka la jadi tanda, dia tara sala, tapi dia cuma iko orang banya pe mau. Dia bilang bagini, “Kita tara tanggung jawab lagi e. Kalu Orang ini mati, ngoni samua suda yang tanggung jawab!”</verse>
				<verse number="25">Kong orang banya itu bilang, “Iyo, biar torang deng tong pe ana cucu yang mo tanggung hukuman atas Orang itu pe kematian.”</verse>
				<verse number="26">Pe dengar itu, Pilatus iko orang banya itu pe mau, jadi dia kase bebas pa Barabas. Tapi pa Yesus, dia suru tentara pukul pa Dia pake tali yang ada barang tajam di dia pe ujung. Abis itu, dia serakan Yesus ka sana pa dorang la dong salib pa Dia.</verse>
				<verse number="27">Abis itu, gubernur Pilatus pe tentara-tentara bawa pa Yesus di dorang pe tampa yang ada di gubernur pe istana pe kintal. Kong dorang pangge pa dorang pe tamang-tamang tentara samua bakumpul kase kuliling pa Yesus.</verse>
				<verse number="28">Dorang kase lapas Yesus pe baju kong kase pake pa Dia juba ungu yang sama deng raja-raja jaga pake.</verse>
				<verse number="29">Abis itu, dorang biking makota satu dari cabang-cabang kacil yang baduri kong kase pake di Yesus pe kapala. Turus dorang kase pegang bulu satu pa Dia pe tangan kanan, biking Dia sama deng raja. Abis itu, dorang berlutut, pura-pura hormat pa Dia deng bilang bagini, “Hidup orang Yahudi pe Raja!”</verse>
				<verse number="30">Kong dorang luda pa Dia. Turus dorang ambe bulu itu dari Dia pe tangan kong pukul Dia pe kapala.</verse>
				<verse number="31">Abis dorang hina-hina pa Dia, dorang buka lagi juba ungu yang dorang kase pake pa Dia kong kase pake ulang Dia pe baju sandiri. Turus dorang bawa pa Dia kaluar dari kota Yerusalem la mo salib pa Dia.</verse>
				<verse number="32">Waktu tentara-tentara bawa pa Yesus kaluar dari kota Yerusalem itu, dorang baku dapa deng satu orang dia pe nama Simon. Simon ini orang Kirene. Kong tentara-tentara itu paksa pa Simon la pikul Yesus pe salib.</verse>
				<verse number="33">Turus dorang sampe di tampa satu yang pe nama Golgota, yang pe arti, ‘Tampa Tengkorak’.</verse>
				<verse number="34">Pe sampe di tampa itu, dorang kase minum pa Yesus anggur yang dong campur deng obat yang pe nama empedu. Yesus rasa sadiki anggur itu kong Dia so tara mau minum lagi.</verse>
				<verse number="35">Abis itu, dorang salib pa Dia. Turus dorang cabu undi untuk mo tentukan sapa-sapa yang mo dapa Dia pe baju.</verse>
				<verse number="36">Kong dorang dudu di situ la jaga pa Dia.</verse>
				<verse number="37">Pa Yesus pe atas kapala, dorang ada paku papan spanggal yang tatulis bagini, ‘Ini Yesus, orang Yahudi pe Raja’. Tulisan ini yang jadi alasan sampe dorang salib pa Yesus.</verse>
				<verse number="38">Di situ me dorang ada salib lagi perampok dua orang sama-sama deng Yesus, yang satu pa Yesus pe sabla kanan, deng yang satu lagi pa Yesus pe sabla kiri.</verse>
				<verse number="39">Orang-orang yang lewat di Yesus pe muka salib goyang-goyang kapala untuk hina pa Yesus.</verse>
				<verse number="40">Dorang bilang, “He, Ngana bilang kata, Ngana bisa kase rubu Ruma Ibada Pusat kong mo biking ulang cuma dalam tiga hari, to? Kalu butul Ngana Anak Allah, kase slamat suda Ngana pe diri, kong turung suda dari salib itu!”</verse>
				<verse number="41">Bagitu lagi, imam-imam kapala, guru-guru agama Yahudi yang ahli lima kitab Musa, deng tua-tua Yahudi me bahina lagi pa Yesus. Dorang bilang,</verse>
				<verse number="42">“Orang laeng Dia bisa kase slamat, tapi Dia pe diri sandiri Dia tara bisa kase slamat! Padahal kata, Dia itu orang Israel pe Raja. Kalu itu butul, turung suda dari salib itu la tong percaya pa Dia!</verse>
				<verse number="43">Dia percaya pa Tuhan Allah. Dia me perna bilang, Dia itu Anak Allah. Jadi biar suda, nanti Tuhan Allah kase slamat pa Dia kalu Tuhan Allah mau.”</verse>
				<verse number="44">Perampok dua orang yang dapa salib sama-sama deng Yesus me bahina bagitu lagi pa Dia.</verse>
				<verse number="45">Waktu so jam dua blas siang, samua daera itu jadi galap sampe jam tiga sore.</verse>
				<verse number="46">Kong kira-kira jam tiga sore itu, Yesus bataria kuat-kuat pake bahasa Aram. Dia bilang, “Eli, Eli, lama sabakhtani?” Yang pe arti, ‘Tuhan Allah, Kita pe Tuhan, bikiapa kong Tuhan kase tinggal pa Kita?’</verse>
				<verse number="47">Pe dengar itu, babarapa orang yang badiri di situ bilang bagini, “Dia pangge nabi Elia.”</verse>
				<verse number="48">Kong waktu itu suda, ada satu orang dari dorang yang capat-capat ambe spons, kong colo di anggur asam. Turus spons itu dia cucu di bulu kong kase dekat pa Yesus pe mulu la Dia isap.</verse>
				<verse number="49">Tapi yang laeng bilang, “Tunggu dulu! Biar tong lia, sapa tau nabi Elia mo kase slamat pa Dia.”</verse>
				<verse number="50">Turus Yesus bataria lagi kuat-kuat, kong Dia serakan Dia pe nyawa.</verse>
				<verse number="51">Di dalam Ruma Ibada Pusat ada kaeng pampele basar yang ada gantong untuk kase pele Ruang Paling Suci la orang biasa tara bole maso. Pas Yesus mati, kaeng itu tarobe jadi dua dari atas sampe ka bawa. Kong itu baku iko deng tana goyang yang kuat skali sampe gunung-gunung batu me tabala.</verse>
				<verse number="52">Kubur-kubur goa me tabuka kong orang-orang yang so jadi Tuhan Allah pe umat, banya yang hidup ulang.</verse>
				<verse number="53">Kong nanti waktu Yesus hidup ulang, dorang lagi kaluar dari dong pe kubur kong maso di kota Yerusalem, kota suci. Di sana dorang kase tunju dong pe diri pa orang banya.</verse>
				<verse number="54">Ada komandan kompi Roma deng dia pe ana-ana bua yang jaga pa Yesus waktu Yesus dapa salib. Dorang tako skali waktu tana goyang kuat itu deng waktu dong lia samua yang jadi itu. Kong dorang bilang, “Butul, Dia ini memang Anak Allah!”</verse>
				<verse number="55">Di situ ada lagi banya parampuang yang lia-lia pa Yesus dari jao. Dorang ini yang jaga iko pa Yesus untuk layani pa Dia, mulai dari daera Galilea.</verse>
				<verse number="56">Dari dorang itu, ada Maria orang Magdala, Maria yang jadi Yakobus deng Yusuf pe mama, deng Zebedeus pe bini yang jadi Yakobus deng Yohanes pe mama.</verse>
				<verse number="57">Ada satu orang kaya dari daera Arimatea, dia pe nama Yusuf. Dia lagi orang yang percaya pa Yesus. Waktu matahari so mo tenggelam,</verse>
				<verse number="58">dia pigi mangada pa gubernur Pilatus, dia minta Yesus pe mayat la mo kubur. Jadi gubernur Pilatus suru kase Yesus pe mayat itu pa Yusuf.</verse>
				<verse number="59">Turus Yusuf ambe Yesus pe mayat itu, kong dia bungkus deng kaeng puti alus, sama deng orang agama Yahudi jaga biking waktu kubur orang mati.</verse>
				<verse number="60">Abis itu, dia taru Yesus pe mayat itu di kubur goa satu yang ada gale di bukit batu. Kubur itu dia punya, kong masi baru. Abis taru di situ, dia guling batu basar satu untuk tutu kubur goa itu pe pintu. Abis itu, baru Yusuf pulang.</verse>
				<verse number="61">Waktu itu, Maria orang Magdala deng Maria yang laeng dudu-dudu mangada di pintu kubur itu.</verse>
				<verse number="62">Dia pe beso, pas hari Sabat, imam-imam kapala deng orang-orang Yahudi dari aliran Farisi pigi mangada pa gubernur Pilatus.</verse>
				<verse number="63">Dorang bilang pa Pilatus, “Bapa gubernur, torang inga waktu Yesus yang pangbafoya itu masi hidup, Dia perna bilang, ‘Kita memang mo mati, tapi dia pe hari ketiga, Kita mo hidup ulang’.</verse>
				<verse number="64">Karna itu, tolong bapa parenta tentara-tentara la jaga Dia pe kubur sampe hari ketiga. Jang sampe Dia pe murit-murit datang pancuri Dia pe mayat, baru dong bilang pa orang-orang, kata Dia so hidup ulang. Kalu sampe dorang kase kabar bagitu, itu mo tamba kase sesat orang, kong lebe soe dari waktu Yesus masi hidup.”</verse>
				<verse number="65">Pe dengar bagitu, Pilatus bilang pa dorang, “Ngoni bawa suda kita pe tentara babarapa orang, kong jaga ketat kubur itu.”</verse>
				<verse number="66">Abis itu, dorang pigi di kubur itu. Kong dong taru tanda di batu yang kase tutu kubur itu pe pintu, supaya kalu orang buka batu itu, dorang dapa tau. Turus dorang suru tentara babarapa orang itu bajaga di muka kubur itu.</verse>
			</chapter>
			<chapter number="28">
				<verse number="1">Waktu so lewat hari Sabat, hari yang orang agama Yahudi tara bole bakarja, pas hari Minggu masi pagi-pagi skali, Maria orang Magdala deng Maria yang laeng pigi lia Yesus pe kubur.</verse>
				<verse number="2">Kage-kage ada tana goyang kuat skali karna Tuhan Allah pe malaekat satu turung dari sorga. Malaekat itu guling batu yang kase tutu pintu kubur goa itu, kong dia dudu di atas batu itu.</verse>
				<verse number="3">Dia pe muka basinar sama deng kilat, kong dia pe baju paling puti sama deng salju.</verse>
				<verse number="4">Tentara-tentara yang bajaga di situ jadi tako skali sampe totofore, turus dorang jatu ka bawa, tara bagará sama deng orang mati.</verse>
				<verse number="5">Kong malaekat itu bilang pa parampuang-parampuang itu, “Jang ngoni tako! Kita tau ngoni cari pa Yesus yang dapa salib itu.</verse>
				<verse number="6">Dia tara ada di sini. Dia so hidup ulang, sama deng yang Dia perna bilang dulu. Mari maso la lia tampa yang dorang taru Dia pe mayat.</verse>
				<verse number="7">Skarang, ngoni capat-capat bale suda, kong kase tau pa Dia pe murit-murit, bilang, ‘Yesus yang mati itu so hidup ulang. Kong Dia so kamuka di daera Galilea. Di sana ngoni akan lia pa Dia.’ Jadi inga e, samua yang kita bilang ini!”</verse>
				<verse number="8">Jadi, parampuang-parampuang itu langsung kase tinggal kubur itu. Dorang tako tapi dorang me rasa sanang skali. Dorang lari capat-capat la mo kase tau samua itu pa Yesus pe murit-murit.</verse>
				<verse number="9">Kage-kage di tenga jalang, Yesus datang kong kase salam pa dorang. Turus dorang badekat pa Yesus, polo Dia pe kaki, kong semba pa Dia.</verse>
				<verse number="10">Kong Yesus bilang pa dorang, “Jang tako. Ka sana kase tau pa Kita pe sudara-sudara yang percaya, bilang Kita so hidup ulang. Kong Kita mo kamuka ka sana di Galilea, di sana baru dong mo lia pa Kita.”</verse>
				<verse number="11">Waktu parampuang-parampuang itu masi di tenga jalang, tentara-tentara yang jaga Yesus pe kubur pigi di kota Yerusalem. Di sana tentara-tentara itu kase tau pa agama Yahudi pe imam-imam kapala tentang samua yang so jadi.</verse>
				<verse number="12">Turus imam-imam kapala deng tua-tua Yahudi bakumpul deng baku ator. Kong dorang sepakat kase doi tutu mulu yang banya skali pa tentara-tentara itu.</verse>
				<verse number="13">Kong dorang bilang pa tentara-tentara itu, “Bagini: kalu orang tanya, ngoni bilang saja, ‘Malam-malam, waktu tong tasono, Yesus pe murit-murit pancuri Dia pe mayat.’</verse>
				<verse number="14">Kong kalu gubernur Pilatus dengar itu, jang ngoni tako, nanti torang yang bicara pa dia supaya ngoni tara dapa hukuman.”</verse>
				<verse number="15">Abis itu, tentara-tentara ambe doi itu kong dorang biking sama deng yang ada suru pa dorang. Jadi sampe skarang, orang Yahudi jaga carita, Yesus pe murit-murit yang pancuri Yesus pe mayat.</verse>
				<verse number="16">Yesus pe murit seblas orang itu pigi di daera Galilea, di gunung satu yang Yesus suru dong ka sana.</verse>
				<verse number="17">Sampe di sana, dorang lia pa Yesus kong dong semba pa Dia, tapi ada babarapa orang dari dorang yang masi bolong percaya itu butul-butul Yesus.</verse>
				<verse number="18">Yesus badekat pa dorang kong bilang, “Kita so tarima samua kuasa di sorga deng di bumi.</verse>
				<verse number="19">Karna itu, ngoni pigi suda kong biking samua bangsa jadi Kita pe murit. Ngoni baptis pa dorang dalam nama Bapa, Anak deng Roh Kudus.</verse>
				<verse number="20">Kong ngoni ajar pa dorang supaya dorang biking samua parenta yang Kita so perna ajar pa ngoni. Ngoni inga bae-bae e, Kita salalu sama-sama deng ngoni turus sampe ahir jaman.”</verse>
			</chapter>
		</book>
		<book number="41">
			<chapter number="1">
				<verse number="1">Ini Kabar Bae tentang Yesus Kristus, Anak Allah.</verse>
				<verse number="2">Dari dulu, Kabar Bae ini so tatulis di kitab nabi Yesaya bagini, “Perhatikan e! Kita mo suru Kita pe utusan datang kamuka dari Ngana. Dia itu yang mo buka jalang untuk Ngana, supaya orang pe hati siap mo tarima pa Ngana.</verse>
				<verse number="3">Di padang gurun, tampa yang jao dari kampong, dia mo bicara kuat-kuat pa orang-orang yang bakumpul di situ bagini, ‘Buka jalang untuk tarima pa Tuhan, kase lurus jalang la sambut pa Dia.’ ”</verse>
				<verse number="4">Tuhan pe utusan itu pe nama Yohanes Pembaptis. Dia datang di padang gurun, tampa yang jao dari kampong, kong di situ dia kase tau pa orang-orang bagini, “Bertobat suda kong iko pa Tuhan Allah, deng bagitu Tuhan Allah mo kase ampun pa ngoni. Kong kase suda ngoni pe diri la dapa baptis, itu tanda ngoni so bertobat.”</verse>
				<verse number="5">Kong banya skali orang dari kota Yerusalem deng samua tampa laeng di daera Yudea datang pa Yohanes. Dorang mangaku dong pe dosa, turus Yohanes baptis pa dorang di kali Yordan.</verse>
				<verse number="6">Yohanes pake juba dari unta pe bulu-bulu. Dia pe ban dari binatang pe kuli. Dia pe makanang boto-boto deng madu utang.</verse>
				<verse number="7">Ini lagi yang dia bilang pa orang-orang di sana, “Nanti abis kita, ada satu Orang yang mo datang, Dia pe kuasa lebe basar dari kita. Mo maruku buka Dia pe tali sandal me kita tara pantas.</verse>
				<verse number="8">Kita baptis pa ngoni pake aer, tapi Dia mo baptis pa ngoni deng Roh Kudus.”</verse>
				<verse number="9">Waktu Yohanes ada baptis orang, Yesus datang dari Nazaret di daera Galilea, kong Yohanes baptis pa Dia di kali Yordan.</verse>
				<verse number="10">Bagitu Yesus kaluar dari aer, Dia lia langit tabalá, kong Roh Kudus sama deng burung pombo turung di atas pa Dia.</verse>
				<verse number="11">Kong, dapa dengar Tuhan Allah pe suara dari sorga bagini, “Ngana ini Kita pe Anak, Kita paling sayang pa Ngana. Ngana yang biking Kita pe hati sanang.”</verse>
				<verse number="12">Abis itu, Roh Kudus langsung bawa pa Yesus di padang gurun, tampa yang jao dari kampong.</verse>
				<verse number="13">Yesus tinggal di padang gurun itu selama ampa pulu hari. Di situ, Iblis, setang-setang pe raja goda pa Dia. Dia tinggal di sana deng binatang-binatang liar, kong malaekat-malaekat layani pa Dia.</verse>
				<verse number="14">Waktu Yohanes Pembaptis dapa maso di penjara, Yesus pigi di daera Galilea, kong kase tau Kabar Bae dari Tuhan Allah di sana.</verse>
				<verse number="15">Dia bilang bagini, “Dia pe waktu yang Tuhan Allah tentukan so sampe. Tuhan Allah so mo Berkuasa sebagai Raja pa orang-orang yang percaya pa Dia. Jadi, bertobat suda deng percaya Kabar Bae itu.”</verse>
				<verse number="16">Satu kali bagini, Yesus bajalang iko di talaga Galilea pe pinggir. Kong Dia dapa lia dua orang ade kaka, dorang pe nama Simon deng Andreas. Dorang dua ada bajala ikang di talaga, barang dong pe karja bacari ikang.</verse>
				<verse number="17">Kong Yesus pangge pa dorang dua, “Mari, iko pa Kita! Ngoni biasa bacari ikang, tapi Kita mo ajar pa ngoni untuk cari orang supaya dorang iko pa Kita.”</verse>
				<verse number="18">Pe dengar itu, dorang dua langsung kase tinggal dong pe jala kong iko pa Yesus.</verse>
				<verse number="19">Abis itu, Yesus bajalang ka sana sadiki lagi, kong Dia dapa lia pa Yakobus deng dia pe sudara Yohanes. Dorang dua ini Zebedeus pe ana-ana. Dorang dua ada kase bae-bae dong pe jala dalam parau.</verse>
				<verse number="20">Turus Yesus langsung pangge pa dorang dua, kong dorang iko pa Yesus. Jadi dorang kase tinggal dorang pe papa sama-sama deng orang-orang karja yang ada di parau.</verse>
				<verse number="21">Yesus deng Dia pe murit-murit sampe di Kapernaum. Pas di hari Sabat, Yesus langsung maso di ruma ibada agama Yahudi kong mangajar di situ.</verse>
				<verse number="22">Orang-orang di situ yang dengar Dia pe ajaran jadi herang, karna Dia mangajar pa dorang deng kuasa, tara sama deng guru-guru agama Yahudi yang ahli lima kitab Musa.</verse>
				<verse number="23">Pas waktu itu, ada satu orang di ruma ibada itu kemasukan setang. Orang itu langsung bataria bagini,</verse>
				<verse number="24">“Ee, Yesus orang Nazaret! Jang iko campur deng torang pe urusan. Jang kase mati pa torang. Kita tau Ngana sapa. Ngana ini Orang Suci dari Tuhan Allah.”</verse>
				<verse number="25">Tapi Yesus togor deng suara karas pa setang yang ada dalam orang itu, “Badiam! Kaluar ngana dari dia!”</verse>
				<verse number="26">Turus setang itu biking pa orang itu sampe totofore. Waktu orang itu bataria kuat-kuat, setang itu kaluar dari orang itu.</verse>
				<verse number="27">Samua orang yang ada di situ jadi herang, sampe dorang baku bilang, “Ee, coba ngoni perhatikan bae-bae! Ini ajaran baru! Dia bicara deng kuasa, sampe setang-setang me iko Dia pe parenta.”</verse>
				<verse number="28">Dari situ, carita tentang Yesus itu capat skali tasiar sampe di samua tampa di daera Galilea.</verse>
				<verse number="29">Pe kaluar dari ruma ibada agama Yahudi itu, Yesus, Yakobus deng Yohanes langsung pigi pa Simon deng Andreas pe ruma.</verse>
				<verse number="30">Waktu itu, Simon pe mama mantu ada tidor-tidor, barang dia damang. Kong, dorang langsung kase tau dia pe keadaan pa Yesus.</verse>
				<verse number="31">Turus, Yesus ka sana pa Simon pe mama mantu, pegang dia pe tangan kong kase bangun pa dia. Waktu itu suda, Simon pe mama mantu sembu kong dia layani dorang makang.</verse>
				<verse number="32">Waktu so mo malam, ada yang datang bawa samua orang yang saki deng yang kemasukan setang pa Yesus,</verse>
				<verse number="33">sampe samua orang yang ada di kota itu datang bakumpul di muka ruma itu.</verse>
				<verse number="34">Kong Yesus kase sembu banya orang yang dapa sagala macam panyake, Dia me user banya setang pa orang-orang yang kemasukan setang. Yesus tara kase bae setang-setang itu bicara, barang setang-setang itu tau sapa Yesus.</verse>
				<verse number="35">Dia pe amper siang, Yesus bangun kong kaluar dari ruma. Dia pigi di tampa sunyi kong berdoa di situ.</verse>
				<verse number="36">Tapi Simon deng dia pe tamang-tamang pigi cari pa Yesus.</verse>
				<verse number="37">Waktu dorang baku dapa deng Yesus, dorang bilang, “Guru, ada banya orang yang cari pa Guru.”</verse>
				<verse number="38">Yesus bilang, “Mari torang pigi di tampa laeng, di kota-kota yang dekat dari sini, la Kita kase tau Kabar Bae di sana lagi. Barang, Kita dapa utus di dunia ini untuk kase tau Kabar Bae itu.”</verse>
				<verse number="39">Turus, Yesus pigi di samua tampa di daera Galilea. Dia kase tau Kabar Bae dari Tuhan Allah pa dorang di ruma-ruma ibada agama Yahudi, deng user setang-setang dari orang yang kemasukan.</verse>
				<verse number="40">Ada satu orang yang panyake lepra datang pa Yesus. Orang itu berlutut pa Yesus pe muka kong minta tolong bagini, “Bapa, kalu Bapa mau, Bapa bole kase sembu pa kita.”</verse>
				<verse number="41">Yesus rasa kasiang pa orang itu. Turus Yesus taru Dia pe tangan pa orang itu, kong Dia bilang bagini, “Kita mau ngana sembu. Jadi skarang ngana sembu suda!”</verse>
				<verse number="42">Waktu itu suda, orang itu pe panyake lepra itu langsung ilang, kong dia jadi sembu.</verse>
				<verse number="43">Abis itu, Yesus langsung suru orang itu pigi. Tapi Yesus kase inga deng tegas pa dia bagini,</verse>
				<verse number="44">“Inga e, jang ngana bilang pa sapa-sapa, Kita yang kase sembu pa ngana. Tapi ngana pigi pa imam, supaya dia lia ngana so sembu, deng ngana kase ngana pe binatang korban persembahan untuk Tuhan Allah, sama deng yang nabi Musa parenta. Ngana biking bagitu supaya jadi bukti pa orang-orang, ngana memang butul-butul so sembu.”</verse>
				<verse number="45">Tapi orang itu pigi carita di orang laeng apa yang so jadi pa dia. Jadi, Yesus so tara bisa batunju muka lagi di kota, Dia cuma bisa tinggal di tampa-tampa sunyi di luar kota. Tapi biar bagitu, orang-orang dari mana-mana tampa me datang turus pa Dia.</verse>
			</chapter>
			<chapter number="2">
				<verse number="1">Dia pe lewat barapa hari, Yesus bale ulang di kota Kapernaum. Kong orang-orang di sana dapa dengar Yesus ada di ruma.</verse>
				<verse number="2">Kong banya skali orang yang datang bakumpul sampe so tara tampa lagi, kong di muka pintu me so sasa deng orang-orang. Di situ, Yesus kase tau pa dorang tentang Tuhan Allah pe firman.</verse>
				<verse number="3">Waktu itu, ada ampa orang datang. Dorang bawa satu orang lumpu pa Yesus.</verse>
				<verse number="4">Tapi karna so talalu banya orang, dorang tara bisa bawa orang itu pa Yesus. Jadi dorang bongkar ruma pe bagian atas, pas pa Yesus pe di atas kapala. Bagitu so tabuka, dorang kase turung orang lumpu itu, satu kali deng dia pe tikar yang dia pake tidor.</verse>
				<verse number="5">Waktu Yesus lia apa yang dorang biking, Yesus tau dorang percaya pa Dia. Kong Dia bilang pa orang lumpu itu, “Sudara, ngana pe dosa so dapa ampun.”</verse>
				<verse number="6">Tapi ada lagi babarapa guru agama yang ahli lima kitab Musa ada dudu di situ, kong dorang bilang dalam hati bagini,</verse>
				<verse number="7">“Dia tara bole bilang bagitu. Dia so biking diri sama deng Tuhan Allah. Barang, tarada orang yang bisa kase ampun orang pe dosa, yang bisa itu cuma Tuhan Allah.”</verse>
				<verse number="8">Tapi Yesus langsung tau dorang pe pikiran, kong Dia bilang pa dorang bagini, “Bikiapa kong ngoni bapikir bagitu?</verse>
				<verse number="9">Waktu Kita bilang pa orang lumpu ini, ‘Ngana pe dosa so dapa ampun’, ngoni ragu kalu orang ini pe dosa so dapa ampun. Tapi kalu Kita bilang, ‘Bangun, angka ngana pe tikar kong bajalang suda’, ngoni bisa tau Kita ada kuasa karna nanti ngoni lia dia bajalang.</verse>
				<verse number="10">Jadi skarang Kita mo kase sembu pa dia supaya ngoni tau, di dunia ini Anak Manusia yang dari sorga ada kuasa lagi untuk kase ampun orang pe dosa.” Turus Yesus bilang pa orang yang lumpu itu,</verse>
				<verse number="11">“Kita bilang pa ngana, bangun suda, angka ngana pe tikar, kong pulang suda pa ngana pe ruma!”</verse>
				<verse number="12">Turus orang lumpu itu bangun, dia langsung angka dia pe tikar kong bajalang kaluar iko orang banya pe muka. Samua orang herang, kong dorang puji deng hormat pa Tuhan Allah deng bilang bagini, “Bukang maeng, bolong perna torang lia yang bagini.”</verse>
				<verse number="13">Yesus pigi ulang di talaga Galilea pe pinggir. Di sana me ada orang banya datang pa Dia, kong Dia mangajar pa dorang.</verse>
				<verse number="14">Abis itu, Yesus bajalang lagi kong Dia dapa lia satu orang yang pe nama Lewi. Dia itu, Alfeus pe ana. Lewi ini tukang tagi pajak. Dia ada dudu di dia pe tampa karja, tampa untuk tarima pajak. Yesus bilang pa dia, “Mari iko pa Kita!” Pe dengar itu, Lewi turus badiri kong iko pa Yesus.</verse>
				<verse number="15">Kong Yesus deng Dia pe murit-murit pigi makang di Lewi pe ruma. Di situ me ada banya tukang tagi pajak deng orang laeng yang orang anggap dong itu orang-orang berdosa. Dorang dudu makang sama-sama deng Yesus deng Dia pe murit-murit, barang waktu itu ada banya orang iko pa Yesus.</verse>
				<verse number="16">Waktu itu me, ada guru-guru agama Yahudi yang ahli lima kitab Musa, kong dorang itu lagi dari aliran fanatik yang pe nama Farisi. Dorang dapa lia Yesus ada makang sama-sama deng tukang-tukang tagi pajak deng orang-orang laeng yang dorang anggap berdosa itu. Kong dorang bilang pa Yesus pe murit-murit, “Cis, bikiapa kong Dia makang sama-sama deng tukang-tukang tagi pajak deng orang-orang berdosa yang laeng?”</verse>
				<verse number="17">Yesus dengar dorang bilang bagitu, turus Dia bilang pa dorang bagini, “Bukang orang sehat yang perlu dokter, tapi orang saki. Kita datang bukang untuk pangge pa orang yang anggap dong pe diri butul, tapi Kita datang untuk pangge pa orang yang berdosa iko pa Kita.”</verse>
				<verse number="18">Satu kali bagini, Yohanes Pembaptis pe murit-murit deng orang-orang Yahudi dari aliran Farisi ada bapuasa. Kong babarapa orang datang tanya pa Yesus, “Bikiapa kong Yohanes pe murit-murit deng orang Farisi pe murit-murit bapuasa, tapi Bapa pe murit-murit tarada?”</verse>
				<verse number="19">Kong Yesus jawab pa dorang pake umpama, “Kita ini sama deng pengantin laki-laki. Kalu pengantin laki-laki masi ada di pesta kawing, bole dia pe tamang-tamang bapuasa? Tara mungkin dia pe tamang-tamang mo bapuasa kalu dia masi sama-sama deng dorang.</verse>
				<verse number="20">Tapi nanti ada dia pe waktu, orang laeng mo ambe pa pengantin laki-laki itu dari dorang. Waktu itu baru dorang bapuasa.”</verse>
				<verse number="21">Turus Yesus bilang lagi pake umpama bagini, “Tarada satu orang yang tampal kaeng baru pa dia pe baju yang so tua, karna kalu mo cuci baju itu, kaeng baru yang kase tampal itu mo takondor, kong baju tua itu tarobe lebe basar lagi.</verse>
				<verse number="22">Bagitu lagi, tarada orang yang isi anggur baru di tampa anggur yang so tua. Karna kalu tampa anggur yang dari binatang pe kuli itu so tua, dia pe kuli so jadi karas. Jadi, kalu orang isi anggur baru di tampa anggur yang so tua, kong anggur baru itu nae, anggur baru itu akan kase pica tampa anggur lama, kong anggur itu me iko tabuang. Jadi, anggur yang baru musti simpang di tampa anggur yang baru lagi.”</verse>
				<verse number="23">Satu kali, pas hari Sabat, hari yang orang agama Yahudi tara bole bakarja, Yesus deng Dia pe murit-murit bajalang iko di kobong gandum. Sementara dorang bajalang, Yesus pe murit-murit pete gandum sadiki.</verse>
				<verse number="24">Di situ, ada orang-orang Yahudi dari aliran fanatik yang pe nama Farisi. Dorang bilang pa Yesus, “Coba lia itu! Bikiapa kong dorang bakarja bapete gandum di hari Sabat? Itu dorang so langgar torang pe aturan agama!”</verse>
				<verse number="25">Kong Yesus bilang pa dorang, “Pasti ngoni so perna baca carita di Kitab Suci tentang raja Daud, waktu dia deng orang-orang yang iko pa dia so tarada makanang kong so lapar.</verse>
				<verse number="26">Raja Daud maso di dalam Tuhan Allah pe Tenda Ibada, kong makang roti yang so jadi persembahan pa Tuhan Allah. Padahal roti itu, kalu iko torang pe aturan agama, cuma imam-imam saja yang bole makang. Dia me kase roti itu pa orang-orang yang iko pa dia. Waktu kejadian itu, Abyatar yang jadi imam basar.”</verse>
				<verse number="27">Yesus bicara lagi pa dorang, “Hari Sabat itu, Tuhan Allah biking supaya manusia bole istrahat, bukang supaya jadi beban untuk manusia iko.</verse>
				<verse number="28">Jadi, Anak Manusia yang dari sorga ada kuasa untuk ator apa yang manusia bisa biking di hari Sabat.”</verse>
			</chapter>
			<chapter number="3">
				<verse number="1">Abis itu, Yesus bale ulang di ruma ibada agama Yahudi. Di situ ada satu orang yang dia pe tangan sabla mati,</verse>
				<verse number="2">deng ada lagi orang-orang Yahudi dari aliran Farisi. Dorang lia-lia turus pa Yesus. Kalu Yesus kase sembu orang itu di hari Sabat, hari yang orang agama Yahudi tara bole bakarja itu, dorang dapa alasan untuk kase sala pa Dia.</verse>
				<verse number="3">Yesus bilang pa orang yang dia pe tangan sabla mati itu bagini, “Mari ngana badiri di muka sini.”</verse>
				<verse number="4">Kong Yesus tanya pa orang-orang yang ada di situ, “Kalu iko aturan di lima kitab Musa, mana yang torang bisa biking di hari Sabat? Biking barang yang bae ka biking barang yang jahat? Kase slamat orang ka bunu orang?” Tapi dorang cuma babadiam saja.</verse>
				<verse number="5">Yesus pe hati susa karna dorang pe hati karas. Dia haga pa dorang samua deng rasa mara, kong Dia bilang pa orang yang dia pe tangan sabla mati itu, “Kase kamari ngana pe tangan.” Turus orang itu kase dia pe tangan kong dia pe tangan jadi sembu.</verse>
				<verse number="6">Waktu itu suda, orang-orang Yahudi dari aliran Farisi kaluar dari ruma ibada itu kong dorang langsung baku ator deng raja Herodes pe orang-orang la mo bunu pa Yesus.</verse>
				<verse number="7">Yesus deng Dia pe murit-murit bapinda dari orang banya, kong pigi di talaga Galilea. Tapi orang banya dari daera Galilea iko pa Dia. Ada lagi orang-orang dari daera Yudea,</verse>
				<verse number="8">kota Yerusalem, daera Idumea, deng dari daera kali Yordan pe sabla, deng sekitar kota Tirus deng kota Sidon. Dorang itu me masi iko pa Yesus, barang dorang so perna dengar apa yang Dia biking.</verse>
				<verse number="9">Pe banya orang yang datang, sampe Yesus suru pa Dia pe murit-murit kase sadia parau satu, la Dia mo nae, supaya Dia tara tadempet deng orang banya itu.</verse>
				<verse number="10">Barang, Dia so kase sembu banya orang, jadi orang-orang yang saki me banya lagi yang datang baku-baku gepe untuk bapegang pa Dia.</verse>
				<verse number="11">Tiap kali orang-orang yang kemasukan setang dapa lia pa Yesus, dorang langsung berlutut pa Dia pe muka, kong dorang bataria, “Ngana suda Anak Allah.”</verse>
				<verse number="12">Tapi Yesus larang karas pa setang-setang itu supaya jang kase tau pa orang-orang, Dia itu sapa.</verse>
				<verse number="13">Abis itu, Yesus nae ka atas di gunung satu. Di situ, Dia pangge pa dorang yang Dia so pili itu kong dorang datang ka sana pa Dia.</verse>
				<verse number="14">Dia pili dua blas orang la dorang mo sama-sama deng Dia, deng Dia mo utus pa dorang la dong kase tau Tuhan Allah pe Kabar Bae.</verse>
				<verse number="15">Dia me kase kuasa pa dorang, la dorang bisa user setang.</verse>
				<verse number="16">Dua blas orang yang Yesus pili itu dorang pe nama: Simon (yang Dia kase nama Petrus),</verse>
				<verse number="17">Yakobus deng dia pe sudara Yohanes, (Zebedeus pe ana-ana. Yesus kase nama pa dorang dua, Boanerges, yang pe arti sama deng guntur),</verse>
				<verse number="18">Andreas, Filipus, Bartolomeus, Matius, Tomas, Yakobus (Alfeus pe ana), Tadeus, Simon (dari Gerakan Yahudi Merdeka), deng</verse>
				<verse number="19">Yudas Iskariot (dia itu yang bahianat pa Yesus).</verse>
				<verse number="20">Abis itu, Yesus maso di ruma satu. Di situ, banya orang yang datang bakumpul lagi, sampe Dia deng Dia pe murit-murit me so tara bisa makang.</verse>
				<verse number="21">Waktu Yesus pe keluarga dengar itu, dorang datang mo ambe pa Yesus, barang orang-orang bilang kata, Yesus so tara waras.</verse>
				<verse number="22">Guru-guru agama Yahudi yang ahli lima kitab Musa datang dari Yerusalem, kong bilang bagini, “Orang ini so kemasukan Beelzebul, setang-setang pe raja. Itu yang biking sampe Dia bisa user setang!”</verse>
				<verse number="23">Yesus pangge pa guru-guru agama Yahudi itu, kong bicara pa dorang pake umpama bagini, “Bagimana kong setang mo user setang?</verse>
				<verse number="24">Kalu dalam satu kerajaan baku malawang kong tapisa-pisa, pasti kerajaan itu akan ancor.</verse>
				<verse number="25">Kong kalu dalam satu ruma tangga baku malawang kong tapisa-pisa, so pasti lagi ruma tangga itu akan ancor.</verse>
				<verse number="26">Bagitu me deng Iblis, setang-setang pe raja. Kalu Iblis baku malawang deng dia pe ana bua setang-setang, pasti dorang mo tapisa-pisa. Turus Iblis pe kerajaan mo ancor kong abis.</verse>
				<verse number="27">Ambe conto bagini, tarada orang yang bisa maso di orang yang kuat pe ruma kong pancuri dia pe barang. Dia musti ika dulu pa orang yang kuat itu baru bisa pancuri dia pe harta.</verse>
				<verse number="28">Ngoni dengar bae-bae e, samua dosa yang orang biking masi bole dapa ampun, bagitu lagi yang hina pa manusia bole dapa ampun.</verse>
				<verse number="29">Tapi kalu orang hina pa Roh Kudus, dia tara akan dapa ampun sampe slama-lamanya, karna dia biking dosa yang tara bisa mo dapa ampun.”</verse>
				<verse number="30">Yesus bilang bagitu, barang dorang bilang kata, Dia kemasukan setang.</verse>
				<verse number="31">Waktu Yesus ada mangajar, Dia pe mama deng Dia pe sudara-sudara datang. Sementara dorang badiri di luar, dong suru orang pangge pa Yesus.</verse>
				<verse number="32">Di ruma itu, banya skali orang ada dudu kase kuliling pa Yesus. Turus dorang bilang pa Yesus, “Bapa, Bapa pe mama deng Bapa pe sudara-sudara ada di luar, kong dorang ada berusaha baku dapa deng Bapa.”</verse>
				<verse number="33">Tapi Yesus bilang pa dorang, “Kita pe mama deng Kita pe sudara-sudara sapa kong?”</verse>
				<verse number="34">Yesus haga pa orang-orang yang dudu kuliling pa Dia, kong Yesus bilang bagini, “Ngoni samua ini me Kita pe mama deng Kita pe sudara-sudara!</verse>
				<verse number="35">Barang, sapa yang biking Tuhan Allah pe mau, dia itu suda Kita pe sudara-sudara deng Kita pe mama.”</verse>
			</chapter>
			<chapter number="4">
				<verse number="1">Satu kali bagini, Yesus mangajar ulang di talaga Galilea pe pinggir. Di situ banya skali orang datang kong bakumpul pa Dia. Jadi Dia nae di parau yang ada balabu, kong dudu di situ, deng orang banya itu tetap ada di pinggir talaga.</verse>
				<verse number="2">Di situ Yesus mangajar pa dorang tentang banya hal pake umpama. Dia bilang bagini,</verse>
				<verse number="3">“Dengar bae-bae! Ada orang kobong satu pigi baambur bibit di kobong.</verse>
				<verse number="4">Waktu dia ambur bibit itu, ada bibit yang jatu di jalang, kong burung-burung datang makang bibit itu sampe abis.</verse>
				<verse number="5">Ada bibit laeng lagi yang jatu di tana yang babatu-batu, yang dia pe tana cuma sadiki. Bibit yang jatu itu capat batumbu karna dia pe tana sadiki.</verse>
				<verse number="6">Tapi bagitu matahari kaluar, tanaman itu jadi layu kong kiring, karna dia pe akar tara maso jao di dalam tana.</verse>
				<verse number="7">Kong ada lagi bibit yang jatu di tana yang dia pe rumpu baduri. Bagitu bibit itu batumbu, rumpu baduri me tamba basar kong gepe tanaman itu sampe mati, jadi tanaman itu tara babua.</verse>
				<verse number="8">Tapi ada bibit laeng yang jatu di tana yang subur, kong batumbu, turus babua. Dia pe hasil ada yang tiga pulu kali lipa, ada yang anam pulu kali lipa, ada yang sampe saratus kali lipa.”</verse>
				<verse number="9">Yesus bilang lagi, “Dengar itu bae-bae kong simpang di hati!”</verse>
				<verse number="10">Bagitu tinggal Yesus sandiri, Dia pe murit-murit dua blas orang deng orang-orang yang iko pa Dia, tanya umpama itu pe arti.</verse>
				<verse number="11">Kong Yesus jawab, “Tuhan Allah biking ngoni bisa tau rahasia tentang bagimana Tuhan Allah Berkuasa sebagai Raja, tapi pa orang-orang laeng, hal itu Kita kase tau pake umpama,</verse>
				<verse number="12">supaya apa yang Tuhan Allah perna bilang tentang dorang di Kitab Suci itu so jadi, ‘Biar dorang lia, dorang tara mangarti apa yang dorang lia. Biar dorang dengar, dorang tara mangarti apa yang dong dengar. Dorang tara mangarti jadi dorang tara bertobat deng tara dapa ampun.’ ”</verse>
				<verse number="13">Abis itu, Yesus bilang pa Dia pe murit-murit deng orang-orang laeng yang iko pa Dia bagini, “Kalu ngoni tara mangarti umpama ini, bagimana ngoni mo mangarti umpama yang laeng lagi?</verse>
				<verse number="14">Umpama tadi pe arti bagini: orang kobong yang ambur bibit itu, itu sama deng orang yang kase tau Tuhan Allah pe firman.</verse>
				<verse number="15">Bibit yang jatu di jalang, itu sama deng orang-orang yang dengar firman. Pe abis dengar, Iblis, setang-setang pe raja langsung datang kong ambe firman itu dari dorang pe hati.</verse>
				<verse number="16">Bibit yang jatu di tana yang babatu-batu, itu sama deng orang-orang yang dengar firman kong langsung tarima deng hati sanang.</verse>
				<verse number="17">Tapi firman itu, dorang tara simpang bae-bae di dong pe hati, jadi tara batahang lama. Bagitu dorang dapa siksa deng menderita karna percaya firman itu, dorang langsung so tara percaya lagi pa Tuhan.</verse>
				<verse number="18">Bibit yang jatu di tana yang ada rumpu baduri, itu sama deng orang-orang yang so dengar firman,</verse>
				<verse number="19">tapi dorang pe hati tara tenang tentang dong pe hidup, deng dorang cuma cari harta deng keinginan-keinginan yang laeng. Jadi firman yang dorang dengar itu dorang tara biking, sampe firman itu tara bawa hasil apa-apa.</verse>
				<verse number="20">Kong bibit yang jatu di tana yang subur, itu sama deng orang-orang yang dengar firman kong tarima deng percaya. Dorang ini orang yang hidup iko Tuhan pe mau, sama deng bibit yang batumbu sampe babua. Ada yang babua tiga pulu kali lipa, ada yang anam pulu kali lipa, deng ada lagi yang saratus kali lipa.”</verse>
				<verse number="21">Abis itu Yesus bilang lagi pa dorang bagini, “Tarada orang yang pasang lampu kong tutu deng satu barang atau taru di bawa koi, la dia pe cahaya tara kaluar. Tapi pasti dia taru di dia pe tampa.</verse>
				<verse number="22">Itu pe arti, apa yang skarang ada tasambunyi, nanti orang mo dapa tau, deng samua rahasia akan tabongkar.</verse>
				<verse number="23">Jadi, dengar itu bae-bae kong simpang di hati!”</verse>
				<verse number="24">Kong Yesus bilang lagi bagini, “Perhatikan bae-bae apa yang ngoni so dengar. Kalu ngoni inga bae-bae, Tuhan Allah mo biking la ngoni mangarti, deng Dia tamba biking sampe ngoni lebe mangarti.</verse>
				<verse number="25">Barang, kalu orang tarima apa yang Kita bilang, nanti Tuhan Allah mo bantu dia mangarti lebe banya. Tapi orang yang tara tarima apa yang Kita bilang, apa yang dia so tau, Tuhan Allah akan ambe dari dia.”</verse>
				<verse number="26">Kong Yesus bilang lagi bagini, “Tuhan Allah Berkuasa sebagai Raja pa Dia pe umat, itu sama deng umpama ini: ada satu orang ambur bibit di tana.</verse>
				<verse number="27">Tiap malam dia tidor sampe siang baru dia bangun, kong dia so tara inga lagi bibit itu. Tapi bibit itu batumbu deng batunas sampe jadi tinggi. Orang yang tanam itu, dia tara tau bagimana sampe bibit itu bisa jadi bagitu,</verse>
				<verse number="28">karna tana itu sandiri yang kase babua, mulai dari kaluar tunas, batang, sampe babua.</verse>
				<verse number="29">Kalu dia pe bua itu so masa, orang itu langsung potong, barang so dia pe waktu mo bapete.”</verse>
				<verse number="30">Abis itu, Yesus bilang pa dorang lagi, “Kalu Tuhan Allah Berkuasa sebagai Raja pa Dia pe umat, torang mo kase sama deng apa? Atau mo kase jelas deng umpama apa?</verse>
				<verse number="31">Tuhan Allah Berkuasa sebagai Raja mulai pa sadiki orang, kong lebe hari lebe tamba banya, itu sama deng biji tanaman kacil yang ada tanam di tana. Biji itu, biji yang paling kacil di dunia.</verse>
				<verse number="32">Tapi kalu biji itu so tanam, dia batumbu kong jadi tanaman yang lebe basar dari samua tanaman laeng di kobong sayor, sampe dia pe cabang-cabang me jadi basar kong burung-burung di udara me bisa biking sarang di situ.”</verse>
				<verse number="33">Ada banya umpama sama deng itu, yang Yesus pake untuk kase tau firman pa dorang. Dia mangajar pa dorang iko apa yang dorang bisa mangarti.</verse>
				<verse number="34">Yesus jaga pake umpama, kalu mangajar pa orang laeng. Tapi kalu pa Dia pe murit-murit, Dia kase jelas umpama itu pe arti.</verse>
				<verse number="35">Pe sore itu, Yesus bilang pa Dia pe murit-murit, “Mari suda torang ka sana di sabla talaga.”</verse>
				<verse number="36">Turus, dorang kase tinggal orang banya itu kong nae satu parau deng Yesus. Turus dorang balayar, kong parau yang laeng iko pa dorang.</verse>
				<verse number="37">Tara lama, angin kancang skali deng omba datang hantam dorang pe parau sampe aer maso, kong dorang pe parau so mo tenggelam.</verse>
				<verse number="38">Waktu itu Yesus ada tidor di parau bagian balakang pake bantal. Kong Dia pe murit-murit kase bangun kong bilang pa Dia, “Guru, Guru tara peduli deng torang? Torang so mo mati ini!”</verse>
				<verse number="39">Yesus bangun kong togor pa angin deng omba itu, Dia bilang, “Badiam! Todo suda!” Turus angin deng omba itu berenti, kong talaga itu jadi todo skali.</verse>
				<verse number="40">Abis itu, Yesus bilang pa Dia pe murit-murit, “Bikiapa kong ngoni tako? Deng bikiapa kong ngoni masi bolong percaya pa Kita?”</verse>
				<verse number="41">Yesus pe murit-murit so tako kong baku bilang, “Angin deng omba me iko Dia pe parenta! Orang macam apa Dia ini e?”</verse>
			</chapter>
			<chapter number="5">
				<verse number="1">Yesus deng Dia pe murit-murit sampe di talaga Galilea pe sabla, di orang Gerasa pe daera.</verse>
				<verse number="2">Bagitu Yesus turung dari parau, ada orang satu yang datang dari kubur-kubur goa. Orang itu kemasukan setang.</verse>
				<verse number="3">Dia jaga tinggal di kubur-kubur goa itu. Dia itu kuat skali, sampe tara ada satu orang yang mampo ika pa dia biar pake rante besi.</verse>
				<verse number="4">Barang, so banya kali dia pe tangan deng kaki dong ika deng rante besi, tapi dia cuma kase putus. Jadi tarada satu orang yang bisa tahang pa dia.</verse>
				<verse number="5">Siang malam dia pe tampa cuma di kubur-kubur goa deng di bukit-bukit, kong babataria deng jaga pukul-pukul dia pe badan pake batu sampe luka-luka.</verse>
				<verse number="6">Waktu dia dapa lia pa Yesus dari jao, dia lari ka sana pa Yesus kong dia berlutut pa Yesus pe muka.</verse>
				<verse number="7">Turus Yesus bilang pa dia, “Ee, setang! Ngana kaluar dari dia!” Kong orang itu bataria kuat-kuat, dia bilang, “Ado Yesus, Tuhan Allah yang Paling Tinggi pe Anak! Ngana mo biking apa pa kita? Demi Tuhan Allah, jang siksa pa kita!”</verse>
				<verse number="8"></verse>
				<verse number="9">Yesus tanya pa setang yang ada pa orang itu, “Ngana pe nama sapa?” Setang itu jawab, “Torang pe nama Legion, barang torang ini deng ribu.”</verse>
				<verse number="10">Kong setang-setang yang ada pa orang itu minta ulang-ulang pa Yesus, la jang user pa dorang dari daera itu.</verse>
				<verse number="11">Tara jao dari situ, ada babi banya skali yang sementara bacari makang di panta-panta gunung.</verse>
				<verse number="12">Kong setang-setang itu bamohon pa Yesus bagini, “Suru saja pa torang maso di babi-babi itu.”</verse>
				<verse number="13">Yesus kase iko dong pe mau. Turus setang-setang itu kaluar dari orang itu, kong pigi maso di babi-babi itu. Babi-babi itu pe banya kira-kira ada dua ribu. Kong babi-babi itu lari kancang di pinggir jurang, turus balumpa samua di talaga kong mati.</verse>
				<verse number="14">Pe lia bagitu, orang-orang yang jaga babi-babi itu lari kong pigi carita apa yang jadi itu di kota deng di kampong-kampong di dekat situ. Pe dengar itu, orang-orang langsung datang mo lia apa yang so jadi.</verse>
				<verse number="15">Waktu orang-orang itu datang pa Yesus, dorang lia orang yang kemasukan itu ada dudu di situ, dia so bae kong dia so pake baju. Dapa lia dia so bae, dorang jadi tako.</verse>
				<verse number="16">Orang-orang yang lia samua itu, dorang carita apa yang jadi itu pa orang-orang yang baru datang itu. Dorang carita apa yang jadi pa orang yang ada kemasukan deng apa yang jadi pa babi-babi itu.</verse>
				<verse number="17">Pe dengar itu, orang-orang yang tinggal di daera itu bamohon la Yesus kaluar dari dorang pe daera itu.</verse>
				<verse number="18">Waktu Yesus sementara nae ulang di parau, orang yang kemasukan tadi itu datang, kong dia bamohon supaya dia iko pa Yesus.</verse>
				<verse number="19">Tapi Yesus tara mau kong Dia bilang pa orang itu, “Lebe bae ngana pulang suda di ngana pe ruma, kong kase carita pa orang-orang yang satu kampong deng ngana tentang samua yang Tuhan so biking pa ngana, deng bilang bagimana Tuhan kase tunju Dia pe rasa kasiang pa ngana.”</verse>
				<verse number="20">Turus orang itu pigi kong mulai kase tau pa orang-orang di daera Dekapolis. Dia kase tau samua yang Yesus biking pa dia, kong dorang samua jadi herang.</verse>
				<verse number="21">Abis itu, Yesus deng Dia pe murit-murit nae di parau kong bale ulang di talaga Galilea pe sabla. Pe sampe di pinggir talaga itu, banya orang datang bakumpul kong kuliling pa Yesus.</verse>
				<verse number="22">Ada lagi satu orang yang datang, dia pe nama Yairus. Dia itu kapala di satu ruma ibada agama Yahudi. Bagitu dia dapa lia pa Yesus, dia ka sana kong berlutut pa Yesus pe muka.</verse>
				<verse number="23">Yairus bamohon deng hati yang sunggu-sunggu pa Yesus, dia bilang bagini, “Bapa, tolong pa kita pe ana parampuang ka. Dia ada saki barát, amper mati. Bapa datang dulu di ruma la taru Bapa pe tangan pa dia, supaya dia sembu deng tetap hidup.”</verse>
				<verse number="24">Pe dengar itu, Yesus pigi iko pa Yairus. Waktu dorang bajalang, orang banya iko pa Yesus sampe dorang baku-baku gepe.</verse>
				<verse number="25">Di situ ada lagi parampuang satu, dia saki pendarahan so dua blas taong.</verse>
				<verse number="26">Parampuang itu so ulang-ulang barobat di dokter-dokter, sampe dia pe doi me so abis, tapi dia tara sembu. Mala dia pe panyake lebe tamba para.</verse>
				<verse number="27">Parampuang itu so perna dengar orang carita tentang Yesus. Jadi biar orang banya me, dia basusuru pa dorang pe tenga-tenga. Dia badekat pa Yesus dari balakang, kong dia sontong Yesus pe juba.</verse>
				<verse number="28">Dia sontong Yesus pe juba karna di dia pe dalam hati dia bilang bagini, “Asal kita sontong Dia pe juba saja, pasti kita sembu.”</verse>
				<verse number="29">Waktu dia sontong Yesus pe juba, langsung dia pe pendarahan berenti kong dia rasa dia so sembu.</verse>
				<verse number="30">Pas dia sontong, Yesus rasa ada kuasa yang kaluar dari Dia. Turus Dia babale kong tanya pa orang-orang banya, “Sapa yang sontong Kita pe juba?”</verse>
				<verse number="31">Yesus pe murit-murit bilang, “Guru lia sandiri. Orang-orang baku-baku gepe bagini banya kong Guru tanya ‘Sapa yang sontong Kita pe juba tu?’ ”</verse>
				<verse number="32">Turus Yesus lia kasana-kamari, mo cari tau sapa yang sontong Dia pe juba.</verse>
				<verse number="33">Parampuang itu tako skali sampe totofore, karna dia tau dia yang sontong Yesus pe juba sampe dia sembu. Jadi, dia berlutut pa Yesus pe muka kong carita samua bagimana sampe dia bisa sembu.</verse>
				<verse number="34">Kong Yesus bilang pa parampuang itu, “Ibu, skarang ibu so sembu karna ibu percaya pa Kita. Pulang suda deng hati tenang, ibu memang so butul-butul sembu.”</verse>
				<verse number="35">Waktu Yesus masi bicara, ada babarapa orang datang dari Yairus pe ruma. Dorang bilang pa Yairus bagini, “Bapa, bapa pe ana so mati, jadi tara usa biking pusing lagi pa Guru.”</verse>
				<verse number="36">Tapi Yesus tara bapusing deng apa yang dorang bilang itu. Dia bilang pa Yairus, “Jang tako! Percaya saja.”</verse>
				<verse number="37">Turus Yesus pigi pa Yairus pe ruma, tapi Dia tara kase bae banya orang iko. Dia cuma bawa pa Petrus, Yakobus deng Yakobus pe sudara Yohanes.</verse>
				<verse number="38">Bagitu dorang sampe pa Yairus pe ruma, Yesus lia orang-orang manangis deng badodora di situ, kong itu jadi baribut.</verse>
				<verse number="39">Pe lia itu, Yesus maso, kong Dia tanya pa orang-orang itu, “Bikiapa kong ngoni baribut deng manangis? Ana ini tara mati, dia cuma tidor.”</verse>
				<verse number="40">Tapi dorang cuma kase tatawa pa Yesus. Kong Yesus suru orang-orang yang ada di situ kaluar. Abis itu, Yesus bawa ana itu pe papa, pe mama deng Yesus pe murit-murit yang sama-sama deng Yesus kong maso pa ana itu pe kamar.</verse>
				<verse number="41">Di dalam kamar, Yesus pegang ana itu pe tangan, kong bilang, “ Talita kum, ” yang pe arti, ‘Nona! Bangun suda!’</verse>
				<verse number="42">Yesus pe bilang bagitu, ana itu langsung bangun kong bajalang. Samua orang yang lia kejadian itu dong herang skali. (Ana itu pe umur so dua blas taong).</verse>
				<verse number="43">Turus Yesus larang karas pa dorang, jang kase carita apa yang so jadi itu pa orang laeng. Abis itu, Yesus suru pa dorang kase makang pa ana itu.</verse>
			</chapter>
			<chapter number="6">
				<verse number="1">Abis itu, Yesus pulang pa Dia pe kampong Nazaret, kong Dia pe murit-murit iko pa Dia.</verse>
				<verse number="2">Pas hari Sabat, Yesus mangajar di ruma ibada agama Yahudi. Waktu orang-orang di situ dengar Yesus pe ajaran, dorang herang skali, kong dong baku bilang bagini, “Ee, orang ini pe ajaran itu Dia tau dari mana? Bagimana Dia pande bagitu? Dia dapa kuasa dari mana sampe bisa biking mujizat-mujizat bagitu?</verse>
				<verse number="3">Padahal Dia itu cuma tukang kayu. Dia pe mama Maria, Dia pe sudara pa Yakobus, Yoses, Yudas deng Simon. Dia pe sudara-sudara parampuang me ada sama-sama deng torang di sini, to?” Karna orang-orang di situ tau itu, dorang tara tarima pa Dia.</verse>
				<verse number="4">Kong Yesus bilang pa dorang bagini, “Memang butul, di mana saja, orang hargai pa nabi yang jaga kase turus Tuhan Allah pe pasáng. Tapi di dia pe kampong sandiri, di dia pe keluarga sandiri, deng di dia pe ruma sandiri, dorang tara tarima pa dia.”</verse>
				<verse number="5">Di tampa itu, Yesus tara banya biking mujizat, barang orang-orang di situ tara percaya pa Dia. Dia cuma taru Dia pe tangan pa babarapa orang saki kong dong sembu.</verse>
				<verse number="6">Dia herang, barang dorang tara percaya. Abis itu, Yesus bajalang mangajar dari kampong ka kampong.</verse>
				<verse number="7">Yesus pangge Dia pe murit dua blas orang, kong Dia utus pa dorang pigi dua-dua orang. Dia me kase kuasa pa dorang untuk user setang-setang.</verse>
				<verse number="8">Yesus pasáng pa dorang supaya jang bawa apa-apa di jalang. Yang dorang bole bawa cuma tongkat. Roti, tas deng doi me dong tara bole bawa.</verse>
				<verse number="9">Bole pake sandal, tapi tara bole bawa dorang pe baju ganti.</verse>
				<verse number="10">Kong Yesus bilang lagi pa dorang bagini, “Kalu di satu tampa ada yang so tarima pa ngoni di dorang pe ruma, tinggal suda di situ sampe ngoni kaluar dari tampa itu.</verse>
				<verse number="11">Tapi kalu orang-orang di tampa itu tara tarima deng tara dengar pa ngoni, ngoni kase tinggal pa dorang suda. Abu yang ada pa ngoni pe kaki me ngoni kase tada di situ, la kase inga dorang so sala pa Tuhan Allah.”</verse>
				<verse number="12">Abis dengar itu, murit-murit pigi kase tau pa orang-orang la dorang so musti bertobat kong iko pa Tuhan.</verse>
				<verse number="13">Dorang user banya setang, deng dorang goso minya pa orang-orang yang saki la orang-orang saki itu sembu.</verse>
				<verse number="14">Di mana-mana orang bacarita tentang Yesus, barang Dia pe nama so terkenal, sampe raja Herodes me dapa dengar itu. Ada yang bilang, “Mangkali Yesus itu Yohanes Pembaptis yang dulu mati, kong so hidup ulang kaapa? Ada harus dia bole biking mujizat pe banya itu!”</verse>
				<verse number="15">Ada laeng lagi yang bilang, “Dia itu nabi Elia!” Turus ada lagi yang bilang, “Dia itu nabi laeng yang kase turus Tuhan Allah pe pasáng, sama deng nabi-nabi yang dulu.”</verse>
				<verse number="16">Waktu raja Herodes dengar orang-orang bacarita itu, dia bilang bagini, “Pasti Dia itu Yohanes Pembaptis, yang kita so potong dia pe kapala. Skarang dia so hidup ulang!”</verse>
				<verse number="17">Raja Herodes bilang bagitu, barang tempo hari dia yang suru tangka pa Yohanes, kong ika deng rante, turus kase maso di penjara. Dia biking bagitu karna masala Herodias. Dia pe carita bagini: raja Herodes ambe pa Herodias kong kase jadi dia pe bini. Padahal, Herodias so kawing deng Filipus, raja Herodes pe sudara sandiri.</verse>
				<verse number="18">Kong Yohanes togor ulang-ulang pa raja Herodes, dia bilang bagini, “Bapa so langgar Tuhan Allah pe aturan karna bapa so ambe bapa pe ipar kong kase jadi bapa pe bini.”</verse>
				<verse number="19">Waktu Herodias dengar bagitu, dia simpang hati pa Yohanes, kong dia biking rencana mo bunu pa Yohanes. Tapi Herodias bolong dapa slak,</verse>
				<verse number="20">barang raja suru tentara jaga bae-bae pa Yohanes di penjara. Raja Herodes tako pa Yohanes, karna dia tau, Yohanes itu orang yang hidup butul deng hati bersi pa Tuhan Allah pe muka. Karna itu, dia tahang pa Yohanes. Biar raja pe hati tara sanang, tapi tiap kali dia dengar Yohanes bicara, dia suka dengar.</verse>
				<verse number="21">Satu kali bagini, Herodias dapa slak mo balas dia pe hati saki pa Yohanes. Waktu itu raja Herodes ada biking dia pe pesta ulang taong, kong dia undang dia pe pejabat-pejabat, komandan-komandan deng orang-orang penting laeng di daera Galilea.</verse>
				<verse number="22">Sementara pesta, Herodias pe ana parampuang maso kong manari. Dia manari bagus skali, sampe raja deng dia pe tamu-tamu me sanang. Kong raja pangge pa Herodias pe ana itu. Raja bilang pa dia bagini, “Ngana mo minta apa, bilang kamari pa kita, nanti kita kase!”</verse>
				<verse number="23">Turus raja Herodes bajanji sampe basumpa pa ana parampuang itu, dia bilang, “Apa saja yang ngana minta, pasti kita kase. Biar kita pe kerajaan stenga lagi, kita kase.”</verse>
				<verse number="24">Pe dengar raja bilang bagitu, ana parampuang itu pigi pa dia pe mama Herodias kong tanya bagini, “Mama, kita mo minta apa pa raja?” Dia pe mama jawab, “Ngana minta Yohanes Pembaptis pe kapala.”</verse>
				<verse number="25">Turus ana itu capat-capat bale ulang pa raja Herodes, kong dia bilang bagini, “Kita minta Yohanes Pembaptis pe kapala, taru di baki skarang!”</verse>
				<verse number="26">Waktu raja Herodes dengar apa yang ana parampuang itu minta, dia pe hati jadi susa skali. Tapi karna dia so basumpa pa ana parampuang itu di dia pe tamu-tamu pe muka, jadi mau tara mau dia so tara bisa tolak ana itu pe mau.</verse>
				<verse number="27">Karna itu, raja Herodes langsung parenta pa dia pe ana bua satu la pigi di penjara kong potong Yohanes pe kapala. Turus orang itu pigi potong Yohanes pe kapala.</verse>
				<verse number="28">Turus orang itu taru Yohanes pe kapala di baki kong kase pa ana parampuang itu. Turus ana itu kase lagi pa dia pe mama.</verse>
				<verse number="29">Bagitu Yohanes pe murit-murit dapa dengar, Herodes so potong Yohanes pe kapala, dorang datang ambe dia pe mayat kong pi kubur.</verse>
				<verse number="30">Yesus pe murit-murit yang Dia so utus itu bale kong bakumpul sama-sama deng Dia. Turus dorang kase tau pa Yesus samua yang dorang so biking deng yang dorang so kase ajar.</verse>
				<verse number="31">Tapi waktu itu orang yang datang deng yang pigi talalu banya, sampe Yesus deng Dia pe murit-murit so tarada kesempatan mo makang. Jadi Yesus bilang pa Dia pe murit-murit, “Mari suda torang pigi di tampa yang sunyi la torang bisa baistrahat sadiki!”</verse>
				<verse number="32">Jadi Yesus deng Dia pe murit-murit nae di parau kong pigi di tampa yang jao dari kampong supaya dorang bole basandiri di situ.</verse>
				<verse number="33">Tapi orang banya dapa lia dorang barangkat, deng dorang tau tampa yang Yesus deng Dia pe murit-murit mo pigi. Jadi orang-orang dari samua kampong pigi di tampa itu. Dorang bajalang kaki capat-capat, kong dorang kamuka sampe di tampa yang Yesus deng Dia pe murit-murit pigi.</verse>
				<verse number="34">Waktu Yesus turung dari parau, Dia lia pe banya skali orang ada tunggu pa Dia di situ. Dia rasa kasiang skali pa dorang, barang dorang sama deng domba yang tara gembala untuk jaga pa dorang. Di situ, Yesus mulai mangajar pa dorang tentang banya hal.</verse>
				<verse number="35">Waktu so mo malam, Yesus pe murit-murit datang pa Dia, kong bilang, “Guru, tampa ini jao dari kampong, deng so mo malam.</verse>
				<verse number="36">Jadi lebe bae Guru suru pa orang banya ini pigi suda, la dorang bili makanang di kampong-kampong yang paling dekat dari sini.”</verse>
				<verse number="37">Tapi Yesus bilang pa dorang bagini, “Ngoni yang musti kase makang pa dorang!” Dorang jawab pa Yesus, “Ampun, orang pe banya bagini! Torang musti karja deng bulan-bulan dulu baru torang bisa dapa doi untuk bili dorang pe makanang bagitu banya!”</verse>
				<verse number="38">Yesus bilang pa dorang, “Ngoni bawa roti ada barapa banya? Coba priksa!” Abis priksa, dorang bilang pa Yesus, “Roti ada lima deng ikang ada dua.”</verse>
				<verse number="39">Turus Yesus suru orang banya itu samua dudu bakelompok-kelompok di atas rumpu.</verse>
				<verse number="40">Dorang dudu bakelompok-kelompok, ada yang saratus orang, ada yang lima pulu orang.</verse>
				<verse number="41">Abis itu, Yesus ambe roti lima deng ikang dua itu, kong Dia mangada ka atas di langit kong bilang tarimakasi pa Tuhan Allah. Turus, Dia pela-pela roti, kong Dia kase pa murit-murit, la dorang kase bage-bage pa samua orang yang ada di situ. Bagitu lagi deng ikang dua itu, Dia kase bage-bage pa dorang samua.</verse>
				<verse number="42">Dorang samua makang sampe kanyang.</verse>
				<verse number="43">Pe abis makang, Yesus pe murit-murit kumpul roti deng ikang yang talebe, ada dua blas karanjang ponong.</verse>
				<verse number="44">Yang makang roti hari itu, ada lima ribu orang laki-laki.</verse>
				<verse number="45">Abis itu, Yesus langsung suru Dia pe murit-murit nae di parau, la pigi kamuka di kampong Betsaida yang di sabla talaga. Sementara itu, Dia suru orang banya itu pulang.</verse>
				<verse number="46">Waktu orang banya itu so pulang, Yesus nae di bukit untuk berdoa.</verse>
				<verse number="47">Waktu so malam, Yesus pe murit-murit yang nae parau itu so di tenga-tenga talaga, tapi Yesus masi tinggal sandiri di darat.</verse>
				<verse number="48">Yesus lia Dia pe murit-murit so tara poha bapanggayung, barang angin kancang batiop dari muka. Pe amper siang Yesus datang pa dorang, Dia bajalang di atas aer. Dia pe maksut mo lewat pa dorang,</verse>
				<verse number="49">tapi waktu dorang lia Yesus bajalang di atas aer, dorang kira Dia itu setang kong dorang babataria</verse>
				<verse number="50">karna dorang tako skali. Tapi Yesus langsung bilang pa dorang bagini, “Tenang, jang tako, ini Kita!”</verse>
				<verse number="51">Turus Yesus nae pa dong pe parau, kong angin me todo. Kong dorang samua herang skali.</verse>
				<verse number="52">Barang, biar dorang so lia Yesus kase makang orang banya, tapi dorang masi bolong mangarti sapa Dia karna dorang pe hati karas.</verse>
				<verse number="53">Bagitu Yesus deng Dia pe murit-murit sampe di sabla talaga, dorang balabu di daera Genesaret.</verse>
				<verse number="54">Pe turung dari parau, orang banya langsung kanal itu Yesus.</verse>
				<verse number="55">Dorang samua lari di samua tampa di daera itu, turus bawa orang-orang yang saki pa Yesus di atas dorang pe tikar, di mana saja dorang dapa dengar Dia ada.</verse>
				<verse number="56">Di mana saja Yesus pigi, di kampong-kampong, di kota-kota, sampe di pedalaman me, dorang taru orang-orang saki di tampa rame yang Yesus mo lewat. Dorang bamohon pa Dia supaya kase ijin pa orang-orang saki la dorang pegang pa Dia, biar cuma pa Dia pe ujung juba saja. Jadi samua orang saki yang bapegang pa Dia jadi sembu.</verse>
			</chapter>
			<chapter number="7">
				<verse number="1">Satu kali bagini, ada satu rombongan pemimpin agama Yahudi datang pa Yesus dari kota Yerusalem. Dorang itu dari aliran fanatik yang pe nama Farisi, deng guru-guru agama Yahudi yang ahli lima kitab Musa.</verse>
				<verse number="2">Dorang dapa lia Yesus pe murit-murit makang tapi tara kase bersi tangan dulu iko aturan yang dorang pe orang tua dulu-dulu so ajar.</verse>
				<verse number="3">Barang, orang-orang dari aliran Farisi, sama deng orang-orang Yahudi yang laeng, dorang pegang aturan agama kuat skali. Kalu mo dudu makang, dorang kase bersi tangan iko dorang pe orang tua dulu-dulu pe ajaran supaya Tuhan lia halal. Kalu tara cuci tangan bagitu, dong tara bisa makang.</verse>
				<verse number="4">Bagitu lagi kalu dorang pulang dari pasar, dorang tara bisa makang kalu bolong ‘biking bersi diri’ iko dorang pe aturan. Ada lagi aturan laeng yang dorang masi pegang kuat, sama deng aturan mo cuci galas, tampayang deng barang-barang yang laeng.</verse>
				<verse number="5">Jadi, orang-orang Yahudi dari aliran Farisi deng guru-guru agama itu batanya pa Yesus bagini, “Bikiapa kong Bapa pe murit-murit tara iko aturan dari torang pe orang tua dulu-dulu? Dorang makang tara kase bersi tangan dulu. Itu tara halal pa Tuhan Allah pe muka!”</verse>
				<verse number="6">Yesus bilang pa dorang, “Ee, ngoni orang-orang munafik! Apa yang Tuhan Allah bilang dulu pa nabi Yesaya tentang ngoni itu so jadi, bagini, ‘Bangsa ini puji pa Kita cuma deng dong pe mulu, tapi dong pe hati jao dari Kita.</verse>
				<verse number="7">Tara guna dorang puji pa Kita, barang yang dorang ajar pa orang-orang cuma iko manusia pe aturan.’</verse>
				<verse number="8">Nabi Yesaya bilang bagitu, itu ngoni suda. Ngoni tara pusing deng Tuhan Allah pe parenta-parenta, tapi manusia pe aturan ngoni iko.”</verse>
				<verse number="9">Yesus bicara lagi pa dorang, “Ngoni pintar skali kase balakang Tuhan Allah pe parenta-parenta karna cuma iko ngoni pe orang tua dulu-dulu pe aturan.</verse>
				<verse number="10">Dulu nabi Musa parenta bagini, ‘Ngoni musti hormati ngoni pe papa deng ngoni pe mama’. Deng, ‘Sapa yang bicara kasar pa dia pe papa deng dia pe mama, dia musti dapa hukuman mati.’</verse>
				<verse number="11">Tapi ngoni ajar orang, apa yang dorang mau kase untuk tolong pa dorang pe papa atau dorang pe mama itu, jang dong kase, tapi biking jadi persembahan pa Tuhan Allah.</verse>
				<verse number="12">Ngoni ajar bagitu, sama deng ngoni bilang dorang tara perlu mo tolong pa dong pe papa atau dong pe mama.</verse>
				<verse number="13">Ngoni ajar macam bagitu, itu sama deng ngoni tara iko Tuhan Allah pe parenta, tapi ngoni cuma iko ngoni pe aturan sandiri yang ngoni kase turus pa orang laeng. Kong ada banya lagi ngoni pe aturan yang ngoni biking sama deng ini.”</verse>
				<verse number="14">Abis itu Yesus pangge ulang orang banya kong bilang pa dorang bagini, “Dengar bae-bae yang Kita bilang ini supaya ngoni mangarti.</verse>
				<verse number="15">Apa yang maso di orang pe mulu, itu tara biking dia jadi berdosa pa Tuhan. Tapi apa yang kaluar dari orang pe mulu, itu yang biking dia jadi berdosa pa Tuhan.” [</verse>
				<verse number="16">Jadi, dengar bae-bae kong simpang di hati.]</verse>
				<verse number="17">Yesus deng Dia pe murit-murit kase tinggal orang banya itu kong maso di ruma satu. Turus Yesus pe murit-murit tanya tentang umpama yang Yesus bilang tadi pe arti.</verse>
				<verse number="18">Kong Yesus bilang pa dorang, “Jadi ngoni me tara mangarti itu pe arti? Ngoni pasti so tau, apa yang orang makang itu tara biking dia jadi berdosa pa Tuhan Allah, to?</verse>
				<verse number="19">Barang, makanang itu tara maso di hati, tapi maso di dalam puru, turus buang kaluar di kakus.” Deng bilang bagitu, Yesus pe maksut samua makanang itu halal.</verse>
				<verse number="20">Yesus bilang lagi, “Tapi kata-kata yang kaluar dari orang pe mulu, itu yang biking dia jadi berdosa.</verse>
				<verse number="21">Karna, dari manusia pe dalam hati, timbul samua yang jahat: pikiran yang jahat, baseks sabarang, bapancuri, bunu orang,</verse>
				<verse number="22">baku suka deng orang yang bukang dia pe laki atau dia pe bini, golojo orang pe barang, kalakuang jahat, putar bale, napsu tara bae, mangiri, kase tara bae orang pe nama, sombong deng suka malawang.</verse>
				<verse number="23">Samua yang jahat itu timbul dari orang pe mau di dalam hati, jadi kalu orang itu so iko, itu yang biking dia jadi berdosa.”</verse>
				<verse number="24">Turus Yesus deng Dia pe murit-murit kase tinggal tampa itu, kong pigi di daera yang dekat kota Tirus. Yesus langsung maso di dalam ruma, karna Dia tara mau orang tau Dia ada di situ. Tapi biar bagitu me orang dapa tau Yesus ada di situ.</verse>
				<verse number="25">Ada ibu satu, dia bukang orang Yahudi. Dia lahir di daera Siria dekat kota Fenisia. Dia pe ana parampuang ada kemasukan setang. Bagitu ibu itu dapa dengar Yesus datang, dia langsung pigi kong berlutut pa Yesus pe muka. Turus dia bamohon pa Yesus la Yesus user setang yang maso pa dia pe ana.</verse>
				<verse number="26"></verse>
				<verse number="27">Tapi Yesus bilang pa ibu itu, “Biar Kita tolong dulu pa orang-orang Yahudi. Barang, kalu Kita tolong pa ngana kamuka, itu tara bagus, sama deng Kita ada ambe roti yang so sadia untuk ana-ana kong kase di anjing.”</verse>
				<verse number="28">Turus ibu itu bilang, “Butul, Bapa. Tapi anjing yang ada di bawa kolong meja me makang sisa-sisa makanang yang jatu dari ana-ana pe meja.”</verse>
				<verse number="29">Pe dengar bagitu, Yesus bilang pa ibu itu, “Yang ibu bilang itu butul. Jadi, pigi suda! Skarang setang so kaluar dari ibu pe ana.”</verse>
				<verse number="30">Abis dengar Yesus bilang itu, ibu itu pulang. Pe sampe di ruma, dia lia dia pe ana so tatidor di atas koi, karna setang itu so kaluar.</verse>
				<verse number="31">Abis itu, Yesus deng Dia pe murit-murit kase tinggal daera Tirus, iko di kota Sidon. Dorang pigi di talaga Galilea, di daera Dekapolis.</verse>
				<verse number="32">Di situ ada satu orang, dia pongo deng mou. Orang-orang bawa dia pa Yesus, dorang bamohon supaya Yesus taru tangan di atas pa dia la dia sembu.</verse>
				<verse number="33">Turus Yesus bawa pa orang itu la kase jao dari orang banya supaya cuma dorang dua di situ. Abis itu, Yesus kase maso Yesus pe jari pa orang itu pe talinga dua-dua. Kong, Yesus luda pa Yesus pe jari kong raba orang itu pe lida.</verse>
				<verse number="34">Abis itu, Yesus mangada ka atas di langit, Dia hela napas, turus bilang bagini, “Efata!” Efata pe arti, ‘Tabuka suda’.</verse>
				<verse number="35">Kong orang itu langsung bisa dapa dengar, deng dia so bisa bicara deng jelas.</verse>
				<verse number="36">Abis itu, Yesus larang pa orang-orang yang ada di situ, jang kase carita pa orang laeng. Tapi lebe Dia larang pa dorang, dorang lebe tamba kase carita pa orang-orang.</verse>
				<verse number="37">Orang-orang yang dengar carita itu, dorang herang deng kage skali kong dorang bilang, “Samua yang Dia biking itu bagus skali! Dia biking orang yang pongo bisa dengar, deng orang yang mou bisa bicara!”</verse>
			</chapter>
			<chapter number="8">
				<verse number="1">Waktu itu, ada lagi orang banya yang bakumpul pa Yesus. Kong karna dorang pe makanang so abis, Yesus pangge Dia pe murit-murit, kong bilang bagini,</verse>
				<verse number="2">“Kita rasa kasiang pa orang banya ini. So tiga hari dorang ada deng Kita, kong dong pe makanang so tarada.</verse>
				<verse number="3">Kalu Kita suru dorang pulang deng puru kosong, kage kong dong smaput di jalang, barang dorang ini ada yang datang dari jao.”</verse>
				<verse number="4">Pas dorang dengar bagitu, Yesus pe murit-murit bilang bagini, “Guru, tampa ini jao dari kampong, jadi bagimana torang mo kase makang pa dorang samua?”</verse>
				<verse number="5">Yesus tanya pa dorang, “Ngoni pe roti ada barapa?” Dorang jawab, “Ada tuju”.</verse>
				<verse number="6">Turus Yesus suru orang banya itu dudu di tana. Abis itu, Dia ambe roti tuju itu, Dia bilang tarimakasi pa Tuhan Allah. Dia pela-pela roti itu kong kase pa Dia pe murit-murit, turus dorang kase bage-bage pa orang banya itu.</verse>
				<verse number="7">Pa dorang ada lagi ikang kacil babarapa ekor. Yesus ambe ikang itu kong bilang tarimakasi pa Tuhan Allah. Abis itu, Yesus suru pa Dia pe murit-murit kase bage-bage ikang pa orang banya itu.</verse>
				<verse number="8">Kong dorang samua makang sampe kanyang. Abis itu Yesus pe murit-murit kumpul makanang yang talebe. Dia pe banya ada tuju karanjang ponong.</verse>
				<verse number="9">Orang-orang yang makang waktu itu, ada kira-kira ampa ribu orang. Abis dorang makang, Yesus suru dorang samua pulang.</verse>
				<verse number="10">Kong Yesus deng Dia pe murit-murit langsung nae di parau, dong pigi di daera yang pe nama Dalmanuta.</verse>
				<verse number="11">Turus, orang-orang Yahudi dari aliran Farisi datang baku tanya jawab deng Yesus la mo cari-cari Yesus pe sala. Jadi dorang minta Yesus biking mujizat, supaya kata, dorang tau Yesus itu dari Tuhan Allah.</verse>
				<verse number="12">Pe dengar itu, Yesus hela napas panjang kong bilang bagini, “Bikiapa kong orang-orang yang hidup skarang ini mo minta mujizat supaya tau Kita dari Tuhan Allah? Kita bilang pa ngoni e, Kita sama skali tara akan kase tunju mujizat apa-apa pa orang-orang yang hidup skarang ini.”</verse>
				<verse number="13">Turus Yesus kase tinggal pa dorang. Dia nae ulang di parau sama-sama deng Dia pe murit-murit kong pigi di talaga pe sabla.</verse>
				<verse number="14">Waktu itu, Yesus deng Dia pe murit-murit lupa bawa roti. Yang ada pa dorang cuma roti satu biji yang ada di parau.</verse>
				<verse number="15">Kong Yesus bilang pa dorang, “Ngoni musti ati-ati deng orang Yahudi dari aliran Farisi pe ragi deng raja Herodes pe ragi.”</verse>
				<verse number="16">Tapi Yesus pe murit-murit tara mangarti kong baku bilang bagini, “Ee, Guru bilang bagitu, barang torang tara ada roti.”</verse>
				<verse number="17">Tapi Yesus dapa tau apa yang dorang ada baku bilang itu, jadi Dia bilang pa dorang, “Ngoni kira Kita bicara bagitu barang ngoni tara bawa roti? Wah, berarti ngoni masi kurang percaya pa Kita!</verse>
				<verse number="18">Ngoni ada mata, bikiapa kong ngoni tara bisa lia apa yang Kita so biking? Ngoni me ada talinga, bikiapa kong ngoni tara bisa dengar apa yang Kita so bilang? Ka, ngoni so lupa?</verse>
				<verse number="19">Ngoni musti so mangarti! Karna ngoni pasti masi inga waktu Kita pela-pela roti lima untuk kase makang lima ribu orang. Waktu itu, dia pe talebe ada barapa karanjang yang ngoni kumpul?” Dorang jawab, “Dua blas karanjang.”</verse>
				<verse number="20">Yesus tanya lagi pa dorang, “Kong waktu Kita kase makang ampa ribu orang deng roti tuju itu, dia pe talebe ada barapa karanjang yang ngoni kumpul waktu itu?” Dorang jawab, “Tuju karanjang.”</verse>
				<verse number="21">Kong Yesus bilang pa dorang ulang, “Kong kalu bagitu, ngoni musti percaya pa Kita, kong tara usa ngoni hawater deng makanang itu.”</verse>
				<verse number="22">Waktu Yesus deng Dia pe murit-murit sampe di Betsaida, ada babarapa orang bawa orang buta satu pa Yesus. Dorang bamohon pa Yesus la Yesus taru Dia pe tangan pa orang itu supaya dia sembu.</verse>
				<verse number="23">Yesus pegang orang buta itu pe tangan kong bawa pa dia kaluar dari kampong itu, supaya jao dari orang banya. Abis itu, Yesus luda orang buta itu pe mata deng taru Dia pe tangan pa orang itu. Turus Yesus tanya pa Dia, “Ngana so bole lia apa-apa?”</verse>
				<verse number="24">Turus orang itu lia di muka kong bilang bagini, “Kita so dapa lia orang bajalang tapi sama deng pohong-pohong yang bajalang.”</verse>
				<verse number="25">Yesus taru ulang Dia pe tangan pa orang itu pe mata, turus orang itu bole dapa lia samua deng jelas.</verse>
				<verse number="26">Abis itu Yesus bilang pa orang itu, “Ngana pulang suda pa ngana pe ruma, tapi jang ngana bale lagi di kampong itu.”</verse>
				<verse number="27">Abis itu, Yesus deng Dia pe murit-murit pigi di kampong-kampong di dekat kota Kaisarea Filipi. Di tenga jalang, Yesus batanya pa Dia pe murit-murit itu bagini, “Yang ngoni dengar, orang-orang jaga bilang Kita ini sapa?”</verse>
				<verse number="28">Dorang jawab, “Ada yang bilang Guru itu Yohanes Pembaptis, yang laeng bilang nabi Elia, atau satu dari nabi-nabi laeng yang jaga kase turus Tuhan Allah pe pasáng.”</verse>
				<verse number="29">Yesus bale tanya pa dorang, “Kalu menurut ngoni, Kita ini sapa?” Petrus jawab, “Guru itu suda Mesias, Raja yang Tuhan Allah janji mo kase slamat pa manusia!”</verse>
				<verse number="30">Kong Yesus larang karas pa dorang supaya dong jang kase tau pa sapa saja tentang Dia.</verse>
				<verse number="31">Mulai waktu itu, Yesus kase tau pa Dia pe murit-murit, nanti Anak Manusia yang dari sorga musti dapa banya siksa, kong dapa tolak dari tua-tua Yahudi, imam-imam kapala, deng guru-guru agama Yahudi yang ahli lima kitab Musa. Dorang mo bunu pa Dia, tapi di hari ketiga, Dia hidup ulang.</verse>
				<verse number="32">Samua itu Yesus bilang turus tarang. Tapi Petrus hela pa Yesus pa dia pe pinggir kong togor, “Guru, jang bilang bagitu. Masa Guru menderita sampe mati.”</verse>
				<verse number="33">Turus Yesus babale lia pa Dia pe murit-murit kong togor pa Petrus, “Badiam ngana. Ngana pe bicara sama deng Iblis pe bicara. Barang, ngana cuma pikir apa yang manusia pikir, bukang apa yang Tuhan Allah pikir.”</verse>
				<verse number="34">Turus Yesus pangge pa Dia pe murit-murit deng orang banya itu, kong Yesus bilang pa dorang, “Sapa yang mo iko pa Kita, dia tara bole iko dia pe mau. Dia musti siap menderita sampe mati karna iko pa Kita, itu sama deng dia pikul dia pe salib untuk iko pa Kita.</verse>
				<verse number="35">Barang, sapa yang mo hidup cuma untuk dia pe diri sandiri, dia itu akan mati tapisa deng Tuhan Allah slama-lamanya. Tapi sapa yang kase dia pe hidup karna dia iko pa Kita deng karna dia kase tau Kabar Bae dari Tuhan Allah, dia itu yang mo dapa hidup deng Tuhan Allah slama-lamanya.</verse>
				<verse number="36">Tarada dia pe untung to, kalu satu orang dapa samua harta di dunia ini, tapi dia tara dapa hidup deng Tuhan Allah slama-lamanya.</verse>
				<verse number="37">Karna, tarada yang bole dia kase untuk dapa hidup deng Tuhan Allah slama-lamanya.</verse>
				<verse number="38">Orang-orang yang hidup skarang ini tara setia iko pa Tuhan Allah. Dorang lebe suka biking dosa. Kalu ada orang yang iko pa Kita deng Kita pe ajaran kong malu pa dorang itu, nanti Kita Anak Manusia me malu mo bilang, Kita kanal pa orang itu waktu Kita datang ulang deng Kita pe Bapa pe kuasa yang luar biasa, sama-sama deng malaekat-malaekat yang kudus.”</verse>
			</chapter>
			<chapter number="9">
				<verse number="1">Yesus bilang lagi pa dorang, “Dengar bae-bae yang Kita bilang pa ngoni. Dari antara ngoni yang ada di sini, ada yang tara akan mati sebelum dorang lia Tuhan Allah Berkuasa sebagai Raja deng Dia pe kuasa yang basar.”</verse>
				<verse number="2">Pe lewat anam hari, Yesus bawa pa Petrus, Yakobus, deng Yohanes, dorang sama-sama nae di gunung satu yang tinggi. Di situ tarada orang laeng. Kong dorang lia Yesus pe rupa so beruba jadi laeng.</verse>
				<verse number="3">Dia pe baju jadi puti mangkilat. Di dunia ini tarada satu orang yang bisa biking pakeang yang puti bersi sama deng itu.</verse>
				<verse number="4">Kage-kage, dorang dapa lia nabi Elia deng nabi Musa ada bacarita deng Yesus.</verse>
				<verse number="5">Pe lia itu, Petrus bilang pa Yesus, “Guru, torang sanang skali ada di sini! Jadi lebe bae torang tiga kase badiri tenda kacil tiga: satu untuk Guru, satu untuk nabi Musa, deng satu lagi untuk nabi Elia.”</verse>
				<verse number="6">Petrus bilang bagitu, karna dia so tara tau mo bilang apa. Barang, dorang tiga tako skali.</verse>
				<verse number="7">Turus, awan turung tutu pa dorang. Kong, dorang dengar dari dalam awan itu ada suara yang bilang bagini, “Ini Kita pe Anak yang Kita sayang. Dengar suda pa Dia!”</verse>
				<verse number="8">Kage-kage, waktu dorang balia kasana-kamari, so tara lia orang laeng lagi di situ deng dorang, cuma tinggal Yesus sandiri saja.</verse>
				<verse number="9">Turus, waktu dorang sementara turung dari gunung itu, Yesus pasáng pa dorang bagini, “Jang dulu ngoni kase carita pa sapa-sapa, apa yang ngoni so lia tadi e. Nanti kalu Anak Manusia yang dari sorga so mati kong so hidup ulang, baru ngoni bole kase carita.”</verse>
				<verse number="10">Jadi dorang tara kase carita pa sapa-sapa, tapi waktu dong tiga sandiri, dorang baku tanya apa yang Yesus pe maksut “mati kong hidup ulang.”</verse>
				<verse number="11">Turus dorang tanya pa Yesus bagini, “Bikiapa kong guru-guru agama yang ahli lima kitab Musa bilang, nabi Elia musti datang lebe kamuka dari Mesias, Raja yang Tuhan Allah janji mo kase slamat pa manusia?”</verse>
				<verse number="12">Yesus bilang pa dorang bagini, “Memang, nabi Elia itu akan datang kamuka supaya kase siap samua-samua. Tapi ada lagi tatulis, to? Anak Manusia yang dari sorga akan banya menderita deng akan dapa tolak.</verse>
				<verse number="13">Tapi dengar bae-bae yang Kita bilang ini, orang yang sama deng nabi Elia itu so datang, kong orang-orang biking siksa pa dia iko dorang pe mau, sama deng yang so tatulis di Kitab Suci tentang dia.”</verse>
				<verse number="14">Waktu Yesus, Petrus, Yakobus deng Yohanes bale pa murit-murit yang laeng, dorang lia banya orang bakumpul pa murit-murit itu. Guru-guru agama Yahudi yang ahli lima kitab Musa ada baku malawang deng murit-murit itu.</verse>
				<verse number="15">Bagitu orang banya dapa lia pa Yesus, dorang kage kong ka sana capat-capat pa Dia.</verse>
				<verse number="16">Yesus tanya pa dorang bagini, “Ngoni baku malawang apa deng guru-guru agama Yahudi yang ahli lima kitab Musa?”</verse>
				<verse number="17">Ada satu dari orang banya itu bilang, “Guru, tadi kita ada bawa kita pe ana laki-laki pa Guru, barang setang ada maso pa dia kong dia jadi mou.</verse>
				<verse number="18">Tiap kali setang maso pa dia, setang itu banting pa dia di tana, sampe dia pe gabu-gabu me kaluar dari mulu, deng dia pe gigi bababunyi, kong dia pe badan takancing. Kita so minta tolong pa Guru pe murit-murit supaya user setang itu dari kita pe ana, tapi dorang tara mampo.”</verse>
				<verse number="19">Kong Yesus bilang pa dorang bagini, “Bukang maeng ngoni orang-orang skarang ini yang tara percaya! Barapa lama lagi Kita musti sama-sama deng ngoni? Deng sampe barapa lama lagi Kita musti basabar deng ngoni? Bawa suda ana itu kamari!”</verse>
				<verse number="20">Turus dorang bawa ana itu pa Yesus. Bagitu setang itu lia pa Yesus, setang itu langsung goyang pa ana itu sampe tabanting di tana kong tataguling. Deng dia pe gabu-gabu me kaluar dari mulu.</verse>
				<verse number="21">Turus Yesus tanya pa ana itu pe papa, “So barapa lama dia jadi bagini?” Ana itu pe papa jawab, “Dia jadi bagini dari kacil.</verse>
				<verse number="22">Baru setang itu me, laeng kali jaga bawa pa dia dalam api, laeng kali di dalam aer, mo kase mati pa dia. Jadi kalu Guru dapa kase sembu, tolong, deng kasiang pa torang.”</verse>
				<verse number="23">Tapi Yesus bilang bagini, “Jang ngana bilang ‘kalu Kita dapa kase sembu!’ Samua bisa jadi kalu orang percaya pa Kita!”</verse>
				<verse number="24">Turus ana itu pe papa langsung bilang kuat-kuat bagini, “Tuhan, kita percaya, tapi masi kurang. Jadi tolong pa kita la kita lebe percaya lagi.”</verse>
				<verse number="25">Yesus lia orang banya so mulai datang bakumpul pa Dia di situ, jadi Dia parenta deng karas pa setang yang ada maso pa ana itu bagini, “Woe setang yang biking orang jadi mou deng pongo. Ngana kaluar dari ana ini deng jang maso lagi pa dia!”</verse>
				<verse number="26">Turus setang itu kaluar iko bataria deng goyang-goyang pa ana itu. Waktu setang itu kaluar, ana itu so tara bagará lagi, sama deng orang mati, kong orang banya yang ada di situ bilang bagini, “Ya, dia so mati!”</verse>
				<verse number="27">Tapi Yesus pegang ana itu pe tangan deng kase bangun pa dia, kong ana itu bangun langsung badiri.</verse>
				<verse number="28">Abis itu, Yesus deng Dia pe murit-murit maso di ruma. Waktu Yesus deng Dia pe murit-murit sandiri di situ, Dia pe murit-murit tanya pa Dia, “Bikiapa kong torang tara bisa user setang itu, e?”</verse>
				<verse number="29">Yesus bilang pa dorang, “Setang macam itu bisa kaluar cuma deng berdoa.”</verse>
				<verse number="30">Yesus deng Dia pe murit-murit pigi dari situ kong kase turus dorang pe perjalanan iko di daera Galilea. Yesus tara mau orang laeng tau Dia ada di situ,</verse>
				<verse number="31">karna Dia ada mangajar pa Dia pe murit-murit. Dia bilang pa Dia pe murit-murit bagini, “Nanti Anak Manusia yang dari sorga mo dapa serakan pa orang-orang, kong mo dapa bunu, tapi mo hidup ulang di hari ketiga.”</verse>
				<verse number="32">Yesus pe murit-murit tara mangarti apa yang Yesus bilang itu, tapi dorang tara barani tanya pa Dia.</verse>
				<verse number="33">Yesus deng Dia pe murit-murit sampe di kota Kapernaum. Waktu dorang sampe di ruma, Yesus tanya pa dorang, “Tadi waktu masi di tenga jalang, ngoni bacarita apa?”</verse>
				<verse number="34">Dorang samua badiam, karna di tenga jalang dorang ada baku malawang sapa yang jadi orang yang paling hebat dari dorang samua.</verse>
				<verse number="35">Yesus dudu kong pangge pa Dia pe dua blas murit itu, turus Dia bilang bagini, “Sapa yang suka mo jadi orang yang paling hebat pa Tuhan Allah pe muka, dia musti jadi sama deng orang yang paling tara penting di dunia ini, kong dia lagi musti jadi sama deng orang yang biasa-biasa saja yang layani pa samua orang.”</verse>
				<verse number="36">Turus Yesus ambe ana kacil satu kong kase badiri ana itu pa dorang pe tenga-tenga. Yesus polo ana itu, deng Dia bilang pa dorang bagini,</verse>
				<verse number="37">“Sapa yang tarima pa orang biasa-biasa saja sama deng ana kacil ini karna orang itu percaya pa Kita, itu sama deng dia so tarima pa Kita. Deng bukang cuma tarima pa Kita, tapi dia me so tarima pa Tuhan Allah yang utus pa Kita.”</verse>
				<verse number="38">Yohanes kase tau pa Yesus bagini, “Guru, torang lia ada satu orang user setang pake Guru pe nama. Turus torang larang pa dia, barang dia itu bukang torang pe tamang.”</verse>
				<verse number="39">Tapi Yesus bilang pa dorang bagini, “Jang ngoni larang pa dia! Barang, sapa yang biking mujizat pake Kita pe nama, tara mungkin dia mo bale langsung biking busu Kita pe nama.</verse>
				<verse number="40">Sapa yang tara malawang pa torang, dia itu torang pe tamang.</verse>
				<verse number="41">Jadi ngoni inga bae-bae: sapa yang bantu pa ngoni karna ngoni iko pa Kristus, biar dia cuma kase ngoni aer satu galas saja, orang yang bantu itu pasti dapa upah dari Tuhan.”</verse>
				<verse number="42">Yesus bilang lagi pa dorang bagini, “Kalu ada orang yang biking sampe orang biasa-biasa sama deng ana kacil ini jadi tara percaya pa Kita lagi, lebe bae ika orang itu pe leher deng gantong batu basar satu pa dia, kong buang pa dia di dalam laut.</verse>
				<verse number="43">Kalu ngoni pe tangan sabla biking sampe ngoni jadi berdosa, potong suda ngoni pe tangan itu! Karna lebe bae ngoni maso sorga cuma deng tangan sabla, daripada ngoni pe dua tangan lengkap tapi ngoni maso di neraka, dalam api yang tara perna mati.</verse>
				<verse number="44">[Di neraka, gai tara mati. Deng dia pe api me tara mati-mati.]</verse>
				<verse number="45">Bagitu lagi, kalu gara-gara ngoni pe kaki sabla sampe ngoni jadi berdosa, lebe bae ngoni potong suda ngoni pe kaki itu. Barang, lebe bae maso sorga cuma deng kaki sabla daripada ada dua kaki lengkap kong ngoni maso neraka.</verse>
				<verse number="46">[Di neraka, gai tara mo mati. Deng dia pe api me tara mati-mati.]</verse>
				<verse number="47">Kalu gara-gara ngoni pe mata sabla biking ngoni jadi berdosa sampe jadi tara percaya lagi, cungkel suda ngoni pe mata itu. Karna lebe bae ngoni maso di Tuhan Allah pe tampa Berkuasa sebagai Raja cuma deng mata sabla, daripada ada dua mata kong Tuhan Allah buang pa ngoni di neraka.</verse>
				<verse number="48">Di neraka, gai tara mati. Deng dia pe api me tara mati-mati.</verse>
				<verse number="49">Ambe conto, orang taru garam di daging la tahang lama. Bagitu me, Tuhan Allah tes pa samua orang supaya dorang pe percaya pa Tuhan itu jadi lebe sunggu-sunggu deng tahang lama.</verse>
				<verse number="50">Ngoni yang iko pa Kita musti ada guna sama deng garam. Garam pe guna untuk biking makanang jadi sadap, tapi kalu garam itu so jadi tawar, so tara mungkin lagi mo barasa garam. Bagitu lagi deng ngoni pe hidup di dunia ini, musti ada dia pe guna untuk orang di dunia ini deng ngoni me musti hidup baku bawa bae-bae satu deng yang laeng.”</verse>
			</chapter>
			<chapter number="10">
				<verse number="1">Abis itu, Yesus pigi di daera Yudea deng di daera kali Yordan pe sabla. Di situ me ada orang banya yang datang bakumpul pa Dia. Kong, Yesus mangajar pa dorang sama deng biasa Dia biking.</verse>
				<verse number="2">Turus babarapa orang Yahudi dari aliran fanatik yang pe nama Farisi datang pa Yesus untuk cari-cari Dia pe sala. Dorang tanya bagini, “Kalu mo iko torang pe aturan agama, bole ka tarada laki-laki yang so kawing cere dia pe bini?”</verse>
				<verse number="3">Tapi Yesus bale batanya pa dorang bagini, “Di Kitab Suci, nabi Musa parenta apa pa ngoni?”</verse>
				<verse number="4">Dorang bilang, “Nabi Musa kase bae laki-laki cere dia pe bini asal biking surat cere.”</verse>
				<verse number="5">Turus Yesus bilang pa dorang bagini, “Gara-gara ngoni pe hati karas saja, sampe nabi Musa ada tulis aturan bagitu!</verse>
				<verse number="6">Mulai dari pertama Tuhan Allah cipta dunia ini, Dia biking laki-laki deng parampuang.</verse>
				<verse number="7">Karna itu, laki-laki akan kase tinggal dia pe papa deng mama kong hidup satu deng dia pe bini,</verse>
				<verse number="8">supaya dorang dua jadi satu. Kong dorang dua ini tara hidup sandiri-sandiri lagi, tapi dorang so jadi satu.</verse>
				<verse number="9">Karna itu, apa yang Tuhan Allah so kase jadi satu, manusia tara bole kase cere.”</verse>
				<verse number="10">Pe abis bilang bagitu, Yesus deng Dia pe murit-murit maso di ruma. Di situ Yesus pe murit-murit tanya lagi pa Yesus tentang ajaran tadi.</verse>
				<verse number="11">Yesus bilang pa dorang bagini, “Sapa yang cere dia pe bini kong kawing ulang deng parampuang laeng, pa Tuhan pe muka dia so sala pa dia pe bini pertama karna dia baku suka deng orang yang bukang dia pe bini.</verse>
				<verse number="12">Bagitu lagi deng dia pe bini. Kalu dia cere dia pe laki kong kawing ulang deng laki-laki laeng, pa Tuhan pe muka dia so sala pa dia pe laki pertama karna dia baku suka deng orang yang bukang dia pe laki.”</verse>
				<verse number="13">Kong ada orang-orang bawa ana-ana kacil pa Yesus supaya Dia taru Dia pe tangan di atas pa dorang kong kase berdoa pa dorang. Tapi Dia pe murit-murit mara pa orang-orang itu.</verse>
				<verse number="14">Pe lia bagitu, Yesus mara kong bilang pa dorang, “Kase biar suda ana-ana itu datang pa Kita. Jang larang pa dorang, karna orang-orang yang tara sombong deng yang capat percaya sama deng ana-ana kacil ini, dorang itu yang kase dong pe diri pa Tuhan Allah la Dia Berkuasa sebagai Raja pa dorang pe hidup.</verse>
				<verse number="15">Inga bae-bae yang Kita mo bilang pa ngoni ini: sapa yang tara tarima pa Tuhan Allah sama deng ana kacil yang tara sombong, dia tara akan jadi Tuhan Allah pe umat yang Dia Berkuasa sebagai Raja pa dia pe hidup.”</verse>
				<verse number="16">Pe abis bilang bagitu, Yesus polo pa ana-ana itu. Kong Dia taru Dia pe tangan di atas pa dorang kong berkati pa dorang.</verse>
				<verse number="17">Waktu Yesus so mo bajalang lagi, ada satu orang lari-lari datang pa Yesus. Orang itu berlutut pa Yesus pe muka kong dia tanya, “Guru yang bae, kita musti biking apa supaya kita bole dapa hidup deng Tuhan Allah slama-lamanya?”</verse>
				<verse number="18">Yesus bilang pa dia, “Tara satu orang yang bae, cuma Tuhan Allah saja yang bae. Tapi bikiapa kong ngana bilang Kita bae?</verse>
				<verse number="19">Ngana tantu so tau to, Tuhan Allah pe parenta-parenta: jang bunu orang, jang baku suka deng orang pe laki atau orang pe bini, jang pancuri orang pe barang, jang jadi saksi tara butul, jang kase foya orang la ambe dong pe barang, deng ngana musti hormati ngana pe papa deng ngana pe mama!”</verse>
				<verse number="20">Turus orang itu bilang pa Yesus bagini, “Guru, samua parenta itu kita so biking mulai dari kita masi muda lagi.”</verse>
				<verse number="21">Yesus lia pa orang itu deng rasa kasiang, kong bilang pa dia, “Tapi masi ada satu yang ngana bolong biking. Ngana pigi suda kong jual samua ngana pe harta la kase dia pe doi itu pa orang-orang miskin. Kalu ngana biking bagitu, ngana dapa harta di sorga. Abis itu, kamari suda la iko pa Kita.”</verse>
				<verse number="22">Pe dengar Yesus bilang bagitu, orang itu langsung pe hati susa kong dia pigi deng hati sedi, barang dia pe harta banya skali.</verse>
				<verse number="23">Turus Yesus balia pa Dia pe murit-murit di kiri-kanan kong bilang bagini, “Pe susa skali orang kaya mo kase dia pe diri la Tuhan Allah Berkuasa sebagai Raja pa dia pe hidup.”</verse>
				<verse number="24">Pe dengar bagitu, Yesus pe murit-murit herang. Tapi Yesus bilang lagi, “Kita pe tamang-tamang yang Kita sayang! Pe susa skali orang mo kase dia pe diri la Tuhan Allah Berkuasa sebagai Raja pa dia pe hidup.</verse>
				<verse number="25">Masi lebe gampang unta satu ekor maso iko lobang jarum daripada orang kaya mo kase dia pe diri la Tuhan Allah Berkuasa sebagai Raja pa dia pe hidup.”</verse>
				<verse number="26">Pe dengar itu, Yesus pe murit-murit lebe tamba herang kong dorang baku bilang, “Ii, kalu bagitu, sapa yang bole slamat?”</verse>
				<verse number="27">Yesus haga pa dorang kong bilang, “Manusia tara mungkin mo kase slamat dia pe diri sandiri. Cuma Tuhan Allah saja yang bole kase slamat pa manusia, karna untuk Tuhan Allah apa saja bisa jadi.”</verse>
				<verse number="28">Turus Petrus bilang bagini, “Torang ini so kase tinggal samua yang torang punya kong so iko pa Guru!”</verse>
				<verse number="29">Yesus bilang pa dorang bagini, “Inga bae-bae yang Kita bilang pa ngoni ini. Sapa saja yang karna iko pa Kita deng kase tau Kabar Bae dari Tuhan Allah, sampe dia kase tinggal dia pe ruma, dia pe sudara laki-laki atau sudara parampuang, dia pe mama atau papa, dia pe ana-ana, atau dia pe kobong,</verse>
				<verse number="30">dia itu di dunia ini mo dapa lagi saratus kali lipa: ruma, sudara laki-laki, sudara parampuang, mama, ana-ana deng kobong. Tapi biar bagitu me, dia akan dapa banya siksa lagi, kong nanti mo dapa hidup deng Tuhan Allah slama-lamanya.</verse>
				<verse number="31">Tapi banya orang penting di dunia ini, nanti jadi orang yang tara penting, kong orang yang tara penting di dunia ini, nanti jadi orang penting.”</verse>
				<verse number="32">Yesus deng Dia pe murit-murit bajalang, pigi ka atas di kota Yerusalem. Waktu dorang bajalang, Yesus di muka. Dia pe murit-murit hawater, deng orang-orang yang iko pa Dia dari balakang me so tako. Turus Yesus pangge pa Dia pe dua blas murit la badekat kong Dia kase tau pa dorang satu kali lagi apa yang mo jadi pa Dia.</verse>
				<verse number="33">Yesus bilang bagini, “Dengar e! Skarang torang mo pigi ka atas di kota Yerusalem. Di sana, orang mo serakan Anak Manusia yang dari sorga pa imam-imam kapala deng guru-guru agama yang ahli lima kitab Musa. Kong dorang mo kase hukuman mati pa Dia. Dorang mo serakan Dia pa orang-orang yang bukang Yahudi,</verse>
				<verse number="34">kong orang-orang itu mo ejek-ejek, luda, pukul pake tali yang ada barang tajam di dia pe ujung, kong dong bunu pa Dia. Tapi di hari yang ketiga, Dia akan hidup ulang.”</verse>
				<verse number="35">Abis itu, Yakobus deng Yohanes, Zebedeus pe ana-ana itu, badekat pa Yesus kong bilang bagini, “Guru, ada yang torang mo minta. Kalu bole, Guru kase iyo.”</verse>
				<verse number="36">Yesus tanya pa dorang, “Ngoni mo minta apa pa Kita?”</verse>
				<verse number="37">Turus dorang bilang bagini, “Nanti kalu Guru so jadi Raja kong berkuasa, torang minta Guru pake pa torang dua dudu pa Guru pe sabla. Satu di sabla kanan, deng satu lagi di sabla kiri.”</verse>
				<verse number="38">Yesus bilang pa dorang bagini, “Ngoni tara mangarti deng apa yang ngoni minta. Kita ini nanti mo dapa banya sengsara. Apa ngoni bisa pikul penderitaan deng sengsara sampe mati sama deng Kita?”</verse>
				<verse number="39">Kong dorang jawab, “Torang bisa!” Turus Yesus bilang pa dorang, “Memang ngoni nanti menderita deng sengsara sampe mati sama deng Kita.</verse>
				<verse number="40">Tapi tentang sapa yang mo dudu di Kita pe sabla kanan deng sabla kiri, itu bukang Kita pe hak mo tentukan. Tampa itu Kita pe Bapa so sadia untuk orang-orang yang Dia so tentukan.”</verse>
				<verse number="41">Waktu spulu murit yang laeng dengar apa yang Yakobus deng Yohanes minta, dorang hati saki pa dong dua.</verse>
				<verse number="42">Turus Yesus pangge pa dorang samua kong Dia bilang bagini, “Ngoni tau, pemimpin-pemimpin dari bangsa-bangsa yang tara kanal pa Tuhan, dorang itu jaga pimpin pa dong pe rakyat deng karas. Bagitu lagi deng dorang pe orang-orang basar, dorang jaga siksa pa orang-orang yang dong pimpin.</verse>
				<verse number="43">Tapi ngoni tara bole bagitu! Sapa dari ngoni samua yang suka mo jadi hebat pa Tuhan pe muka, dia musti jadi sama deng orang biasa-biasa saja yang layani pa ngoni.</verse>
				<verse number="44">Deng sapa dari ngoni yang suka mo jadi orang paling hebat pa Tuhan pe muka, dia musti biking dia pe diri sama deng orang karja untuk layani pa samua orang.</verse>
				<verse number="45">Barang, Anak Manusia yang dari sorga me datang di dunia ini bukang untuk dapa layani, tapi untuk layani deng kase diri la tebus orang banya pe dosa.”</verse>
				<verse number="46">Yesus deng Dia pe murit-murit sampe di kota Yerikho. Waktu dorang so bajalang kaluar dari kota itu, ada banya orang yang iko sama-sama deng dorang. Di pinggir jalang ada orang buta satu yang dudu minta-minta. Orang itu dia pe nama Bartimeus, dia pe papa pe nama Timeus.</verse>
				<verse number="47">Waktu dia dengar Yesus orang Nazaret itu ada lewat, dia bataria bagini, “Yesus, raja Daud pe turunan, kasiang pa kita ka!”</verse>
				<verse number="48">Pe dengar dia bataria bagitu, banya orang togor pa dia supaya dia badiam. Tapi dia bataria lebe kuat lagi, “Bapa, raja Daud pe turunan, kasiang pa kita ka!”</verse>
				<verse number="49">Kong Yesus berenti, turus Dia bilang bagini, “Pangge pa dia kamari!” Kong dorang bilang pa orang buta itu, “Smangat e, ngana badiri suda, Yesus ada pangge pa ngana.”</verse>
				<verse number="50">Pe dengar bagitu, orang buta itu capat-capat lapas dia pe juba kong dia badiri pigi pa Yesus.</verse>
				<verse number="51">Yesus tanya pa dia, “Ngana mau Kita biking apa pa ngana?” Turus orang buta itu bilang, “Guru, kita minta supaya kita bisa dapa lia.”</verse>
				<verse number="52">Pe dengar itu, Yesus bilang pa dia, “Karna ngana so percaya pa kita, ngana sembu. Jadi ngana so bole pigi!” Waktu itu suda, orang buta itu so bisa dapa lia, turus dia iko sama-sama deng Yesus.</verse>
			</chapter>
			<chapter number="11">
				<verse number="1">Waktu Yesus deng Dia pe murit-murit so dekat kota Yerusalem, kong so sampe di kampong Betfage deng kampong Betania yang di Bukit Zaitun, Yesus suru Dia pe murit dua orang,</verse>
				<verse number="2">deng pasáng bagini, “Ngoni pigi di kampong yang ada di muka itu. Bagitu ngoni maso di situ, ngoni akan dapa keledai paranggang satu ekor yang ada ika. Keledai itu bolong perna ada orang nae. Ngoni kase lapas keledai itu kong bawa kamari e.</verse>
				<verse number="3">Deng kalu ada orang yang tanya, bikiapa kong ngoni biking bagitu, ngoni bilang bagini, ‘Tuhan mo pake keledai ini kong. Kalu so abis pake, langsung Dia kase pulang ulang kamari.’ ”</verse>
				<verse number="4">Pe abis Yesus bilang bagitu, dorang dua pigi kong dong dapa lia keledai paranggang satu ekor itu ada ika di pinggir jalang. Kong dorang buka keledai itu pe tali.</verse>
				<verse number="5">Pe lia itu, babarapa orang yang ada di situ togor pa dorang, “Ee, bikiapa kong ngoni kase lapas keledai itu?”</verse>
				<verse number="6">Kong dorang bilang sama deng yang Yesus ada pasáng. Jadi orang-orang itu kase biar dorang bawa keledai itu.</verse>
				<verse number="7">Turus dorang bawa keledai itu pa Yesus, kong dorang kase alas deng dong pe juba di atas keledai itu. Turus Yesus nae di atas keledai itu.</verse>
				<verse number="8">Waktu Yesus lewat, ada banya orang yang kase alas dorang pe juba di jalang. Ada lagi yang taru cabang-cabang kacil yang dia pe daong masi muda, yang dorang ambe dari kobong untuk sambut pa Yesus.</verse>
				<verse number="9">Orang-orang yang bajalang pa Yesus pe muka deng yang iko dari balakang, puji pa Dia deng suara kuat, “Hosana! Puji pa Dia yang Tuhan Allah so utus datang kamari.</verse>
				<verse number="10">Puji pa Dia ini yang mo jadi Raja, sama deng torang pe orang tua dulu-dulu raja Daud. Hosana! Puji pa Tuhan Allah yang Paling Tinggi!”</verse>
				<verse number="11">Pe sampe di Yerusalem, Yesus pigi di Ruma Ibada Pusat pe kompleks. Di situ Dia bakuliling mo lia samua yang ada. Tapi karna so malam, Dia kaluar kong pigi di Betania sama-sama deng Dia pe dua blas murit.</verse>
				<verse number="12">Dia pe beso, Yesus deng Dia pe murit-murit kase tinggal kampong Betania. Di tenga jalang, Yesus rasa lapar.</verse>
				<verse number="13">Dari jao Yesus dapa lia pohong ara satu yang dia pe daong banya. Yesus badekat la mo lia kalu pohong itu ada babua ka tarada. Tapi waktu Yesus sampe di situ, Dia lia pohong itu pe bua tarada, cuma dia pe daong-daong saja. Barang, waktu itu bolong dia pe musim babua.</verse>
				<verse number="14">Turus Yesus bilang pa pohong itu, “Ngana so tara akan babua lagi, jadi so tarada orang yang akan mo makang ngana pe bua lagi!” Yesus pe murit-murit me dapa dengar yang Yesus bilang itu.</verse>
				<verse number="15">Yesus deng Dia pe murit-murit sampe di kota Yerusalem. Turus Dia maso di Ruma Ibada Pusat pe kompleks. Di situ ada orang-orang yang bajual deng babili, kong Yesus user pa dorang. Dia kase bula-bale tukang tukar doi pe meja-meja deng tukang jual burung pombo pe bangko-bangko.</verse>
				<verse number="16">Dia me tara kase bae orang bawa barang-barang apa saja iko di Ruma Ibada Pusat pe kompleks.</verse>
				<verse number="17">Kong Dia mangajar pa dorang bagini, “Di Kitab Suci ada tatulis bagini, ‘Kita pe Ruma akan jadi tampa berdoa untuk samua suku bangsa.’ Tapi ngoni biking jadi tukang tipu pe tampa basambunyi!”</verse>
				<verse number="18">Imam-imam kapala deng guru-guru agama Yahudi yang ahli lima kitab Musa dapa dengar yang Yesus biking di Ruma Ibada Pusat itu, jadi dorang cari jalang mo bunu pa Dia. Tapi dorang tako pa Dia, barang orang banya suka dengar Dia pe ajaran.</verse>
				<verse number="19">Bagitu so mo malam, Yesus deng Dia pe murit-murit kaluar lagi dari kota Yerusalem.</verse>
				<verse number="20">Dia pe beso pagi, Yesus deng Dia pe murit-murit bajalang ulang. Di tenga jalang, dorang dapa lia pohong ara yang Yesus kutuk kalamaring itu so kiring sampe pa dia pe akar-akar.</verse>
				<verse number="21">Kong Petrus dapa inga apa yang Yesus bilang kalamaring. Turus Petrus bilang pa Yesus bagini, “Guru, coba lia! Pohong ara yang Guru kutuk itu so kiring!”</verse>
				<verse number="22">Kong Yesus bilang pa dorang, “Ngoni musti butul-butul percaya pa Tuhan Allah.</verse>
				<verse number="23">Dengar bae-bae yang Kita bilang pa ngoni, kalu ada orang yang bilang pa gunung ini, ‘Taangka kong tapinda suda di laut,’ yang dia bilang itu pasti jadi, yang penting dia pe hati tara ragu-ragu deng dia percaya, apa yang dia minta itu mo jadi.</verse>
				<verse number="24">Karna itu, inga e, kalu ngoni berdoa pa Tuhan, apa saja yang ngoni minta, ngoni musti percaya ngoni akan tarima, kong pasti ngoni mo dapa itu.</verse>
				<verse number="25">Tapi kalu ngoni berdoa kong ngoni pe hati tara sanang pa orang yang biking sala pa ngoni, ngoni musti kase ampun pa orang itu dulu, supaya ngoni pe Bapa di sorga me akan kase ampun pa ngoni dari ngoni pe dosa-dosa.”</verse>
				<verse number="26">[Kalu ngoni tara kase ampun pa orang yang biking sala pa ngoni, pasti ngoni pe Bapa di sorga me tara mo kase ampun pa ngoni].</verse>
				<verse number="27">Yesus deng Dia pe murit-murit bale ulang di kota Yerusalem. Di sana Yesus maso di Ruma Ibada Pusat pe kompleks, kong bajalang di situ. Waktu itu, imam-imam kapala, guru-guru agama Yahudi yang ahli lima kitab Musa, deng tua-tua Yahudi datang pa Dia.</verse>
				<verse number="28">Dorang tanya pa Yesus bagini, “Samua yang Ngana so biking itu, Ngana dapa hak dari mana? Kong sapa yang kase hak itu pa Ngana?”</verse>
				<verse number="29">Kong Yesus bilang pa dorang, “Kita lagi mo batanya pa ngoni. Deng kalu ngoni bajawab pa Kita, baru Kita akan kase tau pa ngoni sapa yang kase hak pa Kita untuk biking samua itu.</verse>
				<verse number="30">Coba ngoni bilang pa Kita, sapa yang kase hak pa Yohanes untuk baptis orang? Tuhan Allah, ka manusia?”</verse>
				<verse number="31">Pe dengar bagitu, dorang baku bilang bagini, “Kalu torang bilang ‘Tuhan Allah,’ Dia akan mo bilang pa torang, ‘Bikiapa kong ngoni tara percaya pa Yohanes?’</verse>
				<verse number="32">Tapi tara mungkin torang bilang, ‘Manusia yang kase hak.’ Torang tako orang banya ini akan mara, barang dorang anggap, Yohanes ini butul-butul nabi yang kase turus Tuhan Allah pe pasáng.”</verse>
				<verse number="33">Jadi dorang bilang pa Yesus, “Torang tara tau!” Kong Yesus bilang pa dorang, “Kalu bagitu, Kita me tara kase tau pa ngoni sapa yang kase hak pa Kita biking samua itu.”</verse>
			</chapter>
			<chapter number="12">
				<verse number="1">Turus Yesus bicara lagi pa imam-imam kapala, guru-guru agama Yahudi yang ahli lima kitab Musa deng tua-tua Yahudi. Dia pake umpama bagini, “Ada satu orang babiking kobong anggur kong biking pagar kase kuliling kobong itu. Turus dia gale lobang la jadi tampa untuk baramas anggur. Kong dia biking lagi ruma kobong yang tinggi satu untuk orang bajaga kobong itu. Kong dia baku ator deng orang yang mo bakarja di kobong itu la urus dia pe kobong. Abis itu, dia pigi di daera laeng.</verse>
				<verse number="2">Bagitu so musim bapete anggur, dia suru dia pe orang karja satu pigi pa orang-orang yang jaga kobong itu untuk minta dia pe bagian.</verse>
				<verse number="3">Tapi dorang tangka orang karja itu kong pukul pa dia, turus suru dia pulang tara bawa apa-apa.</verse>
				<verse number="4">Abis itu, tuang kobong itu suru pa dia pe orang karja laeng lagi, pigi pa orang-orang yang jaga kobong itu. Orang karja ini me dorang pukul pa dia sampe dia pe kapala pica, deng dorang kase malu pa dia.</verse>
				<verse number="5">Turus dia suru dia pe orang karja yang laeng lagi pigi, tapi orang karja ini me dorang bunu. Deng banya lagi yang dia suru, tapi dorang itu ada yang dapa pukul deng ada yang dapa bunu.</verse>
				<verse number="6">Skarang tinggal satu orang, dia pe ana yang paling dia sayang. Ahirnya dia suru dia pe ana itu pigi pa dorang. Dia bilang bagini, ‘Kalu kita pe ana yang ka sana, pasti dorang hormati pa dia.’</verse>
				<verse number="7">Tapi orang-orang yang jaga kobong itu baku bilang bagini, ‘Dia ini suda yang nanti jadi waris untuk kobong ini. Jadi mari torang bunu pa dia la kobong ini jadi torang punya.’</verse>
				<verse number="8">Turus dorang tangka kong bunu pa dia. Dia pe mayat dorang buang kaluar dari kobong itu.”</verse>
				<verse number="9">Pe abis carita umpama itu, Yesus bilang pa dorang, “Skarang, tuang kobong itu mo biking apa pa dorang? Pasti Dia mo datang bunu pa orang-orang yang jaga kobong itu, kong kobong itu dia kase pa orang laeng untuk jaga.</verse>
				<verse number="10">Ngoni pasti so baca di Kitab Suci tentang batu yang ada kase sama deng Kita pe diri, tapi ngoni tara mangarti itu. Bagini yang so tatulis, ‘Batu yang tukang-tukang bangunan so tara pake, Tuhan Allah so biking jadi batu fandasi yang paling penting.</verse>
				<verse number="11">Tuhan Allah biking bagitu, sampe torang lia itu bagus skali.’ ”</verse>
				<verse number="12">Pe dengar itu, pemimpin-pemimpin agama Yahudi jadi mangarti, orang-orang jahat di umpama itu, Yesus pe maksut itu pa dorang. Dari situ dorang berusaha mo tangka pa Dia, tapi dorang tako pa orang banya kong dorang pigi kase tinggal pa Dia.</verse>
				<verse number="13">Abis itu, pemimpin-pemimpin agama Yahudi suru babarapa orang dari aliran Farisi deng orang-orang yang jaga iko pa raja Herodes, pigi batanya pa Yesus la cari Yesus pe sala.</verse>
				<verse number="14">Dorang datang pa Yesus kong bilang bagini, “Guru, torang tau guru orang jujur, deng guru tara cari muka. Guru mangajar yang butul tentang bagimana hidup iko Tuhan Allah pe mau, barang guru tara tako pa sapa-sapa. Jadi skarang torang mo tanya, kalu mo iko tong pe aturan agama, bole ka tarada torang bayar pajak pa raja basar Roma? Torang musti bayar pajak itu ka tarada?”</verse>
				<verse number="15">Tapi Yesus tau dorang pe hati tara butul, jadi Dia bilang pa dorang bagini, “Bikiapa kong ngoni mo cari-cari Kita pe sala? Coba kase tunju pa Kita doi yang ngoni jaga pake babayar pajak.”</verse>
				<verse number="16">Turus dorang kase. Kong Dia tanya pa dorang bagini, “Sapa pe gambar deng sapa pe nama ini?” Dorang jawab, “Raja basar Roma pe gambar deng pe nama.”</verse>
				<verse number="17">Kong Yesus bilang pa dorang, “Kase suda pa raja apa yang ngoni musti kase pa raja, deng kase suda pa Tuhan Allah apa yang ngoni musti kase pa Tuhan Allah!” Pe dengar bagitu, dorang herang skali.</verse>
				<verse number="18">Ada lagi babarapa orang agama Yahudi dari aliran Saduki datang pa Yesus. Aliran ini pe ajaran, orang yang so mati tara akan hidup ulang. Jadi dorang tanya pa Yesus bagini,</verse>
				<verse number="19">“Guru, dulu nabi Musa kase parenta, laki-laki sapa saja yang so kawing kong mati tapi tara dapa ana, dia pe sudara laki-laki musti kawing deng dia pe kaka yang mati itu pe janda, supaya sudara yang mati itu ada turunan.</verse>
				<verse number="20">Tapi perna jadi bagini: ada tuju orang laki-laki basudara. Yang tua kawing deng parampuang satu kong mati tarada ana.</verse>
				<verse number="21">Turus yang kedua lagi kawing deng parampuang itu. Dia me mati tara dapa ana. Bagitu lagi deng yang ketiga.</verse>
				<verse number="22">Bagitu turus sampe yang ketuju me mati tara dapa ana. Samua dorang mati tapi tara dapa ana. Dia pe ahir kabawa, parampuang itu me mati.</verse>
				<verse number="23">Jadi, skarang torang mo tanya, nanti di hari kiamat, waktu Tuhan kase hidup ulang pa samua orang, yang mana sebenarnya dari dorang tuju itu yang jadi parampuang itu pe laki? Barang, dorang tuju itu samua so kawing deng dia.”</verse>
				<verse number="24">Yesus bilang pa dorang bagini, “Ngoni so sala skali, karna ngoni tara mangarti Kitab Suci, deng ngoni tara tau Tuhan Allah pe kuasa.</verse>
				<verse number="25">Karna nanti waktu Tuhan Allah kase hidup ulang orang yang so mati, dorang so tara kawing lagi, tapi dorang so hidup sama deng malaekat di sorga.</verse>
				<verse number="26">Kong tentang orang mati yang hidup ulang, ngoni so baca carita yang nabi Musa tulis, to? Waktu dia ada di pinggir rumpu baduri yang manyala, Tuhan Allah bilang pa nabi Musa bagini, ‘Kita ini suda Tuhan Allah yang Abraham, Ishak deng Yakub semba.’</verse>
				<verse number="27">Waktu itu, Abraham, Ishak deng Yakub so mati, tapi dorang so hidup ulang deng Tuhan Allah. Jadi, ngoni orang Saduki ini pe ajaran so sala skali, karna Tuhan Allah itu bukang orang mati pe Tuhan, tapi orang hidup pe Tuhan.”</verse>
				<verse number="28">Waktu itu, ada guru agama satu yang ahli lima kitab Musa datang. Dia me dengar yang Yesus deng orang-orang dari aliran Saduki baku tanya jawab tadi. Dia so tau yang Yesus jawab itu butul, jadi dia badekat pa Yesus kong tanya, “Dari samua Tuhan Allah pe parenta itu, parenta mana yang paling penting?”</verse>
				<verse number="29">Yesus bilang pa dorang bagini, “Parenta yang paling penting itu bagini: orang-orang Israel, ngoni dengar bae-bae, Tuhan Allah itu torang pe Tuhan, Dia itu cuma satu saja.</verse>
				<verse number="30">Ngoni musti butul-butul sayang pa Tuhan Allah, ngoni pe Tuhan. Ngoni musti sayang pa Dia lebe dari samua yang ngoni sayang, ngoni sayang pa Dia deng cara salalu inga pa Dia, kong sayang lagi pa Dia deng cara kase ngoni pe tenaga untuk biking Dia pe mau.</verse>
				<verse number="31">Parenta yang kedua itu bagini, ‘Ngoni musti sayang pa orang laeng sama deng ngoni sayang pa ngoni pe diri sandiri.’ Tarada parenta laeng yang lebe penting dari dua parenta ini.”</verse>
				<verse number="32">Abis itu, guru agama itu bilang pa Yesus, “Butul skali yang Guru bilang itu. Tuhan Allah itu memang cuma satu, tarada yang laeng, cuma Dia saja.</verse>
				<verse number="33">Torang musti butul-butul sayang pa Tuhan Allah, torang pe Tuhan. Torang musti sayang pa Dia deng cara salalu inga pa Dia, deng kase torang pe tenaga untuk biking Dia pe mau. Deng, torang lagi musti sayang pa orang laeng sama deng torang sayang torang pe diri sandiri. Samua itu lebe penting dari samua binatang korban persembahan deng persembahan yang laeng.”</verse>
				<verse number="34">Yesus lia dia jawab bagus, kong Yesus bilang pa dia bagini, “Ngana ini so mo siap jadi Tuhan Allah pe umat yang Dia Berkuasa sebagai Raja.” Abis itu, so tarada satu orang lagi yang barani mo batanya pa Yesus.</verse>
				<verse number="35">Waktu Yesus masi mangajar di Ruma Ibada Pusat pe kompleks, Dia bilang bagini, “Guru-guru agama Yahudi yang ahli lima kitab Musa jaga ajar, Mesias, Raja yang Tuhan Allah janji, Dia itu raja Daud pe turunan. Apa memang Mesias itu cuma raja Daud pe turunan?</verse>
				<verse number="36">Padahal waktu Roh Kudus kuasai pa raja Daud, raja Daud kase tau, Tuhan Allah ada bilang pa kita pe Tuhan bagini, ‘Dudu suda di tampa yang terhormat, pa Kita pe sabla kanan, sampe Kita kase kala Ngana pe musu-musu samua.’</verse>
				<verse number="37">Jadi, kalu raja Daud sandiri saja bilang Mesias itu dia pe Tuhan, bagimana lagi torang mo bilang Mesias itu cuma raja Daud pe turunan?” Kong orang banya suka skali dengar yang Yesus bilang.</verse>
				<verse number="38">Yesus kase tau lagi pa dorang, “Ngoni musti ati-ati deng guru-guru agama Yahudi yang ahli lima kitab Musa. Dorang itu kalu bajalang, suka pake juba panjang yang kase tunju dorang itu orang penting, deng dorang paling suka orang hormati di orang banya pe muka.</verse>
				<verse number="39">Kalu di ruma ibada deng di acara-acara pesta, dorang itu paling suka dudu di muka di tampa paling terhormat.</verse>
				<verse number="40">Dorang me suka biking bodo pa janda-janda la ambe dong pe ruma. Baru dorang kalu berdoa kase panjang-panjang, padahal cuma mo kase dengar pa orang. Dorang itu pasti mo dapa hukuman yang paling barát.”</verse>
				<verse number="41">Abis itu, Yesus dudu mangada di kotak persembahan kong perhatikan pa orang-orang yang taru dong pe derma di situ. Dia lia ada banya orang kaya yang taru dorang pe derma banya-banya.</verse>
				<verse number="42">Kong Dia lia janda miskin satu datang taru dia pe derma, tapi dia pe derma itu cuma doi logam dua, yang dia pe nilai paling kacil.</verse>
				<verse number="43">Turus Yesus pangge pa Dia pe murit-murit kong Dia bilang bagini, “Dengar bae-bae e, pa Tuhan Allah pe muka, janda miskin ini so kase lebe banya dari samua orang yang ada kase derma di kotak persembahan itu.</verse>
				<verse number="44">Barang, orang-orang kaya ini, biar dorang kase doi banya, tapi dong pe doi masi sisa banya. Sedangkan janda ini, biar dia susa me, dia so kase samua dia pe doi.”</verse>
			</chapter>
			<chapter number="13">
				<verse number="1">Waktu Yesus kaluar dari Ruma Ibada Pusat pe kompleks, Dia pe murit satu bilang pa Yesus bagini, “Guru, memang gedung-gedung ini paling bagus! Lia batu-batu basar itu yang dorang ada susun!”</verse>
				<verse number="2">Turus Yesus bilang pa dia, “Memang butul, gedung-gedung itu paling bagus. Tapi nanti ada dia pe waktu, samua itu akan dapa kase ancor sampe rata, kong tara ada satu batu lagi mo tasusun pa dia pe tampa.”</verse>
				<verse number="3">Turus, Yesus pigi di Bukit Zaitun kong dudu di tampa satu yang mangada di Ruma Ibada Pusat. Kong Petrus, Yakobus, Yohanes deng Andreas badekat pa Yesus la cuma dorang deng Dia, kong dorang batanya pa Dia,</verse>
				<verse number="4">“Guru, kase tau pa torang ka, yang Guru bilang tadi itu. Tempo apa Ruma Ibada Pusat itu mo dapa kase ancor, deng apa dia pe tanda-tanda kalu samua itu mo jadi?”</verse>
				<verse number="5">Yesus bilang pa dorang, “Ngoni bajaga-jaga e, jang sampe ngoni dapa tipu.</verse>
				<verse number="6">Barang, banya orang akan datang pake Kita pe nama, deng dorang bilang bagini, ‘Kita ini Dia suda, Raja yang Tuhan Allah janji mo kase slamat pa manusia!’ Tapi dorang itu cuma biking tipu banya orang la iko pa dorang.</verse>
				<verse number="7">Kong kalu ngoni dengar ada baku prang pa ngoni pe daera, atau di tampa laeng, ngoni tara usa tako. Samua itu musti jadi, tapi itu bolong dia pe waktu dunia mo kiamat.</verse>
				<verse number="8">Karna nanti, suku deng suku akan baku prang, kerajaan deng kerajaan laeng akan baku prang. Kong nanti ada lagi tana goyang di mana-mana, deng ada lagi kelaparan. Tapi samua itu baru dia pe awal penderitaan sebelum hari kiamat, itu sama deng penderitaan yang parampuang rasa waktu mo melahirkan.</verse>
				<verse number="9">Jadi ngoni musti ati-ati! Karna ngoni percaya pa Kita, orang-orang mo serakan pa ngoni la dapa adili di pemimpin-pemimpin agama Yahudi. Ngoni me mo dapa pukul di ruma-ruma ibada agama Yahudi. Dorang mo kase mangada pa ngoni pa gubernur-gubernur deng raja-raja. Kong dong tanya-tanya pa ngoni. Tapi di situ ngoni pe kesempatan untuk kase tau tentang Kita pa dorang.</verse>
				<verse number="10">Barang, samua suku bangsa musti dengar dulu Kabar Bae itu, baru kiamat.</verse>
				<verse number="11">Kalu ada yang bawa pa ngoni kong serakan pa ngoni untuk mo adili, jang ngoni tako apa yang ngoni musti bilang. Ngoni bilang saja apa yang Roh Kudus suru ngoni bilang, karna itu bukang ngoni pe kata-kata yang kaluar tapi Roh Kudus.</verse>
				<verse number="12">Nanti ada dia pe waktu, orang akan serakan dia pe sudara la dapa bunu. Bagitu me deng papa-papa, dorang akan biking bagitu pa dong pe ana-ana. Kong ada lagi ana-ana yang akan malawang pa dong pe orang tua, kong dorang serakan dong pe orang tua la dapa bunu.</verse>
				<verse number="13">Kong samua orang akan binci pa ngoni karna ngoni iko pa Kita. Tapi orang yang tetap percaya pa Kita sampe dia pe ahir hidup, Tuhan Allah mo kase slamat pa dia.”</verse>
				<verse number="14">Yesus bilang, “Nanti ada satu orang yang paling malawang pa Tuhan Allah mo datang. Orang itu mo badiri di dalam Ruma Ibada Pusat, di tampa yang paling tara pantas untuk dia. (Sapa yang baca ini, perhatikan bae-bae la bole mangarti dia pe arti). Kalu orang yang paling malawang itu so badiri di situ, orang-orang yang ada di daera Yudea itu lebe bae lari basambunyi suda di gunung-gunung.</verse>
				<verse number="15">Orang yang ada di atas ruma, jang turung pigi ambe barang-barang di dalam ruma, tapi turung kong langsung lari suda.</verse>
				<verse number="16">Bagitu lagi deng orang yang ada di kobong, jang bale lagi di ruma ambe pakeang. Capat lari suda!</verse>
				<verse number="17">Kong yang paling sengsara waktu itu, ibu-ibu hamil deng ibu-ibu yang masi kase toto dong pe ana.</verse>
				<verse number="18">Berdoa suda supaya samua itu tara mo jadi pas di musim ujang.</verse>
				<verse number="19">Barang, hari-hari itu sengsara skali, lebe sengsara dari samua yang orang perna rasa. Mulai dari pertama Tuhan Allah biking dunia ini sampe skarang, so tara ada sengsara yang mo jadi sama deng itu, deng itu so tara akan jadi lagi.</verse>
				<verse number="20">Kong, kalu Tuhan tara kase pende hari-hari sengsara itu, samua orang pasti akan mati. Tapi karna Dia sayang pa orang-orang yang Dia so pili, Dia kase pende hari-hari sengsara itu.</verse>
				<verse number="21">Waktu itu, kalu ada orang bilang pa ngoni, ‘Coba lia! Mesias ada di sini!’ Atau dorang bilang, ‘Coba lia! Mesias ada di sana!’ Jang ngoni percaya apa yang dorang bilang itu.</verse>
				<verse number="22">Karna nanti ada banya orang datang bilang kata, dorang Mesias, atau bilang kata, dorang nabi yang kase turus Tuhan Allah pe pasáng. Deng dorang me biking mujizat-mujizat deng tanda-tanda yang kase tunju dong pe kuasa supaya orang percaya pa dorang kong jang percaya pa Tuhan yang butul lagi. Deng kalu bisa, dorang me mo biking sesat pa orang-orang yang Tuhan Allah so pili.</verse>
				<verse number="23">Jadi, ngoni musti baati-ati suda! Samua ini Kita so bilang kamuka pa ngoni sebelum itu jadi.”</verse>
				<verse number="24">Yesus bilang lagi, “Waktu hari-hari sengsara itu so mo abis, matahari deng bulan so tara basinar lagi.</verse>
				<verse number="25">Bintang-bintang akan jatu dari langit, kong samua yang ada di langit mo jadi kaco.</verse>
				<verse number="26">Kong waktu itu, orang akan dapa lia Anak Manusia dari sorga datang dalam awan-awan deng samua kuasa deng cahaya yang luar biasa.</verse>
				<verse number="27">Kong, Anak Manusia akan suru pa malaekat-malaekat untuk kumpul pa samua Dia pe umat yang Dia so pili dari samua tampa di dunia ini, dari ujung ka ujung.”</verse>
				<verse number="28">Yesus bilang umpama satu bagini, “Coba ngoni balajar dari pohong ara. Kalu dia pe cabang-cabang kacil so mulai baijo deng mulai batunas, ngoni tau itu tanda musim panas so dekat.</verse>
				<verse number="29">Bagitu lagi kalu ngoni lia hari-hari sengsara yang Kita bilang itu so mulai jadi, ngoni jadi tau, so tara lama lagi Anak Manusia mo datang ulang.</verse>
				<verse number="30">Dengar bae-bae yang Kita bilang pa ngoni ini, orang-orang yang hidup skarang ini ada yang masi hidup sampe samua itu jadi.</verse>
				<verse number="31">Langit deng bumi mo abis, tapi Kita pe kata-kata akan tetap ada sampe slama-lamanya.”</verse>
				<verse number="32">Turus Yesus bilang lagi pa Dia pe murit-murit, “Tarada satu orang yang tau tempo apa Anak Manusia yang dari sorga mo datang ulang. Malaekat-malaekat di sorga tara tau, Anak Manusia sandiri me tara tau, cuma Bapa di sorga saja yang tau.</verse>
				<verse number="33">Jadi ngoni musti ati-ati deng bajaga-jaga! Barang, ngoni tara tau tempo apa itu mo jadi.</verse>
				<verse number="34">Waktu Anak Manusia yang dari sorga mo datang ulang, Kita kase conto sama deng tuang ruma satu yang kase tinggal dia pe ruma karna mo pigi di tampa yang jao. Sebelum dia pigi, dia kase tanggung jawab pa dia pe orang-orang karja la urus dia pe ruma, deng dia kase bagi pa dorang tugas masing-masing. Dia me suru pa penjaga la bajaga-jaga turus.</verse>
				<verse number="35">Dia musti bajaga-jaga suda, karna dia tara tau tempo apa tuang ruma itu mo datang. Mangkali dia mo datang sore ka, tenga malam ka, amper siang ka atau pagi-pagi. Bagitu me deng ngoni. Ngoni musti bajaga-jaga turus,</verse>
				<verse number="36">jang sampe Kita datang kong dapa lia ngoni tara basiap.</verse>
				<verse number="37">Apa yang Kita pasáng pa ngoni, Kita pasáng lagi pa samua orang: bajaga-jaga suda!”</verse>
			</chapter>
			<chapter number="14">
				<verse number="1">Tinggal dua hari lagi orang agama Yahudi mo biking dong pe hari raya Paska. Hari raya itu, dorang inga waktu Tuhan Allah kase bebas pa dorang pe orang tua dulu-dulu dari bangsa Mesir yang jaja pa dorang, deng dorang lagi biking hari raya Roti Tara Pake Ragi. Turus waktu itu, orang Yahudi pe imam-imam kapala deng guru-guru agama yang ahli lima kitab Musa baku ator la mo tangka pa Yesus deng cara sambunyi-sambunyi kong bunu pa Dia.</verse>
				<verse number="2">Dorang baku bilang, “Jang tangka pa Dia di hari raya, jang sampe orang banya yang suka pa Dia mo biking kaco.”</verse>
				<verse number="3">Waktu Yesus di kampong Betania, Dia basingga pa Simon pe ruma. Simon ini dulu perna dapa saki lepra. Waktu Yesus sementara dudu makang, ada parampuang satu datang bawa minya wangi narwastu asli yang mahal dalam botol batu puti satu. Parampuang itu buka tampa minya itu pe panutu, turus dia siram minya itu palang-palang pa Yesus pe kapala.</verse>
				<verse number="4">Tapi babarapa orang yang lia itu, tara sanang kong dorang baku bilang, “Minya wangi pe mahal bagitu kong dia kase halebiru tu?</verse>
				<verse number="5">Kalu jual, dia pe harga sama deng orang karja pe gaji satu taong. Kong doi itu bole kase barbage pa orang-orang miskin.” Turus dorang mara pa parampuang itu.</verse>
				<verse number="6">Pe lia itu, Yesus bilang pa orang-orang itu, “Bikiapa kong ngoni mara pa dia? Kase biar suda. Dia so biking barang yang bae pa Kita.</verse>
				<verse number="7">Orang-orang miskin salalu ada, jadi tempo apa saja ngoni bole bantu pa dorang. Tapi Kita ini tara sama-sama deng ngoni turus-turus.</verse>
				<verse number="8">Parampuang ini so biking apa yang dia bisa biking. Dia so siram minya wangi pa Kita pe badan, sama deng dia so kase siap Kita pe mayat waktu Kita mo dapa kubur nanti.</verse>
				<verse number="9">Inga bae-bae yang Kita bilang ini, di mana saja orang-orang kase tau Kabar Bae dari Tuhan Allah di seluru dunia, pasti dorang mo carita apa yang parampuang ini so biking pa Kita sampe orang-orang akan inga pa dia turus.”</verse>
				<verse number="10">Ada satu dari Yesus pe dua blas murit, dia pe nama Yudas Iskariot. Dia pigi pa imam-imam kapala la mo kase tau pa dorang, dia mo serakan Yesus pa dorang.</verse>
				<verse number="11">Waktu dorang dengar Yudas pe rencana itu, dorang sanang skali kong dong janji pa dia mo kase doi. Abis itu, Yudas cari kesempatan yang pas la mo serakan Yesus pa dorang.</verse>
				<verse number="12">Di hari pertama waktu dorang biking hari raya Roti Tara Pake Ragi, waktu itu dorang musti potong domba Paska. Jadi Yesus pe murit-murit datang pa Dia kong batanya, “Guru, di mana Guru mau torang kase sadia makanang hari raya Paska untuk torang makang sama-sama?”</verse>
				<verse number="13">Pe dengar itu, Yesus suru pa Dia pe murit dua orang. Dia bilang bagini, “Ngoni ka sana di kota Yerusalem, di sana ngoni akan baku dapa deng laki-laki satu yang ada pikul tampayang yang ada isi aer. Ngoni iko pa dia.</verse>
				<verse number="14">Sampe di ruma mana yang dia maso, ngoni bilang pa tuang ruma itu, ‘Torang pe Guru suru tanya, di mana tampa yang Guru mo pake makang makanang hari raya Paska sama-sama deng Dia pe murit-murit?’</verse>
				<verse number="15">Di situ tuang ruma itu akan kase tunju pa ngoni tampa satu yang basar di sabla atas deng samua alat so ada di situ. Ngoni kase siap suda makanang hari raya di situ.”</verse>
				<verse number="16">Abis dengar Yesus bilang bagitu, Dia pe murit dua orang itu pigi. Pe sampe di kota, dorang dapa sama persis deng samua yang Yesus so bilang pa dorang itu. Turus dorang kase siap makanang hari raya Paska.</verse>
				<verse number="17">Waktu so malam, Yesus datang ka tampa itu sama-sama deng Dia pe murit dua blas orang.</verse>
				<verse number="18">Bagitu dorang sementara dudu makang, Yesus bilang bagini, “Inga bae-bae yang Kita bilang ini. Dari ngoni yang dudu makang deng Kita ini, ada satu orang yang akan mo bahianat pa Kita.”</verse>
				<verse number="19">Pe dengar itu, dorang pe hati jadi sedi kong satu-satu bilang pa Dia, “Bukang kita, to?”</verse>
				<verse number="20">Turus Yesus bilang pa dorang, “Orang itu satu dari ngoni dua blas orang ini, dia yang colo roti satu mangko deng Kita.</verse>
				<verse number="21">Memang Anak Manusia yang dari sorga akan mati sama deng yang Tuhan Allah so tentukan dulu. Nabi-nabi so tulis bagitu di Kitab Suci. Tapi cilaka orang yang bahianat pa Anak Manusia, dia akan dapa hukuman yang barát. Orang itu lebe bae dia tara usa lahir di dunia ini.”</verse>
				<verse number="22">Waktu Yesus deng Dia pe murit-murit sementara makang, Yesus ambe roti kong bilang tarimakasi pa Tuhan Allah. Abis itu, Dia pela-pela roti itu kong Dia kase pa dorang, Dia bilang, “Roti ini Kita pe badan, ambe suda.”</verse>
				<verse number="23">Abis itu, Dia ambe cawan kong bilang tarimakasi pa Tuhan Allah. Turus, Dia kase pa dorang kong dorang samua minum dari cawan itu.</verse>
				<verse number="24">Dia bilang pa dorang, “Ini Kita pe dara. Waktu Kita mati, Kita pe dara akan tatumpa untuk kase sah Tuhan Allah pe janji pa manusia. Kong Kita pe dara itu tatumpa untuk tebus banya orang pe dosa.</verse>
				<verse number="25">Dengar bae-bae yang Kita bilang ini, dari sini kasana, Kita so tara akan minum anggur lagi. Tapi nanti waktu Tuhan Allah Berkuasa sebagai Raja pa Dia pe umat, baru Kita minum lagi anggur yang baru.”</verse>
				<verse number="26">Abis itu, Yesus deng Dia pe murit-murit manyanyi lagu pujian untuk Tuhan Allah, kong dorang pigi di Bukit Zaitun.</verse>
				<verse number="27">Turus Yesus bilang pa dorang, “Ngoni samua pe percaya pa Kita akan tagoyang sampe ngoni lari kase tinggal pa Kita. Barang, Tuhan Allah so perna bilang di Kitab Suci bagini, ‘Kita akan bunu pa gembala, kong domba-domba yang dia jaga akan talamburang kasana-kamari.’</verse>
				<verse number="28">Itu pe maksut, Kita akan mati, tapi waktu Kita hidup ulang, Kita akan sampe kamuka dari ngoni di daera Galilea la tong baku dapa di sana.”</verse>
				<verse number="29">Turus Petrus bilang pa Yesus, “Biar dorang samua pe percaya tagoyang sampe lari kase tinggal pa Guru, tapi kita tara akan.”</verse>
				<verse number="30">Turus Yesus bilang pa dia, “Dengar bae-bae yang Kita bilang pa ngana, malam ini suda, sebelum ayam bakuku dua kali, ngana so manyangkal tiga kali, bilang ngana tara kanal pa Kita.”</verse>
				<verse number="31">Tapi Petrus bakaras kong bilang bagini, “Kalu Guru mati, kita lagi iko mati, tapi kita tara akan manyangkal pa Guru.” Kong Yesus pe murit-murit yang laeng me bilang bagitu.</verse>
				<verse number="32">Abis itu, Yesus deng Dia pe murit-murit pigi di kobong zaitun satu yang dia pe nama Getsemani. Turus Yesus bilang pa dorang, “Ngoni dudu di sini dulu e, Kita mo berdoa.”</verse>
				<verse number="33">Tapi Dia bawa pa Petrus, Yakobus deng Yohanes iko pa Dia. Waktu itu, Dia mulai rasa tako skali deng totofore.</verse>
				<verse number="34">Kong Dia bilang pa dong tiga, “Kita pe hati susa skali, rasa-rasa sama deng mo mati. Ngoni di sini dulu e, kong bajaga-jaga.”</verse>
				<verse number="35">Abis itu, Yesus bajalang ka sana sadiki, turus Dia berlutut sampe Dia pe muka kanal tana, kong Dia berdoa. Dia minta kalu bole, Dia tara usa dapa penderitaan yang Tuhan Allah so tentukan untuk Dia.</verse>
				<verse number="36">Dia bilang bagini, “Papa e, ya Bapa, Kita tau samua Bapa bisa biking, tarada yang tara bisa. Jadi Kita minta Bapa kase jao samua penderitaan ini dari Kita, tapi jang iko Kita pe mau, iko saja Bapa pe mau.”</verse>
				<verse number="37">Abis berdoa, Yesus bale ka sana pa dorang, kong Dia dapa lia dorang tiga ada tasono. Turus Dia kase bangun pa dorang deng Dia bilang pa Petrus, “Simon, ngana tidor? Ngana tara mampo batahang barang satu jam untuk bajaga-jaga?</verse>
				<verse number="38">Bajaga-jaga deng berdoa suda, supaya jang ngoni tagoda biking dosa, karna biar ngoni pe hati suka mo iko pa Kita, tapi ngoni pe badan tara mampo.”</verse>
				<verse number="39">Abis itu, Dia pigi lagi kong berdoa, minta sama deng yang tadi lagi.</verse>
				<verse number="40">Abis berdoa, Yesus bale ulang ka sana pa dorang tiga, kong Dia dapa lia dorang ada tasono lagi, barang dorang so manganto skali. Bagitu dorang bangun, dong so tara tau mo bilang apa pa Yesus.</verse>
				<verse number="41">Abis itu, Dia pigi berdoa lagi yang ketiga kali. Bagitu Dia bale ka sana pa dorang, Dia bilang pa dorang, “Ngoni masi tidor deng istrahat lagi? So bole suda. Skarang so sampe dia pe waktu, coba ngoni lia, Anak Manusia yang dari sorga mo dapa serakan pa orang-orang berdosa.</verse>
				<verse number="42">Badiri suda la torang pigi. Orang yang mo bahianat pa Kita so dekat.”</verse>
				<verse number="43">Waktu Yesus masi bicara, kage satu dari Yesus pe dua blas murit yang pe nama Yudas itu datang. Dia datang sama-sama deng satu rombongan, ada yang bawa parang deng ada lagi yang bawa kayu panggal. Orang-orang itu dapa suru dari imam-imam kapala, guru-guru agama Yahudi yang ahli lima kitab Musa deng tua-tua Yahudi.</verse>
				<verse number="44">Yudas yang bahianat pa Yesus so kase kode memang pa rombongan itu, dia bilang bagini, “Orang yang kita ciom nanti, Dia itu suda yang ngoni musti tangka. Ngoni tangka kong bawa pa Dia. Jaga bae-bae pa Dia, jang sampe Dia lari.”</verse>
				<verse number="45">Jadi bagitu rombongan itu sampe di situ, Yudas langsung badekat pa Yesus kong bilang, “Guru,” turus dia ciom pa Yesus.</verse>
				<verse number="46">Kong orang-orang yang datang sama-sama deng Yudas itu badekat, turus tangka pa Yesus.</verse>
				<verse number="47">Tapi satu orang yang ada sama-sama deng Yesus di situ, dia cabu dia pe parang kong potong imam basar pe orang karja pe talinga sampe putus.</verse>
				<verse number="48">Turus Yesus bilang pa dorang, “Ngoni sangka Kita ini orang jahat, sampe ngoni datang bawa parang deng kayu panggal la mo tangka pa Kita?</verse>
				<verse number="49">Padahal tiap hari Kita ada pa ngoni pe tenga-tenga waktu Kita kase tau Tuhan Allah pe Kabar Bae di Ruma Ibada Pusat, bikiapa kong ngoni tara tangka pa Kita di situ? Tapi biar suda, itu memang musti jadi, karna samua itu so tatulis memang di Kitab Suci.”</verse>
				<verse number="50">Kong Yesus pe murit samua lari kase tinggal pa Dia.</verse>
				<verse number="51">Di situ ada ana muda satu yang cuma babungkus deng kaeng iko-iko pa Yesus, kong dorang mo tangka pa dia.</verse>
				<verse number="52">Tapi ana muda itu lapas dia pe kaeng kong lari talanjang.</verse>
				<verse number="53">Abis itu, dorang bawa pa Yesus pigi di imam basar pe ruma. Di situ, samua imam-imam kapala, tua-tua Yahudi deng guru-guru agama Yahudi yang ahli lima kitab Musa, dorang bakumpul di situ.</verse>
				<verse number="54">Waktu Yesus dapa bawa di situ, Petrus iko-iko dari jao, sampe di imam basar pe kintal ruma, kong dudu barahu di dekat api sama-sama deng penjaga-penjaga yang ada di situ.</verse>
				<verse number="55">Di situ, imam-imam kapala deng samua pemimpin Mahkama Agama dorang cari orang-orang yang basaksi tara butul la kase bukti Yesus pe sala, supaya dorang mo hukum mati pa Dia. Tapi dorang tara dapa.</verse>
				<verse number="56">Ada banya orang yang datang untuk basaksi yang tara butul tentang Yesus, tapi yang dorang kase tau itu baku beda-beda satu deng yang laeng.</verse>
				<verse number="57">Ada babarapa orang yang badiri kong kase tau yang tara butul tentang Yesus, dong bilang,</verse>
				<verse number="58">“Torang dengar Orang ini perna bilang, Dia akan kase rubu Ruma Ibada Pusat yang manusia kase badiri, kong dalam tiga hari Dia akan kase badiri yang laeng, yang bukang manusia biking.”</verse>
				<verse number="59">Tapi samua yang dorang kase tau itu me baku beda-beda satu deng yang laeng.</verse>
				<verse number="60">Abis itu, imam basar badiri di kumpulan Mahkama Agama pe tenga-tenga, kong tanya pa Yesus, “Banya orang so bilang Ngana pe sala, kong ngana tara babela Ngana pe diri?”</verse>
				<verse number="61">Tapi Yesus cuma badiam, Dia tara bilang apa-apa. Kong imam basar itu tanya ulang pa Dia, “Apa butul Ngana ini Mesias, Raja yang Tuhan Allah janji dari dulu? Kong apa butul Ngana me Tuhan Allah yang torang puji pe Anak?”</verse>
				<verse number="62">Turus Yesus jawab, “Butul, Dia itu Kita suda. Ngoni akan lia Anak Manusia yang dari sorga dudu di tampa yang terhormat pa Tuhan Allah Yang Paling Berkuasa pe sabla kanan, kong mo datang di tenga-tenga awan di langit.”</verse>
				<verse number="63">Pe dengar Yesus bilang bagitu, imam basar itu mara skali sampe dia robe dia pe juba kong dia bilang bagini, “Ce, Orang ini so biking diri sama deng Tuhan Allah!</verse>
				<verse number="64">Jadi, torang so tara perlu cari saksi lagi! Ngoni sandiri so dengar, to? Skarang menurut ngoni bagimana?” Turus samua yang ada di Mahkama Agama itu setuju, Yesus musti dapa hukuman mati.</verse>
				<verse number="65">Kong babarapa dari dorang maju kong luda pa Yesus. Dorang ika Dia pe mata pake kaeng, baru dorang pukul pa Dia, kong dorang tanya, “Kalu Ngana butul-butul orang yang bawa Tuhan Allah pe pasáng, coba Ngana bilang, sapa yang pukul pa Ngana!” Penjaga-penjaga di situ me pukul pa Dia.</verse>
				<verse number="66">Waktu itu, Petrus masi ada di imam basar itu pe kintal ruma, kong imam basar pe pembantu parampuang satu datang.</verse>
				<verse number="67">Turus, waktu parampuang itu lia Petrus ada barahu, dia haga Petrus pe muka kong bilang bagini, “Ngana lagi jaga sama-sama deng Yesus, orang Nazaret itu, to?”</verse>
				<verse number="68">Tapi Petrus manyangkal, bilang tara kanal pa Yesus. Dia bilang bagini, “Kita tara mangarti ngana pe maksut apa bilang bagitu.” Abis itu, Petrus ka sana di teras kong badiam di situ. [Waktu itu suda, ayam bakuku.]</verse>
				<verse number="69">Di situ, pembantu parampuang itu dapa lia pa Petrus lagi, kong dia bilang pa orang-orang yang ada di situ, “Orang ini me jaga baku bawa deng dong Yesus.”</verse>
				<verse number="70">Tapi Petrus manyangkal lagi. Pe tara lama, orang-orang yang ada di situ bilang lagi pa Petrus, “Tara sala suda, ngana pasti satu dari dorang, to? Apalagi ngana ini orang Galilea!”</verse>
				<verse number="71">Turus Petrus mulai babasumpa, “Demi Tuhan, kita tara kanal Orang yang ngoni bilang-bilang ini!”</verse>
				<verse number="72">Kong waktu itu suda, langsung ayam bakuku yang kedua kali. Di situ, Petrus langsung dapa inga yang Yesus so perna bilang pa dia, sebelum ayam bakuku dua kali, dia so manyangkal tiga kali, bilang dia tara kanal pa Yesus. Kong Petrus manyasal, dia manangis sampe tahek-hek.</verse>
			</chapter>
			<chapter number="15">
				<verse number="1">Waktu masi pagi-pagi skali, imam-imam kapala bakumpul lagi deng tua-tua Yahudi, guru-guru agama Yahudi yang ahli lima kitab Musa, deng samua anggota laeng di Mahkama Agama itu. Di situ, dorang ambe satu keputusan. Jadi dorang ika pa Yesus kong dong bawa, turus serakan pa Pilatus la dia yang hukum mati pa Yesus.</verse>
				<verse number="2">Pe sampe di sana, Pilatus tanya pa Yesus, “Butul Bapa ini orang Yahudi pe Raja?” Yesus jawab, “Bapa sandiri yang bilang bagitu.”</verse>
				<verse number="3">Kong imam-imam kapala tudu pa Yesus, bilang kata Dia so banya biking kajahatan.</verse>
				<verse number="4">Pilatus tanya ulang pa Dia bagini, “Dengar itu! Dorang so bilang Bapa so biking banya kajahatan. Bikiapa kong Bapa tara bela Bapa pe diri?”</verse>
				<verse number="5">Tapi Yesus cuma babadiam, sampe gubernur Pilatus jadi herang.</verse>
				<verse number="6">Tiap taong, waktu hari raya Paska, gubernur biasa kase bebas satu orang dari penjara. Orang yang dia kase bebas itu iko deng orang banya pe mau.</verse>
				<verse number="7">Waktu itu, ada orang jahat satu dia pe nama Barabas. Dia maso penjara sama-sama deng orang-orang laeng, barang dorang ada bunu orang waktu marontak pa pemerinta Roma.</verse>
				<verse number="8">Jadi, di hari raya itu, banya orang datang pa gubernur Pilatus. Dorang minta pa dia la kase bebas satu orang dari penjara sama deng yang biasa dia jaga biking.</verse>
				<verse number="9">Kong Pilatus tanya pa dorang, “Ngoni mau kita kase bebas ngoni orang Yahudi pe Raja ini?”</verse>
				<verse number="10">Pilatus bilang bagitu, barang dia tau, imam-imam kapala serakan Yesus pa dia cuma karna mangiri pa Yesus. Jadi Pilatus kira orang banya itu akan minta kase bebas pa Yesus, bukang Barabas.</verse>
				<verse number="11">Tapi imam-imam kapala pengaru pa orang banya itu supaya dorang minta Pilatus kase bebas pa Barabas.</verse>
				<verse number="12">Kong Pilatus batanya ulang pa dorang, “Kalu bagitu, apa yang musti kita biking pa orang yang ngoni sebut orang Yahudi pe Raja ini?”</verse>
				<verse number="13">Pe dengar bagitu, dorang bataria lagi, “Salib suda pa Dia!”</verse>
				<verse number="14">Kong Pilatus tanya pa dorang, “Dia so biking kajahatan apa kong?” Tapi orang banya itu bataria tamba kuat, “Salib suda pa Dia!”</verse>
				<verse number="15">Kong karna Pilatus mo kase sanang orang banya pe hati, dia kase bebas pa Barabas untuk dorang, baru dia suru pukul pa Yesus pake tali yang ada barang tajam di dia pe ujung. Abis itu, dia serakan Yesus pa dorang la dong salib pa Dia.</verse>
				<verse number="16">Abis itu, tentara-tentara bawa pa Yesus di dorang pe tampa yang ada di gubernur pe istana pe kintal, kong pangge dorang pe tamang-tamang tentara samua yang ada di situ bakumpul.</verse>
				<verse number="17">Dorang kase pake pa Yesus juba ungu sama deng yang raja-raja jaga pake, baru dorang biking makota satu dari cabang-cabang kacil yang baduri kong pasang pa Yesus pe kapala.</verse>
				<verse number="18">Abis itu, dorang pura-pura hormat pa Dia, dorang bilang bagini, “Hidup orang Yahudi pe raja!”</verse>
				<verse number="19">Turus dorang pukul pa Yesus pe kapala deng bulu, dorang luda pa Dia, kong dorang berlutut pura-pura semba pa Dia.</verse>
				<verse number="20">Abis dorang hina-hina pa Dia, dorang buka lagi juba ungu yang dorang kase pake pa Dia, kong kase pake ulang Dia pe baju sandiri. Turus tentara-tentara bawa pa Yesus kaluar dari kota Yerusalem la mo salib pa Dia.</verse>
				<verse number="21">Di tenga jalang, dorang baku dapa deng satu orang dia pe nama Simon. Simon ini orang Kirene, Aleksander deng Rufus pe papa. Dia baru datang dari luar kota. Kong tentara-tentara itu paksa pa dia la pikul Yesus pe salib.</verse>
				<verse number="22">Dorang bawa pa Yesus di tampa satu yang pe nama Golgota, yang pe arti, ‘Tampa Tengkorak’.</verse>
				<verse number="23">Pe sampe di tampa itu, tentara-tentara kase pa Yesus anggur yang dorang campur deng obat yang pe nama mur. Tapi Yesus tara mau minum.</verse>
				<verse number="24">Abis itu, waktu jam sembilan pagi dorang salib pa Yesus. Turus dorang cabu undi untuk mo tentukan sapa-sapa yang mo dapa Yesus pe baju.</verse>
				<verse number="25"></verse>
				<verse number="26">Kong alasan sampe dorang salib pa Yesus ada tatulis di papan spanggal yang dong ada kase paku di situ. Dia pe tulisan bagini, “Ini orang Yahudi pe raja.”</verse>
				<verse number="27">Di situ me dorang ada kase salib lagi perampok dua orang sama-sama deng Yesus, yang satu pa Yesus pe sabla kanan deng yang satu lagi pa Yesus pe sabla kiri. [</verse>
				<verse number="28">Yang Yesus dapa salib sama-sama deng orang jahat, itu iko apa yang so tatulis memang di Kitab Suci, yang dia pe bunyi bagini, “Dorang biking pa Dia sama deng orang jahat.”]</verse>
				<verse number="29">Orang-orang yang iko di Yesus pe muka salib goyang-goyang kapala untuk hina pa Yesus. Dorang bilang, “He, Ngana bilang kata, Ngana bisa kase rubu Ruma Ibada Pusat kong mo biking ulang cuma dalam tiga hari, to?</verse>
				<verse number="30">Kalu bagitu, coba skarang Ngana turung dari salib itu suda la kase slamat Ngana pe diri!”</verse>
				<verse number="31">Bagitu lagi deng imam-imam kapala deng guru-guru agama Yahudi yang ahli lima kitab Musa, dorang me bahina pa Yesus. Dorang bilang bagini, “Orang laeng Dia kase slamat, tapi Dia pe diri sandiri Dia tara bisa kase slamat!</verse>
				<verse number="32">Kalu butul Ngana ini Mesias, orang Israel pe raja, turung suda dari salib itu, la torang bisa lia kong percaya pa Ngana.” Dua orang yang dapa salib sama-sama deng Yesus me bahina lagi pa Yesus.</verse>
				<verse number="33">Waktu so jam dua blas siang, samua daera itu jadi galap sampe jam tiga sore.</verse>
				<verse number="34">Kong pas jam tiga sore itu, Yesus bataria kuat-kuat pake bahasa Aram. Dia bilang, “ Eloi, Eloi, lama sabakhtani? ” Yang pe arti, ‘Tuhan Allah, Kita pe Tuhan, bikiapa kong Tuhan kase tinggal pa Kita?’</verse>
				<verse number="35">Pe dengar itu, babarapa orang yang badiri di situ bilang bagini, “Ee dengar, Dia pangge nabi Elia.”</verse>
				<verse number="36">Turus ada satu orang capat-capat ambe spons kong colo ka dalam anggur asam. Turus spons itu dia cucu di bulu kong kase dekat pa Yesus pe mulu la Dia isap. Sementara orang itu biking bagitu, dia bilang bagini, “Tong tunggu dulu kong lia, sapa tau nabi Elia mo datang kase turung pa Dia.”</verse>
				<verse number="37">Turus Yesus bataria kuat-kuat, kong Dia putus napas.</verse>
				<verse number="38">Pas Yesus putus napas itu, kaeng pampele basar yang ada di dalam Ruma Ibada Pusat, tarobe jadi dua dari atas sampe ka bawa.</verse>
				<verse number="39">Ada komandan kompi Roma yang badiri di Yesus pe muka waktu Yesus dapa salib. Waktu dia lia Yesus mati model bagitu, dia bilang, “Memang butul Dia ini Anak Allah!”</verse>
				<verse number="40">Di situ ada lagi babarapa parampuang yang lia-lia pa Yesus dari jao. Dari dorang itu, ada Salome, Maria orang Magdala, deng Maria yang jadi Yakobus muda deng Yoses pe mama.</verse>
				<verse number="41">Dorang ini yang so iko deng layani pa Yesus waktu Dia di Galilea. Ada lagi parampuang-parampuang laeng di situ yang so datang ka Yerusalem sama-sama deng Yesus.</verse>
				<verse number="42">Ada satu orang dia pe nama Yusuf. Yusuf ini orang Arimatea, dia anggota agama Yahudi pe kumpulan yang paling tinggi yang pe nama Mahkama Agama. Kong banya orang hormati pa dia. Dia lagi ada tunggu-tunggu Tuhan Allah pe waktu mo Berkuasa sebagai Raja pa Dia pe umat. Kong hari yang Yesus mati itu, pas di orang agama Yahudi pe hari persiapan. Hari itu, dorang musti kase selesai dorang pe karja samua sebelum matahari maso, karna di hari Sabat dong so tara bole bakarja. Jadi, pas so mo malam, Yusuf deng barani pigi pa Pilatus mo minta Yesus pe mayat la dia mo kubur.</verse>
				<verse number="43">Pe dengar Yesus so mati, Pilatus herang. Jadi dia pangge pa komandan kompi kong tanya pa dia, “Butul Yesus so mati?”</verse>
				<verse number="44">Kong komandan itu bilang, “Butul bapa! Yesus so mati.” Waktu Pilatus tau Yesus so mati, dia kase ijin pa Yusuf ambe Yesus pe mayat la kase kubur.</verse>
				<verse number="45">Turus Yusuf pigi bili kaeng puti alus, kong dia kase turung Yesus pe mayat dari salib. Abis itu, dia bungkus Yesus pe mayat deng kaeng itu kong taru di dalam kubur goa satu yang so gale di bukit batu, baru dia guling batu basar satu mo kase tutu kubur goa itu pe pintu.</verse>
				<verse number="46">Sementara itu, Maria orang Magdala deng Maria Yoses pe mama ada perhatikan tampa yang dorang taru Yesus pe mayat.</verse>
			</chapter>
			<chapter number="16">
				<verse number="1">Pe Sabtu malam, waktu so lewat hari Sabat, hari yang orang agama Yahudi tara bole bakarja, Salome, Maria orang Magdala deng Maria Yakobus pe mama, pigi bili minya wangi la mo goso Yesus pe mayat, iko orang Yahudi pe biasa.</verse>
				<verse number="2">Kong pe hari Minggu, waktu matahari baru kaluar, dorang pigi di kubur goa.</verse>
				<verse number="3">Di tenga jalang dorang baku bilang, “Ee, sampe di sana, sapa yang mo kase guling batu itu la torang bisa maso ka dalam kubur goa?”</verse>
				<verse number="4">Bagitu dorang so dekat di Yesus pe kubur, dorang dapa lia batu itu so taguling. Padahal batu itu basar skali.</verse>
				<verse number="5">Waktu dorang maso dalam kubur goa, dorang kage skali, barang dorang dapa lia ada nyong-nyong satu pake juba puti dudu di sabla kanan.</verse>
				<verse number="6">Kong nyong itu bilang pa dorang, “Jang ngoni tako! Ngoni cari pa Yesus orang Nazaret yang dapa salib itu. Dia so hidup ulang. Dia tarada di sini. Coba ngoni lia! Ini tampa yang dorang taru Dia pe mayat.</verse>
				<verse number="7">Jadi skarang, ngoni bale suda, kase tau pa Dia pe murit-murit termasuk Petrus, bilang, ‘Yesus so kamuka di daera Galilea. Di sana ngoni akan lia pa Dia, sama deng yang Dia so bilang pa ngoni.’ ”</verse>
				<verse number="8">Pe dengar bagitu, dorang tako sampe totofore kong lari kaluar dari kubur itu. Kong gara-gara dong pe tako itu, di tenga jalang dong tara bicara apa-apa satu deng yang laeng. [Pas pe sampe, dong bilang Yesus pe pasáng itu pa Petrus deng murit-murit yang laeng. Dorang bicara tara panjang-panjang. Abis itu, Yesus sandiri pake Dia pe murit-murit kase tau Kabar Bae, mulai dari timur sampe di barat. Kabar Bae itu tentang bagimana manusia bisa hidup deng Tuhan Allah slama-lamanya. Kabar Bae itu kudus deng tetap hidup.]</verse>
				<verse number="9">Pe hari Minggu pagi-pagi skali itu, waktu Yesus so hidup ulang, Yesus kakamuka kase tunju Dia pe diri pa Maria orang Magdala. Maria itu yang Yesus perna user tuju setang dari dia.</verse>
				<verse number="10">Kong Maria pigi kase tau pa orang-orang yang jaga iko pa Yesus, apa yang dia lia. Waktu itu dorang sementara berduka deng manangis.</verse>
				<verse number="11">Tapi waktu dorang dengar Maria bilang Yesus so hidup ulang deng dia so lia pa Yesus, dorang tara percaya.</verse>
				<verse number="12">Abis itu, Yesus kase tunju Dia pe diri pa Dia pe murit dua orang yang sementara bajalang ka satu kampong. Waktu itu dorang tara kanal pa Yesus, barang dorang dapa lia Yesus pe rupa so laeng. Tapi lama-lama baru dorang dapa kanal pa Dia.</verse>
				<verse number="13">Kong dorang dua bale kase tau pa dorang pe tamang-tamang laeng. Tapi dorang pe tamang-tamang me tara percaya pa dorang.</verse>
				<verse number="14">Dia pe ahir kabawa, Yesus kase tunju Dia pe diri pa Dia pe murit-murit seblas orang itu waktu dorang sementara makang. Kong Yesus togor pa dorang karna dorang pe hati karas deng karna dorang tara percaya pa orang-orang yang so lia, Dia so hidup ulang.</verse>
				<verse number="15">Abis itu Yesus bilang pa dorang, “Pigi suda di seluru dunia ini, la kase tau Kabar Bae dari Tuhan Allah pa samua orang.</verse>
				<verse number="16">Sapa yang percaya deng dapa baptis, dia akan slamat. Tapi sapa yang tara percaya pa Kita, dia tara slamat kong akan dapa hukum.</verse>
				<verse number="17">Orang-orang yang percaya pa Kita itu, Tuhan Allah akan kase kuasa pa dorang untuk biking tanda-tanda macam bagini: dorang akan user setang-setang pake Kita pe nama, dorang akan bicara pake bahasa-bahasa yang dorang bolong perna tau,</verse>
				<verse number="18">dorang me akan pegang ular, deng biar dorang minum racong me dong tara apa-apa. Dorang akan taru dong pe tangan pa orang yang saki, kong orang saki itu akan sembu.”</verse>
				<verse number="19">Abis Tuhan Yesus bicara pa Dia pe murit-murit, Dia taangka ka sorga, kong dudu di tampa yang terhormat pa Tuhan Allah pe sabla kanan.</verse>
				<verse number="20">Abis itu, Yesus pe murit-murit pigi di seluru dunia kase tau Kabar Bae tentang Yesus Kristus pa orang-orang. Kong, Tuhan me bantu pa dorang biking mujizat-mujizat supaya orang-orang jadi tau Tuhan Allah pe firman itu butul.</verse>
			</chapter>
		</book>
		<book number="42">
			<chapter number="1">
				<verse number="1">Bapa Teofilus yang kita hormati. Banya orang so tulis carita tentang apa yang Yesus biking waktu Dia masi sama-sama deng torang.</verse>
				<verse number="2">Dorang tulis samua itu sama deng dorang dengar langsung dari orang-orang yang so lia deng mata kapala sandiri. Orang-orang itu yang lia dari pertama waktu samua itu jadi, kong kase turus carita itu pa orang-orang laeng.</verse>
				<verse number="3">Kita sandiri so priksa bae-bae samua carita itu yang dorang tulis mulai dari pertama. Jadi abis itu kita ambe keputusan untuk tulis carita tentang samua yang so perna jadi itu dari awal sampe ahir, kong kirim pa bapa Teofilus.</verse>
				<verse number="4">Jadi kita tulis carita ini supaya bapa tau pasti, apa yang orang so ajar pa bapa tentang Yesus itu butul.</verse>
				<verse number="5">Waktu Herodes jadi raja di daera Yudea, ada satu imam agama Yahudi yang pe nama Zakharia. Dia itu dari imam Abia pe kelompok. Zakharia pe bini pe nama Elisabet. Dorang dua itu turunan dari imam Harun.</verse>
				<verse number="6">Dorang dua laki bini ini hidup butul pa Tuhan Allah pe muka, deng dong iko samua Dia pe parenta deng aturan-aturan, kong tarada yang bisa kase sala pa dorang.</verse>
				<verse number="7">Dorang dua so tua, baru tarada ana lagi, karna Elisabet tara bisa dapa ana.</verse>
				<verse number="8">Satu kali bagini, imam Abia pe kelompok dapa giliran tugas di Ruma Ibada Pusat. Kong dari kelompok itu, Zakharia yang dapa tugas untuk layani pa Tuhan Allah di situ.</verse>
				<verse number="9">Dia dapa tugas itu karna waktu itu imam-imam agama Yahudi pe biasa cabu undi la dapa tau sapa yang pe nama kaluar untuk bakar kemenyan di Ruang Suci dalam Ruma Ibada Pusat. Kong waktu itu Zakharia pe nama yang kaluar.</verse>
				<verse number="10">Jadi, Zakharia maso di Ruang Suci itu, kong biking dia pe tugas bakar kemenyan, sedangkan di luar ada orang banya yang berdoa.</verse>
				<verse number="11">Kage-kage Tuhan Allah pe malaekat kase tunju dia pe diri pa Zakharia. Malaekat itu badiri di sabla kanan tampa bakar kayu yang bobou sadap.</verse>
				<verse number="12">Pe lia bagitu, Zakharia kage kong jadi tako skali.</verse>
				<verse number="13">Tapi malaekat itu bilang pa dia, “Zakharia, jang ngana tako! Tuhan Allah so dengar ngana pe doa. Ngana pe bini Elisabet akan melahirkan ana laki-laki satu. Ana itu ngana musti kase nama pa dia, Yohanes.</verse>
				<verse number="14">Nanti ngana sanang skali deng ana itu, deng banya orang me rasa sanang waktu ana itu lahir,</verse>
				<verse number="15">karna dia mo jadi orang basar pa Tuhan Allah pe muka. Selama dia hidup, dia tara akan minum anggur atau minuman laeng yang biking mabo. Waktu dia masi ada pa dia pe mama pe puru, Roh Kudus so kuasai pa dia.</verse>
				<verse number="16">Dia yang nanti mo kase mangarti pa banya orang Israel supaya bale iko pa Tuhan Allah, dorang pe Tuhan.</verse>
				<verse number="17">Ana itu nanti pe kuasa basar sama deng nabi Elia dulu, karna Roh Kudus so kuasai pa dia. Kong dia mo datang kamuka sebelum Tuhan datang. Dia mo biking orang tua laki-laki pe hati baku bae deng dong pe ana-ana. Dia me akan biking orang yang malawang Tuhan Allah pe parenta jadi orang yang jaga biking barang yang butul. Deng bagitu, dia mo kase siap orang-orang supaya jadi pantas untuk jadi Tuhan Allah pe umat.”</verse>
				<verse number="18">Tapi Zakharia tanya pa malaekat itu, “Bagimana kita bisa tau kalu kita deng kita pe bini mo dapa ana? Barang torang dua so tua.”</verse>
				<verse number="19">Kong malaekat bilang pa dia, “Kita ini Gabriel yang salalu ada deng Tuhan Allah untuk layani pa Dia. Dia utus pa kita untuk bilang kabar yang bae ini pa ngana.</verse>
				<verse number="20">Yang kita bilang ini pasti mo jadi pa dia pe waktu. Tapi ngana, karna ngana tara percaya yang kita bilang, mulai skarang, ngana tara bisa bicara, sampe samua yang kita bilang ini jadi.”</verse>
				<verse number="21">Orang banya yang ada berdoa di luar tunggu turus pa Zakharia. Dorang herang barang dia lama skali di dalam Ruang Suci.</verse>
				<verse number="22">Waktu Zakharia kaluar, dia so tara bisa bicara. Jadi dia cuma kase kode deng tangan pa dorang barang dia so mou. Pe lia bagitu, dorang langsung dapa tau dia dapa penglihatan di dalam Ruang Suci itu.</verse>
				<verse number="23">Waktu Zakharia so selesai biking dia pe tugas, dia pulang pa dia pe ruma.</verse>
				<verse number="24">Pe tara lama, Elisabet dia pe bini itu hamil. Kong selama lima bulan dia cuma bakurung di ruma.</verse>
				<verse number="25">Elisabet bilang bagini, “Tuhan so kase Dia pe bae pa kita. Dia tolong sampe kita bole jadi hamil, kong kita tara malu lagi pa orang-orang.”</verse>
				<verse number="26">Waktu Elisabet hamil anam bulan, Tuhan Allah suru malaekat Gabriel pigi di satu kota di daera Galilea, yang pe nama Nazaret.</verse>
				<verse number="27">Tuhan suru dia pigi pa nona satu, dia pe nama Maria. Maria itu bolong tau laki-laki tapi dia ada rencana mo kawing deng laki-laki satu yang pe nama Yusuf. Yusuf ini raja Daud pe turunan.</verse>
				<verse number="28">Malaekat itu datang pa Maria kong bilang bagini, “Salam, nona Maria! Tuhan mo kase tunju Dia pe bae pa ngana. Dia salalu ada sama-sama deng ngana.”</verse>
				<verse number="29">Maria kage waktu dengar malaekat bilang bagitu. Dia babatanya dalam hati, malaekat itu pe maksut apa.</verse>
				<verse number="30">Turus malaekat itu bilang pa dia, “Maria, jang ngana tako, barang Tuhan Allah kase Dia pe bae pa ngana.</verse>
				<verse number="31">So tara lama lagi, ngana mo hamil, kong mo melahirkan Anak laki-laki satu. Ngana musti kase nama Anak itu, ‘Yesus’.</verse>
				<verse number="32">Dia itu mo jadi orang basar, deng nanti orang-orang mo pangge pa Dia Anak dari Tuhan Allah yang Paling Tinggi. Tuhan Allah mo biking Dia berkuasa sama deng Dia pe orang tua dulu-dulu, raja Daud.</verse>
				<verse number="33">Dia akan jadi Raja pa samua bangsa Israel pe turunan, kong Dia tetap Berkuasa sebagai Raja sampe slama-lamanya.”</verse>
				<verse number="34">Pe dengar itu, Maria bilang pa malaekat itu, “Bagimana itu mo jadi? Kita kan masi nona-nona, bolong perna tidor deng laki-laki.”</verse>
				<verse number="35">Malaekat itu jawab pa dia, “Bagini. Nanti Roh Kudus mo datang pa ngana. Tuhan Allah yang Paling Tinggi itu mo kuasai pa ngana. Jadi, Anak yang akan ngana kase lahir itu suci, deng orang mo pangge pa Dia, Anak Allah.</verse>
				<verse number="36">Bukang itu saja, Elisabet ngana pe sudara itu, biar dia so tua deng orang bilang kata, dia tara bisa dapa ana, tapi skarang dia so hamil ana laki-laki anam bulan.</verse>
				<verse number="37">Samua itu bole jadi, karna Tuhan Allah bisa biking apa saja.”</verse>
				<verse number="38">Kong Maria bilang pa malaekat itu, “Kita ini cuma orang yang jaga biking apa yang Tuhan suru. Jadi biar yang bapa bilang itu jadi pa kita.” Abis itu, malaekat kase tinggal pa Maria.</verse>
				<verse number="39">Tara lama dari itu, Maria capat-capat pigi di kota satu di tampa yang babagunung, di daera Yudea.</verse>
				<verse number="40">Dia pigi pa Zakharia pe ruma. Pe sampe di sana, dia maso kong kase salam pa Elisabet.</verse>
				<verse number="41">Waktu Elisabet dengar Maria pe salam, ana yang ada pa Elisabet pe puru langsung bagará, kong Roh Kudus kuasai pa Elisabet.</verse>
				<verse number="42">Turus Elisabet bilang deng suara kuat, “Maria! Tuhan Allah so kase Dia pe bae pa ngana lebe dari samua parampuang! Dia kase Dia pe bae pa Anak yang ngana mo kase lahir.</verse>
				<verse number="43">Kita sanang skali, karna biar kita ini cuma orang biasa yang tara pantas, tapi kita pe Tuhan pe mama so datang kamari pa kita.</verse>
				<verse number="44">Tadi, waktu kita dengar ngana pe salam, kita pe ana dalam puru ini langsung bagará, barang dia sanang.</verse>
				<verse number="45">Ngana paling sanang suda karna ngana so percaya apa yang Tuhan bilang itu mo jadi.”</verse>
				<verse number="46">Kong Maria bilang bagini, “Kita puji pa Tuhan.</verse>
				<verse number="47">Kita pe hati sanang skali, karna Tuhan Allah yang kase slamat pa Kita.</verse>
				<verse number="48">Barang, Dia so perhatikan pa kita, kita ini orang yang tarada arti apa-apa, kita ini orang yang cuma biking apa yang Dia suru. Mulai skarang, samua orang mo bilang kita ini parampuang yang paling sanang skali,</verse>
				<verse number="49">karna Tuhan Allah Yang Paling Berkuasa so biking hal-hal yang luar biasa pa kita. Dia memang suci.</verse>
				<verse number="50">Tuhan Allah kase tunju Dia pe rasa kasiang pa orang yang tako pa Dia, dari turunan yang satu sampe turunan yang laeng.</verse>
				<verse number="51">Dia pe kuasa basar jadi Dia biking hal-hal hebat. Dia kase kaco orang-orang yang sombong sampe dong pe rencana tara ada yang jadi.</verse>
				<verse number="52">Dia kase turung raja-raja dari dorang pe jabatan, kong Dia angka pa orang-orang yang tarada arti apa-apa.</verse>
				<verse number="53">Dia kase apa yang bae pa orang-orang miskin sampe dorang puas, tapi pa orang-orang kaya Dia suru pigi deng tara bawa apa-apa.</verse>
				<verse number="54">Dia bantu pa orang-orang bangsa Israel, bangsa yang Dia so pili untuk biking apa yang Dia suru, Dia bantu pa dorang karna Dia inga Dia pe janji untuk kase tunju Dia pe rasa kasiang</verse>
				<verse number="55">pa torang pe orang tua dulu-dulu itu, Abraham deng dia pe turunan. Janji itu memang Tuhan so bilang dari dulu, kong berlaku sampe slama-lamanya.”</verse>
				<verse number="56">Di situ, Maria tinggal deng Elisabet sekitar tiga bulan. Abis itu, Maria pulang pa dia pe ruma.</verse>
				<verse number="57">Pas dia pe waktu Elisabet mo melahirkan, dia melahirkan ana laki-laki satu.</verse>
				<verse number="58">Elisabet pe birman-birman deng dia pe sudara-sudara dapa dengar Tuhan so kase tunju Dia pe rasa kasiang yang basar pa Elisabet, sampe Dia kase ana satu, kong dorang samua basimore sama-sama deng dia.</verse>
				<verse number="59">Waktu ana itu so delapan hari, dorang mo sunat pa dia iko agama Yahudi pe aturan. Jadi birman-birman deng sudara-sudara datang bakumpul di situ. Dorang mo kase nama ana itu Zakharia sama deng dia pe papa pe nama.</verse>
				<verse number="60">Tapi dia pe mama tara mau. Dia bilang, “Jangan! Musti kase nama pa dia Yohanes.”</verse>
				<verse number="61">Kong dorang bilang pa dia, “Tapi di samua ngoni pe sudara, tara ada satu yang pe nama Yohanes.”</verse>
				<verse number="62">Turus, dorang kase kode pa Zakharia la mo tanya dia pe ana itu mo kase nama sapa.</verse>
				<verse number="63">Zakharia kase kode minta alat tulis kong dia tulis kata-kata ini, “Dia pe nama Yohanes”. Kong samua orang yang ada di situ jadi herang.</verse>
				<verse number="64">Waktu itu suda, Zakharia langsung bisa bicara ulang, kong dia puji pa Tuhan Allah.</verse>
				<verse number="65">Samua orang yang tinggal di dekat situ jadi herang deng tako. Kong samua yang jadi itu, orang-orang kase carita sampe di samua kota di daera Yudea yang babagunung.</verse>
				<verse number="66">Samua orang yang dengar hal itu babatanya dalam hati, “Akan jadi apa ana itu kalu dia basar?” Dorang bapikir bagitu karna dong tau Tuhan pe kuasa ada sama-sama deng ana itu.</verse>
				<verse number="67">Abis itu, Roh Kudus kuasai pa Zakharia, Yohanes pe papa. Turus, Zakharia kase tau apa yang Tuhan Allah bilang pa dia,</verse>
				<verse number="68">“Mari puji pa Tuhan Allah, orang Israel pe Tuhan! Barang, Dia so datang tolong pa Dia pe umat, orang-orang Israel, kong kase bebas pa dorang.</verse>
				<verse number="69">Dia so utus satu Orang yang hebat untuk kase slamat pa torang. Orang itu raja Daud pe turunan. Raja Daud itu orang yang jaga biking apa yang Tuhan Allah suru.</verse>
				<verse number="70">Tuhan Allah janji dari dulu, kong Dia pe nabi-nabi yang kudus kase tau Dia pe janji-janji bagini:</verse>
				<verse number="71">Tuhan mo kase bebas pa torang dari tong pe musu-musu deng dari kuasa orang-orang yang binci pa torang.</verse>
				<verse number="72">Tuhan mo biking bagitu, karna Dia tara lupa yang Dia janji pa torang pe orang tua dulu-dulu. Dia inga Dia pe janji yang kudus itu deng cara kase tunju Dia pe sayang pa dorang.</verse>
				<verse number="73">Janji yang Tuhan Allah bilang itu deng basumpa pa Abraham, torang pe orang tua dulu-dulu,</verse>
				<verse number="74">Dia bajanji, Dia mo kase bebas pa torang dari tong pe musu-musu. Deng bagitu, torang tara rasa tako mo semba pa Dia.</verse>
				<verse number="75">Kong selama torang hidup, torang hidup cuma biking Tuhan Allah pe mau, deng hidup cuma biking yang butul pa Tuhan Allah pe muka.”</verse>
				<verse number="76">Abis itu Zakharia bilang pa Yohanes, “Kong ngana kita pe ana, nanti orang mo bilang ngana itu Tuhan Allah yang Paling Tinggi pe nabi yang jaga kase turus Dia pe pasáng pa orang-orang. Dorang mo bilang bagitu karna ngana datang kamuka di dunia dari Tuhan, untuk kase siap orang-orang pe hati mo tarima pa Dia.</verse>
				<verse number="77">Ngana mo kase tau pa Tuhan Allah pe umat, Dia mo kase slamat pa dorang deng cara Dia mo kase ampun pa dorang dari dorang pe dosa-dosa.</verse>
				<verse number="78">Torang pe Tuhan Allah rasa kasiang pa torang. Karna itu, Dia datang dari sorga kase slamat pa torang. Dia pe datang itu, akan jadi sama deng matahari pagi kaluar</verse>
				<verse number="79">la kase sinar. Dia itu mo datang kase tarang pa orang-orang yang hidup dalam galap, deng pa orang-orang yang hidup deng rasa tako. Dia mo datang pa torang supaya torang tau jalang hidup yang biking torang pe hati salalu tenang.”</verse>
				<verse number="80">Zakharia pe ana itu lebe hari lebe tamba basar, turus Tuhan biking dia pe hati lebe tamba kuat. Bagitu dia so basar, dia tinggal di padang gurun, tampa yang sunyi deng jao dari kampong, sampe dia mo biking pelayanan pa orang Israel, baru dia kase tinggal tampa itu.</verse>
			</chapter>
			<chapter number="2">
				<verse number="1">Waktu itu, ada raja basar Roma, dia pe nama Agustus. Dia kase kaluar parenta pa samua daera di dunia yang dia kuasai, supaya kase daftar samua orang pe nama.</verse>
				<verse number="2">Ini pertama kali pemerinta Roma kase daftar orang-orang waktu Kirenius jadi gubernur di daera Siria.</verse>
				<verse number="3">Samua orang musti pigi pa dorang pe kota yang dong pe orang tua dulu-dulu tinggal untuk kase daftar dorang pe nama.</verse>
				<verse number="4">Bagitu lagi deng Yusuf. Dia barangkat dari Nazaret dia pe tampa tinggal di daera Galilea, kong dia pigi di kota yang pe nama Betlehem, di daera Yudea. Yusuf pigi di Daud pe kota, barang dia itu raja Daud pe turunan.</verse>
				<verse number="5">Yusuf deng dia pe calon kawing Maria, barangkat sama-sama supaya dorang daftar dong dua pe nama di sana. Waktu itu, Maria sementara hamil.</verse>
				<verse number="6">Waktu dorang di Betlehem, so dia pe waktu Maria mo melahirkan.</verse>
				<verse number="7">Maria melahirkan dia pe ana laki-laki, ana yang tua. Abis itu dia bungkus deng kaeng pa ana itu kong kase tidor di binatang pe tampa makanang, karna samua penginapan di situ so ponong.</verse>
				<verse number="8">Malam itu, ada orang-orang yang sementara jaga dong pe domba di lapangan rumpu di daera dekat kota Betlehem. Dorang itu yang orang jaga bilang gembala.</verse>
				<verse number="9">Kage-kage dorang dapa lia Tuhan Allah pe malaekat kase tunju dia pe diri pa dorang. Turus, Tuhan Allah pe cahaya yang luar biasa basinar tutu pa dorang, kong dong tako skali.</verse>
				<verse number="10">Tapi malaekat itu bilang pa dorang, “Jang tako! Dengar bae-bae. Kita datang kamari ini untuk kase tau kabar yang bae pa ngoni. Kabar yang bae ini biking samua orang yang dengar pe hati sanang skali.</verse>
				<verse number="11">Kabar yang bae itu bagini: hari ini, Orang yang mo kase slamat pa manusia so lahir. Dia so lahir di Betlehem, raja Daud pe kota. Dia itu orang pangge Kristus, Raja yang Tuhan Allah janji mo kase slamat pa ngoni. Dia itu suda Tuhan.</verse>
				<verse number="12">Nanti ngoni dapa kanal pa Dia deng tanda ini: ngoni akan lia Anak satu yang dong bungkus deng kaeng. Anak itu dong ada kase tidor di binatang pe tampa makanang.”</verse>
				<verse number="13">Abis bilang bagitu, kage-kage ada malaekat lagi dari sorga yang banya skali kase tunju dong pe diri, dong sama-sama deng malaekat satu itu puji pa Tuhan Allah, bagini,</verse>
				<verse number="14">“Puji deng hormat pa Tuhan Allah yang ada di sorga! Kong di bumi ini, Tuhan Allah akan kase hati yang tenang pa orang-orang yang biking sanang Tuhan Allah pe hati.”</verse>
				<verse number="15">Abis puji pa Tuhan Allah bagitu, malaekat-malaekat itu bale ulang di sorga. Kong gembala-gembala itu baku bilang bagini, “Mari torang pigi di Betlehem la tong lia apa yang Tuhan so bilang pa torang tadi.”</verse>
				<verse number="16">Jadi dorang capat-capat pigi di Betlehem. Di sana, dorang baku dapa deng Maria deng Yusuf. Dorang lia lagi Anak kacil itu yang sementara tidor di binatang pe tampa makanang.</verse>
				<verse number="17">Waktu dorang lia Anak itu, dong kase tau pa orang-orang di situ samua yang malaekat bilang pa dorang tentang Anak itu.</verse>
				<verse number="18">Samua orang di situ jadi herang waktu dengar gembala-gembala itu pe carita.</verse>
				<verse number="19">Tapi Maria simpang samua yang jadi itu di dia pe hati kong dia pikir bae-bae samua itu.</verse>
				<verse number="20">Abis itu, gembala-gembala itu bale lagi pa dong pe domba-domba. Dorang puji deng hormat pa Tuhan Allah turus karna samua yang dorang dengar deng lia itu, sama persis deng yang malaekat bilang.</verse>
				<verse number="21">Waktu Anak itu pe umur delapan hari, Dia musti dapa sunat, iko agama Yahudi pe aturan. Kong dong kase nama pa Dia, Yesus, sama deng nama yang malaekat bilang pa Maria waktu dia bolong hamil.</verse>
				<verse number="22">Bagitu ampa pulu hari abis Yesus lahir, Maria deng Yusuf musti iko acara ‘biking bersi diri’ iko aturan yang ada di lima kitab Musa. Jadi dorang pigi di kota Yerusalem deng bawa pa Yesus la mo serakan pa Tuhan,</verse>
				<verse number="23">sama deng aturan yang tatulis di lima kitab Musa bagini, “Tiap ana laki-laki yang tua, dia musti dapa serakan pa Tuhan la jadi Tuhan punya.”</verse>
				<verse number="24">Deng dorang lagi kase burung tekukur satu pasang atau burung pombo muda dua ekor untuk jadi binatang korban persembahan, iko aturan di lima kitab Musa.</verse>
				<verse number="25">Waktu itu di Yerusalem, ada satu orang dia pe nama Simeon. Dia itu hidup butul pa Tuhan Allah pe muka deng dia dengar-dengaran pa Tuhan Allah. Deng dia ada tunggu waktu yang nanti Tuhan Allah mo kase slamat pa bangsa Israel. Kong Roh Kudus salalu sama-sama deng dia.</verse>
				<verse number="26">Roh Kudus so kase tau pa dia, dia tara akan mati kalu dia bolong lia pa Mesias, Raja yang Tuhan Allah janji mo kase slamat pa manusia.</verse>
				<verse number="27">Jadi waktu Yusuf deng Maria mo maso di Ruma Ibada Pusat pe kompleks, Roh Kudus me suru pa Simeon pigi di situ. Simeon ka sana kong dia ada waktu Yusuf deng Maria mo serakan Yesus pa Tuhan Allah iko aturan di lima kitab Musa.</verse>
				<verse number="28">Waktu Simeon lia Anak itu, langsung dia ka sana ambe, turus dukung deng puji pa Tuhan Allah. Dia bilang,</verse>
				<verse number="29">“Ya Tuhan, dulu Tuhan so janji pa kita, kong skarang Tuhan pe janji itu so jadi pa kita, kita yang jaga biking apa yang Tuhan suru. Jadi skarang, biar suda kita mati deng hati yang tenang.</verse>
				<verse number="30">Barang, kita so lia deng kita pe mata kapala sandiri Orang yang Tuhan Allah utus untuk kase slamat pa manusia.</verse>
				<verse number="31">Orang yang mo kase slamat pa manusia itu, Tuhan Allah pake pa Dia untuk kase slamat pa samua bangsa.</verse>
				<verse number="32">Orang itu nanti sama deng tarang, yang kase tarang jalang. Dia kase tarang orang-orang yang bukang Yahudi pe hati, supaya dorang bole datang pa Tuhan Allah, deng supaya orang-orang puji deng hormat pa Tuhan Allah pe umat, bangsa Israel.”</verse>
				<verse number="33">Pe dengar Simeon bilang bagitu, Yusuf deng Maria jadi herang.</verse>
				<verse number="34">Turus, Simeon berdoa supaya Tuhan Allah kase Dia pe bae pa Yusuf, Maria deng pa Anak itu. Kong dia bilang pa Maria, Anak itu pe mama, “Karna Anak ini, banya orang Israel akan tara percaya kong dapa hukum dari Tuhan Allah, tapi ada banya orang Israel laeng lagi yang mo percaya kong dapa slamat. Kong Anak ini jadi tanda, Dia dari Tuhan Allah, tapi banya orang tara akan tarima pa Dia.</verse>
				<verse number="35">Deng bagitu, orang-orang pe isi hati mo dapa tau. Kong ngana Maria, nanti ngana pe hati mo sedi karna Anak ini, sama deng orang ada cucu deng panikam di ngana pe hati.”</verse>
				<verse number="36">Di Ruma Ibada Pusat itu me ada nene satu yang pe nama Hana. Dia itu nabi, yang jaga kase turus Tuhan Allah pe pasáng pa orang-orang. Hana ini pe papa pe nama Fanuel dari suku Asyer. Dia perna kawing kong hidup sama-sama deng dia pe laki tuju taong,</verse>
				<verse number="37">tapi dia pe laki so mati, jadi dia so janda. Dia pe umur so delapan pulu ampa taong. Dia tara perna kase tinggal Ruma Ibada Pusat. Siang malam dia semba pa Tuhan Allah. Dia jaga bapuasa deng berdoa.</verse>
				<verse number="38">Waktu Simeon sementara bacarita deng Yusuf deng Maria, Hana datang di situ, kong mulai puji pa Tuhan Allah. Dia kase tau tentang Anak itu pa samua orang yang ada di situ yang sementara tunggu Raja yang Tuhan Allah janji mo kase bebas pa bangsa Israel.</verse>
				<verse number="39">Bagitu Yusuf deng Maria so abis biking samua acara iko Tuhan Allah pe aturan di lima kitab Musa, dorang samua pulang pa dong pe ruma di kota Nazaret, di daera Galilea.</verse>
				<verse number="40">Turus, Yesus lebe hari lebe tamba basar deng jadi kuat. Dia me jadi orang yang tau banya hal, deng Tuhan Allah sayang pa Dia.</verse>
				<verse number="41">Tiap taong, Yesus pe orang tua pigi di Yerusalem untuk iko agama Yahudi pe hari raya Paska. Hari raya itu dorang inga waktu Tuhan Allah kase bebas pa dorang pe orang tua dulu-dulu dari bangsa Mesir yang jaja pa dorang.</verse>
				<verse number="42">Waktu Yesus umur dua blas taong, Dia pe orang tua pigi di Yerusalem iko hari raya itu sama biasa. Waktu itu, dorang bawa pa Yesus.</verse>
				<verse number="43">Bagitu hari raya itu so abis, Yesus pe orang tua mulai pulang di Galilea. Dorang tara tau Yesus masi di Yerusalem</verse>
				<verse number="44">karna dorang kira, Yesus so bajalang sama-sama deng orang-orang laeng yang bajalang. Bagitu dorang so bajalang satu hari, baru dorang cari-cari pa Yesus di dorang pe sudara-sudara deng orang-orang yang dorang kanal yang sementara bajalang itu.</verse>
				<verse number="45">Tapi dorang tara dapa pa Dia. Jadi dorang bale lagi di Yerusalem la cari pa Dia di sana.</verse>
				<verse number="46">Pe hari ketiga, baru dorang dapa pa Dia di Ruma Ibada Pusat pe kompleks. Dia ada sementara dudu di guru-guru agama Yahudi pe tenga-tenga, Dia dengar deng tanya-tanya pa dorang.</verse>
				<verse number="47">Samua orang yang dengar Yesus pe bicara, dorang jadi taherang-herang, barang Dia mangarti skali deng Dia bajawab butul samua.</verse>
				<verse number="48">Pe lia bagitu, Yesus pe papa deng mama me jadi herang. Kong Dia pe mama bilang pa Dia, “Yesus, papa deng mama so tako skali, torang cari-cari pa Ngana kasana-kamari. Bikiapa kong Ngana biking pa papa deng mama bagini?”</verse>
				<verse number="49">Yesus bilang pa dorang, “Papa deng mama tara perlu cari pa Kita. Karna papa deng mama pasti so tau, Kita ini musti ada pa Kita pe Bapa pe ruma.”</verse>
				<verse number="50">Dia bilang bagitu, tapi dorang tara mangarti Dia pe maksut.</verse>
				<verse number="51">Abis itu, Yesus pulang di Nazaret sama-sama deng dorang, kong Dia tetap dengar-dengaran pa dorang. Tapi Dia pe mama inga-inga turus apa yang Yesus bilang tadi kong tanya-tanya dalam hati apa itu dia pe arti.</verse>
				<verse number="52">Yesus lebe tamba basar kong lebe tau banya hal. Tuhan Allah tamba sayang pa Dia, deng orang-orang me tamba sanang deng Dia.</verse>
			</chapter>
			<chapter number="3">
				<verse number="1">Tiberius so jadi raja basar Roma, kong waktu maso taong kelima blas, Pontius Pilatus yang jadi gubernur di daera Yudea, deng Herodes jadi raja di daera Galilea, Herodes pe sudara nama Filipus jadi raja di daera Iturea deng daera Trakhonitis, turus Lisanias jadi raja di daera Abilene.</verse>
				<verse number="2">Yang jadi imam basar di agama Yahudi, dorang pe nama Hanas deng Kayafas. Waktu itu Tuhan Allah bicara pa Yohanes, Zakharia pe ana, di Yudea di padang gurun, tampa yang sunyi deng jao dari kampong.</verse>
				<verse number="3">Karna itu, Yohanes pigi di samua daera dekat kali Yordan, kong kase tau pa orang-orang bagini, “Bertobat suda kong iko pa Tuhan Allah, deng bagitu Tuhan Allah mo kase ampun pa ngoni. Kong kase suda ngoni pe diri la dapa baptis, itu tanda ngoni so bertobat.”</verse>
				<verse number="4">Yohanes itu orang yang dulu Tuhan Allah bilang mo datang, kong itu ada tatulis di kitab nabi Yesaya bagini, “Nanti ada orang yang mo bicara kuat-kuat pa orang-orang yang bakumpul di padang gurun. Dia bilang, ‘Buka jalang untuk tarima pa Tuhan, kase lurus jalang la sambut pa Dia.’</verse>
				<verse number="5">Tiap jurang akan dapa tutu deng tana, tiap gunung deng bukit akan dapa kase rata. Jalang yang babelok-belok akan dapa kase lurus, deng jalang yang babalobang akan dapa kase rata,</verse>
				<verse number="6">deng samua orang akan mo lia bagimana Tuhan Allah kase slamat manusia dari dorang pe dosa-dosa.”</verse>
				<verse number="7">Orang banya datang pa Yohanes supaya Yohanes baptis pa dorang. Kong Yohanes bilang pa dorang, “Ee, ngoni orang-orang jahat! Ngoni pe jahat sama deng ular bisa. Jang ngoni kira kalu ngoni so datang kamari dapa baptis, ngoni bole mo dapa lolos dari Tuhan Allah pe hukuman.</verse>
				<verse number="8">Kalu ngoni butul so bertobat, ngoni musti biking hal yang bae turus supaya ada bukti ngoni itu so bertobat. Itu sama deng pohong yang subur, dia pe bua me bagus-bagus. Jang ngoni pikir ngoni so bebas dari hukuman karna ngoni Abraham pe turunan. Kita bilang pa ngoni, kalu Tuhan Allah mau, Dia bisa biking batu-batu ini jadi Abraham pe turunan.</verse>
				<verse number="9">Tuhan Allah so siap mo hukum pa samua orang yang tara iko Dia pe mau. Itu sama deng satu orang yang so siap-siap deng tamako mo potong pohong yang tara babua bagus, turus buang pohong itu di api.”</verse>
				<verse number="10">Kong, banya orang batanya pa dia, “Apa yang torang musti biking supaya Tuhan Allah tara hukum pa torang?”</verse>
				<verse number="11">Yohanes bilang, “Sapa yang ada baju dua, satu musti kase pa orang yang tarada baju, deng sapa yang ada makanang, musti kase lagi pa orang yang tarada makanang.”</verse>
				<verse number="12">Orang-orang yang tukang tagi pajak me datang pa Yohanes, minta Yohanes baptis pa dorang. Dorang tanya pa Yohanes, “Guru, apa yang torang musti biking?”</verse>
				<verse number="13">Yohanes bilang bagini, “Waktu ngoni batagi pajak, jang batagi lebe dari yang pemerinta suru ngoni tagi.”</verse>
				<verse number="14">Di situ, ada lagi tentara-tentara yang datang. Dorang tanya pa Yohanes, “Kalu torang, apa yang torang musti biking?” Kong Yohanes jawab pa dorang, “Jang ancam orang kong ambe dorang pe doi, deng jang tudu orang bilang dong sala la dong kase doi pa ngoni. Rasa puas suda deng ngoni pe gaji yang ngoni tarima.”</verse>
				<verse number="15">Pe dengar Yohanes pe bicara, orang-orang batanya di dong pe dalam hati, “Mangkali Yohanes ini suda Mesias, Raja yang torang tunggu-tunggu deng harap-harap, yang Tuhan Allah janji mo kase slamat pa torang.”</verse>
				<verse number="16">Tapi Yohanes bilang pa dorang samua, “Kita baptis pa ngoni deng aer, tanda ngoni so bertobat kong iko pa Tuhan Allah. Tapi nanti, ada satu Orang yang mo datang, Dia pe kuasa lebe basar dari kita. Kong mo jadi Dia pe tukang suru-suru, yang buka Dia pe tali sandal saja me, kita tara pantas. Dia itu nanti yang mo baptis pa ngoni pake Roh Kudus deng api.</verse>
				<verse number="17">Dia mo kase pisa pa orang yang iko pa Dia deng orang yang tara iko pa Dia. Itu sama deng orang batapis gandum untuk kase pisa dari konga. Gandum yang bagus dia simpang di dia pe lumbung, tapi konga dia buang di api yang tara mati-mati.”</verse>
				<verse number="18">Ada banya nasehat laeng lagi yang Yohanes bilang pa orang banya itu la dorang bertobat, deng supaya dorang iko Kabar Bae dari Tuhan Allah.</verse>
				<verse number="19">Yohanes me togor pa raja Herodes. Herodes ini berkuasa di daera Galilea. Yohanes togor pa Herodes, barang Herodes kawing deng Herodias, dia pe ipar sandiri. Yohanes me togor lagi pa Herodes, barang banya skali kajahatan laeng yang Herodes biking.</verse>
				<verse number="20">Tapi Herodes tara bertobat. Mala dia lebe tamba jahat, dia kase maso pa Yohanes di penjara.</verse>
				<verse number="21">Waktu Herodes bolong kase maso pa Yohanes di penjara, Yohanes ada baptis banya orang. Termasuk Yesus, dia baptis. Waktu Yesus dapa baptis, Dia berdoa kong langit tabalá.</verse>
				<verse number="22">Turus, Roh Kudus datang pa Dia. Roh itu pe model sama deng burung pombo. Kong dapa dengar Tuhan Allah pe suara dari langit bagini, “Ngana ini Kita pe Anak, Kita paling sayang pa Ngana. Ngana yang biking Kita pe hati sanang.”</verse>
				<verse number="23">Yesus mulai biking Dia pe pelayanan waktu Dia pe umur kira-kira tiga pulu taong. Orang di sana kanal, Yesus itu Yusuf pe ana. Ini dia pe orang tua dulu-dulu pe nama-nama, rekeng dari Yusuf. Yusuf pe papa pe nama Eli.</verse>
				<verse number="24">Eli pe papa Matat, Matat pe papa Lewi, Lewi pe papa Malkhi, Malkhi pe papa Yanai, Yanai pe papa Yusuf,</verse>
				<verse number="25">Yusuf pe papa Matica, Matica pe papa Amos, Amos pe papa Nahum, Nahum pe papa Hesli, Hesli pe papa Nagai,</verse>
				<verse number="26">Nagai pe papa Maat, Maat pe papa Matica, Matica pe papa Simei, Simei pe papa Yosekh, Yosekh pe papa Yoda,</verse>
				<verse number="27">Yoda pe papa Yohanan, Yohanan pe papa Resa, Resa pe papa Zerubabel, Zerubabel pe papa Sealtiel, Sealtiel pe papa Neri,</verse>
				<verse number="28">Neri pe papa Malkhi, Malkhi pe papa Adi, Adi pe papa Kosam, Kosam pe papa Elmadam, Elmadam pe papa Er,</verse>
				<verse number="29">Er pe papa Yesua, Yesua pe papa Eliezer, Eliezer pe papa Yorim, Yorim pe papa Matat, Matat pe papa Lewi,</verse>
				<verse number="30">Lewi pe papa Simeon, Simeon pe papa Yehuda, Yehuda pe papa Yusuf, Yusuf pe papa Yonam, Yonam pe papa Elyakim.</verse>
				<verse number="31">Turus Elyakim pe papa Melea, Melea pe papa Mina, Mina pe papa Matata, Matata pe papa Natan, kong Natan pe papa Daud,</verse>
				<verse number="32">Daud pe papa Isai, Isai pe papa Obed, Obed pe papa Boas, Boas pe papa Salmon, Salmon pe papa Nahason,</verse>
				<verse number="33">Nahason pe papa Aminadab, Aminadab pe papa Admin, Admin pe papa Arni, Arni pe papa Hezron, Hezron pe papa Peres, Peres pe papa Yehuda,</verse>
				<verse number="34">Yehuda pe papa Yakub, Yakub pe papa Ishak, Ishak pe papa Abraham, Abraham pe papa Terah, Terah pe papa Nahor,</verse>
				<verse number="35">Nahor pe papa Serug, Serug pe papa Rehu, Rehu pe papa Peleg, Peleg pe papa Eber, Eber pe papa Salmon,</verse>
				<verse number="36">Salmon pe papa Kenan, Kenan pe papa Arpakhsad, Arpakhsad pe papa Sem, Sem pe papa Nuh, Nuh pe papa Lamekh,</verse>
				<verse number="37">Lamekh pe papa Metusalah, Metusalah pe papa Henokh, Henokh pe papa Yared, Yared pe papa Mahalaleel, Mahalaleel pe papa Kenan,</verse>
				<verse number="38">Kenan pe papa Enos, Enos pe papa Set, Set pe papa Adam. Kong Adam itu, Tuhan Allah sandiri yang biking dia jadi Tuhan Allah pe ana.</verse>
			</chapter>
			<chapter number="4">
				<verse number="1">Waktu Yesus di kali Yordan itu, Roh Kudus so kuasai pa Dia. Turus Roh Kudus bawa pa Dia di padang gurun, tampa yang jao dari kampong.</verse>
				<verse number="2">Yesus tinggal di sana ampa pulu hari. Di situ, Iblis, setang-setang pe raja goda pa Yesus. Selama Yesus ada di situ, Dia tara makang apa-apa sampe Dia lapar skali.</verse>
				<verse number="3">Kong Iblis bilang pa Yesus bagini, “Ngana ini Anak Allah, to? Kalu bagitu, Ngana parenta suda batu ini jadi roti!”</verse>
				<verse number="4">Yesus tara mau kong bilang pa dia, “Di Kitab Suci ada tatulis bagini, ‘Manusia hidup bukang cuma dari roti saja.’ ”</verse>
				<verse number="5">Abis itu, Iblis bawa pa Yesus di tampa satu yang tinggi. Di situ deng capat skali dia kase lia pa Yesus samua kerajaan di dunia.</verse>
				<verse number="6">Turus Iblis bilang pa Yesus, “Samua kerajaan itu pe kekuasaan deng kekayaan kita mo kase pa Ngana! Karna samua itu so jadi kita punya, kong kita bisa kase pa sapa saja yang kita mau.</verse>
				<verse number="7">Jadi, kalu Ngana berlutut semba pa kita, kita mo kase samua itu jadi Ngana punya.”</verse>
				<verse number="8">Tapi Yesus bilang pa dia, “Di Kitab Suci ada tatulis bagini, ‘Ngoni musti semba pa Tuhan Allah. Dia itu ngoni pe Tuhan, deng cuma pa Dia saja yang ngoni musti dengar-dengaran.’ ”</verse>
				<verse number="9">Abis itu, Iblis bawa pa Yesus di kota Yerusalem, kong taru pa Yesus di tampa yang paling tinggi di atas Ruma Ibada Pusat. Turus, dia bilang pa Yesus bagini, “Ngana ini Anak Allah, to? Kalu bagitu, Ngana bajatu dari sini ka bawa suda!</verse>
				<verse number="10">Ngana akan tara apa-apa, karna di Kitab Suci ada tatulis tentang Ngana bagini, ‘Tuhan Allah mo suru Dia pe malaekat-malaekat la jaga pa Ngana.</verse>
				<verse number="11">Dorang mo dafo pa Ngana waktu Ngana jatu, supaya Ngana pe kaki tara kanal di batu.’ ”</verse>
				<verse number="12">Tapi Yesus tara mau kong Dia bilang bagini, “Ada tatulis di Kitab Suci, ‘Jang ngoni coba-coba pa Tuhan Allah, ngoni pe Tuhan.’ ”</verse>
				<verse number="13">Waktu Iblis so abis goda pa Yesus deng macam-macam cara, dia kase tinggal pa Yesus, deng dia tunggu kesempatan laeng yang pas untuk coba goda lagi pa Dia.</verse>
				<verse number="14">Abis itu, Yesus bale ulang di daera Galilea. Roh Kudus pe kuasa ada pa Dia, kong kabar tentang Dia tasiar pa samua orang di daera itu.</verse>
				<verse number="15">Dia mangajar di ruma-ruma ibada agama Yahudi, kong samua orang hormati pa Dia.</verse>
				<verse number="16">Satu kali, Yesus pigi di kampong Nazaret. Dari kacil sampe basar Dia di kampong itu. Kong pas hari Sabat, Dia maso di ruma ibada agama Yahudi, sama deng Dia pe biasa. Dia badiri di muka la mo baca Kitab Suci.</verse>
				<verse number="17">Turus, ada yang kase pa Yesus kitab nabi Yesaya. Dia buka kitab yang tagulung itu, kong Dia dapa tulisan bagini,</verse>
				<verse number="18">“Tuhan Allah pe Roh ada pa Kita. Barang Dia so pili pa Kita untuk kase tau Kabar Bae pa orang-orang susa. Dia so utus pa Kita</verse>
				<verse number="19">untuk kase tau pa orang-orang bagini: orang yang dapa tahang di penjara mo bebas. Orang buta bole dapa lia lagi. Kong Dia suru pa Kita kase bebas pa samua orang yang orang laeng ada tindas, deng mo kase tau, Tuhan Allah pe waktu mo tolong pa orang-orang so sampe.”</verse>
				<verse number="20">Abis baca, Yesus gulung ulang kitab itu kong kase pa petugas di situ, baru Dia dudu. Samua orang yang ada di ruma ibada itu haga pa Yesus turus.</verse>
				<verse number="21">Kong Yesus bilang pa dorang, “Samua yang ngoni dengar yang kita so baca di Kitab Suci, hari ini samua so jadi.”</verse>
				<verse number="22">Kong samua orang di situ yang dengar apa yang Dia bilang, kase iyo deng jadi herang deng Dia pe kata-kata pe bagus. Tapi abis itu dorang bilang bagini, “Dia itu cuma Yusuf pe Anak, to?”</verse>
				<verse number="23">Turus Yesus bilang pa dorang, “Mangkali ngoni mo bilang bahasa satu pa Kita bagini, ‘Woe dokter, kase sembu ngana pe diri sandiri dulu.’ Ngoni bilang bagitu karna ngoni mo suru Kita biking mujizat di Kita pe kampong sandiri ini, sama deng Kita so biking di kampong Kapernaum.</verse>
				<verse number="24">Ngoni inga bae-bae yang Kita mo bilang ini. Nabi yang jaga kase turus Tuhan Allah pe pasáng sama deng Kita, tarada yang dapa hargai di dia pe kampong sandiri.</verse>
				<verse number="25">Kong yang Kita bilang pa ngoni itu butul, dia pe conto bagini: dulu, jaman nabi Elia, ujang tara turung selama tiga taong anam bulan, sampe ada kelaparan basar di samua daera di Israel. Waktu itu di Israel ada banya ibu janda.</verse>
				<verse number="26">Tapi biar bagitu me, nabi Elia tara dapa suru pigi pa dorang yang satu bangsa deng dia, mala Tuhan utus dia pigi pa ibu janda satu yang bukang dari orang Israel pe turunan. Janda itu tinggal di Sarfat, di daera Sidon.</verse>
				<verse number="27">Bagitu lagi waktu jaman nabi Elisa dulu. Di Israel ada banya orang yang dapa panyake lepra. Tapi tarada satu orang di Israel yang Tuhan kase bae. Tuhan Allah cuma kase bae pa satu orang yang bukang orang Israel, dia orang Siria. Orang itu pe nama Naaman.”</verse>
				<verse number="28">Waktu dorang samua yang ada di ruma ibada itu dengar Yesus bicara bagitu, dong mara skali pa Yesus.</verse>
				<verse number="29">Dorang samua badiri kong user pa Yesus. Dorang bawa pa Yesus di pinggir jurang di luar kota. Kota itu memang dong ada biking di atas gunung. Dorang bawa pa Dia di pinggir jurang itu la mo tola pa Dia ka bawa.</verse>
				<verse number="30">Tapi Yesus cuma bajalang kaluar dari orang banya pe tenga-tenga itu kong pigi kase tinggal pa dorang di situ.</verse>
				<verse number="31">Abis itu, Yesus pigi di kota Kapernaum di daera Galilea. Tiap hari Sabat, Dia mangajar di ruma ibada agama Yahudi.</verse>
				<verse number="32">Orang-orang di situ yang dengar Dia pe ajaran jadi herang, barang Dia mangajar deng kuasa yang basar.</verse>
				<verse number="33">Di ruma ibada itu, ada orang satu yang kemasukan setang, kong dia bataria,</verse>
				<verse number="34">“Ee Yesus orang Nazaret! Jang iko campur deng torang pe urusan. Jang kase mati pa torang. Kita tau Ngana sapa. Ngana ini Orang Suci dari Tuhan Allah.”</verse>
				<verse number="35">Tapi Yesus togor deng suara karas pa setang yang ada pa orang itu, “Badiam! Kaluar ngana dari dia!” Setang itu banting orang itu di orang banya pe muka. Abis banting, setang itu kaluar dari orang itu, tapi orang itu tara apa-apa.</verse>
				<verse number="36">Pe lia itu, samua orang yang ada di situ jadi herang kong baku bilang bagini, “Bukang maeng Dia pe kata-kata, hebat skali! Dia pake Dia pe kuasa untuk user setang-setang kaluar dari orang kong dong langsung kaluar!”</verse>
				<verse number="37">Kong carita tentang apa yang Yesus biking itu, tasiar di samua tampa di daera itu.</verse>
				<verse number="38">Waktu dorang kaluar dari ruma ibada itu, Yesus pigi pa Simon pe ruma. Simon pe mama mantu ada damang tinggi. Jadi, dong minta Yesus kase sembu pa dia.</verse>
				<verse number="39">Turus, Yesus pigi pa Simon pe mama mantu kong badiri pa dia pe pinggir, kong Dia user damang itu. Waktu itu suda, Simon pe mama mantu langsung sembu kong dia bangun, turus layani dorang makang.</verse>
				<verse number="40">Waktu matahari so mulai maso, orang-orang datang bawa dorang pe orang-orang saki pa Yesus. Orang-orang yang saki itu pe panyake macam-macam. Turus, Yesus taru Dia pe tangan pa dorang masing-masing yang saki itu kong kase sembu pa dorang.</verse>
				<verse number="41">Di situ me ada babarapa orang yang kemasukan setang. Yesus parenta setang-setang itu kaluar dari orang-orang itu. Setang-setang kaluar babataria bagini, “Ngana ini Anak Allah.” Tapi Yesus togor deng karas pa dorang, Dia me larang dong bicara, barang setang-setang itu tau, Yesus itu Mesias, Raja yang Tuhan Allah janji mo kase slamat pa manusia.</verse>
				<verse number="42">Dia pe beso pagi, Yesus kase tinggal kota itu kong pigi di satu tampa yang sunyi. Tapi banya orang cari turus pa Dia. Waktu dong baku dapa deng Dia, dong berusaha tahang pa Dia la jang Dia kase tinggal pa dorang.</verse>
				<verse number="43">Tapi Yesus bilang pa dorang, “Kita ini me musti pigi di kota-kota laeng supaya Kita bole kase tau lagi Kabar Bae tentang Tuhan Allah mo Berkuasa sebagai Raja pa orang-orang yang percaya pa Dia, karna Kita dapa utus di dunia ini untuk kase tau Kabar Bae itu.”</verse>
				<verse number="44">Dari situ, Yesus pigi kase tau Kabar Bae di ruma-ruma ibada agama Yahudi di daera Yudea.</verse>
			</chapter>
			<chapter number="5">
				<verse number="1">Satu kali, Yesus badiri di talaga Genesaret pe pinggir, kong banya orang baku-baku gepe la mo dengar Tuhan Allah pe firman.</verse>
				<verse number="2">Waktu itu, Yesus lia ada dua parau di pinggir talaga. Orang-orang yang bajala di parau itu so abis bajala. Dorang so turung dari parau kong ada sementara kase bersi dong pe jala.</verse>
				<verse number="3">Turus Yesus nae di satu parau itu. Parau itu Simon pe parau. Dia minta Simon tola parau itu ka lao sadiki. Turus Dia dudu di parau itu kong mulai mangajar pa orang banya yang ada di pinggir talaga.</verse>
				<verse number="4">Abis mangajar, Yesus bilang pa Simon, “Simon, panggayung ka lao di dolom, kong lapas ngana pe jala di situ la dapa ikang.”</verse>
				<verse number="5">Simon bilang, “Guru, so satu malam anteru torang berusaha cari ikang, tapi tong tara dapa apa-apa. Tapi skarang, karna Guru yang suru, kita akan lapas ulang jala ini.”</verse>
				<verse number="6">Jadi abis dorang biking apa yang Yesus suru, dorang dapa ikang banya skali sampe dong pe jala mulai tarobe.</verse>
				<verse number="7">Kong dorang kase kode untuk pangge dong pe tamang-tamang yang ada di parau laeng supaya datang tolong pa dorang. Turus, dorang pe tamang-tamang di parau laeng datang kong sama-sama dong isi ikang di parau dua itu sampe dua parau itu amper tenggelam.</verse>
				<verse number="8">Waktu Simon lia Yesus pe kuasa itu, dia berlutut pa Yesus pe muka, kong bilang bagini, “Tuhan, kase tinggal pa kita suda, karna kita ini orang berdosa!”</verse>
				<verse number="9">Simon bilang bagitu, barang dia deng dia pe tamang-tamang satu parau itu herang deng ikang pe banya yang dorang dapa itu.</verse>
				<verse number="10">Bagitu lagi deng Simon pe tamang-tamang: Yakobus deng Yohanes, Zebedeus pe ana-ana. Dorang herang lia ikang pe banya itu. Kong Yesus bilang pa Simon, “Simon, jang ngana tako! Ngana biasa bacari ikang, tapi mulai skarang ngana mo cari orang supaya dorang iko pa Kita.”</verse>
				<verse number="11">Abis itu, Simon deng dia pe tamang-tamang hela dong pe parau-parau di pinggir talaga. Dorang kase tinggal samua itu kong iko pa Yesus.</verse>
				<verse number="12">Satu kali, Yesus pigi di satu kota, kong di situ ada satu orang yang panyake lepra. Orang ini lepra satu badan. Waktu orang ini lia pa Yesus, dia berlutut kong bamohon bagini, “Bapa, kalu Bapa mau, Bapa bole kase sembu pa kita.”</verse>
				<verse number="13">Turus, Yesus pegang pa orang itu kong bilang, “Kita mau ngana sembu. Jadi skarang ngana sembu suda!” Waktu itu suda, orang itu pe lepra langsung ilang.</verse>
				<verse number="14">Kong Yesus larang orang itu carita pa sapa-sapa, Dia yang so kase sembu. Yesus bilang, “Ngana pigi pa imam supaya dia lia ngana so sembu, deng ngana kase ngana pe binatang korban persembahan untuk Tuhan Allah, sama deng yang nabi Musa parenta. Ngana biking bagitu supaya jadi bukti pa orang-orang, ngana memang butul-butul so sembu.”</verse>
				<verse number="15">Tapi biar Yesus so larang me, dia tetap carita tentang Yesus pe kuasa kase sembu panyake itu. Karna itu, berita itu tasiar di mana-mana. Jadi tamba banya orang yang datang dengar Yesus mangajar deng minta Dia kase sembu dorang pe panyake.</verse>
				<verse number="16">Tapi Yesus biasa pigi di tampa-tampa yang sunyi untuk berdoa.</verse>
				<verse number="17">Satu kali, Yesus mangajar di ruma satu. Waktu itu ada babarapa orang Yahudi dari aliran fanatik yang pe nama Farisi deng ada lagi guru agama Yahudi yang ahli lima kitab Musa. Dorang itu dudu dengar Dia mangajar. Dorang datang dari samua kampong di daera Galilea deng Yudea, deng dari kota Yerusalem lagi. Tuhan Allah pe kuasa ada pa Yesus sampe Dia bole kase sembu orang-orang saki.</verse>
				<verse number="18">Kage, ada babarapa orang lagi yang bawa pa satu orang lumpu yang dong ada kase tidor di atas tikar. Dorang berusaha bawa maso pa orang lumpu itu la taru pa Yesus pe muka.</verse>
				<verse number="19">Tapi karna talalu banya orang, dorang tara bisa kase maso pa orang lumpu itu. Jadi dorang nae di atas ruma kong kase lobang, kong dong kase turung pa orang lumpu itu deng dia pe tikar satu kali dari atas di orang banya pe tenga-tenga pas pa Yesus pe muka.</verse>
				<verse number="20">Waktu Yesus lia orang lumpu pe tamang-tamang biking bagitu, Yesus tau dorang percaya pa Dia. Kong Yesus bilang pa orang lumpu itu, “Bapa, bapa pe dosa so dapa ampun.”</verse>
				<verse number="21">Pe dengar Yesus bilang bagitu, guru-guru agama Yahudi yang ahli lima kitab Musa deng orang-orang Yahudi dari aliran Farisi bicara dalam hati bagini, “Dia ini sapa kong, sampe Dia biking diri sama deng Tuhan Allah? Barang, tarada orang yang bisa kase ampun orang pe dosa, yang bisa cuma Tuhan Allah.”</verse>
				<verse number="22">Tapi Yesus tau dorang pe pikiran. Kong Dia bilang bagini, “Bikiapa kong ngoni bapikir bagitu?</verse>
				<verse number="23">Waktu Kita bilang pa orang lumpu ini, ‘Bapa pe dosa so dapa ampun’, ngoni ragu kalu orang itu pe dosa so dapa ampun. Tapi kalu Kita bilang, ‘Bangun kong bajalang suda’, ngoni bisa tau Kita ada kuasa karna nanti ngoni lia dia bajalang.</verse>
				<verse number="24">Jadi skarang Kita mo kase sembu pa dia, supaya ngoni tau, di dunia ini Anak Manusia yang dari sorga ada kuasa lagi untuk kase ampun orang pe dosa.” Turus Yesus bilang pa orang lumpu itu, “Kita bilang pa bapa, bangun suda, angka bapa pe tikar, kong pulang suda pa bapa pe ruma!”</verse>
				<verse number="25">Waktu itu suda, orang lumpu itu langsung badiri di orang banya itu pe muka. Turus, dia angka dia pe tikar kong pulang pa dia pe ruma. Waktu dia bajalang pulang, dia puji turus pa Tuhan Allah.</verse>
				<verse number="26">Pe lia apa yang jadi itu, samua orang herang kong puji deng hormat pa Tuhan Allah. Kong deng rasa tako dorang bilang bagini, “Hari ini torang so lia Tuhan biking hal-hal yang hebat.”</verse>
				<verse number="27">Abis itu, Yesus kaluar dari ruma itu, kong Dia lia ada tukang tagi pajak satu sementara dudu di dia pe tampa batagi pajak. Tukang tagi pajak itu pe nama Lewi. Yesus bilang pa dia, “Mari iko pa Kita.”</verse>
				<verse number="28">Pe dengar itu, Lewi badiri, dia kase tinggal samua itu, kong iko pa Yesus.</verse>
				<verse number="29">Abis itu, Lewi biking acara basar pa dia pe ruma untuk undang Yesus makang di situ. Dia undang lagi banya tukang tagi pajak deng tamu-tamu laeng untuk makang sama-sama.</verse>
				<verse number="30">Di situ me ada orang Yahudi dari aliran fanatik yang pe nama Farisi, deng guru-guru agama Yahudi yang ahli lima kitab Musa. Waktu dorang lia Yesus makang sama-sama deng orang-orang yang dapa anggap berdosa itu, dorang mara-mara, kong bilang pa Yesus pe murit-murit itu, “Cis, bikiapa kong ngoni deng ngoni pe Guru makang minum sama-sama deng tukang-tukang tagi pajak deng orang-orang berdosa yang laeng?”</verse>
				<verse number="31">Yesus dapa dengar dorang bicara bagitu, kong Dia bilang pa dorang bagini, “Bukang orang sehat yang perlu dokter, tapi orang saki.</verse>
				<verse number="32">Kita datang bukang untuk pangge pa orang yang anggap dong pe diri butul. Tapi Kita datang untuk pangge pa orang yang berdosa, supaya dong iko pa Kita.”</verse>
				<verse number="33">Orang-orang Yahudi dari aliran Farisi itu, dorang tanya pa Yesus, “Torang pe murit-murit jaga bapuasa deng berdoa. Yohanes pe murit-murit me jaga bapuasa deng berdoa. Bikiapa kong Bapa pe murit-murit tara bapuasa kong makang minum turus?”</verse>
				<verse number="34">Yesus jawab pa dorang pake umpama, “Kita ini sama deng pengantin laki-laki. Kalu pengantin laki-laki masi ada di pesta kawing, bole dia pe tamang-tamang dapa suru bapuasa? Tara mungkin dia mo suru dia pe tamang-tamang bapuasa kalu dia masi sama-sama deng dorang.</verse>
				<verse number="35">Tapi nanti, kalu so sampe dia pe waktu, orang mo datang ambe pa pengantin laki-laki itu dari dia pe tamang-tamang, baru dia pe tamang-tamang bapuasa.”</verse>
				<verse number="36">Turus, Yesus bilang pa orang-orang dari aliran Farisi itu pake umpama bagini, “Tarada orang yang mau robe dia pe baju baru untuk tampal di baju tua. Karna baju baru itu mo rusak, deng kaeng yang dari baju baru itu tara cocok deng baju yang so tua pe kaeng.</verse>
				<verse number="37">Bagitu lagi, tarada orang yang isi anggur baru di tampa anggur yang so tua. Karna kalu tampa anggur yang dari binatang pe kuli itu so tua, dia pe kuli so jadi karas. Jadi, kalu orang isi anggur baru di tampa anggur yang so tua, kong anggur baru itu nae, anggur baru itu akan kase pica tampa anggur lama, kong anggur itu me iko tabuang.</verse>
				<verse number="38">Jadi, anggur baru musti simpang di tampa yang baru lagi.</verse>
				<verse number="39">Orang yang biasa minum anggur lama, dia so tara mau minum anggur baru, barang anggur yang lama itu yang paling sadap.”</verse>
			</chapter>
			<chapter number="6">
				<verse number="1">Satu kali, pas hari Sabat, hari yang orang agama Yahudi tara bole bakarja, Yesus deng Dia pe murit-murit bajalang iko kobong gandum. Waktu dorang sementara bajalang itu, Dia pe murit-murit pete gandum sadiki, turus dorang kupas dia pe kuli deng tangan kong makang.</verse>
				<verse number="2">Di situ, ada babarapa orang Yahudi dari aliran fanatik yang pe nama Farisi. Dorang bilang bagini, “Bikiapa kong ngoni bakarja bapete gandum di hari Sabat? Itu ngoni so langgar torang pe aturan agama!”</verse>
				<verse number="3">Kong Yesus bilang pa dorang, “Pasti ngoni so perna baca carita di Kitab Suci tentang raja Daud, waktu dia deng orang-orang yang iko pa dia so lapar.</verse>
				<verse number="4">Raja Daud maso di Tuhan Allah pe Tenda Ibada, kong makang roti yang so jadi persembahan pa Tuhan Allah. Dia me kase roti itu pa orang-orang yang iko pa dia. Padahal roti itu, kalu iko torang pe aturan agama, cuma imam-imam saja yang bole makang.</verse>
				<verse number="5">Kita bilang samua itu, karna Anak Manusia yang dari sorga ada kuasa untuk ator apa yang manusia bisa biking di hari Sabat.”</verse>
				<verse number="6">Satu kali, di hari Sabat yang laeng, Yesus maso di ruma ibada agama Yahudi kong mangajar. Di situ ada satu orang yang dia pe tangan kanan mati.</verse>
				<verse number="7">Di situ me ada guru-guru agama Yahudi yang ahli lima kitab Musa deng orang-orang Yahudi dari aliran fanatik yang pe nama Farisi. Dorang lia-lia turus pa Yesus, supaya kalu Dia kase sembu orang di hari Sabat, dorang bisa dapa alasan untuk kase sala pa Dia. Jadi dorang ingin tau kalu Yesus akan kase sembu orang di hari Sabat, hari yang orang agama Yahudi tara bole bakarja.</verse>
				<verse number="8">Tapi Yesus tau skali dorang pe pikiran. Kong Yesus bilang pa orang yang pe tangan sabla mati itu, “Mari ngana badiri di muka sini!” Turus, orang itu ka sana badiri di muka.</verse>
				<verse number="9">Abis itu, Yesus tanya pa orang-orang di situ bagini, “Kita tanya pa ngoni. Kalu iko torang orang agama Yahudi pe aturan, apa yang torang bisa biking di hari Sabat? Biking barang yang bae ka biking barang yang jahat? Kase slamat orang ka bunu orang?”</verse>
				<verse number="10">Turus Yesus haga pa dorang samua, kong Dia bilang pa orang yang pe tangan sabla mati itu bagini, “Kase kamari ngana pe tangan!” Orang itu biking sama deng yang Yesus bilang, kong dia pe tangan jadi sembu.</verse>
				<verse number="11">Pe lia itu, orang-orang yang ahli lima kitab Musa deng orang-orang dari aliran Farisi, mara skali. Kong dorang mulai biking rencana jahat pa Yesus.</verse>
				<verse number="12">Satu kali bagini, Yesus pigi di gunung satu untuk berdoa. Di situ, Dia berdoa satu malam anteru pa Tuhan Allah.</verse>
				<verse number="13">Pe beso pagi, Yesus pangge pa orang-orang yang jaga iko pa Dia, kong Dia pili dua blas orang dari dorang. Dua blas orang itu yang jadi Dia pe utusan-utusan yang Dia sebut rasul-rasul. Ini dorang pe nama-nama:</verse>
				<verse number="14">Simon (yang biasa Yesus pangge Petrus), Andreas (Simon pe sudara), Yakobus, Yohanes, Filipus, Bartolomeus,</verse>
				<verse number="15">Matius, Tomas, Yakobus (Alfeus pe ana), Simon yang orang bilang dari Gerakan Yahudi Merdeka,</verse>
				<verse number="16">Yudas (Yakobus pe ana), deng Yudas Iskariot yang nanti mo bahianat pa Yesus.</verse>
				<verse number="17">Abis itu, Yesus turung dari gunung sama-sama deng Dia pe murit-murit dua blas orang, kong dong berenti di tampa satu yang rata. Di situ me so ada banya orang yang jaga iko pa Dia deng banya orang laeng lagi yang datang dari daera Yudea, dari kota Yerusalem, deng dari Tirus deng Sidon, dua kota yang ada di pinggir pante.</verse>
				<verse number="18">Dorang datang la mo dengar Yesus pe ajaran, deng lagi supaya Dia kase sembu pa dorang dari dong pe panyake, deng orang-orang yang kemasukan setang me bole jadi bae.</verse>
				<verse number="19">Samua orang di situ berusaha mo bapegang pa Yesus, barang ada kuasa yang kaluar dari Dia pe badan yang biking dorang samua jadi sembu.</verse>
				<verse number="20">Yesus haga pa Dia pe murit-murit kong bilang bagini, “Paling sanang suda ngoni yang tarada apa-apa, karna ngoni jadi Tuhan Allah pe umat yang Dia Berkuasa sebagai Raja.</verse>
				<verse number="21">Paling sanang suda ngoni yang skarang ini lapar, karna Tuhan Allah akan kase puas pa ngoni. Paling sanang suda ngoni yang skarang ini manangis, karna Tuhan Allah akan biking ngoni tatawa.</verse>
				<verse number="22">Paling sanang suda ngoni yang karna ngoni iko pa Anak Manusia, orang binci pa ngoni, tara tarima pa ngoni, hina pa ngoni, deng kase tara bae ngoni pe nama.</verse>
				<verse number="23">Sanang suda waktu ngoni dapa itu deng basimore suda, karna Tuhan Allah so kase sadia ngoni pe upah basar di sorga. Barang, bagitu lagi yang dorang pe orang tua dulu-dulu biking pa nabi-nabi yang jaga kase turus Tuhan Allah pe pasáng.”</verse>
				<verse number="24">“Tapi ngoni yang skarang ini kaya, cilaka suda ngoni, karna ngoni so rasa sanang dari ngoni pe harta.</verse>
				<verse number="25">Kong ngoni yang skarang ini kanyang, cilaka suda ngoni, karna nanti ngoni mo lapar. Kong ngoni yang skarang ini tatawa, cilaka suda ngoni, karna nanti ngoni mo sedi deng manangis.</verse>
				<verse number="26">Kong ngoni yang dapa puji dari samua orang, cilaka suda ngoni, karna itu sama deng yang jadi dulu-dulu pa nabi-nabi yang tara butul. Dorang bilang kata, dong bawa Tuhan Allah pe pasáng, padahal tarada. Ngoni pe orang tua dulu-dulu jaga puji pa dorang.”</verse>
				<verse number="27">“Tapi ngoni yang sementara dengar pa Kita skarang ini, Kita mo bilang pa ngoni bagini: ngoni musti sayang pa ngoni pe musu-musu deng biking yang bae pa orang yang binci pa ngoni.</verse>
				<verse number="28">Berdoa minta Tuhan kase yang bae pa orang yang kutuk pa ngoni, deng berdoa lagi untuk orang yang jahat pa ngoni.</verse>
				<verse number="29">Kalu ada orang yang tampeleng ngoni pe pipi yang satu, ngoni kase lagi pipi yang sabla. Turus, kalu ada orang yang rampas ngoni pe juba, kase biar lagi dia ambe ngoni pe baju.</verse>
				<verse number="30">Kalu ada orang yang minta apa-apa pa ngoni, kase suda pa dia apa yang dia minta. Kong kalu ada orang yang rampas ngoni pe barang, kase biar suda, jang ngoni minta ulang lagi apa yang dia so rampas.</verse>
				<verse number="31">Kong apa saja yang bae yang ngoni suka orang biking pa ngoni, itu suda yang ngoni musti biking pa orang laeng.</verse>
				<verse number="32">Kita suru bagitu, karna kalu ngoni cuma sayang pa orang yang sayang pa ngoni saja, tarada dia pe untung pa Tuhan Allah pe muka. Barang, orang-orang berdosa me sayang pa orang-orang yang sayang pa dorang.</verse>
				<verse number="33">Kalu ngoni biking barang yang bae cuma pa orang yang jaga biking barang yang bae pa ngoni, tarada dia pe untung pa Tuhan Allah pe muka. Karna orang-orang berdosa me jaga biking barang yang bae pa orang yang bae pa dorang.</verse>
				<verse number="34">Kalu ngoni kase pinjam doi cuma pa orang yang ngoni harap bisa ganti doi itu, tarada dia pe untung pa Tuhan pe muka. Barang, orang-orang berdosa me jaga biking bagitu, supaya dorang bole tarima ulang doi itu, tarada yang kurang.</verse>
				<verse number="35">Tapi jang ngoni bagitu! Ngoni musti sayang pa ngoni pe musu-musu deng biking yang bae pa dorang. Ngoni kase pinjam apa yang ngoni punya, kong tara usa harap dong mo kase pulang pa ngoni. Kalu ngoni biking bagitu, ngoni mo dapa upah basar. Deng kalu ngoni biking bagitu, ngoni mo jadi sama deng Tuhan Allah yang Paling Tinggi pe ana-ana. Barang, Tuhan Allah bae pa samua orang, biar dorang itu jahat atau tara tau batarimakasi.</verse>
				<verse number="36">Ngoni musti kase tunju rasa kasiang pa orang-orang, sama deng torang pe Bapa di sorga yang kase tunju Dia pe rasa kasiang pa samua orang.”</verse>
				<verse number="37">Yesus bilang lagi, “Jang ngoni kase sala pa orang laeng, supaya Tuhan Allah me tara kase sala pa ngoni. Jang ngoni hukum pa orang, supaya Tuhan me tara hukum pa ngoni. Ngoni kase ampun suda pa orang laeng, supaya Tuhan me kase ampun ngoni pe dosa.</verse>
				<verse number="38">Ngoni musti suka bakase pa orang supaya Tuhan kase lagi pa ngoni. Ukuran yang bae yang Tuhan mo kase pa ngoni, itu bole mo kase sama deng orang ukur baras deng cupa sampe bombong, dia goyang-goyang supaya padat kong dia tamba lagi sampe tatumpa. Karna kalu ngoni bakase sadiki, Tuhan me akan kase sadiki pa ngoni. Tapi kalu ngoni bakase banya, Tuhan me akan kase banya pa ngoni.”</verse>
				<verse number="39">Yesus bilang lagi satu umpama pa dorang bagini, “Tara mungkin orang buta mo kase tunju jalang pa orang buta. Nanti dua-dua akan jatu di lobang.</verse>
				<verse number="40">Tarada murit yang lebe dari dia pe guru. Tapi kalu dia so selesai balajar dari dia pe guru, dia bisa jadi sama deng dia pe guru.</verse>
				<verse number="41">Ngoni jaga perhatikan orang laeng pe sala yang kacil, tapi ngoni pe sala yang basar ngoni kase badiam. Itu sama deng ampas kayu yang kacil di ngoni pe sudara pe mata, ngoni bisa lia, padahal balak spanggal yang ada pele ngoni pe mata sandiri, ngoni tara lia.</verse>
				<verse number="42">Jadi bagimana kong ngoni bisa bilang pa ngoni pe sudara, ‘Sudara e, mari kita kase kaluar ampas kayu dari ngana pe mata,’ padahal balak spanggal di ngoni pe mata sandiri, ngoni kase biar. Ee, ngoni orang munafik, kase kaluar dulu balak spanggal dari ngoni pe mata, baru ngoni bisa lia bae-bae, supaya ngoni bisa kase kaluar ampas kayu dari ngoni pe sudara pe mata.”</verse>
				<verse number="43">Yesus bilang satu umpama lagi, “Pohong yang bagus tara mungkin babua tara bagus. Bagitu me pohong yang tara bagus, tara mungkin babua bagus.</verse>
				<verse number="44">Orang bisa tau, satu pohong itu bagus ka tarada dari dia pe bua. Karna tara mungkin mo pete bua ara dari pohong rumpu baduri, deng tara mungkin mo pete bua anggur dari rumpu yang baduri.</verse>
				<verse number="45">Bagitu lagi deng orang yang bae. Dia pe bicara, deng yang dia biking itu bae, karna yang ada di dia pe hati itu hal-hal yang bae. Tapi orang yang jahat, dia pe bicara deng yang dia biking itu jahat, karna yang ada di dia pe hati itu hal-hal yang jahat. Barang, apa yang orang bilang itu bae atau jahat, samua itu kaluar dari orang itu pe hati.”</verse>
				<verse number="46">Yesus bilang lagi, “Bikiapa kong ngoni pangge pa Kita, ‘Tuhan, Tuhan’, padahal ngoni tara biking apa yang Kita bilang?</verse>
				<verse number="47">Orang yang datang pa Kita deng dengar yang Kita bilang kong biking itu, dia itu bole kase sama deng orang pande di umpama ini:</verse>
				<verse number="48">orang pande itu kase badiri ruma. Dia gale tana dolom skali, baru biking fandasi dari batu yang kuat. Turus, dia kase badiri ruma di atas fandasi itu. Kong waktu banjir datang deng bage ruma itu, ruma itu tetap kuat karna ruma itu ada kase badiri di atas fandasi yang kuat.</verse>
				<verse number="49">Tapi orang yang dengar apa yang Kita bilang kong dia tara biking, dia sama deng satu orang yang kase badiri ruma cuma di atas tana, tara di atas fandasi. Jadi waktu banjir datang, ruma itu langsung rubu kong rusak barát.”</verse>
			</chapter>
			<chapter number="7">
				<verse number="1">Waktu Yesus so abis bicara pa orang banya, Dia pigi di kota Kapernaum.</verse>
				<verse number="2">Di kota itu, ada komandan kompi Roma satu. Dia ada orang karja satu yang paling dia sayang. Dia pe orang karja itu sementara saki karas deng amper mati.</verse>
				<verse number="3">Waktu komandan itu dengar tentang Yesus, dia suru babarapa tua-tua Yahudi pigi pangge pa Yesus, minta supaya kase sembu dia pe orang karja.</verse>
				<verse number="4">Kong waktu tua-tua Yahudi itu sampe pa Yesus, dong bamohon supaya Dia tolong pa komandan itu. Dorang bilang pa Yesus, “Bapa! Komandan ini pantas untuk Bapa tolong.</verse>
				<verse number="5">Barang, dia sayang skali pa torang pe bangsa deng dia lagi yang bantu pa torang untuk kase badiri torang pe ruma ibada, padahal dia itu bukang agama Yahudi.”</verse>
				<verse number="6">Kong Yesus pigi sama-sama deng dorang. Waktu Yesus so dekat komandan itu pe ruma, komandan itu suru dia pe tamang-tamang baku dapa deng Yesus la bilang bagini, “Bapa, jang basusa-susa datang pa kita pe ruma, karna kita tara pantas tarima pa Bapa di kita pe ruma.</verse>
				<verse number="7">Karna itu, kita rasa tara barani mangada langsung pa Bapa. Asal Bapa bilang satu kata saja dari sini, pasti kita pe orang karja itu akan sembu.</verse>
				<verse number="8">Barang, kita tau Bapa bole parenta orang la jadi sembu, sama deng torang tentara me bole parenta orang. Kita ada kita pe atasan, deng kita me ada kita pe ana bua yang dengar pa kita. Kalu kita parenta kita pe ana bua, ‘Pigi!’ pasti dia pigi. Kalu kita parenta kita pe ana bua yang laeng, ‘Datang!’ pasti dia datang. Deng kalu kita parenta pa kita pe orang karja yang laeng, ‘Biking ini!’ pasti dia biking apa yang kita parenta itu.”</verse>
				<verse number="9">Pe dengar komandan pe bicara yang dorang kase sampe itu, Yesus jadi herang skali karna komandan itu pe percaya kuat. Turus Yesus babale mangada pa orang banya yang iko pa Dia kong bilang bagini, “Dengar bae-bae yang kita bilang pa ngoni, bolong perna Kita dapa satu orang dari bangsa Israel yang dia pe percaya kuat sama deng orang yang dari bangsa Roma ini!”</verse>
				<verse number="10">Waktu orang-orang yang komandan suru itu bale di komandan pe ruma, dorang lia orang karja itu so sembu.</verse>
				<verse number="11">Abis itu, Yesus pigi di kota satu yang pe nama Nain. Dia pe murit-murit deng banya orang laeng lagi pigi sama-sama deng Dia.</verse>
				<verse number="12">Waktu Yesus deng Dia pe rombongan so dekat di pintu maso kota itu, ada orang-orang yang sementara kaluar pikul orang mati. Yang mati itu ibu janda pe ana laki-laki, kong cuma satu itu lagi. Deng banya orang dari kota itu yang batamang pa ibu itu bakubur.</verse>
				<verse number="13">Waktu Tuhan Yesus lia pa ibu janda itu, Dia rasa kasiang. Turus Dia bilang pa ibu itu, “Ibu, jang manangis e!”</verse>
				<verse number="14">Dia badekat pa orang yang pikul orang mati itu kong Dia pegang pamikul orang mati. Kong orang-orang yang bapikul itu berenti. Turus Yesus bilang bagini, “Nyong! Kita bilang pa ngana, bangun suda!”</verse>
				<verse number="15">Abis Yesus bilang bagitu, ana muda yang mati itu hidup ulang. Dia dudu, turus mulai bicara. Kong Yesus serakan ana itu pa dia pe mama.</verse>
				<verse number="16">Samua orang yang lia apa yang jadi itu, dorang tako kong puji deng hormat pa Tuhan Allah bagini, “Nabi basar satu so ada pa torang di sini! Tuhan Allah butul so datang untuk tolong pa Dia pe umat!”</verse>
				<verse number="17">Kabar tentang apa yang Yesus biking itu tasiar di samua tampa di daera Yudea deng samua daera-daera di dekat situ.</verse>
				<verse number="18">Yohanes Pembaptis ada dia pe murit-murit. Murit-murit itu kase tau pa Yohanes tentang samua yang Yesus so biking.</verse>
				<verse number="19">Pe dengar itu, Yohanes pangge dia pe murit dua orang kong suru pigi pa Tuhan Yesus la tanya bagini, “Bapa, Bapa ini suda yang Tuhan Allah so janji mo datang itu? Atau torang musti tunggu yang laeng?”</verse>
				<verse number="20">Waktu dua orang itu sampe pa Yesus, dorang bilang bagini, “Yohanes Pembaptis, dia suru pa torang tanya pa Bapa bagini, ‘Bapa, Bapa ini suda yang Tuhan Allah janji mo datang itu? Atau torang musti tunggu yang laeng?’ ”</verse>
				<verse number="21">Waktu dorang datang itu, Yesus sementara kase sembu banya orang dari dong pe panyake macam-macam. Dia me user setang-setang dari orang-orang yang kemasukan. Deng Dia me ada kase sembu banya orang buta sampe dong bisa dapa lia lagi.</verse>
				<verse number="22">Jadi Yesus bilang pa Yohanes pe murit-murit bagini, “Ngoni bale pa Yohanes kong bilang apa yang ngoni so lia deng dengar: orang buta so bisa dapa lia, orang lumpu so bisa bajalang, orang lepra so sembu, orang pongo so dengar, orang mati so hidup ulang deng orang miskin so dengar Kabar Bae dari Tuhan Allah.”</verse>
				<verse number="23">Kong Yesus suru bilang lagi pa Yohanes, “Orang yang tara tolak pa Kita kong percaya turus, dia itu yang paling sanang.”</verse>
				<verse number="24">Waktu Yohanes pe murit-murit so pigi, Yesus mulai bilang pa orang banya di situ tentang Yohanes. Dia bilang bagini, “Tuhari waktu Yohanes mangajar di padang gurun, tampa yang jao dari kampong, ngoni pigi pa dia mo bikiapa? Apa ngoni mo lia pa orang yang hari ini bicara laeng kong beso bicara laeng, sama deng rumpu yang bagoyang kasana-kamari karna angin tiop? Pasti tarada, to?</verse>
				<verse number="25">Atau untuk apa ngoni pigi ka sana? Apa ngoni mo lia orang yang ada pake baju bagus? Tantu tarada, to? Karna orang yang jaga pake baju bagus deng hidup sanang-sanang, dia pe tampa di raja pe istana.</verse>
				<verse number="26">Jadi untuk apa ngoni pigi ka sana? Ngoni ada pigi lia pa Yohanes karna dia itu nabi yang jaga kase turus Tuhan Allah pe pasáng? Butul suda! Tapi ngoni inga e, Yohanes itu lebe dari nabi biasa.</verse>
				<verse number="27">Karna so dari dulu di Kitab Suci ada tatulis tentang dia bagini, ‘Perhatikan e! Kita mo suru Kita pe utusan kamuka dari Ngana. Dia itu yang mo buka jalang untuk Ngana, supaya orang pe hati siap mo tarima pa Ngana.’ ”</verse>
				<verse number="28">Yesus bilang lagi, “Inga bae-bae e, dari samua orang yang parampuang so kase lahir di dunia ini, tara ada satu yang lebe basar dari Yohanes Pembaptis. Tapi skarang, sapa saja, biar dia orang biasa-biasa saja, kalu Tuhan Allah Berkuasa sebagai Raja pa dia pe hidup, orang itu lebe basar dari Yohanes.”</verse>
				<verse number="29">Samua orang yang dengar apa yang Yesus bilang itu, termasuk tukang tagi pajak, dorang mangaku Tuhan Allah itu butul, karna dorang so dapa baptis dari Yohanes.</verse>
				<verse number="30">Tapi orang-orang Yahudi dari aliran Farisi deng guru-guru agama, dorang tara kase dong pe diri untuk dapa baptis dari Yohanes, jadi deng bagitu, dorang tara tarima Tuhan Allah pe rencana untuk dong pe hidup.</verse>
				<verse number="31">Yesus bilang lagi, “Kita mo kase sama orang-orang yang hidup skarang ini deng apa, kong dorang itu sama deng apa e?</verse>
				<verse number="32">Kita mo kase sama dorang deng ana-ana yang dudu-dudu di pasar, kong baramaeng deng bataria pa dorang pe tamang-tamang bagini, ‘Torang ada tiop suling untuk ngoni, tapi ngoni tara manari. Torang ada manyanyi lagu duka, tapi ngoni tara manangis.’</verse>
				<verse number="33">Ngoni sama deng ana-ana itu. Karna waktu Yohanes Pembaptis datang, ngoni tara tarima pa dia. Dia tara makang roti deng tara minum anggur, tapi ngoni bilang kata, ‘Dia kemasukan setang’.</verse>
				<verse number="34">Skarang, Kita Anak Manusia so datang. Kita tara bapuasa deng Kita me jaga minum anggur. Kong ngoni bilang kata, ‘Coba lia! Orang ini golojo deng pangbaminum. Dia me jaga batamang deng tukang tagi pajak deng orang-orang berdosa laeng.’</verse>
				<verse number="35">Tapi biar ngoni tara tarima pa Kita deng Yohanes, Tuhan Allah pe hikmat akan ngoni lia waktu orang-orang yang iko Tuhan pe ajaran kase tunju kalakuang yang bae.”</verse>
				<verse number="36">Ada satu orang Yahudi dari aliran fanatik yang pe nama Farisi, dia pe nama Simon. Dia undang pa Yesus makang pa dia pe ruma. Yesus datang pa dia pe ruma, turus dudu makang di situ.</verse>
				<verse number="37">Di kampong itu, ada parampuang satu yang orang tau dia parampuang tara bae. Dia dengar Yesus ada makang di orang Farisi itu pe ruma. Kong dia datang di situ bawa minya wangi yang mahal skali dalam botol.</verse>
				<verse number="38">Dia badiri pa Yesus pe balakang, di dekat Yesus pe kaki, kong dia manangis. Dia kase basa Yesus pe kaki deng dia pe aer mata, turus dia lap kase kiring deng dia pe rambu. Dia ciom Yesus pe kaki, deng dia siram minya wangi itu palang-palang pa Yesus pe kaki.</verse>
				<verse number="39">Waktu Simon yang undang pa Yesus lia apa yang parampuang itu biking, dia bapikir dalam hati bagini, “Kalu memang Yesus butul-butul nabi, pasti Dia tau sapa parampuang yang ada bapegang pa Dia deng bagimana parampuang itu pe kalakuang. Dia pasti tau, parampuang itu parampuang tara bae.”</verse>
				<verse number="40">Tapi Yesus bilang pa Simon bagini, “Simon, ada yang Kita mo bilang pa ngana.” Simon bilang, “Bilang suda, Guru.”</verse>
				<verse number="41">Kong Yesus bilang, “Ada dua orang yang bapinjam doi pa satu orang yang jaga kase pinjam doi. Satu orang pinjam lima ratus dinar, deng satu orang lagi pinjam lima pulu dinar.</verse>
				<verse number="42">Tapi dorang dua itu tara mampo kase pulang doi itu. Jadi orang yang kase pinjam doi itu hapus dorang pe utang. Skarang menurut ngana Simon, sapa dari dong dua itu yang lebe sayang pa orang yang kase pinjam doi?”</verse>
				<verse number="43">Simon jawab, “Orang yang paling banya dapa hapus dia pe utang kaapa.” Yesus bilang, “Ngana pe jawaban itu butul.”</verse>
				<verse number="44">Turus, Yesus balia pa parampuang itu, kong Dia bilang pa Simon, “Simon, ngana lia parampuang ini. Waktu Kita datang pa ngana pe ruma, ngana tara sadia aer untuk Kita la kase bersi kaki, sama deng torang biasa biking. Tapi parampuang ini, dia kase bersi Kita pe kaki pake dia pe aer mata kong dia lap kase kiring deng dia pe rambu.</verse>
				<verse number="45">Tadi waktu Kita datang kamari, ngana tara ciom pa Kita sama deng tong pe biasa sambut tamu. Tapi parampuang ini, dari Kita pe sampe di sini, dia tara berenti-berenti ciom Kita pe kaki.</verse>
				<verse number="46">Ngana lagi tara siram minya palang-palang pa Kita pe kapala, iko torang pe biasa untuk sambut tamu. Tapi parampuang ini, dia so siram minya wangi pa Kita pe kaki.</verse>
				<verse number="47">Karna itu, dengar bae-bae e, parampuang ini pe dosa yang banya itu so dapa ampun. Kong karna dia so dapa ampun, dia kase tunju dia pe sayang yang basar pa Kita. Tapi kalu orang yang pe dosa cuma sadiki, cuma sadiki lagi dia kase tunju dia pe sayang, karna cuma sadiki dia pe dosa yang dapa ampun.”</verse>
				<verse number="48">Abis itu, Yesus bilang pa parampuang itu, “Ngana pe dosa so dapa ampun!”</verse>
				<verse number="49">Pe dengar itu, orang-orang yang ada makang sama-sama deng Yesus bapikir dalam hati bagini, “Dia kira Dia Tuhan Allah yang bisa kase ampun orang pe dosa?”</verse>
				<verse number="50">Tapi Yesus bilang pa parampuang itu, “Ngana so slamat karna ngana percaya pa Kita. Jadi pulang suda deng hati tenang!”</verse>
			</chapter>
			<chapter number="8">
				<verse number="1">Abis itu, Yesus pigi bajalang bakuliling di kota-kota deng di kampong-kampong, Dia kase tau Kabar Bae tentang Tuhan Allah mo Berkuasa sebagai Raja pa orang-orang yang percaya pa Dia. Dia pe murit dua blas orang itu ada iko sama-sama deng Dia,</verse>
				<verse number="2">deng ada lagi babarapa parampuang yang iko sama-sama deng Dia. Dari parampuang-parampuang itu ada yang perna Yesus user setang-setang, deng ada yang Yesus perna kase sembu dari saki. Satu dari dorang dia pe nama Maria, yang biasa orang sebut Magdalena, Yesus perna user tuju setang dari dia.</verse>
				<verse number="3">Ada lagi Yohana, Khuza pe bini. Khuza ini kapala pelayan di raja Herodes pe istana. Deng ada yang nama Susana deng banya parampuang laeng. Samua parampuang ini pake dong pe harta untuk bantu pa Yesus deng Dia pe murit-murit pe hidup hari-hari.</verse>
				<verse number="4">Satu kali, ada banya orang dari kampong-kampong dong datang bakumpul pa Yesus. Waktu dorang samua so takumpul, Yesus kase tau satu umpama. Dia bilang,</verse>
				<verse number="5">“Ada orang kobong satu pigi baambur bibit di kobong. Waktu dia ambur bibit itu, ada bibit yang jatu di jalang kong orang injang. Turus burung-burung di udara datang makang bibit itu sampe abis.</verse>
				<verse number="6">Ada bibit laeng yang jatu di tana babatu-batu. Bibit itu batumbu tapi jadi kiring karna tarada aer.</verse>
				<verse number="7">Kong ada lagi bibit yang jatu di tana yang dia pe rumpu baduri. Rumpu baduri itu me batumbu sama-sama deng bibit itu tapi dia lebe basar, jadi dia gepe tanaman yang so batumbu itu sampe mati.</verse>
				<verse number="8">Tapi ada bibit laeng yang jatu di tana yang subur. Bibit itu batumbu deng babua banya skali sampe saratus kali lipa.” Abis bilang umpama itu, Yesus bilang lagi, “Dengar itu bae-bae kong simpang di hati!”</verse>
				<verse number="9">Abis itu, Yesus pe murit-murit batanya pa Dia umpama tadi pe arti.</verse>
				<verse number="10">Kong Yesus jawab, “Tuhan Allah biking ngoni bisa tau rahasia tentang bagimana Tuhan Allah Berkuasa sebagai Raja, tapi pa orang-orang laeng, hal itu Kita kase tau pake umpama, supaya deng bagitu, ‘Biar dorang lia, dorang tara mangarti apa yang dong lia. Biar dorang dengar, dorang tara mangarti apa yang dong dengar.’</verse>
				<verse number="11">Ini umpama tadi itu pe arti: bibit itu Tuhan Allah pe firman.</verse>
				<verse number="12">Bibit yang jatu di jalang, itu sama deng orang-orang yang so dengar Tuhan Allah pe firman kong Iblis datang ambe firman itu dari dong pe hati supaya jang dong percaya kong slamat dari dosa-dosa.</verse>
				<verse number="13">Bibit yang jatu di tana yang babatu-batu, itu sama deng orang-orang yang dengar firman kong tarima itu deng hati sanang. Tapi firman itu dorang tara simpang bae-bae di dong pe hati, jadi tara batahang lama. Kalu dorang dapa susa deng cobaan, dorang tara percaya lagi pa Tuhan.</verse>
				<verse number="14">Bibit yang jatu di tana yang ada rumpu baduri, itu sama deng orang-orang yang so dengar firman, tapi dorang pe hati tara tenang tentang dong pe hidup, dorang cuma cari harta, deng cuma suka hidup sanang. Jadi firman yang dorang dengar itu dorang tara biking, sampe firman itu tara bawa hasil apa-apa, sama deng bibit yang tara babua.</verse>
				<verse number="15">Kong bibit yang jatu di tana yang subur, itu sama deng orang-orang yang so dengar firman, dorang simpang firman itu di dong pe hati yang bae, kong dorang biking firman itu turus-turus di dong pe hidup hari-hari.”</verse>
				<verse number="16">Yesus bilang lagi, “Tara ada orang yang pasang lampu kong tutu lampu itu deng satu barang atau taru di bawa koi. Tapi pasti dia taru lampu itu di dia pe tampa supaya samua orang yang maso di ruma bisa lia lampu pe cahaya.</verse>
				<verse number="17">Itu pe arti, apa yang skarang ada tasambunyi, nanti orang mo dapa tau, deng samua rahasia akan tabongkar.</verse>
				<verse number="18">Karna itu, dengar bae-bae apa yang Kita bilang ini. Barang, kalu orang tarima apa yang Kita bilang, nanti Tuhan Allah mo bantu dia mangarti lebe banya. Tapi orang yang tara tarima apa yang Kita bilang, apa yang dia anggap dia so mangarti, Tuhan Allah akan ambe dari dia.”</verse>
				<verse number="19">Satu kali, Yesus pe mama deng Dia pe sudara-sudara datang lia pa Dia, tapi dorang tara bisa badekat karna ada banya skali orang.</verse>
				<verse number="20">Di situ ada satu orang yang kase tau pa Yesus, “Bapa, Bapa pe mama deng sudara-sudara ada di luar. Dorang mau baku dapa deng Bapa.”</verse>
				<verse number="21">Kong Yesus bilang, “Sapa yang dengar deng biking Tuhan Allah pe firman, dorang itu suda Kita pe mama deng Kita pe sudara-sudara.”</verse>
				<verse number="22">Satu kali, Yesus deng Dia pe murit-murit nae di parau. Dia bilang pa dorang, “Mari suda torang ka sana di sabla talaga.” Turus dorang ka sana.</verse>
				<verse number="23">Waktu dorang sementara balayar, Yesus tidor. Kage-kage, angin kancang skali batiop kong dong pe parau ponong deng aer, sampe dorang so mo tenggelam.</verse>
				<verse number="24">Turus Yesus pe murit-murit kase bangun kong bilang pa Dia, “Guru, Guru, torang so mo mati ini!” Yesus bangun kong togor angin deng omba basar itu. Turus, angin deng omba itu berenti, kong talaga itu jadi todo.</verse>
				<verse number="25">Kong Yesus bilang pa Dia pe murit-murit, “Bikiapa kong ngoni tara percaya pa Kita?” Dorang jadi tako deng herang, kong dorang baku bilang, “Dia parenta pa angin deng omba kong angin deng omba me iko Dia pe parenta! Orang macam apa Dia ini e?”</verse>
				<verse number="26">Yesus deng Dia pe murit-murit balayar turus sampe di talaga Galilea pe sabla, di orang Gerasa pe daera.</verse>
				<verse number="27">Waktu Yesus turung dari parau, ada laki-laki satu datang pa Yesus. Dia kemasukan banya setang. Dia datang dari kota yang di dekat situ kong dia so lama tara pake baju deng so lama tara tinggal di ruma, dia cuma tinggal di kubur-kubur goa.</verse>
				<verse number="28">Bagitu dia lia pa Yesus, dia bataria deng berlutut pa Yesus pe muka. Turus, dia bicara kuat-kuat bagini, “Ado Yesus, Tuhan Allah yang Paling Tinggi pe Anak! Ngana mo biking apa pa kita? Kita mohon, jang siksa pa kita.”</verse>
				<verse number="29">Orang itu bilang bagitu pa Yesus, barang Yesus baru suru setang-setang kaluar dari pa dia. Karna setang-setang itu amper salalu kuasai pa orang itu, sampe orang-orang di kota itu jaga ika dia pe tangan deng kaki pake rante untuk tahang pa dia. Tapi orang itu dapa kase putus rante itu, kong setang-setang bawa pa dia di padang gurun, tampa yang jao dari kampong.</verse>
				<verse number="30">Kong Yesus tanya pa setang yang ada pa orang itu, “Ngana pe nama sapa?” Setang itu jawab, “Torang pe nama Legion.” Legion pe arti, ‘deng ribu’, barang ada banya skali setang yang kuasai pa orang itu.</verse>
				<verse number="31">Kong setang-setang itu bamohon pa Yesus supaya jang Dia suru dong maso di jurang maut, tampa tahang setang-setang.</verse>
				<verse number="32">Tara jao dari situ, ada babi banya skali yang sementara bacari makang di panta-panta gunung. Kong setang-setang itu bamohon pa Yesus supaya Dia kase biar dorang maso di babi-babi itu. Kong Yesus kase iko dong pe mau.</verse>
				<verse number="33">Turus setang-setang itu kaluar dari orang itu, kong maso di babi-babi. Abis itu, babi-babi itu lari kancang di pinggir jurang, turus samua balumpa ka bawa di talaga kong mati di situ.</verse>
				<verse number="34">Pe lia bagitu, orang-orang yang jaga babi-babi itu lari. Pe sampe di kota deng kampong-kampong di dekat situ, dong carita samua yang so jadi.</verse>
				<verse number="35">Abis itu, orang-orang dari kota deng kampong-kampong di dekat situ datang untuk lia apa yang jadi. Dorang datang pa Yesus kong lia orang yang kemasukan so dudu di dekat Yesus pe kaki, dia so bae kong dia so pake baju. Pe lia itu, dorang jadi tako.</verse>
				<verse number="36">Orang-orang yang lia samua itu, dorang carita pa orang-orang yang baru datang di situ bagimana sampe orang yang kemasukan itu so bae.</verse>
				<verse number="37">Kong samua orang di daera Gerasa bamohon pa Yesus supaya Dia kase tinggal dorang pe daera karna dorang samua so tako skali. Karna itu Yesus nae di parau kong balayar ulang.</verse>
				<verse number="38">Orang yang tadi kemasukan itu bamohon pa Yesus supaya dia bisa iko pa Yesus. Tapi Yesus suru dia pigi. Yesus bilang,</verse>
				<verse number="39">“Lebe bae, ngana pulang suda di ngana pe ruma, kong carita samua yang Tuhan Allah biking pa ngana.” Jadi orang itu pulang kong kase carita pa orang-orang di samua tampa di kota itu samua yang Yesus so biking pa dia.</verse>
				<verse number="40">Waktu Yesus bale dari sabla talaga, orang banya sambut pa Dia deng rasa sanang, karna dong samua ada tunggu-tunggu pa Dia.</verse>
				<verse number="41">Waktu itu, ada satu orang datang pa Yesus, dia pe nama Yairus. Dia itu kapala di satu ruma ibada agama Yahudi. Dia berlutut pa Yesus pe muka kong bamohon supaya Yesus datang pa dia pe ruma.</verse>
				<verse number="42">Barang, dia pe ana yang cuma satu itu ada saki amper mati. Dia pe ana itu parampuang, dia pe umur kira-kira dua blas taong. Yesus pigi pa Yairus pe ruma. Sementara Yesus bajalang ka sana, ada orang banya skali yang baku-baku gepe mo badekat pa Yesus.</verse>
				<verse number="43">Di orang banya yang baku-baku gepe itu ada parampuang satu yang so dua blas taong menderita karna pendarahan. [Dia so kase abis samua dia pe harta untuk barobat di sagala dokter], tapi tarada satu yang bisa kase sembu pa dia.</verse>
				<verse number="44">Parampuang itu badekat pa Yesus dari balakang kong dia sontong Yesus pe ujung juba. Waktu itu suda, dia pe pendarahan langsung berenti.</verse>
				<verse number="45">Yesus tanya, “Sapa yang sontong pa Kita?” Samua orang tara ada yang barani mangaku. Kong Petrus bilang pa Yesus, “Guru, ada banya skali orang yang baku-baku gepe deng Guru ini kong!”</verse>
				<verse number="46">Yesus bilang, “Tapi pasti ada satu orang yang sontong pa Kita, barang Kita rasa ada kuasa yang kaluar dari Kita pe badan untuk kase sembu pa dia.”</verse>
				<verse number="47">Parampuang itu barasa apa yang dia biking itu tara bisa sambunyi, jadi deng totofore dia ka sana berlutut pa Yesus pe muka. Di samua orang di situ pe muka, dia carita, bikiapa sampe dia sontong Yesus pe juba. Dia me bilang waktu dia sontong pa Yesus, dia langsung sembu.</verse>
				<verse number="48">Kong Yesus bilang pa parampuang itu, “Ibu, skarang ibu so sembu karna percaya pa Kita. Pulang suda deng hati tenang.”</verse>
				<verse number="49">Bagitu Yesus masi bicara, orang satu dari Yairus pe ruma datang kong bilang pa Yairus, “Bapa, bapa pe ana so mati. Jadi tara usa biking pusing lagi pa Guru.”</verse>
				<verse number="50">Waktu Yesus dengar apa yang orang itu bilang, Dia bilang pa Yairus, “Jang tako, percaya saja. Bapa pe ana pasti mo sembu.”</verse>
				<verse number="51">Waktu dorang so sampe di Yairus pe ruma, Yesus tara kase bae orang-orang maso di dalam. Yang bisa maso di situ cuma Petrus, Yohanes, Yakobus deng ana itu pe papa deng mama.</verse>
				<verse number="52">Samua orang sementara manangis deng badodora pa ana yang mati itu. Tapi Yesus bilang, “Jang manangis. Ana ini tara mati. Dia cuma tidor.”</verse>
				<verse number="53">Pe dengar Yesus bilang bagitu, dorang cuma kase tatawa pa Dia, karna dorang tau ana itu so mati.</verse>
				<verse number="54">Abis itu Yesus pegang ana itu pe tangan deng bilang bagini, “Ana e, bangun suda!”</verse>
				<verse number="55">Kong ana itu hidup ulang, turus badiri. Abis itu Yesus suru dorang kase makang pa ana itu.</verse>
				<verse number="56">Ana itu pe papa deng mama jadi herang skali. Tapi Yesus larang dorang kase carita pa sapa-sapa tentang apa yang jadi itu.</verse>
			</chapter>
			<chapter number="9">
				<verse number="1">Yesus pangge Dia pe murit dua blas orang, kong Dia kase kekuatan deng kuasa pa dorang untuk user setang-setang deng untuk kase sembu orang yang panyake macam-macam.</verse>
				<verse number="2">Abis itu, Yesus suru dorang pigi kase tau pa orang-orang tentang bagimana Tuhan Allah Berkuasa sebagai Raja pa Dia pe umat deng Dia suru dong pigi kase sembu pa orang-orang yang saki.</verse>
				<verse number="3">Waktu dorang bolong pigi, Yesus pasáng pa dorang, “Jang bawa apa-apa di jalang. Jang bawa tongkat, tas, makanang, doi atau baju baganti.</verse>
				<verse number="4">Kalu ada yang so tarima pa ngoni di dorang pe ruma, tinggal suda di situ sampe ngoni bapinda dari kota itu.</verse>
				<verse number="5">Kalu tarada yang tarima pa ngoni, ngoni kaluar dari dorang pe kota itu, kong abu yang ada pa ngoni pe kaki me ngoni kase tada di situ, la kase inga dorang so sala pa Tuhan Allah.”</verse>
				<verse number="6">Abis itu, Yesus pe murit-murit bajalang bakuliling di kampong-kampong untuk kase tau Kabar Bae dari Tuhan Allah deng kase sembu orang-orang saki di mana-mana.</verse>
				<verse number="7">Waktu itu, Herodes yang jadi raja di daera Galilea. Dia dengar tentang samua yang Yesus biking. Dia penasaran, barang ada orang yang bilang kata, Yesus itu Yohanes Pembaptis yang dulu mati tapi so hidup ulang.</verse>
				<verse number="8">Ada laeng lagi yang bilang, Yesus itu nabi Elia dulu-dulu yang datang ulang. Turus ada lagi yang bilang, Yesus itu satu dari nabi dulu-dulu yang so hidup ulang.</verse>
				<verse number="9">Kong raja Herodes bilang, “Tempo hari kita so parenta potong Yohanes pe kapala, kong sapa lagi Orang ini? Kita so dengar tentang mujizat-mujizat yang Yesus biking.” Kong Herodes berusaha la mo baku dapa langsung deng Yesus.</verse>
				<verse number="10">Yesus pe murit-murit yang Dia utus itu, skarang so bale. Dorang carita pa Yesus samua yang dorang so biking. Abis itu, Yesus bawa pa dorang di tampa yang sunyi dekat kota yang pe nama Betsaida la dorang tasandiri di situ.</verse>
				<verse number="11">Tapi orang banya dapa tau tampa yang Yesus deng Dia pe murit-murit pigi. Jadi dong pigi iko pa Dia. Yesus tarima bae-bae pa dorang kong mangajar pa dorang tentang bagimana Tuhan Allah Berkuasa sebagai Raja pa orang-orang yang percaya pa Dia, deng Dia me kase sembu pa orang-orang saki.</verse>
				<verse number="12">Waktu so mo malam, Yesus pe murit-murit dua blas orang itu datang pa Dia kong bilang, “Guru, tampa ini sunyi deng jao dari kampong. Lebe bae suru suda orang-orang banya itu pigi cari makanang deng cari tampa untuk tidor di kampong-kampong yang paling dekat dari sini.”</verse>
				<verse number="13">Tapi Yesus bilang pa Dia pe murit-murit, “Ngoni yang musti kase makang pa dorang!” Dia pe murit-murit bilang, “Guru, yang ada pa torang cuma roti lima deng ikang dua. Apa torang musti pigi bili makanang lagi la kase makang pa dorang samua ini?”</verse>
				<verse number="14">Yesus pe murit-murit bilang bagitu karna orang di situ pe banya kira-kira lima ribu, itu cuma hitung laki-laki saja. Kong Yesus bilang pa Dia pe murit-murit, “Suru orang banya itu dudu bakelompok-kelompok. Satu kelompok kira-kira lima pulu orang.”</verse>
				<verse number="15">Kong murit-murit biking apa yang Yesus suru. Dorang suru samua orang itu dudu.</verse>
				<verse number="16">Waktu dong so dudu, Yesus ambe roti lima deng ikang dua itu. Dia mangada di langit, kong dia bilang tarimakasi pa Tuhan Allah. Turus, Dia pela-pela roti itu kong kase pa Dia pe murit-murit la dong barbage pa orang banya itu.</verse>
				<verse number="17">Kong dorang samua makang sampe kanyang. Abis makang, Yesus pe murit-murit kumpul makanang yang talebe. Dia pe banya ada dua blas karanjang.</verse>
				<verse number="18">Satu kali, Yesus berdoa sandiri. Dia pe murit-murit me ada di situ dekat deng Dia. Abis berdoa, Yesus batanya pa Dia pe murit-murit, “Yang ngoni dengar, orang-orang jaga bilang Kita ini sapa?”</verse>
				<verse number="19">Dorang jawab, “Ada yang bilang, Guru itu Yohanes Pembaptis yang so hidup ulang. Ada yang bilang, Guru itu nabi Elia yang datang turung dari sorga. Ada lagi yang bilang, Guru itu satu dari nabi-nabi dulu yang hidup ulang.”</verse>
				<verse number="20">Turus Dia tanya lagi pa dorang, “Kong kalu menurut ngoni, Kita ini sapa?” Petrus jawab, “Guru itu Mesias suda, Raja yang Tuhan Allah janji mo kase slamat pa manusia.”</verse>
				<verse number="21">Abis itu Yesus larang karas pa Dia pe murit-murit supaya dong jang kase tau pa sapa-sapa, Dia itu Mesias.</verse>
				<verse number="22">Abis itu Yesus bilang lagi, “Anak Manusia yang dari sorga musti dapa banya siksa, kong dapa tolak dari tua-tua Yahudi, imam-imam kapala deng guru-guru agama Yahudi yang ahli lima kitab Musa. Dia mo dapa bunu, tapi di hari ketiga Tuhan Allah mo kase hidup ulang pa Dia.”</verse>
				<verse number="23">Yesus bilang pa dorang samua, “Sapa yang mo iko pa Kita, dia tara bole iko dia pe mau. Tiap hari dia musti siap menderita sampe mati karna iko pa Kita, itu sama deng dia pikul dia pe salib untuk iko pa Kita.</verse>
				<verse number="24">Karna sapa yang hidup cuma untuk dia pe diri sandiri, dia itu akan mati tapisa deng Tuhan Allah slama-lamanya. Tapi orang yang tara iko dia pe mau sandiri karna dia iko pa Kita, dia itu akan dapa hidup deng Tuhan Allah slama-lamanya.</verse>
				<verse number="25">Tarada dia pe untung to, kalu satu orang dapa samua harta di dunia ini, tapi dia mati tapisa deng Tuhan Allah slama-lamanya.</verse>
				<verse number="26">Karna sapa yang malu mangaku dia iko pa Kita deng iko Kita pe ajaran, nanti waktu Kita Anak Manusia datang ulang, Kita me akan malu mangaku dia iko pa Kita. Waktu itu Kita datang deng Kita pe kuasa yang luar biasa deng Kita pe Bapa pe kuasa yang luar biasa deng malaekat-malaekat yang kudus.</verse>
				<verse number="27">Dengar bae-bae yang Kita bilang pa ngoni. Dari antara ngoni yang ada di sini, ada yang tara akan mati sebelum dorang lia Tuhan Allah Berkuasa sebagai Raja.”</verse>
				<verse number="28">Kira-kira delapan hari abis Yesus bilang bagitu, Dia pangge pa Petrus, Yohanes deng Yakobus pigi nae di gunung satu la berdoa di sana.</verse>
				<verse number="29">Waktu Yesus sementara berdoa, Dia pe muka dapa lia beruba jadi laeng deng Dia pe baju jadi puti mangkilat.</verse>
				<verse number="30">Kage-kage, ada dua orang bacarita deng Dia. Dorang itu nabi Musa deng nabi Elia yang hidup dulu-dulu.</verse>
				<verse number="31">Dorang dua lagi bacahaya luar biasa. Dorang bicara tentang Yesus yang mo mati iko Tuhan Allah pe rencana, kong itu mo jadi di Yerusalem.</verse>
				<verse number="32">Waktu dorang tiga babicara itu, Petrus deng tamang dua ada tasono. Waktu dorang takage, dorang dapa lia Yesus bacahaya luar biasa deng nabi dua orang yang badiri dekat Dia.</verse>
				<verse number="33">Waktu nabi Musa deng nabi Elia so mo kase tinggal pa Yesus, Petrus bilang pa Yesus, “Guru, torang sanang skali ada di sini. Lebe bae torang tiga kase badiri tenda kacil tiga: satu untuk Guru, satu untuk nabi Musa, deng satu untuk nabi Elia.” Tapi Petrus asal bicara saja, dia tara sadar.</verse>
				<verse number="34">Sementara Petrus bicara, awan turung tutu pa dorang, kong dorang jadi tako.</verse>
				<verse number="35">Dorang dengar suara dari dalam awan itu bagini, “Ini Kita pe Anak yang Kita so pili. Dengar suda pa Dia!”</verse>
				<verse number="36">Bagitu suara itu so tara dapa dengar lagi, dong Petrus lia cuma tinggal Yesus sandiri saja. Kong mulai waktu itu, murit tiga orang itu tara carita pa sapa-sapa apa yang dorang lia tadi.</verse>
				<verse number="37">Dia pe beso, waktu Yesus deng Dia pe murit tiga itu so turung dari gunung, orang banya datang pa Yesus.</verse>
				<verse number="38">Kage ada satu orang di situ yang bicara kuat-kuat bagini, “Guru, tolong lia kita pe ana ka! Kasiang, kita pe ana cuma satu ini.</verse>
				<verse number="39">Dia kemasukan setang. Tiap kali dia kemasukan, dia bataria kuat-kuat deng setang biking sampe dia tatakancing kong gabu-gabu me kaluar dari dia pe mulu. Setang itu biking siksa pa dia turus deng amper-amper tara mau kase tinggal pa dia.</verse>
				<verse number="40">Kita so minta tolong pa Bapa Guru pe murit-murit supaya dorang user setang itu dari kita pe ana, tapi dorang tara mampo.”</verse>
				<verse number="41">Kong Yesus bilang, “Bukang maeng ngoni orang-orang skarang ini yang tara percaya deng yang sesat! Barapa lama lagi Kita musti tinggal sama-sama deng ngoni? Deng sampe barapa lama lagi Kita musti basabar deng ngoni? Bawa suda ana itu kamari!”</verse>
				<verse number="42">Waktu ana itu bajalang ka sana pa Yesus, setang banting pa dia di tana kong biking dia takancing. Tapi Yesus parenta deng karas pa setang itu la kaluar dari ana itu, kong ana itu sembu. Abis itu, Yesus kase ana itu pa dia pe papa.</verse>
				<verse number="43">Samua orang yang ada di situ jadi herang lia Tuhan Allah pe kuasa yang basar itu. Waktu orang-orang masi herang-herang karna lia samua mujizat yang Yesus biking itu, Yesus bilang pa Dia pe murit-murit,</verse>
				<verse number="44">“Dengar deng perhatikan bae-bae yang Kita bilang ini. Nanti Anak Manusia yang dari sorga mo dapa serakan pa orang-orang.”</verse>
				<verse number="45">Tapi Yesus pe murit-murit tara mangarti apa yang Dia bilang. Tuhan Allah bolong biking dorang mangarti itu, supaya dorang bolong tau dia pe arti. Dorang me tako batanya pa Yesus, apa yang Dia bilang itu pe arti.</verse>
				<verse number="46">Satu kali, Yesus pe murit-murit baku malawang tentang sapa yang jadi orang yang paling hebat dari dorang samua.</verse>
				<verse number="47">Tapi Yesus tau dong pe hati, jadi Dia ambe ana kacil satu kong taru pa Dia pe sabla.</verse>
				<verse number="48">Turus, Dia bilang pa dorang, “Sapa yang tarima pa orang biasa-biasa saja sama deng ana kacil ini karna orang itu percaya pa Kita, itu sama deng dia so tarima pa Kita. Deng sapa yang tarima pa Kita, dia me tarima pa Tuhan Allah yang utus pa Kita. Karna sapa yang anggap dia pe diri biasa-biasa saja dari antara ngoni, dia itu suda yang Tuhan Allah anggap paling hebat.”</verse>
				<verse number="49">Abis itu, Yohanes bilang pa Yesus, “Guru, torang lia ada satu orang user setang pake Guru pe nama. Turus torang larang pa dia, barang dia itu bukang torang pe tamang.”</verse>
				<verse number="50">Tapi Yesus bilang pa dorang, “Jang larang pa dia! Karna orang yang tara malawang pa torang, dia itu torang pe tamang.”</verse>
				<verse number="51">Yesus pe waktu untuk taangka di sorga so dekat, jadi Dia ambe keputusan, musti pigi di kota Yerusalem.</verse>
				<verse number="52">Dia suru babarapa orang pigi kamuka. Dorang kamuka pigi di kampong satu di daera Samaria, mo kase siap samua untuk Yesus.</verse>
				<verse number="53">Tapi orang-orang di kampong itu tara mau tarima pa Yesus karna dong tau Dia mo pigi di Yerusalem.</verse>
				<verse number="54">Waktu Yesus pe murit Yakobus deng Yohanes dapa dengar hal itu, dong bilang pa Yesus, “Tuhan, lebe bae tong minta api dari sorga la bakar abis pa dorang suda!”</verse>
				<verse number="55">Tapi Yesus babale haga pa dorang dua kong togor pa dorang karna dong bicara bagitu.</verse>
				<verse number="56">Abis itu dorang pigi di kampong laeng.</verse>
				<verse number="57">Waktu Yesus deng Dia pe murit-murit sementara bajalang, ada satu orang yang bilang pa Yesus bagini, “Guru, kita mo iko sama-sama deng Guru ka mana saja Guru mo pigi.”</verse>
				<verse number="58">Yesus bilang pa dia pake umpama bagini, “Anjing utang ada dia pe tampa batidor. Bagitu lagi deng burung, ada dia pe sarang. Tapi Anak Manusia yang dari sorga, tara ada tampa untuk baistrahat.”</verse>
				<verse number="59">Abis itu Yesus bilang pa orang yang laeng lagi, “Mari iko pa Kita.” Tapi orang itu jawab pa Dia, “Bapa, kase ijin kita kubur dulu pa kita pe papa. Abis itu, baru kita datang iko pa Bapa.”</verse>
				<verse number="60">Tapi Yesus bilang pa dia, “Orang yang tara percaya pa Kita, sama deng orang yang so mati. Kase biar suda orang yang tara percaya itu urus dorang pe penguburan sandiri. Tapi ngana, ngana pigi kong kase tau kabar tentang Tuhan Allah Berkuasa sebagai Raja pa orang-orang yang percaya pe hidup.”</verse>
				<verse number="61">Ada satu orang lagi yang bilang, “Bapa, kita mo iko pa Bapa, tapi kase ijin kita pulang babilang dulu pa kita pe keluarga. Abis itu baru kita datang iko pa Bapa.”</verse>
				<verse number="62">Yesus bilang pa dia, “Orang yang sementara bapacol tapi salalu balia ka balakang, dia pe karja jadi tara butul. Bagitu lagi deng orang yang mau jadi Tuhan Allah pe umat yang Dia Berkuasa sebagai Raja, orang itu so tara bole inga hal-hal laeng lagi.”</verse>
			</chapter>
			<chapter number="10">
				<verse number="1">Abis itu, Tuhan Yesus pili tuju pulu orang dari orang-orang yang jaga iko pa Dia. Dia utus pa dorang dua-dua orang untuk pigi kamuka di kota-kota deng di tampa-tampa yang nanti Dia mo datang.</verse>
				<verse number="2">Dia bilang pa dorang, “Orang yang so siap dengar deng mau tarima Kabar Bae dari Tuhan Allah itu banya skali, sama deng gandum pe banya di kobong yang so siap mo pete, tapi orang-orang yang mo bapete cuma sadiki. Karna itu, ngoni minta suda pa Tuhan Allah yang punya kobong itu, supaya Dia tamba orang yang mo bapete pa Dia pe kobong.</verse>
				<verse number="3">Skarang ngoni pigi, tapi inga bae-bae, Kita utus pa ngoni pigi di tenga-tenga orang jahat, itu sama deng domba pe ana satu ekor pigi di tenga-tenga anjing utang.</verse>
				<verse number="4">Waktu ngoni pigi, jang bawa dompet, jang bawa tas atau jang bawa sandal. Jang bacarita banya deng orang di jalang, tapi bajalang turus.</verse>
				<verse number="5">Kalu ngoni maso di orang pe ruma, ngoni musti kase salam kamuka, ‘Tuhan berkati ngoni samua yang ada di ruma ini.’</verse>
				<verse number="6">Kong kalu orang di ruma itu tarima pa ngoni, berkat yang ngoni minta itu akan ada pa dorang. Tapi kalu orang di ruma itu tara tarima pa ngoni, berkat yang ngoni minta itu tara jadi pa dorang.</verse>
				<verse number="7">Kalu ada orang yang so tarima pa ngoni, ngoni tinggal suda di ruma itu. Jang ngoni pinda-pinda tampa. Makang deng minum apa saja yang dong kase pa ngoni, karna sapa yang bakarja, dia pantas mo dapa upah dari dia pe karja itu.</verse>
				<verse number="8">Kalu ngoni maso di satu kota ka, kampong ka, turus orang-orang di situ tarima pa ngoni, ngoni makang suda apa yang dorang kase.</verse>
				<verse number="9">Turus, ngoni kase sembu pa orang-orang saki di tampa itu, deng kase tau pa orang-orang di situ, ‘So tara lama lagi Tuhan Allah mo Berkuasa sebagai Raja pa orang-orang yang percaya pa Dia.’</verse>
				<verse number="10">Tapi kalu ngoni maso di satu kota ka, kampong ka, kong orang-orang di situ tara tarima pa ngoni, pigi di jalang-jalang basar kong bilang kuat-kuat bagini,</verse>
				<verse number="11">‘Ngoni so tolak Tuhan pe Kabar Bae, jadi torang mo pigi suda. Abu dari ngoni pe kota yang ada pa torang pe kaki me, torang tada di sini la kase inga ngoni so sala pa Tuhan Allah. Skarang ngoni tanggung ngoni pe hukuman suda. Tapi ngoni inga ini e: so tara lama lagi Tuhan Allah mo Berkuasa sebagai Raja pa orang-orang yang percaya.’ ”</verse>
				<verse number="12">Kong Yesus bilang lagi pa Dia pe murit-murit, “Inga bae-bae e, nanti di hari kiamat, waktu Tuhan mo adili pa samua orang, di hari itu orang-orang di kota yang tolak pa ngoni itu mo dapa hukuman yang paling barát. Hukuman yang dorang akan dapa itu, lebe barát dari hukuman yang kota Sodom perna dapa.”</verse>
				<verse number="13">Yesus bilang lagi, “Ee, ngoni orang-orang Khorazim deng Betsaida! Cilaka suda ngoni! Tuhan mo hukum pa ngoni barát skali karna Kita so biking mujizat-mujizat pa ngoni tapi ngoni tara mau percaya kong bertobat. Padahal kalu mujizat-mujizat itu Kita biking pa orang-orang di kota Tirus deng Sidon, biar dorang jahat, pasti dong so bertobat kong taru abu pa dong pe kapala deng pake baju karong, tanda dong manyasal dari dong pe dosa.</verse>
				<verse number="14">Jadi, nanti di hari kiamat, waktu Tuhan mo adili pa samua orang, orang-orang Tirus deng Sidon pe hukuman akan lebe ringan dari ngoni.</verse>
				<verse number="15">Deng ngoni orang-orang yang tinggal di kota Kapernaum, apa ngoni pikir Tuhan mo angka pa ngoni di sorga? Tarada! Mala, Dia mo buang pa ngoni di neraka.”</verse>
				<verse number="16">Abis itu, Yesus babale bilang ulang pa orang-orang yang ada iko pa Dia, “Orang yang dengar pa ngoni, itu sama saja deng dia dengar pa Kita. Orang yang tolak pa ngoni, dia itu me so tolak pa Kita. Sapa tolak pa Kita, dia itu me so tolak pa Tuhan Allah yang utus pa Kita.”</verse>
				<verse number="17">Tuju pulu orang yang Yesus utus, dong bale pa Yesus deng hati sanang, kong bilang pa Dia, “Tuhan, setang-setang me iko torang pe parenta waktu torang user pa dorang pake Tuhan pe nama.”</verse>
				<verse number="18">Yesus bilang pa dorang, “Iyo, butul. Kita so lia Iblis, setang-setang pe raja dapa buang dari langit, dia jatu capat sama deng kilat.</verse>
				<verse number="19">Inga bae-bae yang Kita bilang pa ngoni. Kuasa yang Kita so kase pa ngoni itu basar, sampe ngoni me bisa injang ular bisa deng kalajengking, deng supaya ngoni bole kase kala ngoni pe musu, itu Iblis, setang-setang pe raja. Deng kuasa itu, tara ada yang bisa kase cilaka pa ngoni.</verse>
				<verse number="20">Biar bagitu me, ngoni pe hati jang talalu sanang karna setang-setang itu iko ngoni pe parenta. Tapi, ngoni musti sanang karna ngoni pe nama ada tatulis di sorga.”</verse>
				<verse number="21">Waktu itu suda, Roh Kudus kuasai pa Yesus kong biking Dia pe hati sanang. Kong Dia bilang, “Kita bilang tarimakasi pa Bapa, Tuhan yang berkuasa di sorga deng di bumi. Kita bilang tarimakasi karna Bapa tara kase tau samua itu deng jelas pa orang-orang yang pande deng yang tau banya hal. Tapi pa orang-orang biasa, Bapa biking sampe dorang mangarti. Ya Bapa, itu suda yang biking Bapa pe hati sanang.</verse>
				<verse number="22">Samua yang ada pa Kita pe Bapa, Bapa so kase pa Kita. Tara ada satu orang yang tau sapa sebenarnya Kita Anak Allah, cuma Bapa yang tau. Kong tara ada satu orang yang tau sapa itu Bapa, cuma Kita, Anak Allah yang tau, deng orang-orang yang Kita pili untuk kanal pa Bapa.”</verse>
				<verse number="23">Abis itu, Yesus mangada pa Dia pe murit-murit, Dia bicara cuma pa dorang saja, Dia bilang, “Ngoni paling sanang suda, karna ngoni so lia apa yang Kita biking.</verse>
				<verse number="24">Barang, dulu banya nabi deng raja suka mo lia apa yang ngoni lia skarang ini, tapi dorang tara riki lia. Dorang me suka mo dengar apa yang ngoni dengar skarang ini, tapi dorang tara riki dengar.”</verse>
				<verse number="25">Satu kali, ada guru agama satu yang ahli lima kitab Musa mo cari-cari Yesus pe sala. Jadi dia badiri kong batanya bagini, “Guru, kita musti biking apa supaya kita bole dapa hidup deng Tuhan Allah slama-lamanya?”</verse>
				<verse number="26">Yesus bilang, “Apa yang tatulis tentang itu di aturan-aturan dalam lima kitab Musa? Apa yang ngana baca di situ?”</verse>
				<verse number="27">Orang itu jawab, “Ada tatulis bagini, ‘Ngoni musti butul-butul sayang pa Tuhan Allah, ngoni pe Tuhan. Ngoni musti sayang pa Dia lebe dari samua yang ngoni sayang, ngoni musti sayang pa Dia deng cara kase ngoni pe tenaga untuk biking Dia pe mau, deng ngoni lagi musti sayang pa Dia deng cara salalu inga pa Dia. Ngoni me musti sayang pa orang laeng, sama deng ngoni sayang ngoni pe diri sandiri.’ ”</verse>
				<verse number="28">Yesus bilang pa guru agama Yahudi itu, “Butul yang ngana bilang itu! Kalu ngana biking bagitu, ngana akan hidup deng Tuhan Allah slama-lamanya.”</verse>
				<verse number="29">Tapi guru agama Yahudi itu mau supaya orang tau dia pe diri itu so butul, jadi dia tanya pa Yesus lagi, “Kong orang laeng yang kita musti sayang itu sapa?”</verse>
				<verse number="30">Yesus jawab pake umpama ini, “Ada laki-laki orang Yahudi satu yang turung dari kota Yerusalem pigi di kota Yerikho. Di tenga jalang, dia baku dapa deng perampok-perampok. Dorang pukul pa dia kong dong rampas samua yang ada pa dia. Dia pe ahir kabawa, dorang kase tinggal pa dia amper mati di situ.</verse>
				<verse number="31">Tara lama bagini, imam agama Yahudi satu iko jalang itu. Waktu dia lia orang yang dapa rampok itu, dia cuma lewat saja kong bajalang turus iko pinggir jalang.</verse>
				<verse number="32">Bagitu lagi deng satu orang agama Yahudi dari suku Lewi. Dia me iko jalang itu. Dia ini yang biasa bantu imam layani pa Tuhan Allah di Ruma Ibada Pusat. Dia dapa lia pa orang yang dapa rampok itu, tapi dia me cuma lewat lagi kong bajalang turus iko pinggir jalang.</verse>
				<verse number="33">Pe tara lama, ada satu orang dari daera Samaria yang dari bajalang jao, iko di jalang itu lagi. Waktu dia lia pa orang yang dapa rampok itu, dia rasa kasiang.</verse>
				<verse number="34">Dia badekat pa orang itu kong kase bersi dia pe luka-luka pake anggur deng obat pake minya. Turus, dia ika orang itu pe luka-luka. Abis itu, dia kase nae orang itu di dia pe keledai, kong bawa di tampa menginap. Di situ dia urus bae-bae pa orang itu.</verse>
				<verse number="35">Dia pe beso, orang Samaria itu kase doi perak dua pa pemilik penginapan. Dia bilang, ‘Bapa, tolong urus orang ini bae-bae. Ini dia pe ongkos, kong kalu doi ini masi kurang, nanti kita bale, baru kita tamba.’ ”</verse>
				<verse number="36">Abis itu, Yesus batanya pa guru agama Yahudi itu, “Jadi, menurut ngoni, dari tiga orang itu, sapa yang kase tunju rasa kasiang pa orang yang dapa rampok itu?”</verse>
				<verse number="37">Guru agama Yahudi itu jawab, “Orang yang so kase tunju dia pe rasa kasiang pa dia.” Kong Yesus bilang pa dia, “Butul itu! Jadi skarang, pigi suda kong biking sama deng itu.”</verse>
				<verse number="38">Waktu Yesus deng Dia pe murit-murit sementara bajalang mo pigi di kota Yerusalem, dorang basingga di kampong satu. Di situ, ada parampuang satu yang pe nama Marta. Dia undang Yesus pigi pa dia pe ruma.</verse>
				<verse number="39">Marta ada sudara parampuang satu, nama Maria. Waktu Yesus ada pa dorang pe ruma, Maria dudu badekat deng Tuhan kong dengar turus Dia pe ajaran.</verse>
				<verse number="40">Tapi Marta, dia cuma sibuk skali kase sadia makanang. Marta badekat pa Yesus kong bilang, “Tuhan, Tuhan tara peduli kita pe sudara kase biar kita bakarja sandiri? Suru dia bantu pa kita.”</verse>
				<verse number="41">Tapi Tuhan Yesus jawab pa Marta bagini, “Marta! Marta! Ngana cuma hawater deng kase sibuk diri sandiri deng banya hal tu!</verse>
				<verse number="42">Padahal, yang penting itu cuma satu, kong Maria so pili yang bae itu, yang dia ada biking skarang. Jadi orang tara bisa ambe itu dari dia.”</verse>
			</chapter>
			<chapter number="11">
				<verse number="1">Satu kali, Yesus ada berdoa di tampa satu. Bagitu abis berdoa, ada murit satu bilang pa Yesus bagini, “Guru, Yohanes ada kase ajar dia pe murit-murit berdoa. Jadi, torang me minta Guru kase ajar pa torang berdoa.”</verse>
				<verse number="2">Kong Yesus bilang pa dorang, “Kalu ngoni berdoa, ngoni berdoa bagini: ‘Bapa, samua puji deng hormat pa Bapa, karna Bapa itu kudus. Torang minta Bapa datang la Berkuasa sebagai Raja pa torang pe hidup.</verse>
				<verse number="3">Kase pa torang makanang yang cukup tiap hari.</verse>
				<verse number="4">Deng kase ampun torang pe dosa, karna torang me kase ampun tiap orang yang sala pa torang, kong jang kase biar torang tagoda biking barang yang jahat.’ ”</verse>
				<verse number="5">Yesus kase turus Dia pe ajaran tentang doa bagini, “Umpama, ada satu dari ngoni, waktu tenga malam pigi pa dia pe tamang pe ruma kong bilang, ‘Sudara, tolong kase pinjam ngana pe roti tiga pa kita ka,</verse>
				<verse number="6">karna kita ada tamu dari jao yang baru sampe di ruma, tapi kita tarada apa-apa mo kase pa dia.’</verse>
				<verse number="7">Masa orang itu mo jawab, ‘Jang ganggu pa kita, kita so kunci pintu, barang kita deng kita pe ana-ana so tidor. Jadi kita tara akan bangun kong mo bantu pa ngana.’</verse>
				<verse number="8">Ee, dengar Kita mo bilang pa ngoni: dia pe tamang di ruma itu kaapa tara mau bangun mo bantu pa dia pe tamang yang ada datang itu. Tapi kalu dia pe tamang itu baminta turus-turus tara pake malu, dia pe ahir kabawa, dia pe tamang dalam ruma itu me akan bangun kong bantu apa yang dia perlu.</verse>
				<verse number="9">Sama deng itu, Kita bilang pa ngoni: minta suda pa Tuhan Allah apa yang ngoni perlu, nanti Dia akan kase apa yang ngoni minta itu. Cari suda pa Tuhan Allah apa yang ngoni perlu, nanti ngoni akan dapa itu dari Dia. Toki suda Tuhan Allah pe pintu, nanti Dia akan buka pintu untuk tolong pa ngoni.</verse>
				<verse number="10">Karna tiap orang yang minta pa Tuhan Allah, dia akan dapa. Tiap orang yang cari dia pe perlu pa Tuhan Allah, dia akan dapa. Deng tiap orang yang toki Tuhan Allah pe pintu, Tuhan Allah akan buka pintu untuk tolong pa dia.</verse>
				<verse number="11">Ngoni yang so jadi papa, tara mungkin ngoni pe ana minta ikang kong ngoni kase ular pa dia,</verse>
				<verse number="12">atau kase kalajengking kalu dia pe ana minta tolor? Tara mungkin, to?</verse>
				<verse number="13">Jadi biar ngoni pe hati tara bae, tapi ngoni tau bagimana kase barang yang bae pa ngoni pe ana-ana. Apalagi ngoni pe Bapa yang di sorga! Dia pasti mo kase Roh Kudus pa orang-orang yang minta pa Dia.”</verse>
				<verse number="14">Satu kali, ada orang yang jadi mou gara-gara dia ada kemasukan setang, kong Yesus user setang dari orang itu pe badan. Waktu Yesus so user setang itu kaluar, orang yang mou itu mulai bisa bicara. Kong banya orang yang bakumpul di situ dong herang skali.</verse>
				<verse number="15">Tapi ada di antara dorang baku bilang bagini, “Pasti Dia pake Beelzebul, setang-setang pe raja pe kuasa, sampe Dia bisa user setang itu.”</verse>
				<verse number="16">Turus ada lagi yang laeng mo cari-cari Yesus pe sala, jadi dong minta supaya Yesus biking mujizat, la kata, dong tau butul-butul Yesus itu dari Tuhan Allah.</verse>
				<verse number="17">Tapi Yesus tau dorang pe pikiran, kong Dia kase umpama satu bagini, “Kalu dalam satu kerajaan baku malawang kong tapisa-pisa, pasti kerajaan itu akan ancor. Kong kalu dalam satu ruma tangga baku malawang kong tapisa-pisa, so pasti lagi akan ancor.</verse>
				<verse number="18">Bagitu lagi kalu Iblis user dia pe ana bua setang-setang, dorang itu so pasti mo tapisa-pisa, deng Iblis pe kerajaan tara mungkin mo batahang, to? Kita kase conto bagitu, karna ngoni bilang kata, Kita user setang pake kuasa dari Beelzebul.</verse>
				<verse number="19">Kalu butul bagitu, orang-orang yang iko pa ngoni orang Farisi, dorang itu user setang pake sapa pe kuasa? Kalu ngoni bilang dorang me pake Iblis pe kuasa, dorang sandiri akan bilang yang ngoni tudu pa dorang deng pa Kita itu sala!</verse>
				<verse number="20">Tapi Kita, kalu Kita user setang-setang pake Tuhan Allah pe kuasa, itu berarti Tuhan Allah so Berkuasa sebagai Raja pa ngoni pe tenga-tenga.</verse>
				<verse number="21">Ambe conto bagini, kalu ada satu orang yang kuat kong pake senjata lengkap bajaga dia pe ruma sandiri, tantu samua dia pe barang akan aman.</verse>
				<verse number="22">Tapi kalu ada satu orang yang lebe kuat dari dia datang serang kong kase kala pa dia, orang yang lebe kuat itu akan ambe samua orang itu pe senjata yang dia harap bisa kase aman pa dia. Abis itu, orang yang lebe kuat itu mo rampas dia pe barang-barang samua kong mo kase barbage pa orang yang lebe kuat itu pe tamang-tamang.</verse>
				<verse number="23">Orang yang tara iko pa Kita, dia musu pa Kita. Kong orang yang tara tolong pa Kita la kumpul orang-orang supaya percaya pa Kita, dia itu yang biking orang-orang jao dari Kita.”</verse>
				<verse number="24">Yesus bilang lagi, “Kalu setang kaluar dari satu orang, dia pigi bakuliling di tampa-tampa sunyi la mo cari tampa baistrahat, tapi dia tara dapa, jadi setang itu bapikir bagini, ‘Lebe bae kita bale pa orang yang kita so perna tinggal dulu.’</verse>
				<verse number="25">Waktu dia bale pa orang itu, dia lia orang itu pe hati kosong, macam deng ruma kosong satu yang so sapu bersi kong so taator bae-bae.</verse>
				<verse number="26">Kong setang itu pigi pangge dia pe tamang tuju yang lebe jahat dari dia. Abis itu, dorang sama-sama maso pa orang itu kong tinggal di situ. Dia pe ahir kabawa, orang itu pe keadaan so lebe soe dari yang pertama.”</verse>
				<verse number="27">Waktu Yesus masi bicara pa orang banya, ada parampuang satu basuara kuat-kuat pa Yesus, “Yang paling sanang itu Bapa pe mama suda. Dia yang so kase lahir deng yang so kase basar pa Bapa.”</verse>
				<verse number="28">Tapi Yesus bilang pa dia, “Lebe sanang lagi orang yang suka badengar Tuhan Allah pe firman kong iko itu!”</verse>
				<verse number="29">Waktu orang tatamba banya kuliling pa Yesus, turus Dia bilang, “Orang-orang yang hidup skarang ini, dorang jahat. Dorang minta Kita kase tunju mujizat satu la jadi bukti, Kita dari Tuhan Allah. Tapi Kita tara akan kase tunju mujizat apa-apa pa dorang, kacuali Kita cuma kase inga pa dorang mujizat yang perna jadi pa nabi Yunus dulu.</verse>
				<verse number="30">Barang, dulu waktu nabi Yunus ada di dalam ikang basar pe puru, turus Tuhan Allah kase kaluar pa dia, itu satu bukti pa orang Niniwe, Tuhan Allah yang utus pa dia. Bagitu lagi deng Anak Manusia yang dari sorga, ada yang mo jadi pa Anak Manusia supaya jadi bukti pa orang-orang skarang ini.</verse>
				<verse number="31">Nanti di waktu Tuhan mo adili pa samua orang, raja parampuang yang dari selatan mo hidup ulang sama-sama deng ngoni orang-orang skarang ini, kong dia akan kase sala pa ngoni la ngoni dapa hukum. Barang, dulu waktu dia dengar kabar tentang raja Salomo pe hikmat, biar dia jao skali me dia pigi supaya dia bole dengar raja Salomo pe ajaran. Tapi skarang ini di sini, ada Orang yang lebe penting dari raja Salomo yang bawa ajaran pa ngoni, tapi ngoni tara mo dengar tu!</verse>
				<verse number="32">Nanti di waktu Tuhan mo adili pa samua orang, orang-orang Niniwe dulu akan hidup ulang sama-sama deng ngoni orang-orang skarang ini, kong dorang akan kase sala pa ngoni. Barang, orang-orang Niniwe itu bertobat waktu Yunus kase tau Tuhan Allah pe pasáng pa dorang. Tapi skarang ini di sini, ada Orang yang lebe penting dari nabi Yunus, kong ngoni tara mo dengar la bertobat tu!”</verse>
				<verse number="33">Yesus bilang satu umpama lagi bagini, “Tarada orang yang pasang lampu kong taru di bawa kolong ruma atau kase tutu deng satu barang la dia pe cahaya tara kaluar. Tapi, pasti dia taru di dia pe tampa supaya samua orang yang maso di ruma bisa lia lampu pe cahaya.</verse>
				<verse number="34">Ngoni pe mata sama deng lampu yang kase tarang ngoni pe diri. Jadi kalu ngoni pe mata lia deng jelas, ngoni pe hidup lagi iko tarang. Tapi kalu ngoni pe mata tara lia deng jelas, ngoni pe hidup lagi jadi galap.</verse>
				<verse number="35">Karna itu, ngoni musti jaga bae-bae, jang sampe tarang yang ada di ngoni pe hidup itu jadi galap.</verse>
				<verse number="36">Kalu ngoni samua pe hidup ini tarang deng tara ada bagian yang galap biar cuma sadiki, pasti ngoni pe hidup akan tarang skali sama deng lampu pe cahaya yang ada kase tarang pa ngoni.”</verse>
				<verse number="37">Waktu Yesus abis bicara, ada satu orang Yahudi dari aliran Farisi datang kong undang pa Yesus la makang pa dia pe ruma. Jadi Yesus pigi kong makang di situ.</verse>
				<verse number="38">Pas mo makang, Yesus tara kase bersi tangan pake cara kusus iko agama Yahudi pe aturan. Jadi orang dari aliran Farisi itu herang karna dorang pe aliran itu pegang kuat agama Yahudi pe aturan.</verse>
				<verse number="39">Tapi Tuhan Yesus bilang pa dia bagini, “Memang ngoni orang-orang Farisi. Dari luar, dapa lia ngoni rajin biking aturan agama, padahal di ngoni pe hati, ngoni ingin rampas orang laeng pe barang deng ngoni jahat skali. Itu sama deng orang yang jaga kase bersi galas deng piring cuma di luar, padahal bagian dalam kotor skali.</verse>
				<verse number="40">Pe bodo skali ngoni ini! Tuhan Allah itu suda yang biking ngoni pe badan, deng Dia itu me yang biking ngoni pe hati.</verse>
				<verse number="41">Karna itu, ngoni kase suda apa yang ada pa ngoni deng hati yang bae untuk tolong orang-orang miskin, la deng bagitu ngoni mo biking ngoni pe diri deng hati jadi butul-butul bersi.</verse>
				<verse number="42">Cilaka suda ngoni orang-orang dari aliran Farisi! Ngoni rajin skali kase perpuluhan sampe ngoni pe rampa-rampa makanang yang paling kacil me ngoni kase dia pe perpuluhan pa Tuhan Allah. Padahal ngoni tara adil pa orang deng tara sayang pa Tuhan Allah. Bagus kalu ngoni kase perpuluhan pa Tuhan Allah, deng ngoni me musti biking yang adil pa orang deng sayang pa Tuhan Allah lagi.</verse>
				<verse number="43">Cilaka suda ngoni orang-orang dari aliran Farisi! Kalu di ruma ibada, ngoni suka dudu di tampa yang paling muka, kong kalu di tampa umum, ngoni suka orang hormati pa ngoni.</verse>
				<verse number="44">Cilaka suda ngoni! Barang, ngoni pe kalakuang dari luar dapa lia bagus tapi dari dalam ngoni pe hati busu. Ngoni itu so sama deng kubur yang tarada tanda apa-apa pa dia pe di atas, jadi orang yang bajalang di situ, dorang tara tau ada barang busu di dalam.”</verse>
				<verse number="45">Kong ada guru agama Yahudi satu yang ahli lima kitab Musa, bilang bagini pa Yesus, “Bapa Guru, deng Bapa pe kata-kata tadi itu, itu sama deng Bapa so hina lagi pa torang.”</verse>
				<verse number="46">Tapi Yesus babale bilang pa dia, “Ee, ngoni guru-guru agama Yahudi yang ahli lima kitab Musa, ngoni me cilaka! Karna ngoni biking banya aturan agama deng barát skali, baru suru orang-orang iko itu. Padahal ngoni sandiri tara biking itu deng tara bantu orang biar sadiki la iko aturan-aturan itu.</verse>
				<verse number="47">Cilaka suda ngoni! Barang, ngoni so biking bagus kubur-kubur untuk nabi-nabi dulu, padahal ngoni pe orang tua dulu-dulu tara iko pa dorang, kong so bunu lagi pa dorang.</verse>
				<verse number="48">Jadi deng ngoni biking bagus kubur-kubur itu, itu pe arti, ngoni setuju deng ngoni pe orang tua dulu-dulu yang bunu pa nabi-nabi itu. Barang, dorang memang yang bunu pa nabi-nabi itu, kong ngoni ambe bagian di situ deng cara biking bagus nabi-nabi itu pe kubur.</verse>
				<verse number="49">Samua itu jadi, karna Tuhan Allah yang paling tau, dulu Dia perna bilang bagini, ‘Kita mo utus Kita pe nabi-nabi deng utusan-utusan pigi kase turus Kita pe pasáng pa orang-orang Israel, kong orang-orang Israel itu yang mo bunu pa dorang sebagian, deng ada laeng lagi dorang mo siksa.’</verse>
				<verse number="50">Jadi deng bagitu, Tuhan Allah mo hukum pa ngoni orang-orang yang hidup skarang ini, gara-gara samua nabi yang so dapa bunu mulai dari waktu Tuhan Allah ada biking dunia ini,</verse>
				<verse number="51">mulai dari Habel sampe nabi Zakharia, yang dapa bunu di Ruma Ibada Pusat, antara tampa yang jaga bakar binatang korban persembahan deng Ruang Paling Suci. Dengar bae-bae yang Kita bilang ini: orang-orang skarang ini yang akan mo dapa hukum dari samua yang so jadi itu.</verse>
				<verse number="52">Cilaka suda ngoni guru-guru agama Yahudi yang ahli lima kitab Musa! Ngoni tau cara mo iko pa Tuhan tapi ngoni sandiri tara iko itu. Ngoni me jaga halangi pa orang laeng yang mo iko pa Tuhan. Itu sama deng ngoni ada pegang kunci pintu tapi ngoni cuma simpang kunci itu.”</verse>
				<verse number="53">Abis bilang bagitu, Yesus pigi kase tinggal tampa itu. Kong mulai waktu itu, guru-guru agama Yahudi yang ahli lima kitab Musa deng orang-orang dari aliran Farisi mulai cari-cari hal deng Yesus. Dorang pancing-pancing tanya pa Yesus la Dia angka suara tentang banya hal.</verse>
				<verse number="54">Dorang biking bagitu la mo cari Dia pe sala dari Dia pe bicara itu.</verse>
			</chapter>
			<chapter number="12">
				<verse number="1">Waktu itu, ada orang deng ribu yang datang bakumpul pa Yesus. Dorang datang baku-baku gepe sampe dorang baku-baku injang. Kong waktu itu suda, Yesus mulai mangajar. Pertama Dia mangajar pa Dia pe murit-murit, Dia bilang, “Ngoni ati-ati deng orang-orang dari aliran Farisi, jang sampe ngoni iko dorang pe kalakuang. Dorang kase tunju pa orang, dorang itu jaga iko pa Tuhan Allah, tapi sebenarnya dorang munafik. Dorang orang Farisi pe hidup kase pengaru basar pa orang, itu sama deng ragi sadiki yang torang campur di adonan la adonan itu nae.</verse>
				<verse number="2">Tapi apa yang skarang ada tasambunyi, nanti orang mo dapa tau, deng samua rahasia akan tabongkar.</verse>
				<verse number="3">Jadi, apa yang ngoni ada baku bilang di tampa yang tasambunyi, itu akan mo dapa tau deng jelas di orang banya pe muka. Deng apa yang ngoni ada baku bisi di dalam kamar, itu akan mo dapa kase tau dari atas ruma la orang banya dengar.”</verse>
				<verse number="4">Yesus bilang lagi, “Ngoni, Kita pe tamang, dengar bae-bae yang Kita bilang ini, jang ngoni tako pa manusia. Karna manusia cuma mampo bunu ngoni pe badan, tapi dorang tara bisa pele ngoni pigi di sorga.</verse>
				<verse number="5">Skarang, Kita mo kase tunju pa ngoni sapa yang musti ngoni tako. Ngoni musti tako cuma pa Tuhan Allah saja yang ada kuasa untuk bunu ngoni pe badan deng ada kuasa lagi untuk hukum ngoni di neraka. Jadi, Kita bilang pa ngoni, ngoni musti tako saja pa Dia!</verse>
				<verse number="6">Coba ngoni pikir, burung pipit lima ekor yang orang jual, dia pe harga mura skali. Tapi biar bagitu, tara ada satu ekor yang Tuhan Allah mo lupa.</verse>
				<verse number="7">Apalagi ngoni, ngoni tara usa tako, karna ngoni lebe berharga dari burung-burung pipit itu, sampe ngoni pe rambu di kapala me Tuhan tau pe banya.”</verse>
				<verse number="8">Turus Yesus bilang lagi, “Dengar ini bae-bae, sapa yang mangaku percaya pa Kita di orang banya pe muka, nanti Kita Anak Manusia me akan mangaku, Kita kanal pa dia di Tuhan Allah pe malaekat-malaekat pe muka.</verse>
				<verse number="9">Tapi sapa yang manyangkal pa Kita di orang banya pe muka, nanti Kita me akan manyangkal dia di Tuhan Allah pe malaekat-malaekat pe muka.</verse>
				<verse number="10">Kong kalu ada orang yang bilang apa-apa yang malawang pa Anak Manusia yang dari sorga, dia masi mo dapa ampun. Tapi sapa yang hina pa Roh Kudus, dia tara akan mo dapa ampun.</verse>
				<verse number="11">Kong kalu ada orang bawa pa ngoni untuk mo adili, biar itu di ruma ibada agama Yahudi, atau di pemerinta-pemerinta, ngoni tara usa tako tentang apa yang ngoni musti bilang atau bagimana ngoni mo babela ngoni pe diri.</verse>
				<verse number="12">Karna di waktu itu suda, Roh Kudus akan kase tau pa ngoni apa yang ngoni musti bilang.”</verse>
				<verse number="13">Kong ada satu orang dari antara orang banya itu bilang pa Yesus bagini, “Bapa Guru, bilang ka pa kita pe sudara, la dia bagi tong dua pe waris.”</verse>
				<verse number="14">Tapi Yesus bilang pa dia, “Ee sudara, sapa yang tunju pa Kita jadi hakim atau orang yang tukang barbage ngoni dua pe waris?”</verse>
				<verse number="15">Kong Yesus bicara pa orang banya yang ada di situ, “Ati-ati deng jaga diri bae-bae, jang sampe ngoni tara puas deng apa yang ngoni punya. Karna manusia pe hidup itu bukang cuma dari harta saja biar dia kaya skali lagi.”</verse>
				<verse number="16">Turus, Yesus kase carita umpama satu pa dorang, “Ada orang kaya satu yang dia pe kobong pe hasil banya skali sampe dia pe gudang me so sasa.</verse>
				<verse number="17">Kong dia babilang dalam hati bagini, ‘Kita so tarada tampa lagi untuk simpang kita pe hasil kobong kong dia pe hasil sisa yang laeng kita mo taru di mana? Apa yang musti kita biking?’</verse>
				<verse number="18">Turus dia bapikir lagi, ‘Ini yang kita mo biking: kita mo bongkar gudang-gudang, kong kita mo biking yang lebe basar lagi. Di situ kita bisa simpang samua hasil kobong deng kita pe barang-barang yang laeng.</verse>
				<verse number="19">Abis itu, kita mo bilang pa kita pe diri sandiri: kita mo sante-sante saja. Kita so simpang makanang banya deng barang-barang laeng yang bisa kita pake deng taong-taong. Jadi kita tinggal makang, minum deng hidup sanang-sanang saja.’</verse>
				<verse number="20">Tapi Tuhan Allah bilang pa dia, ‘Woe, ngana ini bodo. Malam ini suda ngana akan mati. Kong harta yang ngana so simpang banya-banya itu mo jadi orang laeng punya.’</verse>
				<verse number="21">Bagitu yang akan mo jadi pa orang yang cuma tau kumpul harta untuk dia pe diri sandiri saja. Dia tara peduli deng Tuhan Allah pe mau, dia itu sama deng orang yang tarada arti apa-apa pa Tuhan Allah pe muka.”</verse>
				<verse number="22">Turus, Yesus bilang pa Dia pe murit-murit bagini, “Karna itu, Kita bilang pa ngoni: tara usa ngoni hawater deng ngoni pe hidup, apa yang ngoni mo makang. Ngoni me tara usa hawater deng ngoni pe badan, apa yang ngoni mo pake.</verse>
				<verse number="23">Karna ngoni pe hidup itu lebe penting dari apa yang ngoni mo makang. Deng ngoni pe badan itu lebe penting dari baju yang ngoni mo pake.</verse>
				<verse number="24">Coba ngoni perhatikan burung-burung gagak. Burung-burung itu tara baambur bibit, tara bapete apa-apa, deng tara punya gudang atau lumbung untuk basimpang makanang, tapi Tuhan Allah kase makang pa dorang. Apalagi ngoni! Ngoni lebe berharga dari burung-burung itu!</verse>
				<verse number="25">Kalu ngoni hawater deng ngoni pe hidup hari-hari, apa ngoni bisa kase panjang sadiki ngoni pe umur? Tara bisa, to?</verse>
				<verse number="26">Jadi kalu ngoni saja tara mampo biking hal kacil sama deng mo tamba ngoni pe umur biar sadiki, lebe bae ngoni tara usa hawater tentang hal-hal yang laeng macam deng ngoni pe makang deng minum.</verse>
				<verse number="27">Coba perhatikan bagimana bunga-bunga itu batumbu. Bunga-bunga itu tara bakarja, deng tara biking banang untuk jadi baju. Tapi dengar bae-bae yang Kita bilang pa ngoni, raja Salomo yang kaya deng hebat itu me, dia pe baju tara lebe bagus dari bunga-bunga itu pe bagus.</verse>
				<verse number="28">Rumpu di kobong saja Tuhan Allah piara deng biking bagus, padahal rumpu itu cuma ada hari ini, deng beso so dapa bakar. Apalagi ngoni manusia, pasti Tuhan akan piara pa ngoni deng biking bagus ngoni pe hidup. Jadi bikiapa kong ngoni kurang percaya pa Dia?</verse>
				<verse number="29">Jadi, tara usa suda ngoni hawater deng pikir-pikir tentang apa yang ngoni mo makang atau apa yang ngoni mo minum.</verse>
				<verse number="30">Karna cuma orang-orang yang tara percaya pa Tuhan Allah saja yang hawater tentang samua itu, tapi ngoni, ngoni tara perlu hawater, karna ngoni pe Bapa tau ngoni perlu samua itu.</verse>
				<verse number="31">Yang paling penting, ngoni cari suda pa Tuhan Allah supaya Dia yang Berkuasa sebagai Raja pa ngoni pe hidup. Deng bagitu, Tuhan Allah akan kase samua yang ngoni perlu.”</verse>
				<verse number="32">Yesus bilang lagi, “Ngoni yang iko pa Kita cuma sadiki, sama deng domba-domba satu kelompok kacil. Tapi biar bagitu me jang ngoni tako! Karna ngoni pe Bapa sanang skali ngoni mo sama-sama deng Dia Berkuasa sebagai Raja.</verse>
				<verse number="33">Jual suda ngoni pe harta kong kase dia pe doi untuk orang-orang miskin! Kalu ngoni biking bagitu, itu sama deng ngoni ada kumpul harta di sorga yang tara akan mo abis-abis. Karna di sorga tara ada papancuri yang mo ambe harta itu deng tarada gai yang mo kase rusak harta itu.</verse>
				<verse number="34">Kita bilang bagitu karna di mana ngoni pe harta ada, di situ lagi ngoni pe hati.”</verse>
				<verse number="35">Kong Yesus bilang lagi, “Ngoni musti salalu siap untuk biking Tuhan Allah pe mau, sama deng orang di siang hari so siap pake baju karja waktu mo pigi karja, deng sama deng orang di malam hari ada pasang lampu la siap mo bakarja malam.</verse>
				<verse number="36">Ngoni me musti siap sama deng orang-orang karja yang ada tunggu-tunggu dorang pe tuang mo pulang dari pesta kawing. Kalu dorang pe tuang itu pulang so malam kong batoki pintu, dorang so siap langsung mo buka pintu la mo sambut pa dia.</verse>
				<verse number="37">Orang-orang karja itu paling sanang skali karna waktu dorang pe tuang pulang, dong pe tuang dapa riki dorang masi bajaga tunggu pa dia. Kita mo bilang pa ngoni: dorang itu paling sanang skali karna dong pe tuang akan pake baju karja kong siap-siap layani pa dorang. Turus dia mo suru dia pe orang-orang karja itu dudu la makang, kong nanti dia sandiri yang mo layani pa dorang.</verse>
				<verse number="38">Kong kalu tuang itu datang waktu tenga malam atau amper siang, kong dia dapa riki dorang masi siap batunggu macam bagitu, dorang itu pasti paling sanang skali.</verse>
				<verse number="39">Tapi ngoni me musti inga bae-bae umpama satu ini: kalu tuang ruma tau jam barapa papancuri mo datang, tantu dia tara mo kase biar dia pe ruma papancuri mo maso.</verse>
				<verse number="40">Bagitu lagi deng ngoni, ngoni musti salalu siap, karna Anak Manusia yang dari sorga akan datang ulang di waktu yang ngoni tara sangka-sangka.”</verse>
				<verse number="41">Abis itu, Petrus batanya pa Yesus, “Tuhan, umpama yang tadi tu untuk sapa? Untuk torang saja ka untuk samua orang?”</verse>
				<verse number="42">Kong Tuhan Yesus jawab pa dorang pake umpama bagini, “Kalu ada orang karja yang pande deng setia pa dia pe tuang, dia pe tuang mo angka pa dia jadi kapala untuk kase makang pa samua dia pe orang karja yang laeng pas pa dia pe waktu.</verse>
				<verse number="43">Orang karja itu akan paling sanang skali kalu dia pe tuang datang, kong dapa riki dia sementara biking dia pe tugas itu bae-bae.</verse>
				<verse number="44">Inga bae-bae yang Kita bilang ini, pasti dia pe tuang mo angka pa dia kong kase percaya pa dia untuk awasi samua dia pe tuang pe barang.</verse>
				<verse number="45">Tapi kalu orang karja itu jahat, dia akan babilang di dia pe dalam hati bagini, ‘Kita pe tuang masi lama baru pulang.’ Kong dia mulai pukul pa orang-orang karja laki-laki deng parampuang, turus dia makang deng minum sampe mabo.</verse>
				<verse number="46">Tapi nanti di hari yang dia tara sangka-sangka, deng di waktu yang dia tara tau, kage-kage dia pe tuang pulang. Turus dia pe tuang mo hukum pa dia deng hukuman yang barát. Dia dapa hukuman mati. Kong dia pe nasib sama deng orang-orang yang tara setia pa Tuhan Allah.</verse>
				<verse number="47">Orang karja yang tau dia pe tuang pe mau kong tara basiap-siap atau tara biking apa yang dia pe tuang mau, dia itu mo dapa pukul hebat dari dia pe tuang.</verse>
				<verse number="48">Tapi orang karja yang tara tau dia pe tuang pe mau kong biking yang sala sampe musti dapa pukul, dia itu cuma mo dapa pukul sadiki. Karna sapa yang Tuhan Allah so kase banya kemampuan, nanti Tuhan Allah mo tuntut lebe dari yang laeng. Kong sapa yang Tuhan Allah so kase percaya banya, Tuhan Allah mo minta tanggung jawab lebe basar lagi pa dorang.”</verse>
				<verse number="49">Yesus bilang lagi, “Kita datang di dunia ini, itu yang biking sampe orang yang percaya pa Kita deng orang yang tara percaya pa Kita baku malawang. Itu sama deng Kita ada lempar api di bumi, kong Kita harap api itu so manyala.</verse>
				<verse number="50">Tapi masi ada lagi sengsara yang akan Kita mo dapa, kong Kita pe hati tara tenang sebelum sengsara itu Kita dapa.</verse>
				<verse number="51">Apa ngoni kira Kita datang di dunia ini supaya orang-orang mo baku bae samua? Tarada! Tapi karna Kita datang, orang-orang yang tara percaya mo baku malawang deng orang-orang yang percaya pa Kita.</verse>
				<verse number="52">Dari skarang so mulai, kalu ada lima orang dalam satu ruma, tiga lawan dua, atau dua lawan tiga.</verse>
				<verse number="53">Dorang baku malawang satu deng yang laeng. Papa deng ana laki-laki baku malawang. Mama deng ana parampuang baku malawang. Mama mantu deng ana mantu baku malawang.”</verse>
				<verse number="54">Turus Yesus bilang pa orang banya, “Kalu ngoni lia awan so tabal deng baitam di sabla barat, ngoni langsung bilang, ‘Hari ini mo ujang’, deng memang butul ujang turung.</verse>
				<verse number="55">Kong kalu ngoni rasa angin selatan so batiop, ngoni bilang, ‘Ini tanda, hari ini mo panas skali’, deng memang butul panas skali.</verse>
				<verse number="56">Ngoni memang munafik! Ngoni ini bole tau cuaca cuma deng lia tanda-tanda di langit deng di dunia. Tapi bikiapa kong ngoni tara mangarti yang Tuhan Allah biking skarang ini?”</verse>
				<verse number="57">Yesus bilang lagi, “Kalu ngoni ada masala, ngoni sandiri yang musti ambe keputusan yang butul.</verse>
				<verse number="58">Kalu ada yang bilang ngoni sala, kong dong mo bawa pa ngoni di pengadilan, lebe bae ngoni baku dame suda deng dia waktu masi di tenga jalang. Karna kalu tara bagitu, dia mo bawa paksa pa ngoni mangada pa hakim. Turus hakim akan serakan pa ngoni di petugas penjara, kong dia mo kase maso pa ngoni di penjara.</verse>
				<verse number="59">Inga bae-bae, ngoni tara akan kaluar dari penjara itu sebelum ngoni bayar lunas samua biaya sidang yang hakim suru bayar.”</verse>
			</chapter>
			<chapter number="13">
				<verse number="1">Waktu itu, ada babarapa orang yang kase tau pa Yesus tentang orang-orang Galilea yang gubernur Pilatus bunu. Dorang itu dapa bunu waktu dorang sementara kase binatang korban persembahan di Ruma Ibada Pusat.</verse>
				<verse number="2">Yesus bilang pa orang yang bakase tau itu, “Ngoni kira orang-orang itu dapa bunu macam bagitu di situ karna dong pe dosa lebe banya dari orang-orang Galilea laeng?</verse>
				<verse number="3">Tarada! Tapi Kita bilang pa ngoni e: kalu ngoni tara bertobat dari ngoni pe dosa-dosa, ngoni samua me akan mati sama deng dorang.</verse>
				<verse number="4">Deng ada lagi delapan blas orang yang mati tatindis deng menara yang rubu di dekat Siloam di kota Yerusalem. Ngoni kira dorang itu lagi mati karna biking dosa lebe banya dari orang-orang laeng yang ada di kota Yerusalem?</verse>
				<verse number="5">Tarada! Tapi Kita bilang lagi pa ngoni, kalu ngoni tara bertobat, ngoni samua me akan mati sama deng dorang.”</verse>
				<verse number="6">Abis itu, Yesus bilang umpama satu bagini, “Ada orang satu yang punya pohong ara di dia pe kobong anggur. Satu kali, dia ka sana cari pohong itu pe bua. Tapi satu bua me dia tara dapa.</verse>
				<verse number="7">Kong dia bilang pa orang yang jaga kobong itu, ‘Lia, so tiga taong kita bula-bale cari pohong ara ini pe bua, tapi kita tara perna dapa. Potong suda pohong ini! Untuk apa dia hidup di atas tana ini kalu dia tara babua!’</verse>
				<verse number="8">Tapi orang yang jaga kobong itu bilang bagini, ‘Jang dulu bapa. Kase biar dulu satu taong lagi. Nanti kita pacol kase kuliling baru kita taru pupuk.</verse>
				<verse number="9">Sapa tau taong muka dia babua. Kalu tarada, torang potong suda.’ ”</verse>
				<verse number="10">Satu kali Yesus mangajar di ruma ibada agama Yahudi. Waktu Yesus mangajar itu pas hari Sabat, hari yang orang agama Yahudi tara bole bakarja.</verse>
				<verse number="11">Di situ, ada parampuang satu yang saki so delapan blas taong karna setang kuasai pa dia sampe dia bongko, so tara bole badiri lurus.</verse>
				<verse number="12">Waktu Yesus lia parampuang itu, Dia pangge kong bilang bagini, “Ibu, ibu so sembu dari ibu pe panyake.”</verse>
				<verse number="13">Abis bilang bagitu, Yesus taru Dia pe tangan pa parampuang itu, langsung dia so bole badiri lurus. Kong parampuang itu puji deng hormat pa Tuhan Allah.</verse>
				<verse number="14">Pe lia itu, kapala ruma ibada agama Yahudi itu mara, barang Yesus so kase sembu orang di hari Sabat. Karna itu, dia bilang pa orang banya di situ, “Ada anam hari torang pake untuk bakarja. Kalu ngoni mau sembu, datang di hari-hari itu. Jangan di hari Sabat.”</verse>
				<verse number="15">Kong Tuhan Yesus bilang pa orang itu, “Ee, ngoni orang-orang munafik! Biar itu hari Sabat lagi, ngoni jaga lapas ngoni pe sapi deng keledai dari kandang, kong pigi kase minum. Itu me karja to?</verse>
				<verse number="16">Ibu ini Abraham pe turunan sama deng ngoni. Dia so delapan blas taong Iblis kuasai. Jadi, tara sala suda kalu Kita kase lapas pa dia dari Iblis pe kuasa, biar ini hari Sabat.”</verse>
				<verse number="17">Pe dengar Yesus pe bicara bagitu, samua orang yang jaga malawang pa Yesus jadi malu. Tapi orang banya, dorang sanang skali karna samua yang hebat yang Yesus biking itu.</verse>
				<verse number="18">Yesus bilang lagi, “Tuhan Allah Berkuasa sebagai Raja mulai dari sadiki orang, kong lebe hari lebe tamba banya. Kita mo banding itu deng apa? Itu sama deng umpama ini:</verse>
				<verse number="19">ada biji tanaman yang orang ambe kong tanam di kobong. Biar biji tanaman itu yang paling kacil, tapi kalu so batumbu, dia jadi pohong. Kong burung-burung di udara datang basarang pa dia pe cabang-cabang.”</verse>
				<verse number="20">Abis itu, Yesus bilang lagi bagini, “Tuhan Allah Berkuasa sebagai Raja pa Dia pe umat, mulai dari sadiki orang, kong lebe hari lebe tamba banya. Itu Kita mo kase sama deng apa lagi e? Sama deng umpama ini:</verse>
				<verse number="21">ada ragi yang parampuang satu ambe kong campur deng tarigu ampa pulu liter. Ragi itu biking sampe adonan roti itu nae jadi banya.”</verse>
				<verse number="22">Abis itu, Yesus kase turus Dia pe perjalanan ka Yerusalem. Dia bajalang bakuliling di kota-kota deng di kampong-kampong, Dia me mangajar pa orang-orang di tampa-tampa itu.</verse>
				<verse number="23">Ada orang satu yang batanya pa Dia, “Guru, cuma sadiki orang saja yang mo dapa slamat?”</verse>
				<verse number="24">Yesus bilang pa orang-orang di situ, “Ngoni berusaha suda maso iko pintu yang sempit! Barang, banya orang berusaha mo maso iko pintu itu, tapi dorang tara bisa maso.</verse>
				<verse number="25">Karna waktu dorang datang, tuang ruma so kunci pintu. Jadi waktu itu ngoni akan babadiri di luar kong toki-toki pintu. Ngoni akan bilang, ‘Bapa, buka pintu ka!’ Dia akan jawab pa ngoni, ‘Kita tara kanal pa ngoni deng Kita tara tau ngoni dari mana.’</verse>
				<verse number="26">Kong ngoni akan bilang pa Dia, ‘Torang yang biasa makang deng minum sama-sama deng Bapa. Bapa lagi yang mangajar pa torang di torang pe kota pe jalang-jalang. Pasti Bapa kanal pa torang.’</verse>
				<verse number="27">Tapi waktu itu suda Dia mo bilang pa ngoni, ‘Dengar bae-bae yang Kita bilang pa ngoni, Kita tara kanal pa ngoni deng Kita tara tau ngoni dari mana! Bapinda suda dari sini, ngoni yang jaga biking barang yang jahat!’</verse>
				<verse number="28">Waktu itu, ngoni akan manangis deng menderita skali. Barang ngoni lia pa Abraham, Ishak deng Yakub ada sama-sama deng samua nabi di Tuhan Allah pe tampa Berkuasa sebagai Raja, baru ngoni yang tara dapa maso di situ, dapa user kaluar.</verse>
				<verse number="29">Nanti orang-orang dari banya tampa di dunia ini, dari timur sampe barat, dari utara sampe selatan, dorang itu mo jadi Tuhan Allah pe umat, kong mo dudu makang di dalam Tuhan Allah pe tampa Berkuasa sebagai Raja.</verse>
				<verse number="30">Perhatikan bae-bae, di situ banya orang penting di dunia ini, nanti jadi orang yang tara penting, kong orang yang tara penting di dunia ini, nanti jadi orang penting.”</verse>
				<verse number="31">Waktu Yesus masi bicara, babarapa orang Yahudi dari aliran Farisi datang pa Dia. Dorang bilang, “Bapa, pigi suda di tampa laeng, barang raja Herodes mo bunu pa Bapa.”</verse>
				<verse number="32">Yesus bilang pa dorang, “Ngoni pigi pa raja Herodes yang licik itu kong bilang bagini, ‘Hari ini deng beso Kita user setang deng kase sembu orang saki. Turus hari ketiga, Kita pe karja so mo abis.’</verse>
				<verse number="33">Tapi biar bagitu me, hari ini, beso deng lusa, Kita musti bajalang turus pigi di Yerusalem. Karna Tuhan Allah pe Nabi musti mati di kota Yerusalem, tara bisa di kota laeng.</verse>
				<verse number="34">Kasiang ngoni orang-orang Yerusalem! Ngoni yang bunu pa nabi-nabi yang jaga kase turus Tuhan Allah pe pasáng, deng ngoni me lempar deng batu sampe mati pa orang-orang yang Tuhan Allah utus pa ngoni. So ulang-ulang kali Kita ingin kumpul pa ngoni supaya dekat deng Kita, sama deng ayam mai yang tutu dia pe ana-ana deng dia pe sayap, tapi ngoni tara mau.</verse>
				<verse number="35">Karna itu, Tuhan Allah akan bajao dari ngoni pe kota, kong kota itu akan jadi sunyi. Dengar bae-bae e, ngoni so tara akan lia lagi pa Kita. Tapi nanti waktu Kita datang ulang, ngoni akan lia lagi pa Kita kong bilang bagini, ‘Puji pa Dia yang Tuhan Allah so utus datang kamari.’ ”</verse>
			</chapter>
			<chapter number="14">
				<verse number="1">Satu kali pas hari Sabat, hari yang orang agama Yahudi tara bole bakarja, Yesus pigi makang di orang aliran Farisi pe pemimpin satu pe ruma. Aliran Farisi itu yang pegang kuat agama Yahudi pe aturan sampe dorang jadi fanatik. Di situ, samua orang perhatikan turus pa Yesus untuk cari-cari Dia pe sala.</verse>
				<verse number="2">Kage-kage, ada orang saki satu yang datang pa Yesus, dia pe panyake itu biking sampe dia pe tangan deng kaki bangka-bangka.</verse>
				<verse number="3">Turus Yesus tanya pa guru-guru agama Yahudi yang ahli lima kitab Musa deng orang-orang dari aliran Farisi itu, “Kalu iko torang pe aturan agama, bole kase sembu orang di hari Sabat ka tarada?”</verse>
				<verse number="4">Tapi dorang samua itu cuma badiam. Kong Yesus pegang orang itu, turus kase sembu pa dia. Abis itu, Yesus suru orang itu pigi.</verse>
				<verse number="5">Kong Yesus bilang pa dorang, “Kalu ngoni pe ana atau ngoni pe sapi jatu di parigi pas hari Sabat, pasti ngoni mo bantu kase kaluar, to?”</verse>
				<verse number="6">Pe dengar Yesus bilang bagitu, tarada satu orang yang barani balas Yesus pe bicara itu.</verse>
				<verse number="7">Waktu Yesus sementara makang di orang Farisi itu pe ruma, Yesus perhatikan pa tamu-tamu yang suka dudu di tampa yang terhormat. Karna itu, Dia mangajar pa dorang pake umpama bagini,</verse>
				<verse number="8">“Kalu ngoni dapa undang di pesta kawing, jang ngoni suka dudu di tampa yang terhormat. Karna mangkali tuang pesta itu ada undang orang laeng yang lebe penting dari ngoni.</verse>
				<verse number="9">Kong jang sampe tuang pesta itu akan datang deng bilang bagini, ‘Maaf e, tampa ini so ada orang punya.’ Kong ngoni deng rasa malu musti bapinda dudu di balakang.</verse>
				<verse number="10">Jadi, kalu ngoni dapa undang di orang pe acara, lebe bae ngoni dudu di balakang. Sapa tau tuang pesta itu datang kong bilang pa ngoni bagini, ‘Mari, dudu di muka.’ Deng bagitu, ngoni mo dapa hormat di muka samua tamu yang ada, yang makang sama-sama deng ngoni.</verse>
				<verse number="11">Barang, sapa saja yang baangka diri, Tuhan Allah mo biking dia jadi orang yang tara arti apa-apa. Tapi sapa yang anggap dia pe diri sama deng orang yang tara arti apa-apa, Tuhan Allah mo angka pa dia jadi orang yang penting.”</verse>
				<verse number="12">Abis itu, Yesus bilang lagi pa orang yang undang pa Dia, “Laengkali kalu bapa biking acara makang-makang, siang atau malam ka, jang bapa undang bapa pe tamang-tamang atau bapa pe sudara-sudara atau bapa pe birman-birman yang kaya. Karna nanti dorang mo balas undang pa bapa, deng bagitu apa yang bapa kase pa dorang, dorang mo balas kase lagi pa bapa.</verse>
				<verse number="13">Tapi kalu bapa biking acara makang-makang, undang orang-orang miskin, orang-orang cacat, orang-orang lumpu deng orang-orang buta.</verse>
				<verse number="14">Kalu bapa biking bagitu, Tuhan Allah yang akan biking bapa sanang, karna dorang itu tarada apa-apa yang dorang bisa kase pa bapa. Nanti Tuhan Allah akan balas bapa pe bae di hari kiamat, waktu Tuhan Allah kase hidup ulang pa orang-orang yang butul pa Tuhan Allah pe muka.”</verse>
				<verse number="15">Waktu Yesus bilang bagitu, satu orang yang dudu makang sama-sama di situ, bilang pa Dia bagini, “Pe sanang skali orang yang nanti mo sama-sama makang di tampa Tuhan Allah Berkuasa sebagai Raja.”</verse>
				<verse number="16">Kong Yesus bilang pa dia pake umpama satu bagini, “Ada satu orang yang biking pesta basar, kong undang orang banya.</verse>
				<verse number="17">Waktu samua so siap, dia suru dia pe orang karja pigi kase tau pa orang-orang yang dia so undang, bagini, ‘Kamari suda, samua so siap!’</verse>
				<verse number="18">Tapi samua orang yang dapa undang tara bisa datang deng macam-macam alasan. Yang pertama pe alasan bagini, ‘Kita baru bili kobong jadi kita musti ka sana lia kobong itu. Jadi maaf e.’</verse>
				<verse number="19">Yang laeng lagi baalasan bagini, ‘Ya, kita baru abis bili sapi lima pasang. Jadi kita musti kase coba karja kita pe sapi-sapi itu. Jadi kita minta maaf e.’</verse>
				<verse number="20">Turus yang laeng lagi baalasan bagini, ‘Kita baru abis kawing, jadi tara bisa datang.’</verse>
				<verse number="21">Turus, orang karja itu bale kase tau samua itu pa dia pe tuang. Kong tuang ruma itu nae dara, turus suru pa dia pe orang karja bagini, ‘Kalu bagitu, capat suda ngana pigi di kota pe jalang-jalang basar sampe di lorong-lorong. Ngana undang deng bawa orang miskin, orang cacat, orang buta deng orang lumpu.’</verse>
				<verse number="22">Abis dengar parenta itu, orang karja itu pigi biking sama deng yang dia pe tuang suru. Waktu pulang, dia bilang pa dia pe tuang, ‘Bapa, samua yang bapa parenta, kita so biking. Tapi masi ada tampa dudu yang kosong.’</verse>
				<verse number="23">Kong tuang itu bilang pa orang karja itu, ‘Kalu bagitu, ngana pigi lagi di jalang-jalang, deng di lorong-lorong di luar kota. Ngana paksa pa orang-orang yang ada di situ datang kamari supaya kita pe ruma ini ponong.’</verse>
				<verse number="24">Jadi dengar bae-bae yang Kita bilang ini, samua orang yang so tolak Kita pe undangan itu, tara ada satu orang yang akan makang di Kita pe pesta ini.”</verse>
				<verse number="25">Abis itu, banya skali orang yang bajalang iko pa Yesus. Yesus babale pa dorang kong bilang bagini,</verse>
				<verse number="26">“Orang yang iko pa Kita, dia musti sayang skali pa Kita lebe dari dia pe sayang pa dia pe mama, papa, bini, ana, ade, kaka, deng dia pe diri sandiri lagi. Jadi kalu dia tara sayang pa Kita sama deng bagitu, dia tara bisa iko pa Kita.</verse>
				<verse number="27">Sapa yang tara pikul dia pe salib, itu berarti dia tara siap menderita sampe mati deng iko pa Kita, dia itu tara pantas jadi Kita pe pengikut.</verse>
				<verse number="28">Conto bagini: kalu ada di antara ngoni yang mo biking ruma, pasti dia mo bahitung dulu, barapa ruma itu pe biaya. Deng bagitu dia bisa dapa tau, dia pe doi cukup ka tarada untuk kase selesai ruma yang dia mo biking.</verse>
				<verse number="29">Kalu dia tara bahitung kamuka, kong dia so biking fandasi, nanti dia tara mampo kase selesai ruma itu, kong orang-orang lia itu, dorang akan kase tatawa pa dia.</verse>
				<verse number="30">Dorang akan bilang, ‘Dia mulai biking ruma itu tapi dia tara mampo kase selesai.’</verse>
				<verse number="31">Atau, ada conto laeng lagi bagini: ada raja satu yang dia pe tentara spulu ribu kong mo baku prang deng raja laeng yang dia pe tentara dua pulu ribu. Raja itu pasti bapikir bae-bae dulu, sebelum maju serang.</verse>
				<verse number="32">Kalu dia tau dia pe tentara-tentara tara mampo, pasti dia mo kirim dia pe utusan untuk minta dame waktu dia pe musu-musu masi jao.</verse>
				<verse number="33">Bagitu lagi deng ngoni. Kalu ngoni mau jadi Kita pe pengikut, ngoni bapikir bae-bae dulu, ngoni mampo mo kase tinggal samua yang ngoni punya ka tarada. Kalu ngoni tara mampo itu, ngoni tara bisa iko pa Kita.”</verse>
				<verse number="34">Yesus bilang umpama satu lagi bagini, “Garam itu bagus, ada dia pe guna. Tapi kalu garam itu so jadi tawar, so tara mungkin lagi mo barasa garam.</verse>
				<verse number="35">Kalu so bagitu, so tarada dia pe guna lagi. Biar lagi mo pake di kobong untuk kase subur tana deng untuk biking pupuk, so tara bisa. Jadi kalu so bagitu, lebe bae buang suda. Dengar itu bae-bae kong simpang di hati!”</verse>
			</chapter>
			<chapter number="15">
				<verse number="1">Satu kali sama deng biasa, ada banya tukang tagi pajak deng orang-orang laeng yang orang anggap berdosa, dorang datang pa Yesus untuk dengar Dia pe ajaran.</verse>
				<verse number="2">Di situ ada lagi orang-orang Yahudi dari aliran fanatik yang pe nama Farisi, deng guru-guru agama Yahudi yang ahli lima kitab Musa. Waktu dorang lia Yesus di situ, dorang bafeto bagini, “Cis, Orang ini batamang deng orang-orang berdosa, baru makang sama-sama deng dorang.”</verse>
				<verse number="3">Pe dengar dorang bicara bagitu, Yesus ajar pa dorang pake umpama bagini,</verse>
				<verse number="4">“Kalu dari ngoni ini ada yang punya domba saratus ekor, kong ada satu yang ilang, tantu dia akan kase tinggal dulu domba yang sembilan pulu sembilan itu di lapangan rumpu, baru dia pigi cari domba satu yang ilang itu sampe dapa.</verse>
				<verse number="5">Bagitu dia dapa domba satu yang ilang itu, dia sanang skali. Jadi dia ambe kong dia sompong, turus dia bawa pulang.</verse>
				<verse number="6">Pe sampe di ruma, dia pangge dia pe tamang-tamang deng birman-birman, kong bilang pa dorang, ‘Kita pe domba yang ilang kita so dapa ulang. Jadi mari basanang-sanang deng kita!’</verse>
				<verse number="7">Kita bilang pe ngoni e, umpama itu pe arti bagini, Tuhan Allah deng malaekat di sorga akan sanang skali kalu ada satu orang berdosa yang bertobat. Dorang lebe sanang, kalu satu orang berdosa yang bertobat daripada sembilan pulu sembilan orang yang so rasa diri butul kong tara perlu bertobat.”</verse>
				<verse number="8">Yesus bilang umpama satu lagi bagini, “Ada parampuang satu yang punya doi perak spulu. Satu kali, dia pe doi perak satu tu ilang. Jadi apa yang dia biking? Pasti parampuang itu kase manyala lampu, turus dia sapu dia pe ruma kong cari bae-bae dia pe doi yang ilang itu sampe dapa.</verse>
				<verse number="9">Kalu dia so dapa dia pe doi itu, dia pangge dia pe tamang-tamang deng dia pe birman-birman turus bilang pa dorang bagini, ‘Kita pe doi yang ilang kita so dapa ulang, jadi mari basanang-sanang deng kita!’</verse>
				<verse number="10">Kita bilang pa ngoni, di sorga me bagitu, Tuhan Allah pe malaekat-malaekat sanang skali kalu ada satu orang yang berdosa kong dia bertobat.”</verse>
				<verse number="11">Yesus bilang lagi, “Ada bapa satu yang pe ana laki-laki dua.</verse>
				<verse number="12">Yang bongso bilang pa dia pe papa, ‘Papa, barbage suda tong pe harta la kita ambe kita pe bagian!’ Kong dia pe papa bagi dong pe harta pa dia pe ana dua itu.</verse>
				<verse number="13">Pe babarapa hari bagini, ana yang bongso itu jual dia pe bagian samua, kong pigi di daera yang jao. Di sana, dia kase halebiru dia pe doi, kong hidup deng kalakuang yang tara butul.</verse>
				<verse number="14">Waktu dia pe doi samua so abis, daera yang dia tinggal pas ada kelaparan yang hebat, sampe dia so mulai sengsara.</verse>
				<verse number="15">Kong dia pigi cari karja pa satu orang yang tinggal di daera itu. Orang itu suru dia jaga babi di kobong.</verse>
				<verse number="16">Karna lapar skali, deng karna tarada satu orang yang kase pa dia makanang, dia ingin skali makang babi pe makanang.</verse>
				<verse number="17">Lama-lama dia sadar deng dia pe keadaan, kong dia bilang bagini, ‘Kita pe papa pe orang karja di ruma dong pe makanang talebe-lebe, tapi kita di sini amper mati lapar.</verse>
				<verse number="18">Lebe bae kita kase tinggal tampa ini kong pulang suda pa kita pe papa. Kita akan bilang pa papa, “Papa, kita so berdosa pa Tuhan Allah di sorga deng pa papa lagi.</verse>
				<verse number="19">Kita tara pantas lagi dapa bilang kita ini papa pe ana. Lebe bae, kita jadi papa pe orang karja saja.” ’</verse>
				<verse number="20">Turus dia kase tinggal tampa itu kong pulang pa dia pe papa. Waktu dia masi jao dari ruma, dia pe papa so lia pa dia. Kong dia pe papa rasa kasiang skali pa dia, turus lari ka sana kong polo deng ciom pa dia.</verse>
				<verse number="21">Kong ana itu bilang pa dia pe papa, ‘Papa, kita so berdosa skali pa Tuhan Allah yang di sorga deng pa papa. Kita tara pantas lagi dapa bilang kita ini papa pe ana.’</verse>
				<verse number="22">Tapi dia pe papa pangge pa orang-orang karja kong bilang pa dorang, ‘Capat suda bawa kamari juba yang paling bagus kong kase pake pa dia. Kong kase pake lagi cincin pa dia pe jari deng sandal pa dia pe kaki.</verse>
				<verse number="23">Abis itu, potong sapi paranggang satu yang bagumu kong momasa. Mari torang makang sama-sama, deng abis itu, baronggeng.</verse>
				<verse number="24">Barang kita pe ana ini sama deng so mati tapi skarang so hidup ulang. Dia so ilang, tapi kita so dapa ulang.’ Kong dorang mulai bapesta.</verse>
				<verse number="25">Waktu itu, ana yang tua masi di kobong. Waktu dia pulang dari kobong kong so dekat ruma, dia dengar ada bunyi musik deng orang-orang yang baronggeng pe suara.</verse>
				<verse number="26">Dia pangge pa orang karja satu kong tanya, ‘Ada acara apa di ruma?’</verse>
				<verse number="27">Orang karja itu jawab, ‘Tuang pe ade so pulang! Kong tuang pe papa so suru potong sapi paranggang yang gumu, barang tuang pe ade yang ilang so dapa ulang deng slamat.’</verse>
				<verse number="28">Pe dengar bagitu, ana yang tua itu mara. Dia tara mau maso di ruma. Turus dia pe papa kaluar buju pa dia supaya maso.</verse>
				<verse number="29">Tapi dia bilang pa dia pe papa, ‘Papa, deng taong-taong kita karja karas untuk papa. Kita tara perna langgar papa pe parenta. Tapi biar bagitu, papa tara perna kase kita kambing paranggang biar satu ekor la kita baacara deng kita pe tamang-tamang.</verse>
				<verse number="30">Tapi papa pe ana itu so kase halebiru papa pe doi deng parampuang-parampuang tara bae. Kong skarang waktu dia pulang, papa potong sapi paranggang gumu untuk dia tu!’</verse>
				<verse number="31">Kong dia pe papa bilang pa dia, ‘Ana e, ngana salalu tinggal sama-sama deng papa. Jadi samua yang papa punya, itu me ngana punya lagi.</verse>
				<verse number="32">Ngana pe ade sama deng orang yang so mati tapi so hidup ulang. Dia so ilang, tapi skarang torang so dapa ulang. Jadi skarang, pantas torang biking acara deng hati sanang.’ ”</verse>
			</chapter>
			<chapter number="16">
				<verse number="1">Abis itu, Yesus bilang umpama satu lagi pa Dia pe murit-murit bagini, “Ada orang kaya satu yang punya orang karja. Orang karja ini yang urus samua yang orang kaya itu punya. Satu kali, ada yang balapor, bilang orang karja itu so kase halebiru samua-samua yang jadi dia pe tuang punya.</verse>
				<verse number="2">Karna itu, orang kaya itu pangge pa orang karja itu kong bilang bagini, ‘Kita dengar ngana so kase halebiru kita pe doi. Bawa kamari ngana pe laporan tentang samua yang ngana ada urus, barang kita mo kase berenti pa ngana.’</verse>
				<verse number="3">Turus orang karja itu bilang dalam hati bagini, ‘Ado, kita pe tuang pecat pa kita. Skarang kita mo biking apa? Mo bapacol, kita tara poha. Mo baminta-minta di orang, kita malu.</verse>
				<verse number="4">Aa, kita tau apa yang musti kita biking, supaya kalu kita so dapa pecat, ada yang mo tarima kita pa dorang pe ruma.’</verse>
				<verse number="5">Turus, orang karja itu pangge satu-satu pa orang-orang yang bautang pa dia pe tuang. Pa orang yang pertama dia bilang bagini, ‘Barapa ngana pe utang pa kita pe tuang?’</verse>
				<verse number="6">Orang itu jawab, ‘Kita ada utang minya zaitun ampa ribu liter.’ Orang karja itu bilang, ‘Ini ngana pe nota. Ngana dudu di situ kong capat-capat tulis dua ribu liter saja!’</verse>
				<verse number="7">Abis itu, dia bilang pa orang yang kedua, ‘Barapa ngana pe utang pa kita pe tuang?’ Orang itu jawab, ‘Gandum saribu karong.’ Kong orang karja itu bilang pa dia, ‘Ini ngana pe nota. Skarang tulis delapan ratus karong saja.’</verse>
				<verse number="8">Waktu orang kaya itu dengar dia pe orang karja yang tara jujur itu biking bagitu, dia puji. Barang, dia pe orang karja itu pande ambe hati pa orang-orang supaya dorang bole tolong pa dia nanti. Memang orang-orang yang salalu iko dunia pe mau lebe pintar baakal daripada orang yang hidup dalam tarang yang iko Tuhan Allah pe mau.</verse>
				<verse number="9">Jadi ini yang Kita mo bilang pa ngoni: pake ngoni pe harta dunia untuk tolong orang supaya bole dapa banya tamang. Jadi kalu ngoni pe harta so abis, ngoni nanti mo dapa tarima di ngoni pe tampa tinggal di sorga.</verse>
				<verse number="10">Orang yang dapa percaya untuk hal-hal kacil, dia akan dapa percaya untuk hal-hal basar. Turus, orang yang tara dapa percaya untuk hal-hal kacil, dia me tara dapa percaya untuk hal-hal yang basar.</verse>
				<verse number="11">Jadi kalu ngoni tara bisa dapa kase percaya harta di dunia ini, tarada yang mo kase percaya pa ngoni harta yang di sorga.</verse>
				<verse number="12">Kalu ngoni tara bisa jaga orang laeng pe barang yang orang kase percaya pa ngoni, tarada yang nanti mo kase pa ngoni barang untuk jadi ngoni punya.</verse>
				<verse number="13">Satu orang karja tara bisa bakarja satu kali pa dua tuang. Karna kalu dia pe tuang dua, pasti dia binci tuang yang satu kong tuang yang laeng dia sayang. Atau dia mo lebe setia pa dia pe tuang yang satu dari dia pe tuang yang satu lagi. Bagitu lagi deng ngoni, kalu ngoni hidup cuma mo kumpul harta dunia, tara mungkin ngoni mo karja untuk Tuhan Allah deng sunggu-sunggu.”</verse>
				<verse number="14">Waktu itu, babarapa orang Yahudi dari aliran Farisi dengar samua yang Yesus bilang itu. Kong dorang kase tatawa pa Dia, barang dong golojo doi.</verse>
				<verse number="15">Yesus bilang pa dorang, “Di orang pe muka, ngoni kase tunju diri butul, padahal tarada. Tuhan Allah tau ngoni pe hati. Inga e, apa yang manusia suka skali, itu yang Tuhan Allah paling tara suka.</verse>
				<verse number="16">Orang jaga ajar aturan-aturan yang ada di lima kitab Musa deng yang ada di nabi-nabi pe kitab sampe waktu Yohanes Pembaptis datang. Kong mulai waktu itu, Kabar Bae tentang Tuhan Allah mo Berkuasa sebagai Raja so tasiar di mana-mana. Kong banya orang yang berusaha karas mo jadi Dia pe umat.</verse>
				<verse number="17">Biar bagitu me, samua yang tatulis di lima kitab Musa deng di nabi-nabi laeng pe kitab pasti mo jadi. Lebe gampang langit deng bumi mo ancor daripada satu huruf dari Tuhan Allah pe aturan itu tara jadi.”</verse>
				<verse number="18">Yesus bilang lagi, “Orang yang cere dia pe bini kong kawing ulang deng parampuang laeng, pa Tuhan Allah pe muka dia so sala, karna dia so baku suka deng parampuang yang bukang dia pe bini. Turus, orang yang kawing deng parampuang yang dapa cere itu, pa Tuhan Allah pe muka dia me so sala, karna so baku suka deng orang yang bukang dia pe bini.”</verse>
				<verse number="19">Yesus carita umpama satu lagi bagini, “Ada orang kaya satu. Dia salalu pake baju ungu, itu baju bagus dari kaeng alus yang mahal. Tiap hari dia hidup sanang deng dia pe harta.</verse>
				<verse number="20">Kong di situ ada lagi orang susa satu, dia pe nama Lazarus. Dia pe badan ponong deng luka. Dia ada tidor-tidor di orang kaya itu pe muka pintu gerbang.</verse>
				<verse number="21">Dia lapar kong ingin mo makang makanang yang jatu dari orang kaya itu pe meja. Tapi dia tara dapa apa-apa, cuma anjing-anjing yang datang kong jilat dia pe luka itu.</verse>
				<verse number="22">Satu kali, orang miskin itu mati, kong malaekat-malaekat bawa pa dia di tampa yang terhormat, pa Abraham pe pinggir. Orang kaya itu me mati kong orang kubur pa dia.</verse>
				<verse number="23">Di tampa orang-orang mati, orang kaya itu sengsara skali. Waktu dia balia ka atas, dari jao dia lia Lazarus ada di Abraham pe pinggir.</verse>
				<verse number="24">Turus orang kaya itu bicara kuat-kuat bagini, ‘Bapa Abraham, kasiang pa kita ka! Suru pa Lazarus colo dia pe jari di aer kong kase basa kita pe lida ka. Barang kita menderita skali di api ini!’</verse>
				<verse number="25">Tapi Abraham bilang bagini, ‘Ana e, inga dulu waktu ngana masi hidup di dunia, ngana so dapa samua yang bae. Tapi kasiang Lazarus, selama hidup, dia cuma dapa samua yang tara bae saja. Jadi skarang dia dapa sanang di sini, kong ngana dapa sengsara.</verse>
				<verse number="26">Apalagi antara ngana deng torang, Tuhan ada biking jurang yang dolom deng lebar skali, supaya orang yang ada di sini tara bisa ka sana, deng orang yang di sana tara dapa kamari!’</verse>
				<verse number="27">Turus orang kaya itu bilang lagi, ‘Kalu bagitu, kita minta tolong, bapa suru pa Lazarus pigi pa kita pe papa pe ruma.</verse>
				<verse number="28">Karna di sana masi ada lima kita pe sudara. Suru Lazarus ka sana bilang pa dorang la bertobat suda, supaya dorang me jang maso di tampa sengsara ini.’</verse>
				<verse number="29">Tapi Abraham bilang bagini, ‘Pa dorang so ada kitab-kitab nabi Musa deng nabi-nabi laeng pe kitab-kitab. Jadi kase biar dorang biking apa yang tatulis di kitab-kitab itu suda.’</verse>
				<verse number="30">Kong orang kaya itu bilang bagini, ‘Itu bolong cukup, bapa Abraham. Musti ada satu dari orang mati yang hidup ulang kong pigi kase tau pa dorang la dorang bertobat.’</verse>
				<verse number="31">Abraham bilang pa dia, ‘Kalu dorang tara biking apa yang nabi Musa deng nabi-nabi laeng bilang, pasti dorang me tara mau percaya, biar orang mati hidup ulang kong bicara lagi.’ ”</verse>
			</chapter>
			<chapter number="17">
				<verse number="1">Yesus bilang pa Dia pe murit-murit, “Salalu saja ada godaan yang biking orang jadi berdosa sampe jadi tara percaya lagi. Tapi cilaka suda orang yang biking sampe orang laeng jadi bagitu.</verse>
				<verse number="2">Lebe bae ika orang itu pe leher deng gantong batu basar satu pa dia, kong buang pa dia di dalam laut. Lebe bae dia mati bagitu, daripada dia biking satu dari orang yang pe percaya bolong kuat jadi berdosa.</verse>
				<verse number="3">Karna itu, ngoni musti ati-ati! Kalu ngoni masing-masing pe tamang yang sama-sama percaya, biking sala pa ngoni, ngoni musti togor pa dia, deng kalu dia mangaku sala, ngoni musti kase maaf pa dia.</verse>
				<verse number="4">Deng biar dia so biking sala pa ngoni satu hari tuju kali, kong tiap kali dia sala dia bula-bale turus minta maaf, ngoni me musti kase maaf pa dia.”</verse>
				<verse number="5">Turus, Tuhan Yesus pe murit-murit yang orang sebut rasul itu, bilang bagini pa Tuhan Yesus, “Guru, kase tamba kuat ka torang pe percaya!”</verse>
				<verse number="6">Kong Tuhan Yesus bilang pa dorang, “Kalu ngoni pe percaya itu ada, biar cuma kacil sama deng biji yang paling kacil, ngoni bole bilang pa pohong ara ini, ‘Pinda suda di laut kong tatanam di situ!’ Pasti pohong itu tapinda iko ngana pe parenta.”</verse>
				<verse number="7">Yesus bilang lagi, “Ambe conto, kalu ada orang karja yang bakarja bapacol tana atau jaga dia pe tuang pe domba, kong waktu dia pulang di ruma, dia pe tuang tara mo bilang pa dia, ‘Mari suda, dudu makang deng kita di sini.’</verse>
				<verse number="8">Tantu tara bagitu, to? Mala tabale, dia pe tuang akan bilang pa dia bagini, ‘Biking kita pe makanang suda. Abis itu ngana ganti baju, kong ngana layani pa kita sampe kita abis makang deng minum, baru ngana bole makang deng minum.’</verse>
				<verse number="9">Tuang itu tara perlu mo bilang tarimakasi pa dia pe orang karja itu karna itu so dia pe tugas yang musti dia biking.</verse>
				<verse number="10">Bagitu lagi deng ngoni. Kalu ngoni so biking samua yang Tuhan Allah so kase tugas pa ngoni, ngoni musti bilang bagini, ‘Torang ini cuma orang-orang karja yang tara pantas mo dapa puji. Torang cuma biking apa yang torang musti biking.’ ”</verse>
				<verse number="11">Waktu Yesus pigi di kota Yerusalem, Dia iko batas tana daera Samaria deng daera Galilea.</verse>
				<verse number="12">Kong waktu Dia maso di kampong satu, ada spulu orang yang saki lepra datang baku dapa deng Dia. Dorang badiri sadiki jao dari Dia.</verse>
				<verse number="13">Kong dorang bataria, “Yesus, Guru, kasiang ka pa torang!”</verse>
				<verse number="14">Pe lia pa dorang, Yesus bilang, “Ngoni pigi pa imam-imam, kase tunju ngoni pe diri pa dorang.” Turus dorang pigi, kong masi di tenga jalang, dorang so jadi bae.</verse>
				<verse number="15">Kong yang satu orang dari dorang itu, pas lia dia so bae, dia bale ulang kong puji-puji pa Tuhan Allah deng suara kuat-kuat.</verse>
				<verse number="16">Turus dia berlutut di Yesus pe kaki kong bilang tarimakasi pa Yesus. Dia itu orang Samaria.</verse>
				<verse number="17">Turus Yesus bilang, “Ada spulu orang yang Kita kase bae tadi, kong yang sembilan itu di mana?</verse>
				<verse number="18">Bikiapa kong dorang tara bale puji pa Tuhan Allah, kong cuma satu orang ini saja yang bale kamari kong puji pa Tuhan Allah? Baru, dia ini me bukang orang agama Yahudi!”</verse>
				<verse number="19">Turus Yesus bilang pa orang itu, “Badiri, kong pigi suda. Ngana so sembu karna ngana percaya pa Kita.”</verse>
				<verse number="20">Satu kali, ada babarapa orang Yahudi dari aliran Farisi, dong tanya pa Yesus, “Tempo apa Tuhan Allah mo Berkuasa sebagai Raja di dunia ini?” Kong Yesus bilang pa dorang, “Waktu Tuhan Allah Berkuasa sebagai Raja pa Dia pe umat, tara ada tanda-tanda lebe dulu sampe orang bisa tau.</verse>
				<verse number="21">Karna itu, orang tara bole bilang: ‘Coba lia, dia ada di sini,’ atau ‘Dia ada di sana!’ Karna Tuhan Allah so Berkuasa sebagai Raja skarang ini pa ngoni pe tenga-tenga.”</verse>
				<verse number="22">Abis itu, Yesus bilang pa Dia pe murit-murit, “Nanti ada dia pe waktu ngoni mo ingin lia pa Anak Manusia yang dari sorga, biar cuma satu hari saja, tapi ngoni tara akan mo dapa lia.</verse>
				<verse number="23">Deng orang akan bilang pa ngoni, ‘Coba lia, Dia ada di sana,’ atau ‘Dia ada di sini!’ Tapi jang ngoni pigi di situ, jang iko pa dorang itu.</verse>
				<verse number="24">Karna waktu Anak Manusia yang dari sorga mo datang ulang, samua orang di dunia bisa lia. Itu sama deng kilat bapancar dari langit pe ujung yang satu sampe di ujung yang laeng.</verse>
				<verse number="25">Tapi Anak Manusia musti dapa banya siksa dulu, deng dapa tolak dari orang-orang yang hidup skarang ini, baru Dia datang ulang.</verse>
				<verse number="26">Kong nanti, waktu Dia mo datang ulang, orang-orang pe hidup akan sama deng waktu jaman nabi Nuh dulu.</verse>
				<verse number="27">Waktu itu, dorang tara tau banjir basar mo datang, jadi dong pe hidup sama biasa, dong makang deng minum sama biasa, deng dong kawing sama biasa. Dorang pe hidup cuma babagitu turus sampe waktu nabi Nuh maso di kapal basar. Kong banjir basar itu datang kase mati pa dorang samua.</verse>
				<verse number="28">Bagitu lagi yang jadi deng orang-orang yang hidup waktu jaman Lot: dorang makang deng minum sama biasa, dorang babili deng bajual, dorang batanam deng biking ruma, samua sama biasa.</verse>
				<verse number="29">Tapi waktu Lot kaluar dari kota Sodom, api deng belerang turung dari langit sama deng ujang kong bakar kase mati pa dorang samua.</verse>
				<verse number="30">Bagitu me, orang-orang tara akan siap waktu Anak Manusia datang dari sorga.</verse>
				<verse number="31">Nanti di hari itu, orang yang ada di atas ruma, jang turung ambe barang-barang di dalam ruma. Bagitu lagi deng orang yang ada di kobong, jang bale lagi di ruma. Capat lari suda!</verse>
				<verse number="32">Inga apa yang dulu so jadi pa Lot pe bini, dia mati karna dia masi inga-inga dia pe harta di dunia waktu lari dari Sodom!</verse>
				<verse number="33">Sapa yang hidup cuma untuk dia pe diri sandiri, dia itu akan mati tapisa deng Tuhan Allah slama-lamanya. Tapi sapa yang kase dia pe hidup karna dia iko pa Kita, dia itu akan dapa hidup deng Tuhan Allah slama-lamanya.</verse>
				<verse number="34">Kita bilang pa ngoni: waktu Anak Manusia yang dari sorga datang ulang, nanti ada dua orang yang tidor di atas koi malam itu, yang satu Tuhan Allah mo angka, kong yang satu mo dapa kase tinggal.</verse>
				<verse number="35">Kong waktu itu lagi, kalu ada parampuang dua orang bagiling gandum, yang satu Tuhan Allah mo angka, kong yang satu mo dapa kase tinggal. [</verse>
				<verse number="36">Kalu waktu itu ada dua orang bakarja di kobong, yang satu Tuhan Allah mo angka, yang satu mo dapa kase tinggal.]”</verse>
				<verse number="37">Pe dengar itu, Yesus pe murit-murit tanya, “Guru, di mana itu mo jadi?” Yesus jawab pa dorang, “Umpama ada binatang mati di satu tampa, samua orang jadi tau karna nanti burung-burung bakumpul makang bangke di situ.”</verse>
			</chapter>
			<chapter number="18">
				<verse number="1">Abis itu, Yesus bilang umpama satu pa Dia pe murit-murit supaya dorang turus-turus berdoa pa Tuhan Allah deng jang dong ilang smangat untuk minta tolong pa Dia.</verse>
				<verse number="2">Yesus bilang bagini, “Di kota satu, ada hakim satu, yang tara tako pa Tuhan Allah, deng dia tara hormati pa sapa-sapa.</verse>
				<verse number="3">Di kota itu, ada lagi janda satu yang turus-turus datang pa hakim itu kong bilang, ‘Bapa hakim, tolong pa kita ka! Biking adil pa kita di kita pe musu pe muka.’</verse>
				<verse number="4">Hakim itu salalu tolak janda itu pe mau, tapi lama-lama dia bilang di dia pe dalam hati bagini, ‘Biar kita tara tako pa Tuhan Allah deng tara hormati pa sapa-sapa,</verse>
				<verse number="5">tapi karna janda ini turus baganggu pa kita, lebe bae kita urus suda dia pe masala itu deng adil, supaya jang dia turus-turus datang kong biking susa pa kita.’ ”</verse>
				<verse number="6">Turus Tuhan Yesus bilang, “Perhatikan bae-bae apa yang hakim tara adil itu bilang! Itu jadi pelajaran pa ngoni.</verse>
				<verse number="7">Kalu orang tara adil macam itu mo tolong janda itu, lebe-lebe lagi Tuhan Allah pasti mo tolong pa Dia pe umat yang Dia pili, yang siang malam minta tolong turus-turus pa Dia. Tara mungkin Dia mo tunda-tunda turus untuk tolong pa dorang.</verse>
				<verse number="8">Kita bilang pa ngoni, pasti deng capat-capat Dia mo biking yang adil pa dorang. Tapi nanti waktu Anak Manusia yang dari sorga datang ulang, apa masi dapa orang percaya di dunia ini?”</verse>
				<verse number="9">Yesus kase carita umpama satu pa orang-orang yang anggap dong pe diri butul deng yang pandang enteng pa orang laeng. Yesus bilang,</verse>
				<verse number="10">“Ada dua orang pigi di Ruma Ibada Pusat la berdoa. Orang yang satu itu dia dari aliran Farisi, deng yang satu lagi dia itu tukang tagi pajak.</verse>
				<verse number="11">Orang dari aliran Farisi itu badiri basandiri kong dia berdoa bagini, ‘Ya Tuhan Allah, kita bilang tarimakasi, karna kita bukang orang berdosa sama deng orang laeng. Kita ini bukang orang yang suka rampas orang laeng pe barang, kita bukang orang yang tara butul, kita bukang orang yang jaga baku suka deng orang pe bini, deng kita bukang lagi sama deng tukang tagi pajak ini.</verse>
				<verse number="12">Kita bapuasa satu minggu dua kali, deng kita salalu kase perpuluhan dari samua kita pe hasil karja.’</verse>
				<verse number="13">Tapi tukang tagi pajak itu, dia badiri jao-jao. Dia tara barani mangada di langit, tapi dia sapu-sapu dia pe dada tanda manyasal, kong babilang, ‘Ya Tuhan Allah, kasiang ka pa kita. Kita ini orang berdosa.’</verse>
				<verse number="14">Jadi ini yang Kita mo bilang pa ngoni: tukang tagi pajak itu pulang pa dia pe ruma, kong Tuhan Allah biking dia jadi orang yang tara sala pa Tuhan Allah pe muka, tapi orang dari aliran Farisi itu, tarada. Barang, sapa saja yang baangka diri, Tuhan Allah mo biking dia jadi orang yang tara arti apa-apa. Tapi sapa yang anggap dia pe diri tara arti apa-apa pa Tuhan Allah pe muka, Tuhan Allah mo angka pa dia jadi orang yang penting.”</verse>
				<verse number="15">Satu kali, ada orang-orang datang bawa dong pe ana-ana yang masi kacil pa Yesus. Dorang bawa ana-ana itu supaya Yesus taru Dia pe tangan di atas pa dorang kong kase berdoa pa dorang. Pe lia itu, Yesus pe murit-murit mara pa orang-orang itu.</verse>
				<verse number="16">Tapi Yesus pangge ana-ana itu kong bilang pa Dia pe murit-murit, “Kase biar suda ana-ana itu datang pa Kita. Jang ngoni larang pa dorang, karna orang-orang yang tara sombong deng yang capat percaya sama deng ana-ana kacil ini, dorang itu yang kase dong pe diri pa Tuhan Allah la Dia Berkuasa sebagai Raja pa dorang pe hidup.</verse>
				<verse number="17">Inga bae-bae yang Kita mo bilang pa ngoni ini: sapa yang tara tarima pa Tuhan Allah sama deng ana yang tara sombong, dia tara akan jadi Tuhan Allah pe umat yang Dia Berkuasa sebagai Raja pa dia pe hidup.”</verse>
				<verse number="18">Ada satu pemimpin agama Yahudi, dia tanya pa Yesus, “Guru yang bae, kita musti biking apa supaya kita bole dapa hidup deng Tuhan Allah slama-lamanya?”</verse>
				<verse number="19">Yesus bilang pa dia, “Tarada satu orang yang bae, cuma Tuhan Allah saja yang bae. Tapi bikiapa kong ngana bilang Kita bae?</verse>
				<verse number="20">Ngana tantu so tau to, Tuhan Allah pe parenta-parenta yang bagini: jang baku suka deng orang pe laki atau orang pe bini, jang bunu orang, jang pancuri orang pe barang, jang jadi saksi tara butul, deng ngana musti hormati ngana pe papa deng ngana pe mama.”</verse>
				<verse number="21">Kong orang itu bilang, “Samua parenta itu kita so biking mulai dari kita masi muda lagi.”</verse>
				<verse number="22">Pe dengar itu, Yesus bilang, “Tapi masi ada satu yang ngana bolong biking. Ngana jual samua ngana pe harta kong kase bage-bage doi itu pa orang-orang miskin. Kalu ngana biking bagitu, ngana dapa harta di sorga. Abis itu, kamari suda la iko pa Kita.”</verse>
				<verse number="23">Pe dengar Yesus bilang bagitu, dia jadi sedi deng hati susa, barang dia kaya skali.</verse>
				<verse number="24">Yesus haga pa dia kong tau dia sedi. Turus Yesus bilang bagini, “Pe susa skali orang kaya kase dia pe diri la Tuhan Allah Berkuasa sebagai Raja pa dia pe hidup.</verse>
				<verse number="25">Barang, masi lebe gampang unta satu ekor maso di lobang jarum, daripada orang kaya mo kase diri la Tuhan Allah Berkuasa sebagai Raja pa dia pe hidup.”</verse>
				<verse number="26">Orang-orang yang ada dengar Yesus bilang bagitu, dong tanya pa Yesus, “Ii, kalu bagitu, sapa yang dapa slamat?”</verse>
				<verse number="27">Yesus jawab, “Apa yang manusia tara bisa biking, Tuhan Allah bisa biking. Jadi cuma Tuhan Allah saja yang bisa kase slamat pa manusia.”</verse>
				<verse number="28">Turus Petrus bilang, “Torang ini so kase tinggal samua yang torang punya kong so iko pa Guru.”</verse>
				<verse number="29">Yesus jawab, “Inga bae-bae yang Kita bilang pa ngoni ini. Tiap orang yang kase dia pe diri la Tuhan Allah Berkuasa sebagai Raja pa dia pe hidup, sampe dia so kase tinggal dia pe ruma, dia pe bini atau dia pe sudara, dia pe orang tua atau dia pe ana-ana,</verse>
				<verse number="30">orang itu akan tarima di dunia ini lebe-lebe lagi dari apa yang dia so kase tinggal itu. Kong nanti dia mo dapa hidup deng Tuhan Allah slama-lamanya.”</verse>
				<verse number="31">Yesus kase kumpul pa Dia pe dua blas murit, kong bilang pa dorang, “Dengar e! Skarang torang mo pigi ka atas di kota Yerusalem. Di sana, samua yang nabi-nabi so tulis tentang Anak Manusia yang dari sorga itu mo jadi.</verse>
				<verse number="32">Anak Manusia akan dapa serakan pa orang-orang yang bukang Yahudi. Orang-orang itu mo ejek-ejek, mo hina-hina, deng mo luda pa Dia.</verse>
				<verse number="33">Dorang mo pukul pa Dia pake tali yang ada barang tajam di dia pe ujung, kong dong mo bunu pa Dia. Tapi di hari yang ketiga, Dia akan hidup ulang.”</verse>
				<verse number="34">Biar Yesus bilang bagitu, Dia pe murit-murit tetap tara mangarti sama skali, karna arti dari yang Yesus ada bilang tadi itu masi tasambunyi, kong dorang tara tau apa Dia pe maksut.</verse>
				<verse number="35">Waktu Yesus so mo sampe di kota Yerikho, ada orang buta satu yang dudu minta-minta di pinggir jalang.</verse>
				<verse number="36">Orang buta itu dengar ada banya orang lewat di situ, kong dia tanya, “Ada apa itu?”</verse>
				<verse number="37">Turus dorang kase tau pa dia, “Yesus, orang Nazaret itu ada lewat.”</verse>
				<verse number="38">Kong orang buta itu bataria, “Yesus, raja Daud pe turunan, kasiang pa kita ka!”</verse>
				<verse number="39">Orang-orang yang ada bajalang di Yesus pe muka, dorang togor pa orang buta itu supaya dia badiam. Tapi orang buta itu bataria lebe kuat lagi, “Bapa, raja Daud pe turunan, kasiang pa kita ka!”</verse>
				<verse number="40">Kong Yesus berenti, turus suru bawa orang buta itu pa Dia. Bagitu orang buta itu so sampe, Yesus tanya pa dia,</verse>
				<verse number="41">“Ngana mau Kita biking apa pa ngana?” Orang buta itu jawab, “Bapa, kita minta supaya kita bisa dapa lia!”</verse>
				<verse number="42">Turus Yesus bilang, “Sembu suda ngana! Ngana so bisa dapa lia karna ngana percaya pa Kita.”</verse>
				<verse number="43">Waktu itu suda, orang buta itu so bole dapa lia, turus dia iko pa Yesus deng puji-puji pa Tuhan Allah. Orang banya yang lia hal itu, dorang samua puji-puji pa Tuhan Allah.</verse>
			</chapter>
			<chapter number="19">
				<verse number="1">Yesus maso di kota Yerikho kong bajalang turus mo lewat kota itu.</verse>
				<verse number="2">Di kota itu, ada satu orang yang pe nama Zakheus. Dia itu tukang tagi pajak pe kapala. Dia orang kaya.</verse>
				<verse number="3">Dia berusaha lia pa Yesus tapi tara bisa, barang ada banya orang deng karna dia pe badan pende.</verse>
				<verse number="4">Jadi dia lari lebe kamuka dari orang banya itu kong dia nae di pohong ara supaya dapa lia pa Yesus yang mo lewat di situ.</verse>
				<verse number="5">Waktu Yesus sampe di tampa itu, Dia lia ka atas kong bilang, “Zakheus, capat turung suda, karna hari ini Kita musti tinggal di ngana pe ruma.”</verse>
				<verse number="6">Pe dengar itu, langsung Zakheus capat-capat turung dari pohong ara itu kong dia tarima pa Yesus di dia pe ruma deng hati sanang.</verse>
				<verse number="7">Waktu samua orang lia itu, dorang mulai bafeto, dorang bilang, “Cis, Yesus itu pigi batamu di orang berdosa pe ruma tu!”</verse>
				<verse number="8">Tapi Zakheus badiri kong bilang pa Tuhan Yesus, “Bapa, Kita mo kase stenga dari kita punya pa orang yang tarada apa-apa. Deng kalu ada orang yang kita so perna kase ruci, kita mo kase pulang pa dorang ampa kali lipa.”</verse>
				<verse number="9">Turus Yesus bilang pa dia, “Hari ini, Tuhan Allah so kase slamat dari dosa-dosa pa ngoni yang tinggal di ruma ini, karna ngana so kase tunju, ngana ini butul-butul Abraham pe turunan.</verse>
				<verse number="10">Kita bilang bagitu, karna Anak Manusia yang dari sorga datang untuk mo cari pa orang-orang yang jao dari Tuhan Allah deng kase slamat pa dorang.”</verse>
				<verse number="11">Yesus so dekat di kota Yerusalem. Karna itu, orang banya kira kata, Tuhan Allah so langsung mo Berkuasa sebagai Raja pa Dia pe umat sama deng Dia janji dulu. Karna Yesus tau itu, waktu dorang masi dengar pa Dia, Yesus tamba Dia pe carita satu pake umpama.</verse>
				<verse number="12">Yesus bilang, “Ada raja pe turunan satu, dia pigi di daera satu yang jao skali karna dia mo dapa lantik jadi raja. Kalu dia so dapa lantik, baru dia mo bale ulang pa dia pe daera.</verse>
				<verse number="13">Waktu dia mo pigi, dia pangge dia pe orang karja spulu orang kong kase doi mas pa dorang satu-satu, kong dia bilang bagini, ‘Ngoni pake ini untuk badagang sampe kita bale kamari.’</verse>
				<verse number="14">Tapi orang-orang yang tinggal satu daera deng dia itu, dorang binci pa dia. Jadi, waktu dia so barangkat, dong kirim dong pe utusan untuk bilang bagini, ‘Torang tara mau orang ini jadi torang pe raja.’</verse>
				<verse number="15">Tapi biar bagitu, dia tetap dapa lantik jadi raja, kong waktu dia bale ulang pa dia pe daera, dia suru pangge dia pe orang-orang karja yang dia so kase doi pa dorang itu. Dia mo cek dorang pe untung dari dong pe badagang itu.</verse>
				<verse number="16">Orang karja yang pertama datang pa dia kong bilang, ‘Bapa, doi mas satu yang bapa kase pa kita itu, skarang so tatamba spulu doi mas.’</verse>
				<verse number="17">Kong raja bilang pa dia pe orang karja itu bagini, ‘Ngana pe karja bagus skali, ngana orang karja yang bae. Ngana so setia deng hal yang kacil skali. Karna itu, skarang kita angka pa ngana kase ngana kuasa untuk bapimpin spulu kota.’</verse>
				<verse number="18">Abis itu, orang karja yang kedua datang kong dia bilang, ‘Bapa, doi mas satu yang bapa kase pa kita itu, skarang so tatamba lima doi mas.’</verse>
				<verse number="19">Kong raja itu bilang pa dia pe orang karja itu, ‘Kalu bagitu, Kita kase kuasa pa ngana untuk bapimpin lima kota.’</verse>
				<verse number="20">Turus orang karja yang laeng datang kong bilang, ‘Bapa, ini bapa pe doi mas yang bapa ada kase pa kita. Kita simpang dalam lengso.</verse>
				<verse number="21">Kita biking bagitu, karna kita tau bapa itu orang karas jadi kita tako. Kalu bapa suru orang cari untung deng bapa pe doi, bapa harap dia mo dapa untung banya. Kong kalu bapa suru orang batanam, bapa harap dorang bapanen banya.’</verse>
				<verse number="22">Kong raja itu bilang pa dia pe orang karja itu, ‘He, ngana orang karja yang jahat! Kita mo hukum pa ngana sama deng apa yang ngana ada bilang. Ngana tau kita ini orang karas: kita jaga ambe barang yang bukang kita punya, deng jaga pete hasil kobong yang kita tara tanam.</verse>
				<verse number="23">Kalu bagitu, bikiapa kong kita pe doi itu ngana tara simpang di bank supaya waktu kita pulang, kita bisa ambe doi mas itu deng dia pe bunga.’</verse>
				<verse number="24">Kong raja itu bilang pa orang-orang yang ada badiri di situ, ‘Ambe suda doi mas satu itu dari dia, kong kase pa orang karja yang dapa doi mas spulu itu.’</verse>
				<verse number="25">Tapi orang-orang di situ bilang pa raja, ‘Raja, bikiapa kong bagitu? Dia itu so punya doi mas spulu.’</verse>
				<verse number="26">Raja itu bilang pa dorang bagini, ‘Kita kase inga pa ngoni e, orang yang rajin urus apa yang ada kase percaya pa dia, dia akan lebe dapa kase percaya lagi. Tapi orang yang pamalas urus apa yang ada kase percaya pa dia, apa yang ada pa dia biar cuma sadiki me, akan dapa ambe dari dia.</verse>
				<verse number="27">Tapi skarang, samua kita pe musu yang tara suka kita dapa lantik jadi dorang pe raja, tangka pa dorang kong bawa kamari, turus bunu suda pa dorang di kita pe muka-muka!’ ”</verse>
				<verse number="28">Pe abis Yesus carita umpama itu, Dia bajalang kamuka dari orang banya pigi ka atas di kota Yerusalem.</verse>
				<verse number="29">Waktu so dekat kampong Betfage deng kampong Betania, dua kampong yang ada di atas Bukit Zaitun, Yesus suru Dia pe murit dua orang,</verse>
				<verse number="30">deng pasáng bagini, “Ngoni pigi suda di kampong yang ada di muka itu. Bagitu ngoni maso di situ, ngoni akan dapa keledai paranggang satu ekor yang ada ika. Keledai itu bolong perna ada orang yang nae. Ngoni kase lapas keledai itu kong bawa kamari e.</verse>
				<verse number="31">Deng kalu ada orang yang tanya bikiapa kong ngoni kase lapas pa dia, ngoni bilang bagini, ‘Tuhan mo pake keledai ini kong.’ ”</verse>
				<verse number="32">Turus dong dua itu pigi. Dorang dapa samua sama deng yang Yesus ada bilang pa dorang.</verse>
				<verse number="33">Kong waktu dorang sementara kase lapas keledai itu, turus orang yang punya keledai itu bilang bagini, “Bikiapa kong ngoni kase lapas keledai itu?”</verse>
				<verse number="34">Dorang jawab, “Tuhan mo pake keledai ini kong.”</verse>
				<verse number="35">Turus dorang bawa keledai itu pa Yesus. Dorang kase alas keledai itu deng dong pe juba, kong kase nae pa Yesus di atas keledai itu.</verse>
				<verse number="36">Waktu Yesus lewat di jalang deng keledai itu, banya orang yang kase alas dorang pe juba di jalang untuk sambut pa Dia.</verse>
				<verse number="37">Waktu Dia so mo maso di kota Yerusalem, pas di jalang yang taturung dari Bukit Zaitun, samua orang yang jaga iko pa Yesus, dorang mulai basimore deng hati sanang puji pa Tuhan Allah. Dorang biking bagitu karna samua mujizat yang dorang so lia.</verse>
				<verse number="38">Dorang bilang, “Puji pa Dia yang Tuhan Allah so utus datang kamari sebagai Raja! Skarang Tuhan Allah di sorga deng manusia di dunia so baku dame. Mari torang puji deng hormat pa Tuhan Allah yang Paling Tinggi!”</verse>
				<verse number="39">Tapi ada babarapa orang Yahudi dari aliran Farisi yang ada di orang banya itu, dorang bilang bagini pa Yesus, “Guru, togor pa dorang yang jaga iko pa Guru itu supaya dong badiam.”</verse>
				<verse number="40">Yesus jawab, “Kita bilang pa ngoni, kalu dorang badiam, batu-batu ini yang akan bataria basimore puji pa Tuhan.”</verse>
				<verse number="41">Waktu Yesus so dekat deng kota Yerusalem, Dia lia kota itu kong Dia manangis.</verse>
				<verse number="42">Dia bilang, “Ado, kasiang, ngoni orang-orang Yerusalem! Kita paling harap suda, ngoni so mangarti apa yang ngoni musti biking supaya ngoni bole dapa dame. Tapi skarang so terlambat, itu so tasambunyi dari ngoni.</verse>
				<verse number="43">Karna nanti akan ada dia pe waktu, ngoni pe musu datang, dong mo biking benteng kase kuliling ngoni pe kota. Kong dorang akan kepung pa ngoni deng biking sampe ngoni me so tara bole kaluar dari situ.</verse>
				<verse number="44">Dorang mo kase ancor ngoni pe kota Yerusalem kong dorang mo bunu pa ngoni orang-orang yang ada tinggal di situ. Deng tara ada satu batu yang dong akan kase biar tasusun pa dia pe tampa. Ngoni pe kota akan ancor bagitu, karna ngoni tara tarima waktu Tuhan Allah datang pa ngoni untuk kase slamat pa ngoni.”</verse>
				<verse number="45">Yesus maso di Ruma Ibada Pusat pe kompleks, kong Dia mulai user samua orang yang bajual di situ.</verse>
				<verse number="46">Yesus bilang pa dorang, “Di Kitab Suci ada tatulis bagini, ‘Kita pe Ruma akan jadi tampa berdoa.’ Tapi ngoni biking jadi tukang tipu pe tampa basambunyi.”</verse>
				<verse number="47">Tiap hari Yesus mangajar di Ruma Ibada Pusat pe kompleks. Orang-orang Yahudi pe imam-imam kapala, guru-guru agama Yahudi yang ahli lima kitab Musa, deng pemimpin-pemimpin laeng berusaha la mo bunu pa Dia,</verse>
				<verse number="48">tapi dorang tara tau bagimana dia pe cara mo bunu pa Dia, karna samua orang yang tinggal di kota itu so suka skali dengar Yesus pe ajaran.</verse>
			</chapter>
			<chapter number="20">
				<verse number="1">Satu kali bagini, Yesus mangajar di Ruma Ibada Pusat pe kompleks. Dia ada kase tau pa dorang Kabar Bae dari Tuhan Allah. Waktu Yesus sementara mangajar, imam-imam kapala, guru-guru agama Yahudi yang ahli lima kitab Musa, deng tua-tua Yahudi datang di situ.</verse>
				<verse number="2">Dorang tanya pa Yesus, “Coba Ngana kase tau, samua yang Ngana biking itu, Ngana dapa hak dari mana? Kong sapa yang kase hak itu pa Ngana?”</verse>
				<verse number="3">Yesus bilang pa dorang, “Kita lagi mo batanya pa ngoni. Coba ngoni bilang pa Kita,</verse>
				<verse number="4">sapa yang kase hak pa Yohanes untuk baptis orang? Tuhan Allah, ka manusia?”</verse>
				<verse number="5">Pe dengar bagitu, dorang baku bilang bagini, “Kalu torang bilang, ‘Tuhan Allah yang kase hak’, Dia akan mo bilang pa torang, ‘Bikiapa kong ngoni tara percaya pa Yohanes?’</verse>
				<verse number="6">Tapi kalu torang bilang, ‘Manusia yang kase hak’, samua orang ini akan lempar kase mati pa torang deng batu, karna dorang percaya, Yohanes ini nabi yang jaga kase turus Tuhan Allah pe pasáng.”</verse>
				<verse number="7">Jadi dorang bilang pa Yesus, “Torang tara tau sapa yang kase hak pa Yohanes.”</verse>
				<verse number="8">Kong Yesus bilang pa dorang, “Kalu bagitu, Kita me tara kase tau pa ngoni, sapa yang kase hak pa Kita biking samua itu.”</verse>
				<verse number="9">Yesus kase carita umpama satu pa orang banya itu bagini, “Ada satu orang babiking kobong anggur. Turus, dia baku ator deng orang yang mo bakarja di kobong itu la urus dia pe kobong. Abis itu, dia sandiri pigi di daera laeng kong tinggal lama di sana.</verse>
				<verse number="10">Waktu so musim bapete anggur, dia suru dia pe orang karja satu pigi pa orang-orang yang jaga kobong itu, supaya dorang kase dia pe bagian dari kobong pe hasil. Tapi dorang cuma pukul pa dia, kong suru dia pulang tara bawa apa-apa.</verse>
				<verse number="11">Abis itu, tuang kobong itu suru dia pe orang karja yang laeng lagi. Tapi dia me dapa pukul, deng dapa kase malu, kong dia dapa suru pulang tara bawa apa-apa.</verse>
				<verse number="12">Turus, tuang kobong itu suru dia pe orang karja yang ketiga, tapi pa dia me dorang pukul sampe luka-luka, kong kase lempar kaluar dari kobong itu.</verse>
				<verse number="13">Kong tuang kobong itu bilang bagini, ‘Kita musti biking apa e? Lebe bae kita suru kita pe ana sandiri, yang kita sayang. Pasti dorang hormati pa dia.’</verse>
				<verse number="14">Tapi waktu orang-orang yang jaga kobong itu dapa lia pa tuang kobong itu pe ana, dong baku ator, deng dong bilang, ‘Dia ini suda yang nanti jadi waris untuk kobong ini. Jadi, mari torang bunu pa dia, la kobong ini mo jadi torang punya.’</verse>
				<verse number="15">Turus dorang hela kase kaluar pa dia dari kobong itu kong bunu pa dia.” Pe abis carita umpama itu, Yesus tanya pa dorang, “Skarang, tuang kobong itu mo biking apa pa dorang?</verse>
				<verse number="16">Pasti dia mo datang kong bunu pa dorang. Abis itu, dia kase pa orang-orang laeng untuk jaga dia pe kobong itu.” Pe dengar Yesus bilang bagitu, dorang mangarti Dia pe maksut kong dorang itu bilang, “Jangan! Jang sampe jadi bagitu!”</verse>
				<verse number="17">Tapi Yesus haga pa dorang kong bilang, “Biar ngoni bilang jangan, tapi bagimana deng arti yang so tatulis di Kitab Suci ini? ‘Batu yang tukang-tukang bangunan so tara pake, itu so jadi batu fandasi yang paling penting.’</verse>
				<verse number="18">Sapa yang jatu di atas batu itu, dia akan ancor. Deng sapa yang tatindis deng batu itu, dia akan lebe ancor.”</verse>
				<verse number="19">Guru-guru agama Yahudi yang ahli lima kitab Musa deng imam-imam kapala, dorang mangarti umpama yang Yesus bilang-bilang tadi tentang orang-orang yang dapa suru jaga kobong itu, Dia pe maksut itu pa dorang. Karna itu, dorang berusaha la mo tangka pa Yesus tapi dorang tako pa orang banya yang ada di situ.</verse>
				<verse number="20">Guru-guru agama Yahudi yang ahli lima kitab Musa, deng imam-imam kapala, dorang cari cara la mo tangka pa Yesus, jadi dorang perhatikan pa Dia turus. Kong dorang suru babarapa orang jadi mata-mata. Dorang itu bafoya jadi orang bae, supaya dorang bisa cari Yesus pe sala. Dorang harap Dia bisa bicara sala la dorang bisa lapor di gubernur yang punya kuasa mo adili orang.</verse>
				<verse number="21">Jadi dorang mulai tanya pa Yesus bagini, “Guru, torang tau samua yang Guru bilang deng kase ajar itu butul. Guru me tara suka cari muka pa orang-orang. Mala Guru kase ajar yang butul tentang bagimana hidup iko Tuhan Allah pe mau.</verse>
				<verse number="22">Jadi skarang, torang mo tanya pa Guru, kalu iko torang pe aturan agama, bole ka tarada torang bayar pajak pa raja basar Roma?”</verse>
				<verse number="23">Tapi Yesus dapa tau dong pe akal, jadi Dia bilang pa dorang bagini,</verse>
				<verse number="24">“Coba kase tunju pa Kita doi yang ngoni jaga pake babayar pajak. Sapa pe gambar deng sapa pe nama di situ?” Dorang jawab, “Raja basar Roma pe nama deng pe gambar!”</verse>
				<verse number="25">Turus Yesus bilang pa dorang, “Kalu bagitu, kase suda pa raja apa yang ngoni musti kase pa dia, deng kase suda pa Tuhan Allah apa yang ngoni musti kase pa Tuhan Allah!”</verse>
				<verse number="26">Pe dengar apa yang Yesus bilang itu, dorang jadi herang kong dong tabadiam. Barang, dorang tara bisa dapa Dia pe sala di orang banya itu pe muka.</verse>
				<verse number="27">Abis itu, ada babarapa orang agama Yahudi dari aliran Saduki datang pa Yesus. Aliran ini tara percaya, orang mati akan hidup ulang. Jadi dorang tanya pa Yesus bagini,</verse>
				<verse number="28">“Guru, dulu nabi Musa kase parenta, laki-laki sapa saja yang so kawing kong mati tarada ana, dia pe sudara laki-laki musti kawing deng dia pe janda itu supaya sudara yang mati itu ada turunan.</verse>
				<verse number="29">Tapi perna jadi bagini: ada tuju orang laki-laki basudara. Yang tua kawing deng parampuang satu kong mati tarada ana.</verse>
				<verse number="30">Kong parampuang itu kawing lagi deng sudara yang kedua, tapi dia me mati tarada ana,</verse>
				<verse number="31">bagitu lagi deng yang ketiga, deng bagitu turus sampe pa dia pe ade yang ketuju. Dorang samua mati tarada ana.</verse>
				<verse number="32">Dia pe ahir kabawa, parampuang itu me mati.</verse>
				<verse number="33">Jadi, skarang torang mo tanya, nanti di hari kiamat, waktu Tuhan kase hidup ulang pa samua orang, yang mana sebenarnya dari dorang tuju itu yang jadi parampuang itu pe laki? Barang, ade kaka tuju orang itu samua so kawing deng dia!”</verse>
				<verse number="34">Kong Yesus bilang pa dorang, “Orang-orang yang masi hidup di dunia ini kawing.</verse>
				<verse number="35">Tapi orang-orang yang Tuhan Allah anggap pantas untuk hidup di sorga, dorang itu nanti Dia mo kase hidup ulang, deng dorang itu so tara kawing lagi.</verse>
				<verse number="36">Barang, dorang so hidup sama deng malaekat-malaekat deng dong so tara mati lagi. Dorang itu so jadi Tuhan Allah pe ana-ana karna Dia so kase hidup ulang pa dorang.</verse>
				<verse number="37">Kong tentang orang mati yang hidup ulang, nabi Musa so kase tau itu waktu dia ada di pinggir rumpu baduri yang manyala. Waktu itu, Tuhan Allah bilang pa nabi Musa bagini, ‘Kita ini suda Tuhan Allah yang Abraham, Ishak, deng Yakub jaga semba.’</verse>
				<verse number="38">Waktu Tuhan Allah bilang bagitu, Abraham, Ishak, deng Yakub so mati. Tapi biar dorang so mati, dorang so hidup ulang deng Tuhan Allah. Deng bagitu, jelas, Tuhan Allah itu bukang orang mati pe Tuhan, tapi orang hidup pe Tuhan.”</verse>
				<verse number="39">Pe dengar itu, babarapa guru agama Yahudi yang ahli lima kitab Musa bilang bagini, “Guru, Guru pe jawaban itu butul skali.”</verse>
				<verse number="40">Mulai dari situ, dorang so tara barani lagi mo batanya apa-apa pa Yesus.</verse>
				<verse number="41">Yesus bilang pa dorang bagini, “Yang orang jaga bilang, Mesias, Raja yang Tuhan Allah janji, Dia itu raja Daud pe turunan. Tapi apa memang Dia itu cuma raja Daud pe turunan?</verse>
				<verse number="42">Karna raja Daud sandiri perna bilang Tuhan Allah pe janji tentang Mesias itu di kitab Mazmur bagini, ‘Tuhan Allah ada bilang pa kita pe Tuhan bagini, Dudu suda di tampa yang terhormat, pa Kita pe sabla kanan,</verse>
				<verse number="43">sampe Kita kase kala Ngana pe musu-musu samua.’</verse>
				<verse number="44">Jadi, kalu raja Daud sandiri saja bilang Mesias itu dia pe Tuhan, bagimana lagi torang mo bilang Mesias itu cuma raja Daud pe turunan?”</verse>
				<verse number="45">Waktu orang banya masi dengar Yesus pe bicara, Yesus bilang pa Dia pe murit-murit,</verse>
				<verse number="46">“Ngoni musti ati-ati deng guru-guru agama Yahudi yang ahli lima kitab Musa. Dorang itu kalu bajalang, suka pake juba panjang yang kase tunju dorang orang penting, deng dorang paling suka orang hormati di orang banya pe muka. Kalu di ruma ibada deng di acara-acara pesta, dorang itu paling suka dudu di muka di tampa paling terhormat.</verse>
				<verse number="47">Dorang me suka biking bodo pa janda-janda la ambe dong pe ruma. Baru dorang kalu berdoa kase panjang-panjang supaya orang tau dorang itu orang bae. Dorang ini pasti mo dapa hukuman yang paling barát.”</verse>
			</chapter>
			<chapter number="21">
				<verse number="1">Waktu Yesus masi ada di Ruma Ibada Pusat, Dia perhatikan pa orang-orang kaya yang datang taru dong pe derma di kotak persembahan.</verse>
				<verse number="2">Yesus me ada perhatikan pa janda miskin satu yang datang taru dia pe derma di kotak itu. Tapi, dia pe derma itu cuma doi logam dua, yang dia pe nilai paling kacil.</verse>
				<verse number="3">Turus Yesus bilang, “Dengar bae-bae e, pa Tuhan Allah pe muka, janda miskin ini so kase lebe banya dari samua orang yang ada bakase itu.</verse>
				<verse number="4">Barang, orang-orang kaya, biar dorang bakase banya, tapi pa dorang masi tasisa banya. Sedangkan janda ini, biar dia susa me, dia so bakase samua yang dia punya.”</verse>
				<verse number="5">Waktu itu, Yesus pe murit babarapa orang ada carita tentang Ruma Ibada Pusat itu pe bagus, barang ada hias deng batu-batu yang bagus deng macam-macam barang yang orang ada kase untuk dong pe sukur pa Tuhan Allah. Kong Yesus bilang pa dorang,</verse>
				<verse number="6">“Yang ngoni lia di Ruma Ibada Pusat itu, nanti ada dia pe waktu, samua itu akan dapa kase ancor sampe rata, kong tara ada satu batu yang mo tasusun pa dia pe tampa lagi.”</verse>
				<verse number="7">Kong Yesus pe murit-murit tanya pa Dia, “Guru, yang Guru bilang tadi itu, tempo apa mo jadi? Deng dia pe tanda apa kalu samua itu so mo jadi?”</verse>
				<verse number="8">Yesus bilang pa dorang, “Ngoni ati-ati e, jang sampe ngoni dapa tipu. Barang, banya orang akan datang pake Kita pe nama, deng dorang bilang bagini, ‘Kita ini Dia suda, Raja yang Tuhan Allah janji mo kase slamat pa manusia!’ Dorang me akan bilang, hari kiamat so dekat. Tapi jang ngoni iko pa dorang itu.</verse>
				<verse number="9">Kong kalu ngoni dengar kabar ada orang baku prang, deng orang marontak pa pemerinta, jang ngoni tako. Samua itu memang musti mo jadi kamuka, tapi itu bukang berarti dunia so mo langsung kiamat.”</verse>
				<verse number="10">Turus, Yesus bilang lagi pa dorang, “Nanti, suku deng suku akan baku prang, deng satu kerajaan deng kerajaan laeng akan baku prang.</verse>
				<verse number="11">Kong nanti ada lagi tana goyang kuat skali, deng akan ada panyake yang tajangke pa orang-orang di mana-mana, deng akan ada lagi kelaparan. Kong akan mo jadi hal-hal yang biking tako deng tanda-tanda yang hebat dari langit.</verse>
				<verse number="12">Tapi kalu samua itu bolong jadi, ngoni akan dapa tangka deng dapa siksa karna ngoni percaya pa Kita. Dorang akan serakan pa ngoni di ruma-ruma ibada agama Yahudi, kong mo adili pa ngoni baru kase maso pa ngoni di penjara. Deng ngoni akan dapa kase mangada pa raja-raja deng pa gubernur-gubernur. Samua itu mo jadi pa ngoni, karna ngoni ada iko pa Kita.</verse>
				<verse number="13">Tapi waktu ngoni dapa adili itu, itu jadi kesempatan pa ngoni untuk kase tau tentang Kita pa dorang.</verse>
				<verse number="14">Karna itu, kase kuat suda ngoni pe hati, supaya jang ngoni pikir-pikir apa yang musti ngoni bilang untuk mo babela ngoni pe diri nanti.</verse>
				<verse number="15">Barang, Kita sandiri yang mo biking ngoni pande bajawab, sampe ngoni pe musu-musu tara mampo mo balas ngoni pe bicara atau mo baku malawang deng ngoni.</verse>
				<verse number="16">Samua orang akan binci pa ngoni karna ngoni iko pa Kita. Ngoni pe papa deng mama, ngoni pe ade kaka, ngoni pe sudara yang laeng deng ngoni pe tamang-tamang, dorang yang tara percaya pa Kita itu mo serakan pa ngoni. Deng babarapa dari ngoni akan dapa bunu.</verse>
				<verse number="17"></verse>
				<verse number="18">Tapi jang ngoni tako, karna tarada satu dari ngoni pe rambu di kapala yang akan mo ilang.</verse>
				<verse number="19">Kalu ngoni tetap batahang percaya pa Kita, ngoni dapa hidup deng Tuhan Allah slama-lamanya.”</verse>
				<verse number="20">Yesus bilang lagi pa dorang, “Nanti kalu ngoni lia tentara-tentara so kuliling kota Yerusalem, ngoni akan dapa tau, kota itu so tara lama lagi mo dapa kase ancor.</verse>
				<verse number="21">Waktu itu, orang-orang yang ada di daera Yudea lebe bae capat lari di gunung-gunung. Deng orang-orang yang ada di kota, lebe bae capat mengungsi pigi kaluar kota, deng orang-orang yang ada di kampong-kampong, jang maso lagi di dalam kota itu.</verse>
				<verse number="22">Karna hari-hari itu, Tuhan Allah mo kase hukuman, supaya apa yang ada janji di Kitab Suci itu samua mo jadi.</verse>
				<verse number="23">Kong yang paling sengsara waktu itu, ibu-ibu hamil deng ibu-ibu yang masi kase toto dong pe ana. Barang, akan ada penderitaan yang hebat skali di seluru tana Israel, kong Tuhan Allah mo hukum bangsa ini.</verse>
				<verse number="24">Ada yang akan dapa bunu deng parang, ada lagi yang akan dapa bawa jadi tahanan di samua suku bangsa. Kong suku-suku yang tara kanal pa Tuhan Allah mo injang-injang kota Yerusalem, sampe batas waktu yang Tuhan Allah so tentukan untuk bangsa-bangsa itu.”</verse>
				<verse number="25">Yesus bilang lagi pa Dia pe murit-murit, “Nanti ada tanda-tanda yang biking orang herang di matahari, bulan deng bintang-bintang. Deng di dunia, manusia dari sagala suku bangsa akan jadi tako deng bingung gara-gara omba basar yang babunyi kuat.</verse>
				<verse number="26">Orang-orang akan totofore stenga mati mo pikir apa yang akan mo jadi di seluru dunia ini, gara-gara samua yang ada di langit mo jadi kaco.</verse>
				<verse number="27">Kong waktu itu suda, orang akan dapa lia pa Anak Manusia yang dari sorga di tenga-tenga awan deng samua kuasa deng cahaya yang luar biasa.</verse>
				<verse number="28">Kalu samua itu so mulai jadi, bangun kong kase kuat suda ngoni pe hati, karna so tara lama lagi ngoni akan dapa kase slamat.”</verse>
				<verse number="29">Turus, Yesus kase carita umpama satu pa dorang. Dia bilang bagini, “Coba ngoni perhatikan bae-bae pohong ara atau pohong apa saja.</verse>
				<verse number="30">Kalu ngoni lia pohong-pohong itu so batunas, ngoni sandiri jadi tau, itu tanda musim panas so dekat.</verse>
				<verse number="31">Bagitu lagi kalu hari-hari sengsara yang Kita bilang itu so mulai jadi, ngoni jadi tau, so tara lama lagi Tuhan Allah mo Berkuasa sebagai Raja pa Dia pe umat.</verse>
				<verse number="32">Inga bae-bae yang Kita bilang ini, orang-orang yang hidup skarang ini ada yang masi hidup sampe samua itu jadi.</verse>
				<verse number="33">Langit deng bumi mo abis, tapi Kita pe kata-kata akan tetap ada sampe slama-lamanya.”</verse>
				<verse number="34">Yesus bilang lagi, “Jaga ngoni pe diri bae-bae, jang sampe ngoni cuma bapikir tentang pesta sasaja deng baminum sampe mabo, atau ngoni kase hawater tentang ngoni pe hidup hari-hari. Karna kalu ngoni pe pikiran macam bagitu, ngoni tara akan siap waktu Anak Manusia yang dari sorga datang tiba-tiba, itu sama deng binatang yang tiba-tiba takanal dodeso.</verse>
				<verse number="35">Karna hari itu mo datang pa samua orang di dunia tara sangka-sangka.</verse>
				<verse number="36">Tapi, ngoni musti turus-turus jaga diri bae-bae, deng berdoa supaya ngoni jadi kuat batahang untuk hadapi samua sengsara yang mo jadi itu sampe ngoni lolos dari itu. Deng bagitu, ngoni siap mo mangada pa Anak Manusia.”</verse>
				<verse number="37">Tiap hari, waktu so siang, Yesus pi mangajar di Ruma Ibada Pusat pe kompleks, deng tiap malam, Yesus kaluar dari kota Yerusalem itu, kong tidor di bukit yang pe nama Zaitun.</verse>
				<verse number="38">Tiap pagi, orang banya datang pa Yesus di Ruma Ibada Pusat pe kompleks la mo dengar Yesus mangajar di situ.</verse>
			</chapter>
			<chapter number="22">
				<verse number="1">Waktu itu, orang Yahudi pe Hari Raya Roti Tara Pake Ragi so dekat. Hari raya itu dong sebut Paska, hari yang dorang inga waktu Tuhan Allah kase bebas pa dorang pe orang tua dulu-dulu dari bangsa Mesir yang jaja pa dorang.</verse>
				<verse number="2">Imam-imam kapala deng guru-guru agama Yahudi yang ahli lima kitab Musa, dong baku ator mo bunu pa Yesus deng cara sambunyi-sambunyi, karna dorang tako pa orang banya yang suka pa Yesus.</verse>
				<verse number="3">Ada satu dari Yesus pe dua blas murit, dia pe nama Yudas Iskariot. Waktu itu, Iblis maso pa Yudas pe hati,</verse>
				<verse number="4">kong Dia pigi pa imam-imam kapala deng kapala-kapala penjaga Ruma Ibada Pusat la baku ator mo serakan Yesus pa dorang.</verse>
				<verse number="5">Dorang sanang kong sepakat untuk kase doi pa Yudas.</verse>
				<verse number="6">Yudas me setuju. Kong mulai waktu itu, dia cari-cari kesempatan yang pas la bisa serakan Yesus pa dorang, jang ada orang yang tau.</verse>
				<verse number="7">So sampe dia pe waktu, orang agama Yahudi mo biking dorang pe hari raya Roti Tara Pake Ragi. Hari itu, orang Yahudi musti potong domba Paska untuk inga waktu Tuhan Allah kase bebas pa dorang pe orang tua dulu-dulu yang dapa jaja dari bangsa Mesir.</verse>
				<verse number="8">Turus Yesus suru pa Petrus deng Yohanes, Dia bilang bagini, “Pigi suda, kong kase sadia makanang hari raya Paska untuk torang makang sama-sama.”</verse>
				<verse number="9">Kong dorang dua tanya pa Yesus, “Guru, Guru mau torang kase sadia makanang itu di mana?”</verse>
				<verse number="10">Yesus bilang pa dorang, “Waktu ngoni maso kota Yerusalem, ngoni akan baku dapa deng satu orang yang ada pikul tampayang yang ada isi aer. Ngoni iko pa dia sampe di ruma mana yang dia maso,</verse>
				<verse number="11">kong bilang pa tuang ruma di situ bagini, ‘Torang pe Guru suru tanya, di mana tampa yang Guru mo pake untuk makang makanang hari raya sama-sama deng Dia pe murit-murit?’</verse>
				<verse number="12">Turus, orang itu akan kase tunju pa ngoni tampa satu yang basar di sabla atas deng samua alat so ada di situ. Ngoni kase siap suda makanang di situ.”</verse>
				<verse number="13">Abis dengar Yesus bilang bagitu, Petrus deng Yohanes pigi, kong dapa sama persis deng samua yang Yesus so bilang pa dorang. Turus dorang kase siap makanang hari raya Paska.</verse>
				<verse number="14">Pas so dia pe waktu mo makang di hari raya itu, Yesus dudu makang sama-sama deng Dia pe murit-murit yang orang sebut rasul.</verse>
				<verse number="15">Yesus bilang pa dorang, “Di hari raya ini, Kita ingin skali makang makanang hari raya sama-sama deng ngoni, sebelum Kita sengsara.</verse>
				<verse number="16">Karna Kita bilang pa ngoni: ini yang terahir Kita mo makang makanang hari raya di sini sampe maksut dari hari raya ini jadi genap nanti di waktu Tuhan Allah Berkuasa sebagai Raja pa Dia pe umat.”</verse>
				<verse number="17">Abis itu, Yesus ambe cawan satu kong bilang tarimakasi pa Tuhan Allah, turus Dia bilang pa Dia pe murit-murit, “Ambe ini, la ngoni satu-satu orang minum.</verse>
				<verse number="18">Dengar bae-bae yang Kita bilang ini, dari sini ka sana, Kita tara akan minum lagi anggur ini. Tapi nanti waktu Tuhan Allah so Berkuasa sebagai Raja pa Dia pe umat, baru Kita minum lagi.”</verse>
				<verse number="19">Turus, Yesus ambe roti, kong bilang tarimakasi pa Tuhan Allah. Dia pela-pela roti itu kong kase pa dorang, Dia bilang, “Roti ini, Kita pe badan yang Kita serakan untuk ngoni. Makang ini untuk inga pa Kita!”</verse>
				<verse number="20">Bagitu lagi abis makang, Yesus kase cawan yang ada isi anggur pa Dia pe murit-murit. Dia bilang, “Anggur dalam cawan ini, Kita pe dara yang tatumpa untuk kase sah Tuhan Allah pe janji yang baru. Kong Kita pe dara yang tatumpa itu jadi bukti, Tuhan Allah pe janji yang baru untuk manusia so jadi.</verse>
				<verse number="21">Tapi jang kage deng yang Kita mo bilang ini, orang yang mo serakan pa Kita, skarang ini ada makang sama-sama deng torang di sini.</verse>
				<verse number="22">Memang, Anak Manusia yang dari sorga akan mati sama deng yang Tuhan Allah so tentukan dulu, tapi cilaka suda orang yang bahianat pa Anak Manusia, dia akan dapa hukuman yang barát.”</verse>
				<verse number="23">Pe dengar itu, Yesus pe murit-murit mulai baku tanya, sapa dari dorang yang akan mo biking bagitu.</verse>
				<verse number="24">Turus, Yesus pe murit-murit mulai baku malawang sapa yang jadi orang yang paling hebat dari dorang samua.</verse>
				<verse number="25">Kong Yesus bilang pa dorang, “Raja-raja dari bangsa-bangsa yang tara kanal pa Tuhan, dorang pimpin dong pe rakyat deng karas, kong dorang mau orang sebut, ‘dorang itu suka tolong dong pe rakyat’.</verse>
				<verse number="26">Tapi ngoni tara bole bagitu. Sapa dari ngoni samua yang mo jadi orang yang paling hebat pa Tuhan Allah pe muka, dia musti jadi sama deng orang tara penting. Kong sapa yang mo jadi pemimpin, dia itu musti jadi sama deng orang biasa-biasa saja yang jaga layani orang.</verse>
				<verse number="27">Coba ngoni pikir, sapa yang lebe penting, orang yang dudu makang, atau orang yang jaga layani pa dia? Tantu orang yang ada dudu makang, to? Tapi Kita tara bagitu, waktu Kita ada pa ngoni pe tenga-tenga, Kita yang layani pa ngoni.</verse>
				<verse number="28">Waktu Kita dapa cobaan, ngoni salalu sama-sama deng Kita.</verse>
				<verse number="29">Karna itu, Kita mo kase kuasa pa ngoni untuk berkuasa sama deng Kita pe Bapa ada kase kuasa pa Kita.</verse>
				<verse number="30">Deng bagitu, waktu Kita Berkuasa sebagai Raja pa Kita pe umat, ngoni bole makang minum di meja sama-sama deng Kita. Kong, ngoni akan dudu di atas kursi raja untuk adili pa dua blas suku bangsa Israel.”</verse>
				<verse number="31">Yesus bilang pa Simon Petrus, “Simon, Simon, coba ngana dengar! Iblis so minta ijin pa Tuhan Allah la mo goda pa ngoni supaya ngoni tara percaya pa Kita lagi. Itu bole kase sama deng orang tapis gandum kase pisa dari dia pe kuli.</verse>
				<verse number="32">Tapi Kita so berdoa supaya ngana tetap percaya pa Kita. Ngana nanti bale balakang pa Kita, tapi waktu ngana pe percaya pa Kita so kuat ulang, ngana musti kase kuat pa ngana pe sudara-sudara pe hati lagi supaya dorang tetap percaya pa Kita.”</verse>
				<verse number="33">Simon Petrus bilang pa Yesus, “Tuhan, biar kita maso penjara, kita siap. Kita me siap mati sama-sama deng Tuhan!”</verse>
				<verse number="34">Tapi Yesus bilang pa dia, “Dengar bae-bae yang Kita bilang pa ngana, Petrus, malam ini sebelum ayam bakuku, ngana so manyangkal tiga kali, bilang ngana tara kanal pa Kita.”</verse>
				<verse number="35">Abis itu, Yesus bilang pa Dia pe murit-murit bagini, “Dulu, waktu Kita utus pa ngoni bawa Kabar Bae dari Tuhan Allah, kong Kita tara kase ijin ngoni bawa dompet, tas, deng sandal. Waktu itu, apa ngoni ada kurang apa-apa?” Dorang jawab, “Tarada, torang tara kurang apa-apa.”</verse>
				<verse number="36">Turus Yesus bilang pa dorang, “Tapi skarang ini beda, sapa yang punya dompet atau tas, musti dorang bawa, deng sapa yang tara punya parang, dia musti jual dia pe juba supaya bisa bili parang.</verse>
				<verse number="37">Kita bilang pa ngoni, apa yang Tuhan Allah janji di Kitab Suci tentang Kita, memang mo jadi. Ini yang tatulis di Kitab Suci, ‘Orang anggap, Dia itu orang jahat.’ Karna apa yang ada tatulis tentang Kita, skarang samua itu mo jadi.”</verse>
				<verse number="38">Kong Yesus pe murit-murit bilang pa Dia, “Guru, coba lia, ini ada dua parang.” Yesus bilang pa dorang, “Cukup suda.”</verse>
				<verse number="39">Yesus kaluar kase tinggal kota itu, deng sama biasa, Dia pigi di Bukit Zaitun. Dia pe murit-murit me iko pa Dia.</verse>
				<verse number="40">Waktu dorang sampe di tampa itu, Yesus bilang pa dorang, “Ngoni berdoa suda, supaya jang ngoni tagoda biking dosa.”</verse>
				<verse number="41">Kong Yesus bajao sadiki dari dorang kira-kira tiga pulu meter. Turus, Dia berlutut kong berdoa,</verse>
				<verse number="42">“Ya Bapa, kalu Bapa mau, Bapa kase jao samua penderitaan ini dari Kita. Tapi jang iko Kita pe mau, iko saja Bapa pe mau.”</verse>
				<verse number="43">[Kong malaekat satu dari langit kase tunju rupa pa Yesus untuk mo kase kuat pa Dia.</verse>
				<verse number="44">Yesus pe hati menderita skali kong Dia lebe tamba kuat berdoa. Dia pe suar jatu sama deng dara ada tatetes ka tana.]</verse>
				<verse number="45">Pe abis berdoa, Yesus badiri kong bale pa Dia pe murit-murit. Dia dapa lia dorang ada tasono karna lala deng sedi skali.</verse>
				<verse number="46">Turus, Yesus bilang pa dorang, “Bikiapa kong ngoni tidor? Bangun kong berdoa suda, supaya jang ngoni tagoda biking dosa.”</verse>
				<verse number="47">Waktu Yesus masi bicara, ada satu rombongan yang datang, kong Yudas, satu dari Yesus pe dua blas murit, dia yang paling di muka. Kong Yudas badekat pa Yesus untuk ciom pa Dia.</verse>
				<verse number="48">Tapi Yesus bilang pa Yudas, “Ee Yudas, ternyata ngana ciom ini, ngana mo bahianat pa Anak Manusia?”</verse>
				<verse number="49">Waktu Yesus pe murit-murit laeng lia apa yang akan jadi itu, dorang bilang, “Guru, apa torang musti pake parang la potong pa dorang suda?”</verse>
				<verse number="50">Kong satu dari Yesus pe murit-murit potong imam basar pe orang karja pe talinga kanan sampe putus.</verse>
				<verse number="51">Tapi Yesus bilang, “Berenti suda!” Turus, Yesus pegang orang itu pe talinga kong kase bae dia pe talinga itu.</verse>
				<verse number="52">Turus Yesus bilang pa imam-imam kapala, kapala-kapala penjaga Ruma Ibada Pusat, deng tua-tua Yahudi yang datang untuk tangka pa Dia. Dia bilang, “Ngoni sangka Kita ini orang jahat, sampe ngoni bawa parang deng kayu panggal la mo tangka pa Kita?</verse>
				<verse number="53">Padahal, tiap hari Kita ada pa ngoni pe tenga-tenga di Ruma Ibada Pusat, tapi ngoni tara tangka pa Kita di situ. Tapi biar suda. Skarang so dia pe waktu untuk ngoni mo tangka pa Kita, deng lagi so dia pe waktu untuk Iblis, setang-setang pe raja kase tunju dia pe kuasa galap.”</verse>
				<verse number="54">Turus, orang-orang yang datang itu, dong tangka pa Yesus kong bawa kaluar dari situ. Dorang bawa pa Dia pigi di imam basar pe ruma, kong sementara itu, Petrus ada iko-iko dari jao.</verse>
				<verse number="55">Di imam basar pe kintal pe tenga-tenga, orang-orang biking api kong dudu bakuliling di situ. Kong Petrus me dudu sama-sama deng dorang.</verse>
				<verse number="56">Ada pembantu parampuang satu, dia lia pa Petrus yang ada dudu di dekat api itu. Dia perhatikan bae-bae pa Petrus, kong dia bilang pa orang-orang yang ada di situ, “Aa, dia itu me jaga sama-sama deng Yesus!”</verse>
				<verse number="57">Tapi Petrus manyangkal, bilang tara kanal pa Yesus. Dia bilang, “Tarada me, kita tara kanal pa Dia!”</verse>
				<verse number="58">Kong tara lama, ada satu orang laeng lia pa Petrus kong dia bilang, “Ngana me jaga baku bawa deng dong Yesus!” Tapi Petrus bilang, “Tarada, bukang kita itu!”</verse>
				<verse number="59">Kong kira-kira dia pe satu jam brikut, ada satu orang laeng lagi basuara deng tegas. Dia bilang bagini, “Tara sala suda, dia ini suda yang jaga sama-sama deng Yesus, karna dia me orang Galilea.”</verse>
				<verse number="60">Tapi Petrus manyangkal, dia bilang, “Bukang, kita tara tau apa ngana pe maksut bilang bagitu.” Kong waktu itu suda, langsung ayam bakuku.</verse>
				<verse number="61">Kong, Tuhan Yesus haga pa Petrus. Turus Petrus dapa inga yang Tuhan Yesus perna bilang pa dia, malam itu sebelum ayam bakuku, dia so manyangkal tiga kali, bilang dia tara kanal pa Yesus.</verse>
				<verse number="62">Pe inga itu, Petrus pigi kaluar dari kintal itu, kong dia manangis tahek-hek.</verse>
				<verse number="63">Kong orang-orang yang ada tahang pa Yesus, dorang mulai kase malu-malu pa Yesus. Dorang pukul pa Dia,</verse>
				<verse number="64">dong ika Dia pe mata pake kaeng, turus tanya pa Dia, “Kalu Ngana butul-butul orang yang bawa Tuhan Allah pe pasáng, coba Ngana bilang, sapa yang pukul pa Ngana ini?”</verse>
				<verse number="65">Ada banya lagi kata-kata yang dorang bilang untuk kase malu pa Dia.</verse>
				<verse number="66">Waktu masi pagi-pagi skali, tua-tua Yahudi, imam-imam kapala, deng guru-guru agama Yahudi yang ahli lima kitab Musa, dorang samua bakumpul untuk urus Yesus pe masala. Kumpulan itu pe nama Mahkama Agama. Kong ada yang bawa pa Yesus mangada pa dorang.</verse>
				<verse number="67">Turus di situ, dorang tanya pa Dia, “Coba Ngana kase tau pa torang, apa butul Ngana ini Mesias, Raja yang Tuhan Allah janji dari dulu?” Yesus jawab, “Biar Kita kase tau pa ngoni, tapi pasti ngoni me akan tetap tara percaya.</verse>
				<verse number="68">Deng biar Kita mo tanya pa ngoni, ngoni me tara akan mo jawab.</verse>
				<verse number="69">Tapi mulai skarang ini, Anak Manusia yang dari sorga mo dudu di tampa yang terhormat, pa Tuhan Allah Yang Paling Berkuasa pe sabla kanan.”</verse>
				<verse number="70">Pe dengar itu, dorang samua bilang, “Kalu bagitu, Ngana ini Anak Allah?” Yesus jawab pa dorang, “Ngoni sandiri yang bilang bagitu.”</verse>
				<verse number="71">Turus dorang bilang, “Torang so dengar Dia pe bicara sandiri, Dia so biking Dia pe diri sama deng Tuhan Allah! Jadi, torang so tara perlu cari saksi lagi!”</verse>
			</chapter>
			<chapter number="23">
				<verse number="1">Turus samua orang yang ada iko sidang itu badiri, kong dong bawa pa Yesus kase mangada pa gubernur Pilatus.</verse>
				<verse number="2">Di situ dorang mulai tudu pa Dia, bilang bagini, “Dia ini so pengaru torang pe orang-orang satu bangsa la jang bayar pajak pa pemerinta Roma. Dia bilang lagi Dia itu Kristus, yang pe arti, Raja yang Tuhan Allah janji mo kase slamat pa manusia.”</verse>
				<verse number="3">Kong gubernur Pilatus tanya pa Dia, “Butul Bapa ini orang Yahudi pe Raja?” Yesus jawab, “Bapa sandiri yang bilang bagitu.”</verse>
				<verse number="4">Turus gubernur Pilatus bilang pa agama Yahudi pe imam-imam kapala deng pa orang banya yang ada di situ, “Biar satu me kita tara dapa Dia pe sala.”</verse>
				<verse number="5">Tapi dorang lebe tamba bilang yang tara bae lagi tentang Yesus, dong bilang, “Dia ini so pengaru banya orang di samua daera Yudea deng Dia pe ajaran supaya malawang pa pemerinta. Dia mulai dari daera Galilea kong so sampe di sini, di kota Yerusalem.”</verse>
				<verse number="6">Waktu gubernur Pilatus dengar Yesus pengaru mulai dari Galilea, kong dia tanya pa dorang, “Jadi, butul Yesus itu orang Galilea?”</verse>
				<verse number="7">Pas dia tau Yesus itu orang Galilea, Pilatus suru dorang bawa pa Yesus pigi pa Herodes Antipas, barang dia yang berkuasa di daera Galilea. Waktu itu, Herodes ada di Yerusalem.</verse>
				<verse number="8">Pe lia pa Yesus, Herodes sanang skali, barang dia jaga dengar tentang Yesus deng so lama dia suka mo lia pa Yesus. Herodes harap dia bole lia Yesus biking mujizat.</verse>
				<verse number="9">Jadi Herodes banya batanya pa Yesus, tapi Yesus tara jawab apa-apa.</verse>
				<verse number="10">Sementara itu, orang Yahudi pe imam-imam kapala deng guru-guru agama yang ahli lima kitab Musa maju di muka kong tudu yang barát-barát pa Yesus.</verse>
				<verse number="11">Kong Herodes deng dia pe tentara-tentara mulai ejek deng hina pa Yesus, kong dorang kase pake pa Dia juba bagus yang sama deng raja-raja jaga pake. Turus, dorang kase bale ulang Dia pa Pilatus.</verse>
				<verse number="12">Kong mulai hari itu suda, Herodes deng Pilatus baku tamang, padahal dari dulu dong dua tara baku suka.</verse>
				<verse number="13">Abis itu, gubernur Pilatus pangge pa imam-imam kapala, pemimpin-pemimpin Yahudi deng orang-orang Yahudi yang laeng bakumpul pa dia pe istana.</verse>
				<verse number="14">Turus dia bilang pa dorang, “Ngoni so bawa Orang ini pa kita, bilang kata, Dia so pengaru banya orang supaya malawang pa pemerinta. Tapi skarang ngoni lia! Kita so priksa pa Dia pa ngoni pe muka, tapi kita tara dapa Dia pe sala sama deng yang ngoni bilang, biar cuma satu.</verse>
				<verse number="15">Herodes me tara dapa Dia pe sala, jadi dia kase bale ulang Orang ini pa torang. Butul, Dia itu tara biking sala apa-apa yang pantas biking Dia mo dapa hukuman mati.</verse>
				<verse number="16">Jadi kita mo pukul pa Dia deng tali, turus kase bebas pa Dia.” [</verse>
				<verse number="17">Pilatus bilang mo kase bebas pa Yesus, barang tiap taong waktu orang Yahudi pe hari raya basar, dia biasa jaga kase bebas satu orang.]</verse>
				<verse number="18">Tapi waktu orang banya dengar bagitu, dorang samua yang ada di situ bataria sama-sama, bilang, “Bunu suda pa Dia, la kase bebas pa Barabas untuk torang!”</verse>
				<verse number="19">Barabas itu orang yang dapa kase maso di penjara, barang di kota Yerusalem dia ada marontak pa pemerinta Roma deng dia ada bunu orang.</verse>
				<verse number="20">Tapi Pilatus ingin kase bebas pa Yesus. Jadi dia bicara ulang deng suara yang kuat pa orang-orang yang ada di situ.</verse>
				<verse number="21">Tapi dorang lebe karas lagi bataria, “Salib suda pa Dia! Salib suda pa Dia!”</verse>
				<verse number="22">Kong untuk ketiga kali Pilatus bilang pa dorang, “Dia so biking kajahatan apa kong? Barang kita tara dapa Dia pe sala biar cuma satu yang pantas biking Dia mo dapa hukuman mati. Jadi kita mo suru pukul pa Dia, abis itu kita mo kase bebas.”</verse>
				<verse number="23">Tapi dorang paksa kong tuntut deng suara kuat supaya kase salib pa Yesus. Dia pe ahir kabawa, dorang yang menang karna dorang turus-turus bataria deng paksa.</verse>
				<verse number="24">Kong Pilatus ambe keputusan supaya kase iko dorang pe mau.</verse>
				<verse number="25">Dia kase bebas pa Barabas iko dorang pe mau. Barabas itu orang yang ada dapa kase maso di penjara karna marontak pa pemerinta deng ada bunu orang. Tapi untuk Yesus dia serakan pa dorang, tersera dong mo biking apa pa Dia.</verse>
				<verse number="26">Abis itu, tentara-tentara Roma bawa pa Yesus kaluar dari kota Yerusalem. Kong di tenga jalang, dorang baku dapa deng satu orang dia pe nama Simon. Simon ini orang Kirene, turus dia baru datang dari luar kota. Dorang tahang kong paksa pa dia pikul salib la iko pa Yesus dari balakang.</verse>
				<verse number="27">Banya orang yang iko pa Yesus dari balakang. Di antara banya orang itu ada parampuang-parampuang yang manangis deng bataria kuat-kuat karna sedi skali.</verse>
				<verse number="28">Tapi Yesus bale haga pa dorang, turus bilang, “Ee, ngoni parampuang-parampuang Yerusalem! Jang ngoni manangis pa Kita. Tapi ngoni manangis pa ngoni pe diri sandiri deng ngoni pe ana-ana!</verse>
				<verse number="29">Karna nanti mo ada penderitaan yang barát skali, jadi hari itu akan ada orang yang bilang bagini, ‘Paling sanang suda parampuang yang tarada ana, yang tara perna melahirkan deng yang tara perna kase toto dong pe ana.’</verse>
				<verse number="30">Kong nanti orang mo bilang pa gunung-gunung, ‘Longsor suda kong tindis pa torang!’ Deng bilang pa bukit-bukit, ‘Tatambung suda pa torang.’</verse>
				<verse number="31">Kita bilang bagitu karna pa Kita saja yang tara biking dosa dorang kase salib bagini, apalagi pa ngoni yang jaga biking dosa. Kita sama deng pohong yang bolong kiring jadi tara mo tabakar samua. Tapi ngoni sama deng pohong yang so kiring, jadi kalu kanal api langsung tabakar samua.”</verse>
				<verse number="32">Waktu itu, tentara-tentara Roma bawa orang jahat dua lagi, la mo kase salib sama-sama deng Yesus.</verse>
				<verse number="33">Pas dorang pe sampe di tampa satu yang pe nama “Tampa Tengkorak”, dorang kase salib pa Yesus di situ. Dorang me kase salib lagi pa dua orang jahat, yang satu pa Yesus pe sabla kanan deng yang satu lagi pa Yesus pe sabla kiri.</verse>
				<verse number="34">[Yesus berdoa, “Bapa, kase ampun pa dorang karna dong tara tau apa yang dong biking.”] Kong tentara-tentara cabu undi untuk tentukan sapa-sapa yang mo dapa Yesus pe baju.</verse>
				<verse number="35">Orang banya yang badiri di situ lia samua yang jadi, kong pemimpin-pemimpin Yahudi hina pa Yesus. Dorang bilang, “Orang laeng Dia kase slamat. Skarang biar suda Dia kase slamat Dia pe diri sandiri, kalu memang butul Dia itu Mesias, Raja yang Tuhan Allah so pili untuk kase slamat pa manusia.”</verse>
				<verse number="36">Kong tentara-tentara Roma me hina pa Dia. Dorang badekat pa Dia, turus kase minum anggur asam.</verse>
				<verse number="37">Deng dorang bilang lagi pa Dia, “Kalu memang butul Ngana orang Yahudi pe Raja, kase slamat suda Ngana pe diri!”</verse>
				<verse number="38">Kong pa Yesus pe atas kapala ada papan spanggal satu tatulis bagini, “Ini orang Yahudi pe Raja.”</verse>
				<verse number="39">Kong satu dari dua orang jahat yang ada kase salib itu bahina pa Yesus, dia buang kata, “Ngana Kristus, to? Raja yang Tuhan Allah janji mo kase slamat pa manusia. Kalu bagitu, coba kase slamat suda Ngana pe diri deng torang dua lagi!”</verse>
				<verse number="40">Tapi orang jahat yang satu togor pa orang itu, “He, ngana itu orang jahat yang dapa hukuman yang sama deng Dia, masa ngana tara tako pa Tuhan Allah?</verse>
				<verse number="41">Tong dua memang pantas dapa hukuman ini karna torang pe kajahatan, tapi Dia tara pantas dapa hukuman ini karna Dia tara biking sala apa-apa.”</verse>
				<verse number="42">Kong dia bilang pa Yesus, “Yesus, inga pa kita waktu nanti datang sebagai Raja.”</verse>
				<verse number="43">Kong Yesus bilang pa dia, “Kita bilang pa ngana, hari ini suda ngana akan ada sama-sama deng Kita di Firdaus.”</verse>
				<verse number="44">Waktu kira-kira jam dua blas siang, samua daera itu jadi galap sampe jam tiga sore,</verse>
				<verse number="45">barang matahari so tara basinar lagi. Kong waktu itu, kaeng pampele basar yang ada gantong untuk pele Ruang Paling Suci di Ruma Ibada Pusat tarobe jadi dua.</verse>
				<verse number="46">Turus Yesus bataria kuat-kuat, Dia bilang, “Bapa, Kita serakan Kita pe nyawa pa Bapa.” Abis bilang bagitu, Yesus putus napas.</verse>
				<verse number="47">Waktu komandan kompi Roma lia apa yang so jadi, dia puji pa Tuhan Allah kong dia bilang, “Memang, Dia ini Orang yang tara sala!”</verse>
				<verse number="48">Kong samua orang banya yang ada bakumpul di situ, waktu dorang lia apa yang jadi, dorang pulang, dong pukul-pukul dong pe dada sandiri tanda dorang manyasal.</verse>
				<verse number="49">Samua orang yang kanal dekat pa Yesus, termasuk parampuang-parampuang yang jaga iko pa Dia dari Galilea, dorang badiri jao-jao kong lia samua yang jadi itu.</verse>
				<verse number="50">Ada satu orang dia pe nama Yusuf. Dia itu anggota agama Yahudi pe kumpulan yang paling tinggi yang pe nama Mahkama Agama. Dia itu orang bae-bae deng hidup butul pa Tuhan Allah pe muka.</verse>
				<verse number="51">Dia dari Arimatea, kota yang ada di daera Yudea. Dia itu ada tunggu-tunggu Tuhan Allah pe waktu mo Berkuasa sebagai Raja pa Dia pe umat. Dia tara setuju deng Mahkama Agama Yahudi pe keputusan mo hukum mati pa Yesus, deng dia tara suka apa yang dong ada biking.</verse>
				<verse number="52">Dia pi mangada pa Pilatus kong minta supaya Pilatus kase Yesus pe mayat pa dia.</verse>
				<verse number="53">Waktu Yusuf so dapa ijin, dia kase turung Yesus pe mayat dari kayu salib. Turus dia bungkus deng kaeng puti alus sama deng orang Yahudi biasa biking waktu kubur orang mati, kong dia kubur di kubur goa yang ada gale di bukit batu. Kubur itu orang bolong perna pake bakubur.</verse>
				<verse number="54">Yesus mati hari Jumat, pas persiapan hari Sabat. Hari itu, orang agama Yahudi musti kase selesai dorang pe karja samua waktu matahari bolong maso, karna di hari Sabat dorang so tara bole bakarja. Jadi, waktu Yusuf kubur pa Yesus hari itu so mo malam kong hari Sabat so mo mulai.</verse>
				<verse number="55">Parampuang-parampuang yang datang sama-sama deng Yesus dari daera Galilea me iko pa Yusuf waktu pi kubur pa Yesus, dorang lia dia pe tampa deng bagimana Yesus pe mayat dia taru dalam kubur goa di bukit batu.</verse>
				<verse number="56">Abis itu, dorang pulang kong kase sadia rampa-rampa yang bobou sadap deng minya wangi supaya dorang kase goso pa Yesus pe mayat sama deng orang Yahudi pe biasa. Tapi waktu itu so sore, kong so mulai hari Sabat, jadi dorang berenti bakarja karna iko agama Yahudi pe aturan yang larang orang bakarja di hari Sabat.</verse>
			</chapter>
			<chapter number="24">
				<verse number="1">Hari Minggu waktu masi pagi-pagi skali, parampuang-parampuang itu pigi di kubur bawa minya wangi yang dong so biking.</verse>
				<verse number="2">Pas so sampe di kubur goa, dorang dapa batu yang ada kase tutu kubur itu so taguling dari pintu goa pe muka.</verse>
				<verse number="3">Dorang maso ka dalam kubur goa itu, kong dorang lia Tuhan Yesus pe mayat so tarada di situ.</verse>
				<verse number="4">Sementara dorang bingung karna samua itu, kage-kage ada dua orang yang pake baju mangkilat badiri di dekat pa dorang.</verse>
				<verse number="5">Parampuang-parampuang itu tako skali kong dorang berlutut sampe dong pe muka kanal di tana. Kong dua orang itu bilang pa dorang, “Orang yang so hidup, ngoni tara usa cari di tampa ini, karna di sini orang mati pe tampa.</verse>
				<verse number="6">Dia tara ada di sini, Dia so hidup ulang! Coba ngoni inga apa yang Dia so perna bilang pa ngoni waktu Dia masi di Galilea.</verse>
				<verse number="7">Dia bilang, ‘Orang mo serakan Anak Manusia pa orang-orang berdosa, kong dorang mo kase salib pa Dia. Tapi di hari yang ketiga Dia itu mo hidup ulang.’ ”</verse>
				<verse number="8">Pe dengar bagitu, baru dorang dapa inga apa yang Yesus perna bilang pa dorang.</verse>
				<verse number="9">Abis itu, dorang bale dari kubur kong kase carita samua itu pa seblas murit deng pa orang laeng yang ada sama-sama di situ.</verse>
				<verse number="10">Parampuang-parampuang itu: Maria dari Magdala, Yohana, Maria Yakobus pe mama deng parampuang laeng. Dorang itu yang kase tau pa Tuhan Yesus pe utusan-utusan yang orang sebut rasul-rasul.</verse>
				<verse number="11">Tapi waktu Yesus pe rasul-rasul dengar parampuang-parampuang pe carita itu, dorang tara percaya, dong kira kata, parampuang-parampuang itu cuma karang carita yang tara maso akal.</verse>
				<verse number="12">Tapi Simon Petrus badiri kong pigi capat-capat di kubur. Waktu dia maruku kong hoba ka dalam kubur, dia cuma lia kaeng puti saja, bakas kase bungkus Yesus pe mayat saja. Kong dia pulang deng batanya di dia pe dalam hati, kira-kira apa yang so jadi.</verse>
				<verse number="13">Hari itu lagi, ada dua orang dari dorang yang jaga iko pa Yesus pigi di kampong satu yang dia pe nama Emaus. Kampong itu dia pe jao kira-kira seblas kilo dari kota Yerusalem.</verse>
				<verse number="14">Sementara dorang dua bajalang, dorang bacarita samua yang so jadi pa Yesus.</verse>
				<verse number="15">Kong waktu dorang sementara bacarita deng baku tukar pikiran, Yesus sandiri datang badekat pa dorang kong bajalang sama-sama deng dorang.</verse>
				<verse number="16">Dorang lia pa Yesus tapi Tuhan Allah biking dorang tara kanal, Dia itu Yesus.</verse>
				<verse number="17">Turus Yesus bilang pa dorang, “Sementara ngoni bajalang ini, ngoni ada bacarita apa?” Kong dorang berenti deng muka sedi.</verse>
				<verse number="18">Turus satu orang dari dorang, dia pe nama Kleopas, bilang pa Yesus, “Cuma Bapa saja yang datang di Yerusalem yang tara tau apa yang so jadi baru-baru ini?”</verse>
				<verse number="19">Yesus tanya pa dorang, “Apa yang so jadi kong?” Dorang jawab, “Ini tentang apa yang jadi pa Yesus dari Nazaret, Dia itu Nabi, yang jaga kase turus Tuhan Allah pe pasáng. Dia ponong deng kuasa waktu Dia mangajar deng waktu Dia biking mujizat. Tuhan Allah deng samua orang me bilang apa yang Dia biking itu butul samua.</verse>
				<verse number="20">Tapi torang agama Yahudi pe imam-imam kapala deng pemimpin-pemimpin Yahudi so serakan Dia pa pemerinta Roma la dapa hukum mati, kong dorang salib pa Dia.</verse>
				<verse number="21">Padahal dulu torang so baharap Dia yang mo kase bebas pa torang bangsa Israel dari pemerinta Roma yang jaja pa torang. Kong skarang so tiga hari Dia mati.</verse>
				<verse number="22">Tapi babarapa parampuang dari torang pe kelompok so biking kage pa torang. Waktu masi pagi-pagi skali dorang so pi di kubur,</verse>
				<verse number="23">tapi dorang lia Yesus pe mayat so tarada di situ. Turus dorang bale pa torang kong kase tau dorang lia malaekat di sana. Kong malaekat itu bilang pa dorang, Yesus so hidup ulang.</verse>
				<verse number="24">Pe dengar bagitu, ada babarapa dari torang pe tamang pigi di kubur itu. Kong sampe di sana dorang lia samua sama deng yang parampuang ada bilang itu. Tapi dorang me tara lia pa Yesus.”</verse>
				<verse number="25">Kong Yesus bilang pa dorang, “Wah, ngoni memang bodo skali. Pe lama ngoni masi bolong percaya samua yang nabi-nabi so tulis di Kitab Suci.</verse>
				<verse number="26">Nabi-nabi so bilang Mesias, Raja yang Tuhan Allah janji mo kase slamat pa manusia, Dia itu musti dapa siksa dulu, baru Dia dapa puji deng hormat di sorga.”</verse>
				<verse number="27">Abis bilang bagitu, turus Yesus kase jelas pa dorang apa yang tatulis tentang Dia di samua Kitab Suci, mulai dari kitab-kitab yang nabi Musa tulis sampe di kitab-kitab yang nabi-nabi laeng ada tulis.</verse>
				<verse number="28">Waktu dorang so dekat di kampong Emaus yang dua orang itu mo pigi, Yesus biking sama deng Dia mo pigi bajalang turus.</verse>
				<verse number="29">Tapi dong paksa skali pa Dia, dong bilang, “Tinggal dulu deng torang, barang skarang so sore, kong matahari so mo maso.” Turus Yesus maso untuk tinggal sama-sama deng dorang dua.</verse>
				<verse number="30">Waktu Yesus dudu makang sama-sama deng dorang, Dia ambe roti kong bilang tarimakasi pa Tuhan Allah. Turus, Yesus pela-pela roti itu kong kase barbage pa dong dua.</verse>
				<verse number="31">Kong waktu itu suda Tuhan Allah biking dorang sadar kong dorang tau itu Yesus. Tapi kage Yesus langsung ilang dari dorang pe tenga-tenga.</verse>
				<verse number="32">Kong dorang baku bilang, “Pantas waktu Dia ada bacarita deng torang di jalang deng kase jelas Kitab Suci itu, torang pe hati smangat skali!”</verse>
				<verse number="33">Abis itu langsung dong dua badiri kong bale ulang di Yerusalem. Di sana dong baku dapa deng seblas murit deng orang laeng yang jaga iko pa Yesus ada bakumpul di situ.</verse>
				<verse number="34">Kong dong dengar kabar dari kelompok itu bagini, “Memang butul, Tuhan Yesus so hidup ulang, Dia so kase tunju Dia pe diri pa Simon Petrus.”</verse>
				<verse number="35">Turus dorang dua kase carita apa yang so jadi pa dorang di tenga jalang tadi, deng bagimana dorang dapa kanal pa Tuhan Yesus waktu Dia kase pela-pela roti itu.</verse>
				<verse number="36">Sementara dorang bacarita tentang samua yang so jadi itu, kage-kage Yesus badiri pa dong pe tenga-tenga kong bilang pa dorang, “Dame dari Tuhan Allah ada pa ngoni!”</verse>
				<verse number="37">Dorang kage deng tako, karna dorang kira dong lia spok.</verse>
				<verse number="38">Tapi Yesus bilang pa dorang, “Bikiapa kong ngoni tako deng ngoni ragu di ngoni pe hati?</verse>
				<verse number="39">Coba ngoni lia Kita pe tangan deng kaki, ini memang Kita. Coba ngoni lia deng raba pa Kita. Kita ada daging deng tulang, beda deng spok.”</verse>
				<verse number="40">Sementara Yesus bilang bagitu, Dia kase tunju Dia pe tangan deng kaki pa dorang.</verse>
				<verse number="41">Waktu itu, dorang sanang skali, tapi dorang bolong percaya deng masi herang. Karna itu, Yesus tanya pa dorang, “Ada makanang apa pa ngoni di sini?”</verse>
				<verse number="42">Turus dorang kase pa Dia ikang bakar satu potong.</verse>
				<verse number="43">Yesus ambe ikang itu kong makang di dorang pe muka-muka.</verse>
				<verse number="44">Kong Dia bilang pa dorang, “Kita bilang ini pa ngoni waktu Kita masi sama-sama deng ngoni: samua yang tatulis tentang Kita di lima kitab Musa, nabi-nabi laeng pe kitab, deng kitab Mazmur, samua itu musti mo jadi.”</verse>
				<verse number="45">Di situ Yesus biking dorang dapa mangarti Kitab Suci pe arti.</verse>
				<verse number="46">Dia bilang pa dorang, “Di Kitab Suci tatulis, Kita, Mesias, Raja yang Tuhan Allah janji mo kase slamat pa manusia musti menderita, mati, kong di hari yang ketiga Kita mo hidup ulang.</verse>
				<verse number="47">Deng nanti Kita pe umat mo bawa Kabar Bae pake Kita pe nama pa samua suku bangsa di dunia supaya dorang bertobat dari dorang pe dosa kong Tuhan Allah mo kase ampun pa dorang. Kong dorang mo kase tau Kabar Bae itu pa orang-orang, mulai dari kota Yerusalem.</verse>
				<verse number="48">Kong ngoni yang so lia deng mata kapala sandiri apa yang so jadi pa Kita, ngoni musti kase carita pa orang-orang apa yang ngoni so lia itu.</verse>
				<verse number="49">Turus Kita sandiri yang mo kase turung Roh Kudus pa ngoni, yang Kita pe Bapa so janji dari dulu. Tapi ngoni musti tinggal di kota ini dulu, sampe kuasa yang dari Tuhan Allah itu turung kuasai pa ngoni.”</verse>
				<verse number="50">Kong Yesus bawa Dia pe murit-murit kaluar kota. Waktu so dekat di kampong Betania, dorang berenti. Di situ, Yesus angka Dia pe tangan, turus berkati pa dorang.</verse>
				<verse number="51">Waktu Yesus sementara kase berkat, Dia taangka ka sorga, kong mulai tapisa dari dorang.</verse>
				<verse number="52">Kong di situ dorang berlutut semba pa Dia. Abis itu, dorang pulang di Yerusalem deng hati yang sanang skali.</verse>
				<verse number="53">Dorang salalu ada di Ruma Ibada Pusat pe kompleks, deng dong salalu puji deng hormat pa Tuhan Allah.</verse>
			</chapter>
		</book>
		<book number="43">
			<chapter number="1">
				<verse number="1">Dulu skali, waktu dunia ini bolong ada, Tuhan Allah pe Firman itu so ada. Firman itu Yesus suda. Dia itu ada sama-sama deng Tuhan Allah, kong Dia itu suda Tuhan Allah.</verse>
				<verse number="2">Dia itu so kakamuka ada sama-sama deng Tuhan Allah waktu dunia ini bolong ada.</verse>
				<verse number="3">Tuhan Allah pake pa Yesus, Firman itu untuk biking samua-samua yang ada. Deng tara ada satu barang yang jadi, kalu Tuhan Allah tara pake pa Dia itu.</verse>
				<verse number="4">Dia itu yang kase hidup pa samua-samua yang ada. Kong Dia itu lagi yang kase tarang pa manusia pe hati yang galap supaya dorang bole tau tentang Tuhan Allah.</verse>
				<verse number="5">Tarang itu yang manyala dalam galap, kong galap tara bisa pele tarang itu pe cahaya.</verse>
				<verse number="6">Satu kali bagini, ada satu orang yang Tuhan Allah utus. Dia pe nama Yohanes.</verse>
				<verse number="7">Dia datang untuk jadi saksi la kase tau tentang tarang itu, supaya samua orang yang dengar apa yang dia kase tau itu, dorang bole percaya.</verse>
				<verse number="8">Yohanes sandiri bukang tarang itu. Dia cuma dapa utus dari Tuhan Allah untuk kase tau tentang tarang itu pa orang-orang.</verse>
				<verse number="9">Tarang yang butul itu Yesus suda, kong Dia sementara datang di dunia. Dia mo kase tarang samua orang pe hati la dorang bole tau tentang Tuhan Allah.</verse>
				<verse number="10">Sebenarnya tarang itu dari dulu-dulu so ada di dunia ini. Deng Tuhan Allah pake pa Dia untuk biking dunia ini. Tapi orang-orang di dunia ini tara kanal pa Dia.</verse>
				<verse number="11">Dia datang pa orang-orang Yahudi yang satu bangsa deng Dia, tapi dorang tara tarima pa Dia.</verse>
				<verse number="12">Tapi biar bagitu, ada orang yang tarima pa Dia deng percaya pa Dia. Pa dorang itu, Dia kase kuasa supaya dorang jadi Tuhan Allah pe ana-ana.</verse>
				<verse number="13">Dorang jadi Tuhan Allah pe ana-ana bukang karna dorang lahir dari dorang pe papa deng mama, bukang lagi karna hubungan laki bini, kong bukang lagi karna manusia pe rencana yang ingin dapa ana, tapi dorang jadi Tuhan Allah pe ana-ana karna Tuhan Allah sandiri yang biking dorang jadi Dia pe ana-ana.</verse>
				<verse number="14">Tuhan Allah pe Firman itu so jadi manusia, kong Dia tinggal di antara torang. Torang so lia Dia pe kuasa yang hebat, kuasa yang Dia dapa dari Tuhan Allah, Dia pe Bapa, karna Dia itu Tuhan Allah pe Anak. Kong Tuhan Allah pe Anak itu cuma satu itu saja. Dia yang biking torang bole tau yang butul tentang Tuhan Allah deng tentang Tuhan Allah pe sayang pa torang.</verse>
				<verse number="15">Satu kali bagini, Yohanes Pembaptis kase tau pa orang-orang tentang Yesus, Firman itu. Yohanes kase tau pa dorang deng suara yang kuat, bagini, “Dia itu suda yang kita pe maksut waktu kita bilang, ‘Nanti ada yang mo datang abis kita, Dia lebe hebat dari kita. Barang sebelum kita ada di dunia ini, Dia so kamuka ada.’ ”</verse>
				<verse number="16">Dia pe sayang pa torang tara perna abis-abis. Kong karna Dia pe sayang itu, Dia tara berenti-berenti kase Dia pe bae pa torang samua.</verse>
				<verse number="17">Memang dari nabi Musa, torang tau Tuhan Allah pe aturan di lima kitab Musa, tapi dari Yesus Kristus, torang bole tau Tuhan Allah pe sayang deng Dia pe ajaran yang butul.</verse>
				<verse number="18">Tarada satu orang yang perna lia pa Tuhan Allah, tapi Anak Allah yang cuma satu itu yang jadi satu deng Tuhan Allah, Dia itu suda yang kase tunju deng jelas pa torang sapa itu Tuhan Allah.</verse>
				<verse number="19">Satu kali bagini, Yohanes Pembaptis sementara kase tau pa orang-orang sapa itu yang Tuhan Allah ada utus untuk datang kase slamat pa dorang, kong ada babarapa imam deng orang-orang dari suku Lewi yang jaga layani di Ruma Ibada Pusat, dorang datang pa dia. Dorang dapa utus dari pemimpin-pemimpin agama Yahudi untuk batanya pa Yohanes bagini, “Ngana ini sebenarnya sapa?”</verse>
				<verse number="20">Kong Yohanes bilang turus tarang pa dorang bagini, “Kita bukang Mesias, Raja yang Tuhan Allah janji mo kase slamat pa manusia.”</verse>
				<verse number="21">Turus, dorang bale batanya lagi “Kalu bagitu, ngana ini sapa? Ngana nabi Elia yang bale ulang di dunia ka bukang?” Yohanes jawab, “Bukang!” Turus dorang tanya lagi, “Ngana itu nabi yang jaga kase turus Tuhan Allah pe pasáng, yang Dia so janji dari dulu?” Yohanes balas jawab pa dorang, “Bukang!”</verse>
				<verse number="22">Kong dorang batanya lagi pa dia, “Kalu bagitu, coba ngana bilang kamari pa torang, sebenarnya ngana ini sapa? Supaya torang bisa kase tau dia pe jawaban pa dorang yang so utus pa torang. Apa yang ngana mo bilang tentang ngana pe diri sandiri?”</verse>
				<verse number="23">Turus Yohanes kase tau pa dorang, “Kita ini suda yang nabi Yesaya bilang mo datang waktu dia kase turus Tuhan Allah pe pasáng bagini, ‘Nanti akan ada orang yang mo bicara kuat-kuat di padang gurun bagini: kase lurus jalang la sambut pa Tuhan!’ ”</verse>
				<verse number="24">Di antara orang-orang Yahudi yang dapa utus untuk batanya pa Yohanes itu, ada babarapa orang dari aliran Farisi. Aliran Farisi itu pegang kuat agama Yahudi pe aturan.</verse>
				<verse number="25">Kong dorang tanya pa dia, “Kalu ngana bukang Mesias, deng ngana bukang nabi Elia, deng ngana lagi bukang nabi yang mo datang itu, bikiapa kong sampe ngana baptis orang?”</verse>
				<verse number="26">Yohanes jawab pa dorang, “Kita baptis orang deng aer, tapi ada satu Orang di ngoni pe tenga-tenga yang ngoni bolong kanal.</verse>
				<verse number="27">Dia itu yang datang abis kita, deng Dia lagi lebe hebat dari kita, sampe mo jadi Dia pe tukang suru-suru yang buka Dia pe tali sandal saja me, kita tara pantas.”</verse>
				<verse number="28">Yohanes bilang samua itu di kampong Betania, waktu dia di kali Yordan pe sabla timur, tampa yang Yohanes biasa baptis orang.</verse>
				<verse number="29">Dia pe beso, Yohanes lia Yesus sementara datang pa dia. Kong Yohanes bilang pa orang-orang yang ada di situ, “Coba ngoni lia, Dia yang datang kamari itu Tuhan Allah mo kase jadi korban, sama deng domba pe ana yang torang orang Israel biasa kase korban untuk hapus dosa.</verse>
				<verse number="30">Dia itu suda yang kita pe maksut waktu kita bilang, ‘Nanti ada yang mo datang abis kita. Dia lebe hebat dari kita karna Dia memang so kamuka ada sebelum kita lahir.’</verse>
				<verse number="31">Dulu, kita sandiri me tara tau sapa Dia. Tapi skarang, kita so kanal pa Dia. Kita datang di dalam dunia ini supaya kita baptis orang deng aer, deng supaya orang Israel bole tau Dia itu Kristus, Raja yang Tuhan Allah janji mo kase slamat pa manusia.”</verse>
				<verse number="32">Kong Yohanes kase tau apa yang dia ada lia yang so jadi pa Yesus, dia bilang, “Kita so lia Tuhan Allah pe Roh turung dari langit sama deng burung pombo kong tinggal di atas pa Dia.</verse>
				<verse number="33">Waktu itu, kita sandiri bolong tau Dia itu Kristus, Raja yang Tuhan Allah janji mo kase slamat pa manusia. Tapi Tuhan Allah yang suru kita baptis deng aer, Dia so bilang pa kita bagini, ‘Kalu ngana lia Kita pe Roh turung di atas satu Orang kong tinggal di atas pa Dia, Dia itu suda yang mo pake Roh Kudus untuk baptis orang.’</verse>
				<verse number="34">Kita so lia pa Dia deng kita pe mata kapala sandiri, jadi kita kase tau pa orang-orang, Dia itu suda Anak Allah!”</verse>
				<verse number="35">Dia pe beso, Yohanes Pembaptis badiri lagi di situ sama-sama deng dia pe murit dua orang.</verse>
				<verse number="36">Yohanes lia Yesus bajalang lewat di jalang itu, kong dia bilang bagini, “Coba ngoni lia Orang itu! Dia itu yang Tuhan Allah kase la mo jadi korban untuk hapus manusia pe dosa, sama deng domba pe ana yang torang orang Israel pe korban persembahan untuk hapus dosa!”</verse>
				<verse number="37">Waktu Yohanes pe murit dua orang itu dengar apa yang Yohanes bilang itu, dorang langsung iko pa Yesus dari balakang.</verse>
				<verse number="38">Yesus balia ka balakang, Dia lia dorang dua ada iko-iko pa Dia dari balakang. Turus Yesus batanya pa dorang dua, “Ngoni cari apa?” Dorang jawab pa Yesus, “Guru, Guru tinggal di mana?”</verse>
				<verse number="39">Yesus jawab pa dorang, “Mari suda, la ngoni dua lia sandiri.” Turus dorang dua iko sama-sama deng Yesus kong dorang lia di mana Yesus pe tampa tinggal. Waktu itu, kira-kira so jam ampa sore. Jadi dorang tinggal deng Dia sampe malam.</verse>
				<verse number="40">Dari dua orang yang dengar Yohanes pe bicara kong langsung iko pa Yesus, ada satu orang yang pe nama Andreas. Andreas ini Simon Petrus pe sudara.</verse>
				<verse number="41">Abis dari Yesus pe tampa tinggal, Andreas capat-capat pigi pa dia pe sudara Simon, kong dia bilang bagini pa dia, “Simon, torang so baku dapa deng Mesias, yang torang ada tunggu-tunggu itu, Dia itu Raja yang Tuhan Allah janji mo kase slamat pa manusia.”</verse>
				<verse number="42">Turus, Andreas antar dia pe sudara pigi pa Yesus. Waktu Yesus lia bae-bae pa Simon, Yesus bilang pa dia, “Ngana ini Simon, Yohanes pe ana laki-laki. Tapi mulai skarang, ngana pe nama Kefas.” (Kefas deng Petrus pe arti sama saja, batu).</verse>
				<verse number="43">Dia pe beso, Yesus ambe keputusan untuk pigi di daera Galilea. Dia baku dapa deng Filipus, kong bilang pa dia, “Filipus, mari iko pa Kita!”</verse>
				<verse number="44">Filipus pe asal dari kota Betsaida, satu asal deng Andreas deng Petrus.</verse>
				<verse number="45">Abis Yesus pangge pa Filipus untuk iko pa Dia, Filipus pigi cari baku dapa deng dia pe tamang Natanael kong bilang pa dia, “Natanael e, torang so baku dapa deng Dia yang Tuhan Allah so janji dulu mo datang! Dia yang nabi Musa tulis dulu di lima kitab Musa, deng nabi-nabi laeng jaga bilang lagi. Dia itu pe nama Yesus, Yusuf pe ana laki-laki dari kampong Nazaret.”</verse>
				<verse number="46">Kong Natanael jawab pa dia, “Apa? Nazaret? Tara mungkin orang bae macam deng yang Tuhan Allah janji itu mo datang dari kampong yang kacil bagitu!” Kong Filipus bale bilang pa dia, “Mari iko kong ngana lia sandiri suda!”</verse>
				<verse number="47">Turus dorang dua pigi pa Yesus. Pe lia Natanael datang pa Dia, Yesus bilang, “Coba ngoni lia, dia yang kamari ini butul-butul orang Israel, dia tara putar bale.”</verse>
				<verse number="48">Natanael bilang pa Yesus, “Bagimana kong Bapa kanal pa kita?” Yesus jawab, “Waktu Filipus bolong pangge pa ngana, Kita so kamuka dapa lia pa ngana di bawa pohong ara itu.”</verse>
				<verse number="49">Pe dengar itu, Natanael kage kong mangaku, “Guru, skarang kita percaya, Guru memang Anak Allah. Guru ini orang Israel pe Raja!”</verse>
				<verse number="50">Yesus bilang pa dia, “Natanael, ngana percaya pa Kita cuma gara-gara Kita bilang Kita so lia pa ngana di bawa pohong ara itu ka? Itu cuma sadiki. Nanti ngana mo lia hal-hal yang Kita biking yang lebe basar skali dari itu.”</verse>
				<verse number="51">Kong Yesus bilang lagi, “Inga bae-bae yang Kita mo bilang ini, nanti ngoni akan lia langit tabalá kong Tuhan Allah pe malaekat-malaekat turung nae pigi pa Kita Anak Manusia.”</verse>
			</chapter>
			<chapter number="2">
				<verse number="1">Dia pe lusa, ada pesta kawing di kampong Kana di daera Galilea. Yesus pe mama ada di pesta itu.</verse>
				<verse number="2">Yesus deng Dia pe murit-murit dapa undang maso di pesta kawing itu.</verse>
				<verse number="3">Waktu pesta masi bajalang, dorang pe minuman anggur abis. Turus Yesus pe mama bilang pa Yesus, “Dorang pe anggur so tara cukup.”</verse>
				<verse number="4">Kong Yesus bilang pa Dia pe mama, “Mama, jang bilang bagitu pa Kita. Bolong sampe dia pe waktu untuk Kita kase tunju Kita pe kuasa.”</verse>
				<verse number="5">Tapi Yesus pe mama suru pa orang-orang karja, “Ngoni biking apa saja yang Dia bilang pa ngoni.”</verse>
				<verse number="6">Di situ ada anam tampayang yang ada biking dari batu. Tampayang-tampayang itu kalu isi aer, satu tampayang dia pe banya kira-kira saratus liter. Tampayang-tampayang itu dong jaga taru untuk biking bersi tamu pe tangan iko agama Yahudi pe aturan, la jang jadi najis.</verse>
				<verse number="7">Yesus bilang pa orang-orang karja itu, “Isi suda tampayang-tampayang itu kase ponong deng aer.” Kong dorang isi sampe ponong.</verse>
				<verse number="8">Abis itu, Yesus bilang pa dorang, “Skarang falo suda sadiki aer itu di galas kong kase pa tuang pesta.” Kong dorang falo aer itu kong dong bawa pa tuang pesta.</verse>
				<verse number="9">Sampe di sana, tuang pesta rasa aer yang so jadi anggur itu tapi dia tara tau dari mana dong dapa anggur itu. Cuma orang-orang karja itu yang tau anggur itu dari mana. Turus tuang pesta itu pangge pa pengantin laki-laki,</verse>
				<verse number="10">kong bilang pa dia, “Biasa kalu orang biking pesta, dorang kase anggur yang paling bagus kamuka. Nanti kalu tamu so puas minum, baru kase kaluar anggur biasa. Tapi yang ngana biking ini laeng. Nanti so terahir baru ngana kase kaluar anggur yang paling bagus ini.”</verse>
				<verse number="11">Mujizat yang Yesus biking di Kana di daera Galilea, itu jadi Yesus pe mujizat yang pertama. Deng mujizat itu, Yesus so kase tunju Dia pe kuasa yang hebat sampe Dia pe murit-murit jadi percaya pa Dia.</verse>
				<verse number="12">Abis pesta kawing itu, Yesus pigi di kota Kapernaum sama-sama deng Dia pe mama, Dia pe sudara-sudara deng Dia pe murit-murit lagi. Dorang tinggal di sana babarapa hari.</verse>
				<verse number="13">Waktu itu, agama Yahudi pe hari raya Paska so dekat. Di hari raya itu, dorang inga waktu Tuhan Allah kase bebas pa dorang pe orang tua dulu-dulu yang dapa jaja dari bangsa Mesir. Kong Yesus pigi di Yerusalem.</verse>
				<verse number="14">Di Ruma Ibada Pusat pe kompleks, Yesus lia ada orang-orang yang bajual sapi, domba deng burung pombo untuk orang bili kong kase di imam la bakar jadi dong pe korban persembahan di Ruma Ibada Pusat itu. Di situ ada lagi orang yang dong pe karja tukar doi supaya orang asing yang datang bole biking dong pe persembahan pa Tuhan Allah deng bole babayar dong pe tanggung jawab.</verse>
				<verse number="15">Kong Yesus ambe tali panjang kong biking cambok, turus Dia pake la user pa samua orang di situ deng dorang pe sapi deng domba. Kong Dia kase tabale meja-meja dari orang-orang yang kase tukar doi sampe dong pe doi me tataambur.</verse>
				<verse number="16">Kong Dia bilang pa orang-orang yang jaga bajual burung pombo bagini, “Bawa kaluar samua ini dari sini. Jang ngoni biking Kita pe Bapa pe ruma jadi tampa bajual!”</verse>
				<verse number="17">Waktu Yesus pe murit-murit lia Yesus user orang di Ruma Ibada Pusat pe kompleks, dorang dapa inga di kitab Mazmur. Di kitab Mazmur itu Tuhan Allah bajanji, nanti ada Orang yang Dia utus akan bilang bagini, “Kita cinta Tuhan Allah pe Ruma. Kita pe cinta itu tabakar sama deng api di Kita pe hati.”</verse>
				<verse number="18">Pe lia Yesus user orang-orang di Ruma Ibada Pusat itu, pemimpin-pemimpin agama Yahudi datang kong bilang pa Yesus, “Kalu memang Bapa ada hak biking bagitu, coba Bapa biking mujizat satu la tong tau!”</verse>
				<verse number="19">Yesus jawab, “Kita tara kase mujizat, tapi ini yang Kita mo biking supaya ngoni tau kita ada hak: coba kase rubu Ruma Ibada Pusat ini. Dia pe tiga hari, Kita akan kase badiri ulang.”</verse>
				<verse number="20">Kong pemimpin-pemimpin agama Yahudi itu bilang lagi pa Yesus, “Apa? Orang ada kase badiri Ruma Ibada Pusat ini ampa pulu anam taong, kong Bapa bilang cuma dalam tiga hari mo kase badiri ini lagi?”</verse>
				<verse number="21">Tapi Yesus pe maksut deng bilang Ruma Ibada Pusat itu, bukang Ruma Ibada Pusat yang di Yerusalem itu, tapi Dia pe badan sandiri.</verse>
				<verse number="22">Jadi nanti, abis Dia mati deng hidup ulang, Dia pe murit-murit dapa inga yang Dia perna bilang ini, kong dorang lagi percaya Kitab Suci deng kata-kata yang Yesus so bilang.</verse>
				<verse number="23">Waktu Yesus masi di Yerusalem iko agama Yahudi pe hari raya Paska itu, ada banya orang yang percaya pa Dia, karna dorang lia mujizat-mujizat yang Dia biking.</verse>
				<verse number="24">Tapi Yesus sandiri tara percaya pa dorang, karna Dia tau samua manusia pe hati.</verse>
				<verse number="25">Kong tara perlu lagi orang kase tau pa Dia tentang manusia, karna Dia tau manusia pe dalam hati.</verse>
			</chapter>
			<chapter number="3">
				<verse number="1">Ada satu orang, dia pe nama Nikodemus. Dia itu satu pemimpin agama Yahudi dari aliran Farisi.</verse>
				<verse number="2">Satu kali bagini, dia datang pa Yesus malam-malam, kong bilang bagini, “Guru, torang tau, Guru ini yang Tuhan Allah utus untuk kase ajar pa torang. Barang, tara ada satu orang yang bisa biking mujizat-mujizat macam deng yang Guru biking, kalu Tuhan Allah tara sama-sama deng dia.”</verse>
				<verse number="3">Yesus bilang pa dia, “Inga bae-bae yang Kita mo bilang ini. Cuma orang yang lahir ulang, yang bisa jadi Tuhan Allah pe umat yang Dia Berkuasa sebagai Raja pa orang itu pe hidup.”</verse>
				<verse number="4">Turus Nikodemus bilang pa Dia, “Masa orang tua mo bale lahir ulang? Tara mungkin dia bole mo maso ulang pa dia pe mama pe dalam puru kong lahir ulang.”</verse>
				<verse number="5">Yesus bilang, “Inga bae-bae yang Kita mo bilang ini: tiap orang yang ingin jadi Tuhan Allah pe umat, dia musti lahir dari aer, deng lahir lagi dari Roh Kudus. Kalu tara bagitu, Tuhan Allah tara Berkuasa sebagai Raja pa dia pe hidup.</verse>
				<verse number="6">Barang, torang manusia lahir dari torang pe orang tua, tapi cuma Roh Kudus saja yang bisa ruba pa torang jadi Tuhan Allah pe ana.</verse>
				<verse number="7">Jadi, jang herang deng yang Kita ada bilang, ‘Ngoni musti lahir ulang’.</verse>
				<verse number="8">Barang, lahir ulang itu bole kase sama deng angin batiop. Angin batiop ka mana saja dia suka, kong torang dapa dengar dia pe babunyi, cuma torang tara tau angin itu dari mana dia datang deng ka mana dia pigi. Bagitu lagi deng orang yang lahir dari Roh Kudus. Torang tara tau bagimana Roh Kudus bakarja di orang itu pe hati.”</verse>
				<verse number="9">Kong Nikodemus tanya pa Yesus, “Bagimana kong bisa bagitu?”</verse>
				<verse number="10">Yesus jawab, “Ee, bapa ini torang orang Israel pe guru agama to? Masa bapa tara mangarti yang Kita baru bilang tadi?</verse>
				<verse number="11">Inga bae-bae yang Kita mo bilang ini, Kita deng orang yang iko pa Kita, kase tau tentang apa yang torang so lia deng yang torang tau butul, tapi ngoni tara mo percaya.</verse>
				<verse number="12">Kalu yang Kita so bilang tadi itu saja ngoni tara mau percaya, kong apalagi kalu Kita mo kase tau tentang samua yang jadi di sorga? Pasti ngoni lebe tara percaya lagi!</verse>
				<verse number="13">Tara ada satu orang yang so perna nae di sorga, kacuali Anak Manusia yang turung dari sorga kong kase tau pa ngoni tentang apa yang jadi di sorga.</verse>
				<verse number="14">Dulu, waktu torang orang Israel pe orang tua-tua dapa gigi dari ular di padang gurun, nabi Musa biking ular satu dari tembaga kong kase nae di kayu, supaya sapa yang dapa gigi dari ular, kong balia di ular tembaga itu, dia bole tetap hidup. Jadi bagitu lagi deng Anak Manusia yang dari sorga mo dapa angka di kayu salib,</verse>
				<verse number="15">supaya sapa saja yang percaya pa Anak Manusia bole mo dapa hidup deng Tuhan Allah slama-lamanya.</verse>
				<verse number="16">Memang Tuhan Allah paling sayang skali pa samua orang di dunia ini, sampe Dia kase Dia pe Anak yang cuma satu untuk tebus manusia pe dosa-dosa, supaya sapa saja yang percaya pa Dia pe Anak tara mo dapa hukuman tapisa deng Tuhan Allah, tapi mo dapa hidup deng Dia slama-lamanya.</verse>
				<verse number="17">Barang, Tuhan Allah utus pa Dia pe Anak datang di dunia ini bukang untuk hukum pa orang karna dorang pe dosa, tapi supaya kase slamat pa orang-orang di dunia ini.</verse>
				<verse number="18">Sapa saja yang percaya pa Anak Allah, orang itu tara mo dapa hukum. Tapi sapa saja yang tara percaya pa Anak Allah, Tuhan Allah so kase sadia dia pe hukuman, karna dia tara percaya pa Anak Allah yang cuma satu ini.</verse>
				<verse number="19">Tuhan Allah so sadia hukuman itu karna bagini: Anak Allah datang di dunia ini untuk kase tarang manusia pe hati, tapi manusia lebe suka galap daripada tarang, karna manusia pe kalakuang jahat.</verse>
				<verse number="20">Barang, sapa saja yang suka biking barang yang jahat, dia binci tarang kong tara mau datang di tarang itu, supaya dia pe kalakuang-kalakuang yang jahat itu tara dapa lia.</verse>
				<verse number="21">Tapi sapa saja yang biking barang yang butul, dia akan datang pa tarang itu, supaya orang bisa lia deng jelas Tuhan Allah yang bantu pa dia sampe dia pe kalakuang iko Tuhan Allah pe mau.”</verse>
				<verse number="22">Abis itu, Yesus deng Dia pe murit-murit pigi di daera Yudea. Dia tinggal sama-sama deng dorang di sana kong baptis orang di situ.</verse>
				<verse number="23">Waktu Yesus masi di daera Yudea itu, Yohanes me ada baptis orang tapi di kampong Ainon, dekat Salim, barang banya aer di situ. Banya orang datang di situ untuk dapa baptis.</verse>
				<verse number="24">Waktu itu Yohanes bolong dapa kase maso di dalam penjara.</verse>
				<verse number="25">Satu kali bagini, Yohanes pe murit babarapa orang baku malawang deng orang Yahudi yang laeng tentang cara agama Yahudi kase bersi dorang pe diri dari dosa.</verse>
				<verse number="26">Turus Yohanes pe murit-murit itu datang pa Yohanes kong balapor tentang Yesus, “Guru, guru masi inga to, pa Orang yang sama-sama deng guru di kali Yordan pe sabla? Guru perna kase tau tentang Dia. Coba lia pa Dia, Dia me ada baptis orang kong pe banya skali orang yang so datang pa Dia.”</verse>
				<verse number="27">Yohanes jawab pa dorang, “Biar suda, tara apa-apa. Manusia cuma mampo biking apa yang Tuhan Allah kase pa dorang.</verse>
				<verse number="28">Ngoni sandiri so dengar apa yang kita bilang tuhari. Kita kase tau, kita ini bukang Mesias, Raja yang Tuhan Allah janji mo kase slamat pa manusia, tapi kita datang kamuka dari Dia untuk buka jalang supaya orang tarima pa Dia.</verse>
				<verse number="29">Skarang Dia so ada, jadi kita sanang skali. Dia itu sama deng pengantin laki-laki, kong kita ini sama deng Dia pe tamang. Pengantin laki-laki itu yang penting, karna pengantin parampuang itu dia punya. Tapi pengantin laki-laki pe tamang tara penting, dia cuma badiri dekat pa dia kong badengar pa dia. Dia sanang skali dengar pengantin laki-laki pe suara. Bagitu lagi deng kita, kita sanang skali dengar lebe banya orang ada iko pa Dia.</verse>
				<verse number="30">Dia musti jadi lebe tamba penting dari kita, kong kita musti lebe hari lebe tamba tara penting.”</verse>
				<verse number="31">Yesus pe asal dari sorga, jadi Dia lebe hebat dari samua yang ada di dunia ini. Tapi manusia pe asal dari dunia, jadi dia cuma tau mo babicara tentang apa yang jadi di dunia ini. Yesus tara bagitu, karna Dia datang dari sorga, jadi Dia lebe dari samua.</verse>
				<verse number="32">Dia kase tau tentang apa yang Dia ada lia deng yang Dia ada dengar, tapi tara ada orang yang percaya deng apa yang Dia kase tau itu.</verse>
				<verse number="33">Tapi sapa yang percaya deng apa yang Dia kase tau itu, orang itu setuju, samua yang Tuhan Allah bilang itu butul.</verse>
				<verse number="34">Barang, Dia yang Tuhan Allah utus, Dia itu yang kase tau Tuhan Allah pe kata-kata, karna Tuhan Allah kase Dia pe Roh pa Dia tara abis-abis.</verse>
				<verse number="35">Bapa sayang pa Dia pe Anak, kong so kase samua-samua yang ada untuk Dia pe Anak kuasai.</verse>
				<verse number="36">Jadi, sapa yang percaya pa Dia pe Anak itu, dia mo dapa hidup deng Tuhan Allah slama-lamanya, kong sapa yang tara iko Anak itu pe mau, dia tara mo dapa hidup deng Tuhan Allah slama-lamanya, tapi Tuhan Allah pe hukuman ada pa dia slama-lamanya.</verse>
			</chapter>
			<chapter number="4">
				<verse number="1">Orang-orang Yahudi dari aliran Farisi dengar kabar, banya orang so iko pa Yesus, deng kata, Dia so baptis orang lebe banya dari Yohanes.</verse>
				<verse number="2">(Biar lagi dorang dengar kabar bagitu, tapi sebenarnya bukang Yesus yang kase baptis, tapi Dia pe murit-murit).</verse>
				<verse number="3">Waktu Yesus tau orang-orang dari aliran Farisi so dengar kabar itu, Dia kaluar dari daera Yudea kong babale pigi di daera Galilea.</verse>
				<verse number="4">Waktu Dia mo pigi di daera Galilea itu, Dia musti lewat di daera Samaria.</verse>
				<verse number="5">Dia bajalang sampe di kota satu di daera Samaria, yang pe nama kota Sikhar. Kota itu dekat deng tana yang dulu Yakub so kase pa dia pe ana Yusuf.</verse>
				<verse number="6">Di situ ada parigi satu yang orang sebut ‘parigi Yakub’. Yesus lala skali gara-gara Dia bajalang jao, jadi Dia dudu di parigi itu pe pinggir. Waktu itu, kira-kira jam dua blas siang,</verse>
				<verse number="7">kong Yesus pe murit-murit ada pigi di kota untuk bili makanang.</verse>
				<verse number="8">Kong tara lama, ada parampuang Samaria satu datang mo batimba aer di parigi itu. Turus Yesus bilang pa dia, “Minta aer ka, Kita mo minum.”</verse>
				<verse number="9">Parampuang Samaria itu bilang pa Yesus, “Bapa, Bapa ini orang Yahudi to? Masa Bapa minta aer minum dari kita, orang Samaria?” (Dia bilang bagitu, barang orang Yahudi tara biasa batamang deng orang Samaria, karna orang Yahudi anggap dorang itu najis).</verse>
				<verse number="10">Turus Yesus bilang pa dia, “Kalu ibu tau sapa sebenarnya yang minta minum pa ibu, deng pe bagus apa itu yang Tuhan Allah mo kase pa ibu, pasti ibu yang mo bale minta minum pa Kita kong Kita mo kase aer yang bisa biking manusia hidup.”</verse>
				<verse number="11">Turus parampuang itu bilang, “Bapa, parigi ini dolom skali, baru Bapa tarada timba. Dari mana Bapa mo dapa aer hidup itu kong?</verse>
				<verse number="12">Torang pe orang tua dulu-dulu Yakub yang kase parigi ini pa torang. Kong dia sandiri so minum dari parigi ini, bagitu lagi deng dia pe ana-ana deng dia pe binatang-binatang piara lagi. Masa Bapa ini lebe hebat dari torang pe bapa Yakub itu?”</verse>
				<verse number="13">Turus Yesus bilang pa dia, “Sapa saja yang minum aer dari parigi ini, pasti dia mo aus ulang.</verse>
				<verse number="14">Tapi sapa saja yang minum aer yang Kita mo kase, dia tara akan aus lagi untuk slama-lamanya. Lebe-lebe lagi aer yang Kita mo kase pa dia, nanti mo jadi sama deng mata aer di dia pe dalam diri yang tara mo berenti-berenti, sampe dia bole dapa hidup deng Tuhan Allah slama-lamanya.”</verse>
				<verse number="15">Parampuang itu bilang pa Yesus, “Kalu bagitu, Bapa kase aer itu pa kita dulu, supaya kita so tara akan aus lagi kong so tara usa bale ulang kamari mo batimba di parigi ini.”</verse>
				<verse number="16">Tapi Yesus bilang pa dia, “Pigi suda, pangge ngana pe laki la ngoni dua datang kamari.”</verse>
				<verse number="17">Kong parampuang itu jawab, “Kita tara ada laki.” Turus Yesus bilang pa dia, “Butul yang ibu bilang, ibu tarada laki,</verse>
				<verse number="18">barang ibu so kawing lima kali, kong laki-laki yang skarang ada deng ibu itu lagi, bukang ibu pe laki. Jadi yang ibu ada bilang, ‘Kita tarada laki’, itu memang butul.”</verse>
				<verse number="19">Parampuang itu bilang pa Dia, “Oo, kita jadi tau skarang, Bapa ini nabi yang jaga kase turus Tuhan Allah pe pasáng.</verse>
				<verse number="20">Kalu bagitu, kita mo tanya dulu. Torang orang Samaria pe orang tua dulu-dulu basambayang pa Tuhan Allah di gunung ini, tapi bikiapa kong ngoni orang Yahudi bilang, tampa orang basambayang itu musti di Yerusalem?”</verse>
				<verse number="21">Yesus bilang pa dia, “Ibu, percaya suda apa yang Kita bilang ini. Nanti ada dia pe waktu orang mo basambayang pa Tuhan Allah torang pe Bapa, bukang cuma di gunung ini, deng bukang lagi cuma di Yerusalem.</verse>
				<verse number="22">Memang ngoni orang Samaria, ngoni basambayang pa Tuhan Allah, tapi ngoni tara tau sapa Dia sebenarnya. Torang orang Yahudi basambayang pa Tuhan Allah, kong torang tau sapa Dia sebenarnya. Barang, Dia yang Tuhan Allah janji mo kase slamat pa manusia itu yang datang dari torang orang Yahudi pe turunan.</verse>
				<verse number="23">Nanti ada dia pe waktu, mala skarang ini suda dia pe waktu, orang yang basambayang yang butul pa Tuhan Allah, dorang mo basambayang iko Tuhan Allah pe Roh yang pimpin pa dorang, deng iko ajaran yang butul dari Tuhan Allah, karna Tuhan Allah cari orang-orang yang basambayang pa Dia macam bagitu.</verse>
				<verse number="24">Barang, Tuhan Allah itu tara sama deng manusia pe badan, tapi Dia Roh, jadi orang-orang yang basambayang pa Dia, dorang itu musti basambayang iko Roh Kudus yang pimpin pa dorang deng iko yang butul dari Tuhan Allah.”</verse>
				<verse number="25">Turus parampuang itu bilang pa Yesus, “Kita tau, Mesias yang orang bilang Kristus itu akan datang. Dia itu Raja yang Tuhan Allah janji mo kase slamat pa manusia. Kong kalu Dia datang, Dia mo kase tau samua hal pa torang.”</verse>
				<verse number="26">Yesus bilang pa dia, “Kita yang ada bicara deng ngana ini, Kita ini suda Dia.”</verse>
				<verse number="27">Waktu Yesus masi bicara itu, Yesus pe murit-murit bale dari kota kong dorang herang, barang dong lia Yesus ada bicara deng parampuang. Tapi tara ada satu dari dorang yang barani batanya pa parampuang itu, “Ibu ada perlu apa?” Atau batanya pa Yesus, “Bikiapa kong Guru bicara deng dia?”</verse>
				<verse number="28">Kong parampuang itu kase tinggal dia pe tampayang di situ, turus dia pigi maso di kota kong bilang pa orang-orang di situ,</verse>
				<verse number="29">“Mari suda, torang pigi lia Orang yang tau samua tentang kita. Kaapa Dia itu Mesias suda, Raja yang Tuhan Allah janji mo kase slamat pa manusia?”</verse>
				<verse number="30">Turus orang-orang di kota itu kaluar kong pigi pa Yesus.</verse>
				<verse number="31">Waktu parampuang itu ada pigi di kota, Yesus pe murit-murit bilang pa Yesus, “Guru, makang suda.”</verse>
				<verse number="32">Tapi Yesus jawab, “Pa Kita ada makanang yang ngoni tara tau.”</verse>
				<verse number="33">Kong Dia pe murit-murit baku tanya, “Sapa yang so datang bawa makanang pa Dia?”</verse>
				<verse number="34">Yesus bilang pa dorang, “Kita pe makanang itu, Kita biking apa yang Tuhan Allah mau. Tuhan Allah itu yang utus pa Kita deng Kita musti kase abis Kita pe karja yang Dia suru Kita biking.</verse>
				<verse number="35">Ngoni jaga bilang to, kalu so baambur bibit, tinggal ampa bulan lagi baru bapanen. Tapi Kita bilang pa ngoni, coba ngoni lia bae-bae ka sana kong lia itu orang-orang Samaria yang ada babadatang kamari. Dorang so siap mo percaya pa Kita. Jadi dorang itu bole sama deng tanaman yang so bakuning kong skarang suda so siap mo panen.</verse>
				<verse number="36">Orang-orang yang bapanen pasti so mulai tarima dorang pe gaji kong dorang kase kumpul hasil kobong itu. Dorang deng orang-orang yang baambur bibit akan sama-sama basimore, barang sama-sama dapa hasil kobong. Hasil kobong yang ada panen itu, itu bole kase sama deng orang-orang yang so percaya kong dapa hidup deng Tuhan Allah slama-lamanya.</verse>
				<verse number="37">Jadi butul suda yang ngoni jaga bilang bagini, ‘Ada yang pe karja baambur bibit, deng ada yang pe karja bapanen.’</verse>
				<verse number="38">Kita suru pa ngoni untuk bapanen di tampa yang ngoni tara perna baambur bibit. Orang-orang laeng so baambur bibit, kong ngoni yang datang pete dia pe hasil.”</verse>
				<verse number="39">Banya orang Samaria di kota itu yang jadi percaya pa Yesus karna parampuang itu kase tau pa dorang bagini, “Dia bilang pa kita samua yang kita so perna biking.”</verse>
				<verse number="40">Jadi, waktu orang-orang Samaria itu sampe pa Yesus, dorang minta pa Dia supaya Dia tinggal deng dorang. Kong Yesus tinggal deng dorang di situ selama dua hari.</verse>
				<verse number="41">Di situ, lebe banya orang lagi yang jadi percaya pa Yesus karna dorang dengar apa yang Dia ajar.</verse>
				<verse number="42">Dorang bilang pa parampuang itu, “Torang skarang percaya bukang cuma karna dengar apa yang ngana bilang, tapi karna torang sandiri so dengar dari Dia langsung kong torang so tau Dia itu memang butul-butul Orang yang mo kase slamat pa manusia dari dosa-dosa.”</verse>
				<verse number="43">Pe abis dua hari Yesus tinggal di kota Sikhar, Dia pulang di daera Galilea.</verse>
				<verse number="44">Yesus sandiri so perna kase tau, “Tara ada nabi yang dapa hargai di dia pe kampong sandiri, termasuk Kita.”</verse>
				<verse number="45">Tapi bagitu Yesus sampe di daera Galilea, orang-orang Galilea tarima pa Dia bae-bae. Barang, waktu dorang ada di kota Yerusalem untuk biking agama Yahudi pe hari raya, dong so lia samua yang Dia biking di Yerusalem.</verse>
				<verse number="46">Abis itu, Yesus bale lagi di Kana, di daera Galilea. Kana itu tampa yang Dia perna biking mujizat aer jadi anggur. Tara jao dari Kana, di kota Kapernaum, ada pegawai istana satu. Dia pe ana laki-laki ada saki.</verse>
				<verse number="47">Waktu pegawai itu dengar Yesus so datang dari daera Yudea kong so sampe di daera Galilea, dia pigi pa Yesus kong minta supaya Yesus datang di kota Kapernaum la kase sembu dia pe ana, karna dia pe ana itu amper mati.</verse>
				<verse number="48">Yesus bilang pa dia, “Kalu ngoni tara lia mujizat-mujizat deng tanda-tanda yang kase tunju Kita pe kuasa, ngoni tara mo percaya.”</verse>
				<verse number="49">Turus pegawai itu bilang pa Yesus, “Bapa, mari suda iko deng kita, jang sampe kita pe ana mati.”</verse>
				<verse number="50">Kong Yesus bilang pa dia, “Pigi suda, ngana pe ana so sembu.” Pegawai itu percaya deng apa yang Yesus bilang, kong dia pigi.</verse>
				<verse number="51">Waktu pegawai itu masi di tenga jalang, dia pe orang-orang karja dusu pa dia kong kase tau, dia pe ana so sembu.</verse>
				<verse number="52">Pe dengar itu, pegawai itu tanya pa dorang, jam barapa dia pe ana mulai sembu. Dorang jawab, “Kalamaring jam satu siang, dia so tara panas.”</verse>
				<verse number="53">Kong di situ, pegawai itu dapa inga, pas di jam bagitu Yesus sementara bilang pa dia, “Ngana pe ana so sembu.” Kong pegawai itu deng samua dia pe keluarga jadi percaya pa Yesus.</verse>
				<verse number="54">Yesus kase sembu ana itu, itu jadi Yesus pe mujizat yang kedua yang Dia biking di daera Galilea waktu Dia pulang dari daera Yudea.</verse>
			</chapter>
			<chapter number="5">
				<verse number="1">Abis itu, Yesus pigi di kota Yerusalem, barang agama Yahudi pe hari raya so dekat.</verse>
				<verse number="2">Di Yerusalem ada pintu gerbang yang orang kase nama ‘Pintu Domba’. Di dekat pintu gerbang itu ada kolam satu yang dalam bahasa Ibrani dong sebut ‘Bethesda’. Kolam itu pe teras ada lima.</verse>
				<verse number="3">Di teras-teras itu ada banya skali orang saki yang sementara babatidor: ada orang-orang buta, ada orang-orang tempang deng ada orang-orang lumpu. [Dorang samua tunggu-tunggu aer yang di kolam itu bagoyang,</verse>
				<verse number="4">barang ada dia pe waktu Tuhan Allah pe malaekat turung di kolam itu kong kase goyang aer itu. Turus sapa saja yang kamuka maso di kolam itu, dia pasti sembu, apa saja dia pe panyake.]</verse>
				<verse number="5">Di situ, ada satu orang yang lumpu so tiga pulu delapan taong.</verse>
				<verse number="6">Yesus lia orang itu ada babatidor di situ, deng Dia lagi tau, orang itu so lama saki bagitu. Jadi Yesus tanya pa orang itu, “Bapa suka mo sembu?”</verse>
				<verse number="7">Orang lumpu itu bilang, “Bapa, tarada orang yang bantu angka pa kita la kase turung di kolam waktu aer itu mulai bagoyang. Kong kalu kita coba turung sandiri di kolam itu, orang laeng so kamuka turung.”</verse>
				<verse number="8">Yesus bilang pa dia, “Bangun suda, angka bapa pe tikar kong bajalang suda.”</verse>
				<verse number="9">Waktu itu suda, orang itu langsung sembu. Dia angka dia pe tikar kong bajalang. Yesus kase sembu orang lumpu itu pas di hari Sabat, hari yang orang agama Yahudi tara bole bakarja.</verse>
				<verse number="10">Jadi, pemimpin-pemimpin agama Yahudi bilang pa orang yang baru sembu itu bagini, “Hari ini, hari Sabat to? Kalu iko torang pe agama pe aturan, bapa tara bole bakarja angka tikar.”</verse>
				<verse number="11">Tapi dia jawab pa dorang, “Orang yang kase sembu pa kita, Dia yang suru pa kita supaya angka kita pe tikar kong bajalang.”</verse>
				<verse number="12">Kong pemimpin-pemimpin agama Yahudi batanya pa orang itu, “Ee, sapa yang barani suru pa bapa angka bapa pe tikar kong bajalang?”</verse>
				<verse number="13">Tapi orang yang baru sembu itu tara tau sapa yang kase sembu pa dia, karna Yesus so maso di orang banya pe tenga-tenga.</verse>
				<verse number="14">Kong tara lama Yesus baku dapa lagi deng dia di Ruma Ibada Pusat pe kompleks kong bilang pa dia, “Inga e, bapa so sembu. Jang biking dosa lagi supaya jang ada yang lebe tara bae yang mo jadi pa bapa.”</verse>
				<verse number="15">Abis bicara deng Yesus, orang itu pi kase tau pa pemimpin-pemimpin agama Yahudi, Yesus itu suda yang so kase sembu pa dia.</verse>
				<verse number="16">Pe dengar itu, pemimpin-pemimpin agama Yahudi mulai berusaha biking susa pa Yesus, karna Dia so kase sembu orang pas di hari Sabat.</verse>
				<verse number="17">Tapi Yesus jawab pa dorang, “Kita pe Bapa saja bakarja turus sampe hari ini, jadi Kita lagi musti bakarja turus sama deng Dia.”</verse>
				<verse number="18">Yesus pe kata-kata itu biking pemimpin-pemimpin agama Yahudi lebe berusaha mo bunu pa Dia. Dorang mo bunu pa Dia bukang cuma karna Dia langgar aturan hari Sabat, tapi karna Dia bilang lagi, Tuhan Allah itu Dia pe Bapa sandiri. Itu pe arti, Dia so biking Dia pe diri sama deng Tuhan Allah.</verse>
				<verse number="19">Yesus tau dorang mara pa Dia karna Dia bilang, Tuhan Allah itu Dia pe Bapa, jadi Yesus kase turus Dia pe bicara pa dorang bagini, “Inga bae-bae yang Kita mo bilang ini. Kita Anak Allah, Kita tara ada kuasa mo biking apa-apa iko Kita pe mau sandiri. Kita cuma biking apa yang Bapa biking, karna apa saja yang Bapa biking, itu lagi yang Kita biking.</verse>
				<verse number="20">Barang, Bapa sayang pa Dia pe Anak kong Dia kase tunju pa Dia pe Anak samua yang Dia sementara biking. Deng nanti Dia akan kase tunju lagi hal yang lebe basar dari mujizat-mujizat yang Dia pe Anak so biking ini, supaya ngoni jadi herang skali.</verse>
				<verse number="21">Bapa itu yang kase hidup ulang pa orang-orang yang mati. Bagitu lagi deng Dia pe Anak mo kase hidup pa sapa saja yang Dia pe Anak mau. Hidup itu, hidup deng Tuhan Allah slama-lamanya.</verse>
				<verse number="22">Bapa tara adili orang, tapi Dia so serakan tugas pa Dia pe Anak untuk adili orang.</verse>
				<verse number="23">Bapa kase tugas itu pa Dia pe Anak supaya samua orang hormati pa Bapa pe Anak sama deng dorang hormati pa Bapa. Sapa saja yang tara hormati pa Dia pe Anak, dia lagi tara hormati pa Bapa yang utus pa Dia pe Anak itu.</verse>
				<verse number="24">Inga bae-bae yang Kita bilang ini. Sapa saja yang dengar apa yang Kita bilang deng percaya pa Tuhan Allah yang utus pa Kita, dia itu akan dapa hidup deng Tuhan Allah slama-lamanya. Dia so tara dapa hukuman tapisa deng Tuhan Allah tapi dia so talapas dari hukuman itu, kong so dapa hidup deng Tuhan Allah slama-lamanya.</verse>
				<verse number="25">Dengar bae-bae yang Kita mo bilang ini. Nanti ada dia pe waktu, mala skarang suda dia pe waktu, orang-orang mati mo dengar Anak Allah pe suara kong jadi percaya, sampe dorang itu akan hidup deng Tuhan Allah slama-lamanya.</verse>
				<verse number="26">Barang, sama deng Bapa ada kuasa untuk kase hidup orang, bagitu lagi Dia kase kuasa itu pa Dia pe Anak untuk kase hidup pa orang.</verse>
				<verse number="27">Bapa so kase kuasa pa Dia pe Anak untuk adili orang, karna Dia pe Anak itu Anak Manusia yang dari sorga suda.</verse>
				<verse number="28">Jang ngoni herang deng apa yang Kita bilang ini, karna nanti ada dia pe waktu, samua orang yang so mati di dalam kubur me akan dengar lagi Anak Manusia yang dari sorga pe suara,</verse>
				<verse number="29">kong orang-orang yang waktu dorang masi hidup jaga biking barang yang bae, dorang mo hidup ulang, kong mo dapa hidup deng Tuhan Allah slama-lamanya. Tapi orang-orang yang waktu dorang masi hidup jaga biking barang yang jahat, dorang lagi mo hidup ulang, kong mo dapa hukuman tapisa deng Tuhan Allah slama-lamanya.”</verse>
				<verse number="30">Yesus bilang lagi, “Kita tara bisa biking apa-apa iko Kita pe mau sandiri. Kita adili iko apa yang Kita dengar dari Kita pe Bapa. Kong Kita adili deng adil, karna Kita tara iko Kita pe mau sandiri, tapi iko Bapa yang utus pa Kita pe mau.</verse>
				<verse number="31">Kalu Kita sandiri kase tau, Kita ini yang Tuhan Allah utus di dunia ini, kong tara ada orang yang jadi saksi untuk bilang itu butul, pasti tara ada orang yang mo percaya deng apa yang Kita bilang itu.</verse>
				<verse number="32">Tapi Tuhan Allah sandiri yang jadi saksi bilang butul Kita ini yang Dia utus, kong Kita tau apa yang Dia kase tau tentang Kita itu butul, jadi orang bole percaya.</verse>
				<verse number="33">Ngoni perna suru orang tanya pa Yohanes Pembaptis tentang Kita, kong Yohanes itu so kase tau yang butul tentang Kita.</verse>
				<verse number="34">Kita tara perlu sapa-sapa untuk basaksi tentang Kita, tapi Kita cuma mo bilang pa ngoni apa yang Yohanes kase tau tentang Kita itu, supaya ngoni percaya pa Kita la Tuhan Allah bole mo kase slamat pa ngoni.</verse>
				<verse number="35">Apa yang Yohanes kase tau tentang Kita itu, itu bole mo kase sama deng lampu yang manyala kong bacahaya tarang. Kong cahaya itu biking sanang pa ngoni tapi cuma rabu-rabu saja.</verse>
				<verse number="36">Tapi ada bukti yang lebe basar dari apa yang Yohanes kase tau tentang Kita, yang kase tunju pa orang, Kita ini memang Tuhan Allah yang utus. Bukti itu, Kita pe ajaran deng mujizat yang Kita pe Bapa suru Kita biking kong Kita biking skarang. Kita pe ajaran deng mujizat itu kase tunju pa orang, Kita ini memang yang Tuhan Allah utus.</verse>
				<verse number="37">Kong lebe dari itu lagi, Kita pe Bapa yang utus pa Kita, Dia sandiri yang basaksi kase tau pa manusia sapa itu Kita sebenarnya. Tapi ngoni pemimpin-pemimpin agama Yahudi tara perna dengar Dia pe suara, deng ngoni tara perna lia pa Dia.</verse>
				<verse number="38">Ngoni me tara tarima yang Dia bilang di ngoni pe dalam hati, karna ngoni tara percaya pa Kita yang Dia utus.</verse>
				<verse number="39">Ngoni ini ada balajar bae-bae Kitab Suci, karna ngoni pikir, deng balajar bae-bae bagitu, ngoni mo dapa hidup deng Tuhan Allah slama-lamanya. Padahal di Kitab Suci itu suda ada kase tau tentang Kita mo datang.</verse>
				<verse number="40">Tapi biar bagitu, ngoni tara mau datang pa Kita untuk dapa hidup deng Tuhan Allah slama-lamanya.</verse>
				<verse number="41">Kita tara perlu manusia mo puji deng hormat pa Kita.</verse>
				<verse number="42">Tapi Kita tau tentang ngoni, di ngoni pe dalam hati, ngoni tara sayang pa Tuhan Allah.</verse>
				<verse number="43">Kita datang di dunia ini, karna Kita pe Bapa yang utus pa Kita, tapi ngoni tara tarima pa Kita. Padahal kalu orang laeng datang pa ngoni kong dong utus dong pe diri sandiri, ngoni akan tarima pa dia.</verse>
				<verse number="44">Ngoni suka dapa puji deng hormat dari orang, tapi ngoni tara biking Tuhan Allah pe mau supaya ngoni dapa puji dari Tuhan Allah yang cuma satu itu. Jadi, tara mungkin ngoni mo percaya pa Kita.</verse>
				<verse number="45">Jang ngoni pikir, nanti Kita yang mo kase sala pa ngoni di Kita pe Bapa pe muka. Tapi nabi Musa yang ngoni pe tampa baharap, dia itu suda yang mo kase sala pa ngoni.</verse>
				<verse number="46">Deng dia lagi ada tulis tentang Kita yang Tuhan Allah janji mo datang ini. Jadi kalu ngoni percaya aturan yang nabi Musa tulis itu, ngoni me musti percaya lagi pa Kita, barang nabi Musa me so tulis tentang Kita.</verse>
				<verse number="47">Tapi kalu ngoni tara percaya apa yang nabi Musa so tulis tentang Kita, tara mungkin ngoni bisa percaya apa yang Kita bilang.”</verse>
			</chapter>
			<chapter number="6">
				<verse number="1">Satu kali bagini, Yesus nae di parau kong pigi di talaga Galilea pe sabla. Talaga Galilea itu pe nama laeng, talaga Tiberias.</verse>
				<verse number="2">Banya skali orang yang iko-iko pa Yesus, karna dong so lia mujizat-mujizat yang Dia biking pa orang-orang saki.</verse>
				<verse number="3">Kong Yesus nae di gunung satu, turus Dia dudu deng Dia pe murit-murit di situ.</verse>
				<verse number="4">Waktu itu, agama Yahudi pe hari raya Paska so dekat, dorang mo inga waktu Tuhan Allah kase bebas pa dorang pe orang tua dulu-dulu yang dapa jaja dari bangsa Mesir.</verse>
				<verse number="5">Waktu Yesus angka muka, Dia lia banya skali orang babadatang pa Dia. Kong Dia bilang pa Filipus, “Di mana torang bole bili makanang, supaya dorang samua ini bole makang?”</verse>
				<verse number="6">Yesus bilang bagitu, cuma mo lia, Filipus itu butul percaya pa Dia ka tarada. Barang, sebenarnya Yesus sandiri so tau apa yang Dia akan biking.</verse>
				<verse number="7">Filipus jawab pa Dia, “Biar lagi torang karja deng bulan-bulan, tetap tara cukup mo bili makanang untuk dorang samua, biar lagi dong cuma makang sadiki saja.”</verse>
				<verse number="8">Kong di situ lagi ada Yesus pe murit satu, dia pe nama Andreas. Dia itu Simon Petrus pe sudara. Kong dia bilang pa Yesus bagini,</verse>
				<verse number="9">“Di sini ada ana laki-laki satu yang bawa roti lima deng ikang dua ekor. Tapi itu pasti tara mungkin cukup untuk orang banya bagini.”</verse>
				<verse number="10">Kong Yesus bilang, “Suru orang-orang itu dudu.” Di situ banya rumpu yang batumbu, kong orang banya itu dudu di rumpu itu. Dorang itu pe jumla kira-kira ada lima ribu orang laki-laki, tara tahitung parampuang deng ana-ana.</verse>
				<verse number="11">Kong Yesus ambe roti itu, Dia bilang tarimakasi pa Tuhan Allah, turus Dia kase bage-bage pa dorang yang dudu di situ. Bagitu lagi yang Yesus biking deng ikang-ikang. Kong dorang samua makang sampe puas.</verse>
				<verse number="12">Waktu dorang samua so kanyang, Yesus bilang pa Dia pe murit-murit, “Kumpul dulu makanang yang talebe itu, supaya tara ada yang tabuang.”</verse>
				<verse number="13">Jadi, dorang kumpul makanang yang talebe itu. Dari roti lima itu saja, orang banya makang tara abis-abis sampe ada dia pe sisa dua blas karanjang.</verse>
				<verse number="14">Waktu orang-orang lia mujizat yang Yesus biking itu, dorang bilang, “Dia ini suda, Nabi yang Tuhan Allah perna janji mo datang di dunia ini.”</verse>
				<verse number="15">Yesus tau dorang so mo datang la mo paksa pa Dia untuk jadi dong pe raja. Jadi, Dia pigi basandiri lagi di gunung.</verse>
				<verse number="16">Waktu so mo malam, Yesus pe murit-murit turung di talaga.</verse>
				<verse number="17">Dorang di situ sampe malam, tapi Yesus bolong datang-datang pa dorang. Karna itu, dorang nae di parau, turus menyebrang mo pigi di kota Kapernaum.</verse>
				<verse number="18">Kong tara lama, angin kancang, sampe talaga baomba basar.</verse>
				<verse number="19">Waktu dorang so bapanggayung kira-kira lima atau anam kilo, dong lia Yesus bajalang di atas aer badekat di parau. Tapi waktu dorang lia pa Dia, dong bolong tau Dia itu Yesus, kong dorang jadi tako skali.</verse>
				<verse number="20">Tapi Yesus bilang pa dorang, “Jang tako! Ini Kita!”</verse>
				<verse number="21">Pe dengar Yesus pe bicara itu, dorang sanang skali, kong kase nae Dia di parau. Tara sangka-sangka, parau itu so sampe di pinggir pante di dorang pe tampa tujuan.</verse>
				<verse number="22">Dia pe beso bagini, orang banya yang masi ada di talaga pe sabla, cari-cari pa Yesus. Dorang cari pa Dia karna dong tau kalamaring cuma ada satu parau di talaga pe pinggir kong Yesus pe murit-murit so nae di situ, tapi Yesus sandiri tara nae di parau itu.</verse>
				<verse number="23">Sementara itu, ada orang-orang laeng yang datang deng dorang pe parau-parau dari kota Tiberias. Dorang sampe di dekat tampa yang orang banya ada makang roti kalamaring, waktu Yesus abis bilang tarimakasi pa Tuhan Allah.</verse>
				<verse number="24">Jadi waktu orang banya yang cari pa Yesus lia Yesus deng Dia pe murit-murit tarada, dorang nae di parau-parau yang baru datang di situ kong dong pigi di kota Kapernaum untuk cari pa Yesus.</verse>
				<verse number="25">Waktu orang banya sampe di talaga pe sabla di kota Kapernaum kong baku dapa deng Yesus, dorang tanya pa Dia, “Guru, tempo apa Guru sampe di sini?”</verse>
				<verse number="26">Yesus jawab pa dorang, “Dengar bae-bae yang Kita mo bilang ini. Ngoni ini ada cari pa Kita, bukang karna ngoni lia mujizat-mujizat kong mangarti sapa Kita, tapi ngoni cari pa Kita karna Kita so kase makang pa ngoni sampe kanyang.</verse>
				<verse number="27">Jang ngoni cuma cari-cari makanang yang biasa torang jaga makang di dunia ini, karna makanang itu capat mo abis deng mo busu. Tapi ngoni musti berusaha karas supaya dapa makanang dari sorga yang tara akan busu, kong bole biking ngoni hidup deng Tuhan Allah slama-lamanya. Makanang itu yang Anak Manusia mo kase pa ngoni, barang Tuhan Allah so kase kuasa itu pa Anak Manusia.”</verse>
				<verse number="28">Kong dorang batanya pa Yesus, “Kalu bagitu, apa yang torang musti biking supaya torang bisa iko Tuhan Allah pe mau?”</verse>
				<verse number="29">Yesus jawab pa orang banya itu, “Dengar e! Yang Tuhan Allah mau ngoni biking itu, percaya pa Kita yang Dia utus.”</verse>
				<verse number="30">Pe dengar itu, dorang bilang pa Dia, “Kalu bagitu, coba Guru kase tunju mujizat satu pa torang supaya torang bole lia kong percaya Guru itu dari Tuhan Allah. Mujizat apa yang Guru mo biking?</verse>
				<verse number="31">Barang, torang pe orang tua Israel dulu-dulu makang makanang yang dong bilang manna waktu dorang lama di padang gurun. Itu sama deng yang ada tatulis dulu di Kitab Suci, ‘Dia kase makang pa dorang makanang dari sorga.’ ”</verse>
				<verse number="32">Turus Yesus bilang pa dorang, “Dengar bae-bae yang Kita mo bilang pa ngoni ini. Bukang nabi Musa yang kase makanang dari sorga pa torang pe orang tua dulu-dulu, tapi Kita pe Bapa yang kase. Kong skarang Kita pe Bapa lagi yang kase pa ngoni makanang yang butul dari sorga.</verse>
				<verse number="33">Barang, makanang yang butul itu makanang yang Tuhan Allah kase turung dari sorga kong biking manusia bole hidup deng Tuhan Allah slama-lamanya.”</verse>
				<verse number="34">Kong dorang bilang pa Dia, “Guru, kalu bagitu, kase makanang yang dari sorga itu pa torang turus-turus suda!”</verse>
				<verse number="35">Yesus bilang pa dorang, “Kita ini suda makanang yang biking orang bole mo dapa hidup deng Tuhan Allah slama-lamanya. Sapa saja yang datang pa Kita, dia itu tara akan lapar lagi, deng sapa saja yang percaya pa Kita, dia tara akan aus lagi.</verse>
				<verse number="36">Tapi sama deng Kita so bilang pa ngoni, biar lagi ngoni so lia pa Kita, ngoni tara percaya pa Kita.</verse>
				<verse number="37">Samua orang yang Kita pe Bapa kase percaya pa Kita, dorang itu mo datang pa Kita. Kong sapa saja yang datang pa Kita, Kita tara akan tolak pa dia.</verse>
				<verse number="38">Barang, Kita so turung dari sorga bukang untuk biking Kita pe mau, tapi mo biking Kita pe Bapa pe mau. Dia yang utus pa Kita.</verse>
				<verse number="39">Dia pe mau itu supaya samua orang yang Dia so kase pa Kita, tara akan mati slama-lamanya, tapi di hari kiamat, Kita mo kase hidup ulang pa dorang.</verse>
				<verse number="40">Barang, ini yang Kita pe Bapa mau: Dia mau supaya tiap orang yang lia pa Dia pe Anak kong percaya pa Anak itu, dorang itu mo dapa hidup deng Tuhan Allah slama-lamanya, deng nanti di hari kiamat, Kita mo kase hidup ulang pa dorang.”</verse>
				<verse number="41">Kong orang-orang agama Yahudi bafeto tentang Yesus, barang Dia bilang Dia itu suda makanang yang so turung dari sorga.</verse>
				<verse number="42">Dorang bilang, “Ee, Dia itu Yesus to? Yusuf pe ana laki-laki. Torang kanal Dia pe mama deng papa. Jadi bagimana bisa Dia bilang kata, Dia so turung dari sorga?”</verse>
				<verse number="43">Tapi Yesus babale bilang lagi pa dorang, “Jang ngoni bafeto bagitu.</verse>
				<verse number="44">Tara ada orang yang bole datang iko pa Kita, kalu Bapa yang utus pa Kita tara pimpin orang itu datang pa Kita. Kong Kita mo kase hidup ulang pa orang itu di hari kiamat.</verse>
				<verse number="45">Ada tatulis di nabi-nabi pe kitab bagini, ‘Tuhan Allah mo kase ajar pa dorang samua.’ Kong tiap orang yang so dengar deng tarima ajaran dari Kita pe Bapa, akan datang iko pa Kita.</verse>
				<verse number="46">Tapi itu bukang pe arti, ada orang yang so lia pa Bapa. Cuma Kita saja yang Dia so utus datang di dunia ini yang so lia pa Bapa.</verse>
				<verse number="47">Dengar bae-bae yang Kita bilang ini. Sapa saja yang percaya pa Kita, dia itu so dapa hidup deng Tuhan Allah slama-lamanya.</verse>
				<verse number="48">Kita ini suda makanang yang bole biking orang hidup.</verse>
				<verse number="49">Biar ngoni pe orang tua dulu-dulu makang makanang yang dong bilang manna di padang gurun, tapi dorang tetap mati.</verse>
				<verse number="50">Tapi sebenarnya, pa ngoni pe muka ini ada makanang yang turung dari sorga, kong sapa saja yang makang makanang itu, dia tara akan mati.</verse>
				<verse number="51">Kita ini suda makanang yang so turung dari sorga, yang bole kase hidup pa manusia. Sapa saja yang makang makanang ini, dia akan dapa hidup deng Tuhan Allah slama-lamanya. Kong makanang yang Kita mo kase itu, Kita pe badan suda, yang Kita mo kase pa samua orang di dunia ini supaya dorang bole hidup.”</verse>
				<verse number="52">Pe dengar itu, pemimpin-pemimpin agama Yahudi baku malawang kong bilang, “Ii, Dia so bicara apa lagi ini? Bagimana kong Dia bisa kase Dia pe badan untuk torang makang?”</verse>
				<verse number="53">Kong Yesus bilang pa dorang, “Dengar bae-bae yang Kita mo bilang ini. Kalu ngoni tara makang Kita Anak Manusia pe badan deng tara minum Kita pe dara, ngoni tara dapa hidup deng Tuhan Allah slama-lamanya.</verse>
				<verse number="54">Sapa saja yang makang Kita pe badan deng minum Kita pe dara, dia mo dapa hidup deng Tuhan Allah slama-lamanya, kong Kita mo kase hidup ulang pa dia di hari kiamat.</verse>
				<verse number="55">Barang, Kita pe badan itu makanang yang butul deng Kita pe dara itu minuman yang butul.</verse>
				<verse number="56">Sapa saja yang makang Kita pe badan deng minum Kita pe dara, dia hidup satu hati deng Kita kong Kita lagi hidup satu hati deng dia.</verse>
				<verse number="57">Kita pe Bapa yang utus pa Kita, Dia itu yang kase hidup pa samua yang hidup, deng Dia lagi yang kase hidup pa Kita. Jadi, sapa saja yang makang Kita pe badan, dia mo dapa hidup deng Tuhan Allah slama-lamanya karna dia percaya pa Kita.</verse>
				<verse number="58">Kita ini suda makanang yang so turung dari sorga. Kita ini tara sama deng manna yang torang pe orang tua dulu-dulu makang di padang gurun, barang, biar dorang makang, dorang tetap mati. Tapi sapa saja yang makang makanang yang dari sorga ini, dia akan hidup deng Tuhan Allah slama-lamanya.”</verse>
				<verse number="59">Yesus bilang samua ini di kota Kapernaum waktu Dia mangajar di ruma ibada agama Yahudi.</verse>
				<verse number="60">Waktu orang yang jaga iko pa Yesus dengar apa yang Yesus bilang itu, banya dari dorang baku bilang, “Ajaran itu talalu barát. Tara mungkin orang bisa tarima ajaran itu.”</verse>
				<verse number="61">Tapi Yesus tau orang-orang yang jaga iko pa Dia itu ada bafeto, jadi Dia bilang pa dorang, “Bikiapa? Ngoni tara sanang deng Kita pe ajaran ini?</verse>
				<verse number="62">Kalu ngoni tara sanang deng Kita pe ajaran ini, bagimana lagi kalu ngoni lia Anak Manusia taangka di sorga, bale pa Dia pe tampa yang dulu?</verse>
				<verse number="63">Manusia tara mungkin mo dapa hidup deng Tuhan Allah slama-lamanya pake dia pe usaha sandiri, cuma Roh Kudus yang bole biking manusia hidup deng Tuhan Allah slama-lamanya. Samua kata-kata yang Kita bilang pa ngoni, pe asal dari Roh Kudus, kong kata-kata itu lagi yang kase hidup deng Tuhan Allah slama-lamanya.</verse>
				<verse number="64">Tapi ada dari ngoni yang tara percaya.” (Yesus bilang bagitu, karna Dia tau dari dulu, sapa yang tara mo percaya deng sapa yang mo bahianat pa Dia).</verse>
				<verse number="65">Turus Yesus bilang, “Karna ada dari ngoni yang tara percaya, itu Kita pe maksut waktu Kita so bilang pa ngoni, tara ada orang biar cuma satu lagi yang bole mo datang iko pa Kita, kalu Bapa tara biking sampe dia bisa datang.”</verse>
				<verse number="66">Mulai dari waktu itu, banya dari orang-orang yang jaga iko pa Yesus, kase tinggal pa Dia, kong tara mau mo iko lagi pa Dia.</verse>
				<verse number="67">Karna itu, Yesus tanya pa Dia pe murit dua blas orang itu, “Ngoni lagi mo kase tinggal pa Kita?”</verse>
				<verse number="68">Tapi Simon Petrus bilang pa Dia, “Guru, torang mo pigi pa sapa lagi? Cuma Guru pe ajaran yang kase tau bagimana torang bole dapa hidup deng Tuhan Allah slama-lamanya.</verse>
				<verse number="69">Torang ini so percaya deng tau, Guru suda Yang Kudus yang Tuhan Allah utus.”</verse>
				<verse number="70">Yesus bilang pa dorang, “Kita sandiri yang so pili pa ngoni dua blas ini, tapi ada satu dari ngoni yang nanti mo iko pa Iblis, setang-setang pe raja, pe mau.”</verse>
				<verse number="71">Yang Yesus pe maksut itu, Yudas, Simon Iskariot pe ana. Yudas itu satu dari Yesus pe murit yang dua blas orang, tapi dia itu nanti yang mo bahianat pa Yesus.</verse>
			</chapter>
			<chapter number="7">
				<verse number="1">Abis bicara pa orang banya, Yesus pigi bajalang dari tampa satu ka tampa yang laeng di daera Galilea. Dia tara mau pigi di daera Yudea karna pemimpin-pemimpin agama Yahudi di sana ada cari pa Dia la mo bunu.</verse>
				<verse number="2">Waktu itu, agama Yahudi pe hari raya Pondok Daong so dekat.</verse>
				<verse number="3">Jadi, Yesus pe sudara-sudara baterek pa Dia, “Pigi suda kase tinggal tampa ini. Lebe bae Ngana pigi iko hari raya di daera Yudea, supaya orang banya yang jaga iko pa Ngana me bole lia mujizat-mujizat yang Ngana biking.</verse>
				<verse number="4">Barang, kalu orang mo jadi terkenal, dia tara kase sambunyi apa yang dia biking. Jadi biking suda mujizat-mujizat di orang banya pe muka la orang-orang di dunia lia yang Ngana biking itu.”</verse>
				<verse number="5">Yesus pe sudara-sudara bilang bagitu, karna dorang sandiri me tara percaya pa Dia.</verse>
				<verse number="6">Kong Yesus bilang pa dorang, “Bolong dia pe waktu Kita mo ka sana, tapi untuk ngoni, salalu saja ada waktu untuk ngoni pigi ka sana.</verse>
				<verse number="7">Barang, orang-orang yang tara percaya pa Kita, dorang itu tara binci pa ngoni, tapi dorang binci pa Kita, karna Kita kase tau dorang pe kalakuang jahat.</verse>
				<verse number="8">Ngoni pigi suda ka sana bahari raya di kota Yerusalem. Kita bolong ka sana, karna bolong dia pe waktu untuk Kita ka sana.”</verse>
				<verse number="9">Itu suda yang Yesus bilang pa Dia pe sudara-sudara, kong Dia tinggal babarapa hari lagi di daera Galilea.</verse>
				<verse number="10">Waktu Yesus pe sudara-sudara so pigi di kota Yerusalem untuk bahari raya di sana, Yesus lagi pigi ka sana, tapi Dia pigi dari balakang deng babadiam supaya orang tara tau.</verse>
				<verse number="11">Pe pas waktu hari raya di Yerusalem itu, pemimpin-pemimpin agama Yahudi cari-cari pa Yesus di acara itu, dorang babatanya, “Orang itu di mana e?”</verse>
				<verse number="12">Banya orang baku-baku bisi tentang Yesus. Ada yang bilang, “Dia itu orang bae-bae.” Ada lagi yang bilang, “Tarada, Dia itu yang jaga kase foya orang.”</verse>
				<verse number="13">Tapi tara ada satu orang yang barani bicara di orang banya pe muka tentang Dia, karna dorang tako pa pemimpin-pemimpin agama Yahudi itu.</verse>
				<verse number="14">Dorang biking hari raya itu, dia pe lama satu minggu, kong nanti so dua tiga hari, baru Yesus maso di Ruma Ibada Pusat pe kompleks kong mulai mangajar di situ.</verse>
				<verse number="15">Pemimpin-pemimpin agama Yahudi herang skali, kong dorang baku bilang, “Orang ini tau skali tentang aturan-aturan di lima kitab Musa, padahal Dia itu tara perna balajar sama deng torang.”</verse>
				<verse number="16">Yesus bilang pa dorang, “Yang Kita kase ajar ini, bukang Kita pe ajaran sandiri, tapi dari Tuhan Allah yang utus pa Kita.</verse>
				<verse number="17">Cuma orang yang mau biking Tuhan Allah pe mau yang bisa tau kalu Kita pe ajaran ini datang dari Tuhan Allah sandiri atau dari Kita pe pikiran sandiri.</verse>
				<verse number="18">Sapa saja yang mangajar pake dia pe pikiran sandiri, dia itu cuma mo cari puji deng hormat untuk dia pe diri sandiri. Tapi sapa saja yang mau supaya orang-orang puji deng hormat pa Tuhan Allah yang utus pa dia, dia itu pasti bicara yang butul deng tara bafoya.</verse>
				<verse number="19">Nabi Musa so kase aturan-aturan di lima kitab Musa la ngoni iko. Tapi tara ada satu orang dari ngoni yang butul iko aturan-aturan itu. Kalu memang ngoni iko aturan-aturan itu, bikiapa kong ngoni cari mo bunu pa Kita?”</verse>
				<verse number="20">Kong orang banya itu bilang pa Dia, “Ngana so kemasukan kaapa! Sapa yang cari mo bunu pa Ngana kong?”</verse>
				<verse number="21">Turus Yesus bilang pa dorang, “Kita kase sembu orang di hari Sabat baru satu kali. Itu saja ngoni so herang.</verse>
				<verse number="22">Padahal ngoni sandiri lagi bakarja di hari Sabat, waktu ngoni sunat orang iko apa yang nabi Musa suru. Sebenarnya, sunat itu bukang nabi Musa pe aturan, tapi aturan itu dari torang pe orang tua dulu-dulu Abraham, Ishak deng Yakub.</verse>
				<verse number="23">Jadi, kalu ngoni sunat orang di hari Sabat supaya nabi Musa pe aturan itu ngoni tara langgar, bikiapa kong ngoni mara pa Kita waktu Kita ada kase sembu satu orang pas di hari Sabat?</verse>
				<verse number="24">Jang ngoni nilai orang cuma dari apa yang ngoni lia, tapi ngoni musti nilai orang iko apa yang butul.”</verse>
				<verse number="25">Babarapa orang di kota Yerusalem dengar apa yang Yesus bilang, turus dorang bilang, “Dia ini kaapa Orang yang torang pe pemimpin-pemimpin cari-cari la mo bunu?</verse>
				<verse number="26">Coba lia, Dia bicara deng bebas di orang banya pe muka tapi tara ada satu orang yang barani togor pa Dia. Kaapa pemimpin-pemimpin so tau Dia itu butul-butul Mesias, Raja yang Tuhan Allah janji mo kase slamat pa manusia?</verse>
				<verse number="27">Tapi tara mungkin Orang ini Mesias, karna torang tau Dia ini pe asal dari mana. Kalu Raja yang Tuhan Allah so janji mo kase slamat pa manusia so datang, tara ada orang yang tau Dia itu pe asal dari mana.”</verse>
				<verse number="28">Waktu Yesus masi sementara mangajar di Ruma Ibada Pusat pe kompleks, Dia babilang deng suara kuat, “Memang ngoni kanal pa Kita deng ngoni tau Kita pe asal dari mana. Tapi Kita datang bukang karna Kita iko Kita pe mau sandiri. Kita datang karna Tuhan Allah yang utus pa Kita. Dia itu yang butul, kong ngoni tara kanal pa Dia.</verse>
				<verse number="29">Kita kanal pa Dia, barang Kita datang dari Dia, kong Dia itu yang utus pa Kita.”</verse>
				<verse number="30">Pe dengar itu, dorang berusaha tangka pa Yesus, tapi tara ada orang yang dapa tangka pa Dia, karna waktu itu bolong sampe dia pe waktu yang Tuhan Allah tentukan.</verse>
				<verse number="31">Tapi di antara orang banya itu, ada banya yang so jadi percaya pa Dia, kong dorang bilang, “Pasti ini Mesias suda, Raja yang Tuhan Allah janji mo kase slamat pa manusia. Barang, tara ada orang yang bisa biking mujizat lebe banya dari yang Dia ada biking.”</verse>
				<verse number="32">Orang-orang Yahudi dari aliran Farisi, dorang dengar orang banya baku-baku bisi tentang Yesus. Jadi, dorang deng imam-imam kapala suru pa penjaga-penjaga Ruma Ibada Pusat supaya tangka pa Yesus.</verse>
				<verse number="33">Waktu itu, Yesus bilang pa orang banya itu, “Kita pe waktu sama-sama deng ngoni tinggal sadiki saja. Abis itu, Kita mo bale ulang pa Dia yang so utus pa Kita.</verse>
				<verse number="34">Ngoni nanti mo cari pa Kita, tapi ngoni tara akan dapa pa Kita, karna ngoni tara dapa pigi di tampa yang Kita mo pigi itu.”</verse>
				<verse number="35">Pe dengar itu, pemimpin-pemimpin agama Yahudi itu baku bilang, “Dia mo pigi di mana kong, sampe torang so tara bisa baku dapa deng Dia? Jang sampe Dia mo pigi mangajar pa orang-orang Yahudi yang ada merantau di bangsa-bangsa yang bukang Yahudi di sana?</verse>
				<verse number="36">Deng apa Dia pe maksut waktu Dia bilang torang akan cari pa Dia, tapi torang tara akan dapa pa Dia? Turus Dia bilang lagi di tampa yang Dia mo pigi itu, torang tara bisa ka sana. Kira-kira Dia pe maksut apa e?”</verse>
				<verse number="37">Waktu so hari terahir di hari raya Pondok Daong itu, pas di acara puncak, Yesus badiri kong bilang deng suara kuat, “Sapa saja yang aus, mari dia datang pa Kita supaya Kita kase minum.</verse>
				<verse number="38">Sapa saja yang percaya pa Kita, dia itu nanti mo dapa apa yang so tatulis di Kitab Suci bagini, ‘Dari dalam dia pe hati akan ada sama deng mata aer yang mangalir yang biking dia bole hidup deng Tuhan Allah slama-lamanya.’ ”</verse>
				<verse number="39">Waktu Yesus bilang tentang aer itu, Dia pe maksut Tuhan Allah pe Roh yang orang percaya mo tarima. Barang, waktu Yesus masi ada di dunia, orang-orang bolong tarima Tuhan Allah pe Roh, karna Yesus bolong mati kong hidup ulang supaya orang lia Tuhan Allah pe hebat.</verse>
				<verse number="40">Waktu orang banya dengar Yesus pe kata-kata itu, ada babarapa dari dorang yang bilang bagini, “Dia ini suda, Nabi yang Tuhan Allah perna janji mo datang.”</verse>
				<verse number="41">Kong yang laeng bilang, “Dia ini Mesias suda, Raja yang Tuhan Allah janji mo kase slamat pa torang.” Tapi yang laeng bilang, “Bukang, Tuhan Allah dulu ada janji, Mesias itu akan datang dari daera Yudea, bukang dari daera Galilea.</verse>
				<verse number="42">Di Kitab Suci ada bilang, nanti Mesias mo datang dari raja Daud pe turunan, kong dari kota kacil Betlehem di daera Yudea, raja Daud pe asal.”</verse>
				<verse number="43">Kong orang-orang itu mulai baku malawang tentang Yesus.</verse>
				<verse number="44">Ada babarapa orang mo tangka pa Dia, tapi tara ada orang yang barani sontong pa Dia.</verse>
				<verse number="45">Penjaga-penjaga Ruma Ibada Pusat itu bale pa imam-imam kapala deng orang-orang dari aliran Farisi yang suru pa dorang, kong penjaga-penjaga itu dapa tanya, “Bikiapa kong ngoni tara bawa pa Yesus kamari?”</verse>
				<verse number="46">Penjaga-penjaga itu jawab, “Bolong perna ada orang yang bicara pe bagus macam deng Dia itu.”</verse>
				<verse number="47">Kong orang-orang dari aliran Farisi bale bilang pa dorang, “Ee, ngoni me so dapa kase foya dari Dia kaapa?</verse>
				<verse number="48">Coba ngoni pikir, ada ka tarada dari torang orang aliran Farisi, atau dari pemimpin-pemimpin agama Yahudi yang laeng yang jadi percaya pa Dia? Tara ada to?</verse>
				<verse number="49">Tapi torang pe orang-orang yang banya ini percaya pa Dia karna dorang tara tau aturan-aturan di lima kitab Musa. Dorang itu pasti dapa hukuman dari Tuhan Allah.”</verse>
				<verse number="50">Di antara orang-orang Yahudi dari aliran Farisi itu, ada Nikodemus. Dia itu yang dulu perna datang pa Yesus. Dia bilang pa dorang,</verse>
				<verse number="51">“Kalu mo hukum orang iko torang pe aturan-aturan di lima kitab Musa, torang musti dengar dulu apa yang orang itu bilang, deng cari tau apa yang dia so biking to? Abis itu, baru torang bole mo kase hukuman pa dia.”</verse>
				<verse number="52">Kong dorang bilang pa dia, “Bikiapa kong bapa bela pa Dia? Bapa ini bukang orang Galilea to? Coba bapa priksa bae-bae di Kitab Suci. Di situ bapa bole tau, tara perna ada nabi yang datang dari daera Galilea, biar cuma satu me, tarada.”</verse>
				<verse number="53">[Abis itu, dorang samua pulang pa dong pe ruma masing-masing.</verse>
			</chapter>
			<chapter number="8">
				<verse number="1">Yesus pigi di Bukit Zaitun.</verse>
				<verse number="2">Dia pe beso pagi-pagi skali, Yesus pigi ulang di Ruma Ibada Pusat pe kompleks. Banya orang datang pa Dia, turus Dia dudu kong mangajar pa dorang di situ.</verse>
				<verse number="3">Waktu Yesus sementara mangajar, pemimpin-pemimpin agama Yahudi datang pa Dia. Dorang itu guru-guru agama yang ahli lima kitab Musa deng orang dari aliran fanatik yang pe nama Farisi. Dorang bawa parampuang satu yang dong dapa riki ada baku tidor deng orang yang bukang dia pe laki.</verse>
				<verse number="4">Dorang kase badiri pa dia di orang banya pe tenga-tenga, kong dong bilang pa Yesus, “Guru, parampuang ini dapa tangka waktu dia ada baku tidor deng orang yang bukang dia pe laki.</verse>
				<verse number="5">Kalu iko aturan-aturan di lima kitab Musa, parampuang-parampuang yang macam bagini, musti dapa lempar deng batu sampe mati. Kalu menurut Guru bagimana?”</verse>
				<verse number="6">Dorang tanya bagitu untuk tes pa Yesus, supaya kalu Dia jawab sala, dorang ada alasan untuk kase sala pa Dia. Tapi Yesus cuma maruku kong batulis deng Dia pe jari di tana.</verse>
				<verse number="7">Waktu dorang tanya turus-turus pa Yesus, Dia badiri kong bilang pa dorang, “Sapa dari ngoni yang tara berdosa, dia suda yang kamuka lempar pa parampuang ini deng batu.”</verse>
				<verse number="8">Abis itu, Dia maruku ulang kong batulis di tana.</verse>
				<verse number="9">Waktu guru-guru agama Yahudi yang ahli lima kitab Musa deng orang-orang Yahudi dari aliran Farisi dengar Yesus bilang bagitu, dorang mulai pigi satu-satu dari situ, mulai dari yang paling tua. Kong dia pe ahir kabawa, tinggal Yesus sandiri deng parampuang itu yang masi ada di situ.</verse>
				<verse number="10">Turus Yesus badiri kong tanya pa parampuang itu, “Ibu, dong samua yang mo hukum pa ibu so di mana? Tara ada satu orang yang kase hukuman pa ibu?”</verse>
				<verse number="11">Parampuang itu jawab, “Tara ada, Bapa.” Kong Yesus bilang pa dia, “Kita me tara kase hukuman pa ibu. Pigi suda, kong mulai skarang jang biking dosa lagi e!”]</verse>
				<verse number="12">Yesus kase turus Dia pe bicara pa orang banya yang masi ada di situ bagini, “Kita ini tarang dunia yang kase tarang manusia pe hati. Sapa saja yang iko pa Kita, dia itu tara akan hidup dalam galap, tapi dia akan hidup di dalam tarang, yang biking dia dapa hidup deng Tuhan Allah slama-lamanya.”</verse>
				<verse number="13">Kong orang-orang Yahudi dari aliran Farisi bilang pa Yesus, “Yang Bapa bilang itu tara butul, karna Bapa ada basaksi tentang Bapa pe diri sandiri.”</verse>
				<verse number="14">Yesus bilang pa dorang, “Biar lagi Kita basaksi tentang Kita pe diri sandiri, tapi yang Kita kase tau itu butul, karna Kita tau dari mana Kita datang deng ka mana Kita pigi. Tapi ngoni, ngoni tara tau, dari mana Kita datang deng ka mana Kita pigi.</verse>
				<verse number="15">Ngoni jaga kase sala orang iko manusia pe pikiran, tapi Kita, biar cuma satu orang me Kita tara kase sala.</verse>
				<verse number="16">Tapi kalu Kita mo hukum orang, Kita hukum orang deng butul, karna Kita tara hukum sandiri, tapi Kita sama-sama deng Kita pe Bapa yang utus pa Kita.</verse>
				<verse number="17">Di ngoni pe aturan-aturan di lima kitab Musa ada tatulis bagini: kalu mo basaksi tentang satu hal, musti ada dua orang yang basaksi supaya tau itu butul.</verse>
				<verse number="18">Bagitu lagi, ada dua yang basaksi tentang Kita: Kita pe diri sandiri, deng Bapa yang so utus pa Kita.”</verse>
				<verse number="19">Kong dorang bilang pa Dia, “Di mana Guru pe Bapa kong?” Yesus jawab, “Ngoni tara kanal pa Kita, deng ngoni me tara kanal pa Kita pe Bapa. Kalu ngoni kanal pa Kita, pasti ngoni kanal lagi pa Kita pe Bapa.”</verse>
				<verse number="20">Kata-kata ini Yesus bilang waktu Dia sementara mangajar di Ruma Ibada Pusat pe kompleks, dekat tampa taru kotak persembahan. Tapi tara ada satu orang yang tangka pa Dia, karna bolong sampe dia pe waktu.</verse>
				<verse number="21">Jadi, Yesus bicara lagi waktu Dia sementara mangajar di Ruma Ibada Pusat pe kompleks bagini, “Kita mo pigi di tampa laeng, deng ngoni mo cari-cari pa Kita, tapi ngoni tara dapa pa Kita. Ngoni tara percaya pa Kita, jadi waktu ngoni mati, ngoni pe dosa-dosa tara dapa ampun. Kong di tampa yang Kita mo pigi itu, ngoni tara mungkin pigi di situ.”</verse>
				<verse number="22">Pe dengar itu, pemimpin-pemimpin agama Yahudi baku bilang, “Dia mo bunu diri kaapa? Barang Dia bilang, di tampa yang Dia mo pigi, torang tara mungkin pigi di situ.”</verse>
				<verse number="23">Kong Yesus bilang pa dorang, “Ngoni ini orang-orang yang pe asal dari dunia ini, tapi Kita pe asal dari sorga. Ngoni cuma tau orang-orang di dunia pe pikiran, tapi Kita lebe dari itu.</verse>
				<verse number="24">Jadi tadi Kita bilang pa ngoni, ngoni akan mati karna ngoni pe dosa-dosa tara dapa ampun. Barang, ngoni tara percaya ‘Kita ini’ Dia suda, sama deng yang Kita so perna bilang pa ngoni.”</verse>
				<verse number="25">Kong dorang bilang pa Dia, “Jadi, Bapa ini sapa?” Yesus jawab pa dorang, “Kita ini sama deng yang Kita so kase tau pa ngoni dari dulu.</verse>
				<verse number="26">Sebenarnya masi banya lagi yang musti Kita bilang deng kase sala pa ngoni. Tapi Kita cuma mo bilang pa ngoni apa yang Kita dengar dari Dia yang so utus pa Kita. Yang Dia bilang itu butul, kong itu suda yang Kita kase tau pa orang-orang di dunia.”</verse>
				<verse number="27">Orang-orang yang ada badengar pa Yesus tara mangarti, yang Yesus sementara bilang pa dorang itu tentang Dia pe Bapa di sorga.</verse>
				<verse number="28">Jadi, Yesus bilang pa dorang, “Nanti waktu ngoni so angka pa Anak Manusia yang dari sorga untuk dapa salib, baru ngoni sadar, Dia itu Kita ini suda yang Tuhan Allah janji. Kong ngoni lagi mo tau, Kita tara biking apa-apa iko Kita pe mau sandiri, tapi samua yang Kita bilang, itu dari Bapa sama deng yang Bapa ajar pa Kita.</verse>
				<verse number="29">Kong Dia yang so utus pa Kita, ada sama-sama deng Kita. Dia tara perna kase biar Kita sandiri, karna Kita salalu biking Dia pe hati sanang.”</verse>
				<verse number="30">Waktu dorang dengar Yesus bilang samua itu, banya orang jadi percaya pa Dia.</verse>
				<verse number="31">Turus, Yesus bilang pa orang-orang agama Yahudi yang so percaya pa Dia, “Kalu ngoni biking turus Kita pe ajaran, ngoni butul-butul Kita pe murit.</verse>
				<verse number="32">Deng ngoni akan tau yang butul dari Tuhan Allah, kong itu mo biking ngoni jadi bebas, tara sama deng orang karja yang taika deng dia pe tuang.”</verse>
				<verse number="33">Kong dorang bilang pa Dia, “Torang ini Abraham pe turunan, kong torang tara perna jadi orang karja yang taika deng dia pe tuang. Jadi bagimana kong Bapa bilang, torang ini mo bebas?”</verse>
				<verse number="34">Yesus bilang pa dorang, “Inga bae-bae yang Kita bilang ini. Tiap orang yang biking dosa, dia taika deng dosa, sama deng dosa itu biking dia jadi orang karja.</verse>
				<verse number="35">Ambe conto, orang yang jadi orang karja, dia tara tinggal tetap di dia pe tuang pe ruma deng dia pe tuang pe keluarga. Tapi kalu orang itu ana, dia akan tinggal sama-sama turus deng dia pe keluarga di dalam ruma itu.</verse>
				<verse number="36">Jadi kalu Anak Allah kase bebas pa ngoni dari dosa, ngoni butul-butul so bebas.</verse>
				<verse number="37">Kita tau, ngoni ini Abraham pe turunan, tapi biar bagitu ngoni berusaha mo bunu pa Kita, karna ngoni tara mau tarima Kita pe ajaran.</verse>
				<verse number="38">Yang Kita ajar pa ngoni itu, apa yang Kita lia dari Kita pe Bapa. Tapi ngoni, ngoni iko apa yang ngoni dengar dari ngoni pe papa.”</verse>
				<verse number="39">Dorang bilang pa Dia, “Torang pe papa itu Abraham.” Yesus bilang pa dorang, “Kalu ngoni ini butul Abraham pe turunan, tantu ngoni biking sama deng yang Abraham so biking.</verse>
				<verse number="40">Tapi apa yang ngoni biking tara sama deng Abraham, mala ngoni berusaha mo bunu pa Kita cuma karna Kita so bilang pa ngoni ajaran yang butul, yang Kita dengar dari Tuhan Allah. Apa yang ngoni biking itu tara iko sama deng yang Abraham so biking.</verse>
				<verse number="41">Tapi ngoni so biking iko ngoni pe papa yang laeng pe conto.” Dorang jawab, “Ee, torang ini bukang ana di luar nika. Torang pe Bapa cuma satu, Dia itu Tuhan Allah.”</verse>
				<verse number="42">Yesus bilang pa dorang, “Kalu Tuhan Allah itu ngoni pe Bapa, ngoni akan sayang pa Kita, barang Kita ini datang dari Tuhan Allah kong skarang Kita ada di sini. Kita datang bukang karna Kita pe mau sandiri, tapi karna Dia suda yang utus pa Kita.</verse>
				<verse number="43">Ngoni tara mangarti deng apa yang Kita so bilang, karna ngoni tara mau tarima Kita pe ajaran.</verse>
				<verse number="44">Ngoni pe papa itu Iblis, setang-setang pe raja, barang ngoni suka biking ngoni pe papa itu pe mau. Iblis itu, dari dulu sampe skarang ini, dia pangbunu orang. Dia tara tau biking yang butul, karna pa dia itu tara ada yang butul. Waktu dia bafoya, dia bilang itu memang dari dia pe sifat sandiri, karna dia itu pangbafoya, kong dia itu samua pangbafoya pe papa.</verse>
				<verse number="45">Tapi karna Kita ini jaga kase tau ajaran yang butul, ngoni tara percaya pa Kita.</verse>
				<verse number="46">Sapa dari ngoni yang bole kase bukti, bilang Kita biking dosa? Tara ada to? Kalu Kita bicara yang butul, bikiapa kong ngoni tara percaya pa Kita?</verse>
				<verse number="47">Sapa saja yang pe asal dari Tuhan Allah, dia dengar kong tarima Tuhan Allah pe ajaran. Tapi ngoni ini tara mau dengar Tuhan Allah pe ajaran, karna ngoni pe asal bukang dari Tuhan Allah.”</verse>
				<verse number="48">Pemimpin-pemimpin agama Yahudi langsung hina pa Yesus, “Ee Bapa, memang butul yang torang bilang, Bapa ini bukang orang Israel, tapi Bapa ini orang Samaria yang so kemasukan setang.”</verse>
				<verse number="49">Yesus jawab, “Kita ini tara kemasukan setang. Kita hormati pa Kita pe Bapa, tapi ngoni hina pa Kita.</verse>
				<verse number="50">Kita tara cari puji deng hormat untuk Kita pe diri sandiri. Ada Satu yang mau supaya Kita dapa puji deng hormat, deng Dia itu suda yang mo adili pa sapa yang sala deng sapa yang butul.</verse>
				<verse number="51">Inga bae-bae yang Kita bilang pa ngoni ini. Sapa saja yang iko Kita pe ajaran, dia tara akan mati sampe slama-lamanya.”</verse>
				<verse number="52">Pemimpin-pemimpin agama Yahudi itu bilang pa Dia, “Skarang so jelas, Bapa memang kemasukan setang. Abraham deng nabi-nabi laeng so mati samua, tapi Bapa bilang kata, sapa yang iko Bapa pe ajaran, orang itu tara akan mati sampe slama-lamanya.</verse>
				<verse number="53">Jang sampe Bapa bapikir Bapa lebe hebat dari torang pe orang tua dulu-dulu, Abraham. Memang dia so mati. Nabi-nabi laeng me so mati. Bapa ini sapa kong bicara macam bagitu?”</verse>
				<verse number="54">Yesus jawab, “Kalu Kita cari puji deng hormat, pujian itu tara ada dia pe guna. Tapi Kita pe Bapa yang puji deng hormat pa Kita. Kong Dia itu suda yang ngoni jaga bilang ngoni pe Tuhan Allah.</verse>
				<verse number="55">Tapi sebenarnya ngoni tara kanal pa Dia. Kita ini yang kanal pa Dia. Kalu Kita bilang Kita tara kanal pa Dia, Kita ini pangbafoya sama deng ngoni. Tapi yang sebenarnya, Kita kanal pa Dia, deng Kita jaga iko apa yang Dia bilang.</verse>
				<verse number="56">Ngoni pe orang tua dulu-dulu Abraham sanang skali waktu dia masi hidup, barang dia tau Tuhan Allah pe janji, nanti dia mo lia Kita datang. Kong skarang waktu Kita datang, Abraham so lia Kita so datang, jadi dia sanang skali.”</verse>
				<verse number="57">Pe dengar Yesus bilang bagitu, pemimpin-pemimpin agama Yahudi itu bilang pa Dia, “Bapa pe umur saja bolong lima pulu taong. Bagimana kong Bapa bilang Bapa so lia pa Abraham?”</verse>
				<verse number="58">Yesus jawab, “Dengar bae-bae yang Kita bilang pa ngoni ini. Waktu Abraham bolong lahir, Kita ini so kamuka ada.”</verse>
				<verse number="59">Pe dengar Yesus bilang bagitu, pemimpin-pemimpin agama Yahudi itu ambe batu mo lempar pa Dia, tapi tara sangka-sangka Yesus so pigi kaluar dari Ruma Ibada Pusat.</verse>
			</chapter>
			<chapter number="9">
				<verse number="1">Waktu Yesus sementara bajalang, Dia lia satu orang yang so buta dari lahir.</verse>
				<verse number="2">Turus, Yesus pe murit-murit batanya pa Yesus, “Guru, bikiapa kong orang ini lahir buta? Dia buta karna dia pe dosa sandiri atau gara-gara dia pe orang tua pe dosa?”</verse>
				<verse number="3">Yesus jawab, “Dia buta, bukang karna dia pe dosa deng bukang lagi gara-gara dia pe orang tua pe dosa, tapi supaya orang-orang dapa lia Tuhan Allah pe kuasa yang bakarja pa dia pe hidup.</verse>
				<verse number="4">Tuhan Allah yang utus pa Kita ada kase tugas yang torang musti biking. Torang musti biking tugas itu skarang, karna ada dia pe waktu nanti torang tara bisa biking tugas lagi. Itu bole kase sama deng kalu masi siang, orang masi bole bakarja, tapi kalu so malam, so tarada orang yang bisa bakarja lagi.</verse>
				<verse number="5">Jadi selama Kita masi ada di dalam dunia, Kita ini tarang dunia yang kase tarang manusia pe hati.”</verse>
				<verse number="6">Abis Yesus bilang bagitu, Dia buang luda di tana, kong kase campur Dia pe luda itu deng tana sadiki sampe tana itu jadi pece. Abis itu, Dia kase goso pece itu pa orang buta itu pe mata.</verse>
				<verse number="7">Kong Dia bilang pa orang buta itu, “Pigi suda, kong cuci ngana pe muka di kolam Siloam.” ( Siloam itu pe arti, ‘Yang dapa utus’.) Pe dengar itu, orang itu pigi cuci dia pe muka di situ. Kong waktu dia mo bale pa dia pe ruma, dia so bisa dapa lia.</verse>
				<verse number="8">Turus dia pe birman-birman deng orang-orang yang tau dulu dia itu tukang minta-minta, dorang baku bilang, “Dia itu ka, yang tuhari jaga dudu minta-minta?”</verse>
				<verse number="9">Ada yang laeng bilang, “Butul! Dia itu suda!” Kong ada lagi yang bilang, “Bukang dia. Itu orang laeng yang pe muka persis sama deng dia.” Tapi orang yang tuhari buta itu bilang, “Ini kita suda.”</verse>
				<verse number="10">Kong dorang tanya pa dia, “Bagimana sampe ngana pe mata skarang so bole dapa lia?”</verse>
				<verse number="11">Dia jawab, “Orang yang pe nama Yesus itu, Dia baluda di tana kong biking pece, abis itu Dia kase goso pece itu pa Kita pe mata. Turus, Dia suru kita pigi di kolam Siloam la kita cuci muka di situ. Kong kita pigi. Pe abis cuci muka, kita so bole dapa lia.”</verse>
				<verse number="12">Kong dorang bilang pa dia, “Kong di mana Dia skarang?” Orang itu jawab, “Kita tara tau.”</verse>
				<verse number="13">Kong dorang bawa orang yang tuhari buta itu pa orang-orang Yahudi dari aliran fanatik yang pe nama Farisi.</verse>
				<verse number="14">Waktu Yesus kase sembu pa orang buta itu, itu pas di hari Sabat, hari yang orang agama Yahudi tara bole bakarja.</verse>
				<verse number="15">Jadi, orang-orang dari aliran Farisi itu batanya ulang pa orang yang so sembu itu, bagimana sampe dia pe mata bole dapa lia. Turus dia jawab, “Ada Orang yang goso pece pa kita pe mata. Abis itu, kita cuci kita pe muka, kong kita so bole dapa lia.”</verse>
				<verse number="16">Kong ada dari dorang yang aliran Farisi itu bilang, “Orang yang kase sembu pa orang ini, tara mungkin Tuhan Allah yang utus, barang Dia tara iko aturan agama tentang hari Sabat.” Tapi yang laeng bilang, “Kalu Dia orang berdosa, tara mungkin dia bisa biking mujizat macam bagitu.” Kong dorang deng dorang baku malawang tara abis-abis.</verse>
				<verse number="17">Jadi dorang batanya ulang pa orang yang dulu buta itu, “Ngana ini yang Dia so kase sembu ngana pe mata to? Jadi menurut ngana, Dia itu sapa?” Dia jawab pa dorang, “Dia itu Nabi yang jaga kase turus Tuhan Allah pe pasáng pa orang-orang.”</verse>
				<verse number="18">Tapi dorang itu tetap tara percaya orang itu perna buta kong skarang so dapa lia. Jadi dorang pangge dia pe papa deng mama,</verse>
				<verse number="19">kong dong tanya, “Dia ini ngoni pe ana to? Ngoni bilang kata, dia lahir buta, tapi bagimana kong skarang dia so bisa dapa lia?”</verse>
				<verse number="20">Kong dia pe papa deng mama jawab, “Memang butul, dia ini torang pe ana. Dia so buta dari lahir.</verse>
				<verse number="21">Tapi bagimana sampe dia so dapa lia skarang, itu torang tara tau, deng sapa yang biking sampe dia bisa dapa lia, itu me torang tara tau. Coba bapa-bapa tanya sandiri suda pa dia. Dia itu so basar, jadi dia bisa jawab sandiri.”</verse>
				<verse number="22">Dia pe orang tua bilang bagitu, karna dorang tako pa pemimpin-pemimpin agama Yahudi. Barang, pemimpin-pemimpin agama Yahudi itu so baku ator, kalu ada orang yang mangaku Yesus itu Mesias, Raja yang Tuhan Allah janji mo kase slamat pa manusia, orang itu dapa larang maso di ruma ibada agama Yahudi.</verse>
				<verse number="23">Itu yang biking sampe dia pe orang tua bilang, “Dia itu so basar, tanya sandiri suda pa dia.”</verse>
				<verse number="24">Jadi dorang pangge ulang pa orang yang perna buta itu kong bilang pa dia, “Ee! Ngana musti basumpa pa Tuhan Allah pe muka, yang ngana mo bilang ini butul. Barang, torang tau Yesus itu orang berdosa.”</verse>
				<verse number="25">Orang yang dulu buta itu jawab, “Orang itu berdosa ka tarada, kita tara tau. Tapi yang kita tau, tempo hari kita buta, tapi skarang kita so bisa dapa lia.”</verse>
				<verse number="26">Kong dorang batanya lagi pa dia, “Apa yang Dia biking pa ngana kong? Bagimana sampe ngana pe mata bisa dapa lia?”</verse>
				<verse number="27">Orang itu jawab pa dorang, “Tadi to, kita so bilang, tapi ngoni tara mau percaya. Bikiapa kong ngoni mo dengar ulang? Kaapa ngoni lagi mau jadi Dia pe murit?”</verse>
				<verse number="28">Kong dorang hina pa dia bagini, “Ee, ngana itu yang jadi Orang itu pe murit, tapi torang ini nabi Musa pe murit-murit.</verse>
				<verse number="29">Torang tau, Tuhan Allah so bicara pa nabi Musa, tapi tentang Orang itu, torang tara tau Dia itu datang dari mana.”</verse>
				<verse number="30">Kong orang itu kase jawab pa dorang, “Paling ane suda ngoni ini. Masa ngoni tara tau dari mana Dia datang, padahal Dia so kase sembu kita pe mata sampe kita so bisa dapa lia.</verse>
				<verse number="31">Torang tau, Tuhan Allah tara dengar orang berdosa pe doa, tapi Dia cuma dengar pa sapa saja yang hormati pa Dia, deng yang hidup biking apa yang Dia mau.</verse>
				<verse number="32">Dari pertama Tuhan Allah biking dunia sampe skarang ini, bolong perna torang dengar ada orang yang kase sembu pa orang yang buta dari lahir sama deng kita ini.</verse>
				<verse number="33">Jadi kalu Orang yang kase sembu pa kita itu tara datang dari Tuhan Allah, Dia pasti tara bisa biking apa-apa!”</verse>
				<verse number="34">Kong dorang bilang pa dia, “Ee, ngana ini so berdosa memang dari ngana lahir, kong masa ngana mo ajar pa torang lagi?” Kong mulai waktu itu suda, dorang larang pa dia maso di ruma ibada agama Yahudi.</verse>
				<verse number="35">Yesus dapa dengar, orang yang dulu buta itu so dapa larang maso lagi di ruma ibada agama Yahudi. Kong Yesus pigi baku dapa deng orang itu, turus bilang pa dia, “Ngana percaya pa Anak Manusia yang dari sorga?”</verse>
				<verse number="36">Dia bale batanya, “Bapa, Dia itu sapa? Tolong bilang pa kita supaya kita bole percaya pa Dia.”</verse>
				<verse number="37">Yesus bilang pa orang itu, “Ngana bukang cuma ada lia pa Dia, tapi ngana me so bicara deng Dia skarang. Anak Manusia itu, Kita suda.”</verse>
				<verse number="38">Orang itu bilang pa Yesus, “Tuhan, kita percaya.” Turus dia berlutut semba pa Yesus.</verse>
				<verse number="39">Kong Yesus bilang, “Kita datang di dunia ini supaya kase tunju sapa yang butul deng sapa yang sala. Orang yang bolong kanal pa Tuhan Allah, Kita kase kanal Tuhan Allah pa dorang supaya dorang jadi sama deng orang buta yang bole dapa lia. Kong orang yang bilang kata, dong sandiri so kanal Tuhan Allah, dorang akan jadi sama deng orang buta.”</verse>
				<verse number="40">Pe dengar Yesus bilang bagitu, babarapa orang Yahudi dari aliran Farisi bilang pa Dia, “Jadi menurut Bapa, torang ini me buta lagi?”</verse>
				<verse number="41">Yesus jawab pa dorang, “Kalu ngoni buta, itu berarti ngoni tara tau apa yang butul, jadi waktu ngoni biking dosa, ngoni tara tau ngoni ada biking dosa. Tapi ngoni bilang kata, ngoni mangarti yang butul, kong ngoni tetap biking dosa, jadi Tuhan Allah bilang ngoni masi tetap ada dosa.”</verse>
			</chapter>
			<chapter number="10">
				<verse number="1">Yesus bicara pake umpama satu, “Inga bae-bae yang Kita bilang ini. Sapa yang maso di kandang domba kong tara iko pintu, tapi nae iko pagar, dia itu papancuri deng tukang rampok.</verse>
				<verse number="2">Tapi sapa yang maso di kandang iko pintu, dia itu suda domba pe tuang yang siang malam jaga dia pe domba bae-bae. Dia itu orang jaga bilang gembala.</verse>
				<verse number="3">Kalu gembala itu mo maso di kandang, orang yang jaga pintu kandang akan buka pintu pa dia. Turus, gembala itu pangge pa dia pe domba-domba, iko dong pe nama masing-masing, kong bawa pa dorang kaluar dari kandang itu. Domba-domba itu iko pa dorang pe gembala, barang dong kanal gembala itu pe suara.</verse>
				<verse number="4">Kalu dia pe domba samua so kaluar, dia bajalang di domba-domba itu pe muka kong dorang iko pa dia dari balakang, barang dong kanal dia pe suara.</verse>
				<verse number="5">Tapi kalu orang yang bukang dong pe tuang datang, dorang tara akan iko pa dia, mala dorang lari, barang dong tara kanal orang itu pe suara.”</verse>
				<verse number="6">Umpama itu yang Yesus bilang pa orang-orang Yahudi dari aliran Farisi itu, tapi dorang tara mangarti apa Yesus pe maksut bilang bagitu.</verse>
				<verse number="7">Jadi, Yesus bilang satu kali lagi, “Inga bae-bae yang Kita bilang ini. Kita ini suda yang bole kase sama deng pintu di kandang domba.</verse>
				<verse number="8">Samua orang yang so datang lebe kamuka dari Kita kong mangaku kata, dia itu gembala, dorang itu bole kase sama deng papancuri deng tukang rampok. Tapi Kita pe umat yang percaya pa Kita, tara dengar pa dorang, sama deng domba-domba yang tara badengar pa papancuri.</verse>
				<verse number="9">Kita ini pintu. Sapa yang iko pa Kita, dia itu akan slamat. Dia bole kase sama deng domba yang kaluar maso kandang la dapa makanang.</verse>
				<verse number="10">Papancuri datang cuma untuk pancuri, untuk bunu orang deng biking rusak orang pe hidup. Tapi Kita datang, supaya orang dapa hidup talebe-lebe dari Tuhan, kong deng hidup bagitu, dorang mo rasa sanang yang tara mo abis-abis itu.</verse>
				<verse number="11">Kita ini bole kase sama deng gembala yang bae yang jaga bae-bae dia pe domba. Gembala yang bae siap mati asal dia pe domba-domba bole slamat.</verse>
				<verse number="12">Tapi orang yang bukang domba pe gembala, dia dapa bayar untuk jaga domba-domba itu. Domba-domba itu bukang dia punya, jadi waktu dia lia anjing utang datang, dia lari kase tinggal domba-domba itu sampe anjing utang datang serang domba-domba itu, kong domba-domba laeng jadi tako kong lari takaruang.</verse>
				<verse number="13">Orang itu lari, barang dia karja cuma untuk dapa doi saja. Dia tara mau bapusing deng domba-domba itu.</verse>
				<verse number="14">Kita ini suda sama deng gembala yang bae yang jaga bae-bae Kita pe domba, deng Kita kanal Kita pe domba-domba, kong Kita pe domba-domba kanal lagi pa Kita.</verse>
				<verse number="15">Itu sama deng Bapa kanal pa Kita deng Kita lagi kanal pa Bapa. Kong Kita siap mati asal Kita pe domba-domba itu bole hidup.</verse>
				<verse number="16">Tapi pa Kita lagi ada domba-domba laeng, yang bukang dari kandang ini. Domba-domba itu musti Kita bawa lagi kong dorang mo dengar Kita pe suara. Dorang itu mo jadi satu kelompok deng Kita pe domba-domba yang ada di kandang ini, kong Kita jadi dorang samua pe gembala.</verse>
				<verse number="17">Kita pe Bapa sayang pa Kita, karna Kita siap mati supaya nanti Kita bole hidup ulang.</verse>
				<verse number="18">Tarada orang yang bole ambe Kita pe hidup dari Kita, tapi Kita mo kase Kita pe hidup, iko Kita pe mau sandiri. Kita ada kuasa mo kase Kita pe diri untuk mati, deng Kita lagi ada kuasa mo ambe itu ulang. Barang samua parenta itu Kita so tarima dari Kita pe Bapa.”</verse>
				<verse number="19">Pe dengar Yesus bilang bagitu, orang-orang agama Yahudi mulai baku malawang, dorang deng dorang. Banya dari dorang yang bilang,</verse>
				<verse number="20">“Bikiapa kong ngoni dengar pa Dia? Dia itu so kemasukan setang, deng so gila.”</verse>
				<verse number="21">Kong yang laeng babilang, “Itu bukang orang yang kemasukan setang pe kata-kata, karna kalu Dia kemasukan, bikiapa kong Dia bisa biking orang buta bisa dapa lia?”</verse>
				<verse number="22">So tara lama lagi orang-orang agama Yahudi mo biking dong pe hari raya untuk inga waktu dorang tabis Ruma Ibada Pusat di Yerusalem. Waktu itu musim dingin.</verse>
				<verse number="23">Kong Yesus babajalang di Ruma Ibada Pusat pe kompleks, di teras satu yang orang sebut Teras Salomo.</verse>
				<verse number="24">Turus, pemimpin-pemimpin agama Yahudi, dong bakumpul pa Yesus, turus bilang, “Guru, so lama skali torang tunggu Guru mo kase tau pa torang, Guru ini sapa sebenarnya. Kalu memang Guru ini Mesias, Raja yang Tuhan Allah janji mo kase slamat pa manusia, bilang suda turus tarang pa torang.”</verse>
				<verse number="25">Kong Yesus bilang, “Kita so kase tau pa ngoni, tapi ngoni tara percaya. Kong Kita so biking banya mujizat pake Kita pe Bapa pe kuasa, itu suda yang kase tau deng jelas Kita ini sapa.</verse>
				<verse number="26">Tapi ngoni tara percaya, karna ngoni bukang Kita pe umat, sama deng domba yang bukang dia pe gembala punya.</verse>
				<verse number="27">Barang, Kita pe umat dengar Kita pe suara kong Kita kanal pa dorang, turus dong iko pa Kita, sama deng domba iko dia pe gembala.</verse>
				<verse number="28">Kong Kita mo biking dorang hidup deng Tuhan Allah slama-lamanya deng dong pasti tara akan mati sampe slama-lamanya. Deng tarada satu orang yang bisa rampas pa dorang dari Kita pe tangan.</verse>
				<verse number="29">Kita pe Bapa yang kase dorang la jadi Kita punya, Dia pe kuasa lebe basar dari sapa saja. Tarada satu orang yang bisa rampas pa dorang dari Kita pe Bapa pe tangan.</verse>
				<verse number="30">Kita deng Kita pe Bapa itu satu.”</verse>
				<verse number="31">Pe dengar Yesus bilang bagitu, orang-orang Yahudi ambe batu lagi mo lempar kase mati pa Dia.</verse>
				<verse number="32">Tapi Yesus bilang pa dorang, “Ngoni so lia Kita biking banya hal yang bae yang Kita pe Bapa suru Kita biking. Kong, mana yang biking sampe ngoni mo lempar pa Kita deng batu?”</verse>
				<verse number="33">Kong dorang jawab, “Torang mo lempar pa Ngana bukang karna Ngana biking hal yang bae, tapi karna Ngana kase tara bae Tuhan Allah pe nama. Ngana ini manusia biasa saja, tapi Ngana biking diri sama deng Tuhan Allah.”</verse>
				<verse number="34">Turus, Yesus bilang pa dorang, “Di lima kitab Musa yang ngoni pegang kuat itu, so tatulis yang Tuhan Allah bilang dulu itu bagini, ‘Ngoni itu sama deng allah’.</verse>
				<verse number="35">Torang tau apa yang tatulis di lima kitab Musa tara bole kase batal, jadi kalu Tuhan Allah sandiri bilang ‘allah’ pa orang-orang yang so tarima Dia pe firman,</verse>
				<verse number="36">bikiapa kong ngoni bilang Kita so kase tara bae Tuhan Allah pe nama gara-gara Kita bilang Kita ini Anak Allah? Barang, Tuhan Allah sandiri yang so pili deng utus pa Kita untuk datang di dunia ini.</verse>
				<verse number="37">Kalu Kita tara biking yang Kita pe Bapa suru, ngoni bole tara percaya pa Kita.</verse>
				<verse number="38">Tapi Kita ini jaga biking yang Kita pe Bapa suru. Jadi, biar ngoni tara mau percaya pa Kita, tapi paling tarada ngoni musti percaya mujizat-mujizat yang Kita so biking. Deng bagitu, ngoni akan jadi tau deng mangarti, Kita pe Bapa deng Kita itu satu.”</verse>
				<verse number="39">Abis Yesus bilang bagitu, dorang coba lagi tangka pa Yesus, tapi dong tara dapa tangka pa Dia.</verse>
				<verse number="40">Kong Yesus pigi lagi di kali Yordan pe sabla, di tampa yang dulu Yohanes jaga baptis orang, kong Dia tinggal di situ.</verse>
				<verse number="41">Banya orang yang datang pa Yesus, kong dorang baku bilang, “Yohanes memang tara perna biking mujizat, tapi samua yang Yohanes bilang tentang Orang ini, itu butul.”</verse>
				<verse number="42">Kong banya orang yang ada di situ jadi percaya pa Yesus.</verse>
			</chapter>
			<chapter number="11">
				<verse number="1">Ada laki-laki satu yang saki barát. Dia pe nama Lazarus. Dia tinggal di kampong Betania, sama-sama deng dia pe kaka parampuang dua. Dorang dua pe nama, Maria deng Marta.</verse>
				<verse number="2">Maria itu yang siram minya wangi pa Tuhan Yesus pe kaki kong goso pake dia pe rambu.</verse>
				<verse number="3">Kong karna Lazarus saki barát, Lazarus pe sudara parampuang dua itu suru orang pigi kase kabar pa Yesus, bilang, “Tuhan, Tuhan pe tamang yang Tuhan sayang itu, ada saki barát.”</verse>
				<verse number="4">Waktu Yesus dengar kabar itu, Dia bilang, “Lazarus pe panyake itu tara akan biking dia mati. Tapi dia saki bagitu supaya nanti orang bole lia Tuhan Allah pe kuasa yang hebat. Kong deng dia pe saki itu, orang mo puji deng hormat pa Anak Allah.”</verse>
				<verse number="5">Yesus memang sayang pa Marta, Maria deng Lazarus.</verse>
				<verse number="6">Tapi waktu Yesus dengar Lazarus saki, Dia sangaja balama di tampa yang Dia ada tinggal itu selama dua hari.</verse>
				<verse number="7">Pe lewat dua hari itu, baru Dia bilang pa Dia pe murit-murit, “Mari suda torang bale ulang di daera Yudea.”</verse>
				<verse number="8">Tapi dorang bilang pa Dia, “Guru, bolong lama ini orang-orang Yahudi di sana mo lempar pa Guru deng batu la mo kase mati to? Kong bikiapa skarang Guru masi mo bale lagi ka sana?”</verse>
				<verse number="9">Turus, Yesus jawab pa dorang pake umpama satu bagini, “Jang ngoni tako. Kalu siang itu ada dua blas jam to? Jadi sapa yang bajalang siang-siang, dia pe kaki tara akan tagate, barang dia lia yang kase tarang dunia ini.</verse>
				<verse number="10">Tapi kalu orang bajalang malam-malam, dia pe kaki pasti tagate, barang pa dia tara ada tarang.”</verse>
				<verse number="11">Abis Yesus bilang bagitu, Dia kase turus Dia pe bicara pa dorang, “Torang pe tamang Lazarus itu so tidor, tapi Kita mo ka sana kase bangun pa dia.”</verse>
				<verse number="12">Kong Yesus pe murit-murit bilang pa Dia, “Tuhan, kalu memang Lazarus ada tidor, dia pasti mo sembu.”</verse>
				<verse number="13">Padahal, waktu Yesus bilang Lazarus tidor itu, sebenarnya Yesus pe maksut Lazarus itu so mati. Tapi murit-murit kira kata, Lazarus ada tidor biasa saja.</verse>
				<verse number="14">Jadi, Yesus bilang pa dorang deng turus tarang bagini, “Sebenarnya Lazarus so mati.</verse>
				<verse number="15">Tapi Kita sanang Kita tara ada di situ waktu dia mati, karna itu ada dia pe untung untuk ngoni. Barang, apa yang mo jadi nanti, akan biking ngoni lebe percaya pa Kita. Mari suda torang pigi pa Lazarus skarang.”</verse>
				<verse number="16">Kong ada murit satu yang pe nama Tomas, yang orang jaga pangge ‘Kambar’ itu. Dia bilang pa murit-murit yang laeng, “Mari suda torang pigi deng Guru di daera Yudea, supaya torang mati sama-sama deng Dia.”</verse>
				<verse number="17">Waktu Yesus deng Dia pe murit-murit so dekat kampong Betania, Yesus dapa tau, Lazarus pe mayat so ampa hari dapa kubur.</verse>
				<verse number="18">Kampong Betania itu tara jao dari kota Yerusalem, dia pe jao kira-kira tiga kilo.</verse>
				<verse number="19">Jadi banya orang agama Yahudi dari Yerusalem so datang pa Marta deng Maria untuk hibur pa dorang, barang dong dua pe sudara Lazarus so mati.</verse>
				<verse number="20">Waktu Marta dapa dengar Yesus ada datang, dia kaluar pigi baku dapa deng Yesus, tapi Maria tetap tinggal di dalam ruma.</verse>
				<verse number="21">Bagitu baku dapa deng Yesus, Marta bilang pa Dia, “Tuhan, kalu Tuhan ada di sini, pasti kita pe sudara tara mati.</verse>
				<verse number="22">Tapi skarang me kita tau, apa saja yang Tuhan minta pa Tuhan Allah, Dia pasti kase.”</verse>
				<verse number="23">Yesus bilang pa Marta, “Ngana pe ade akan hidup ulang.”</verse>
				<verse number="24">Turus Marta bilang pa Yesus, “Kita tau, Lazarus mo hidup ulang, tapi nanti di hari kiamat, waktu samua orang yang mati akan hidup ulang.”</verse>
				<verse number="25">Tapi Yesus bilang lagi pa Marta, “Kita ini yang kase hidup ulang pa orang yang so mati, deng yang bole kase orang hidup deng Tuhan Allah slama-lamanya. Jadi, sapa yang percaya pa Kita, biar lagi dia so mati, nanti dia mo hidup ulang.</verse>
				<verse number="26">Kong tiap orang yang hidup deng yang percaya pa Kita, dia itu tara akan mati slama-lamanya.” Turus Yesus tanya pa Marta, “Marta, ngana percaya yang Kita bilang ini?”</verse>
				<verse number="27">Marta jawab pa Yesus, “Iyo Tuhan. Kita percaya Tuhan itu Anak Allah yang akan datang di dunia ini, deng Tuhan itu lagi Mesias, Raja yang Tuhan Allah janji mo kase slamat pa manusia.”</verse>
				<verse number="28">Abis Marta bilang bagitu pa Yesus, dia bale di dia pe ruma kong pangge pa dia pe sudara Maria, turus babisi pa Maria, “Guru so datang, kong Dia pangge pa ngana.”</verse>
				<verse number="29">Pe dengar itu, Maria langsung badiri kong pigi baku dapa deng Yesus.</verse>
				<verse number="30">Tapi waktu itu, Yesus bolong maso di kampong. Dia masi ada di tampa yang Dia ada baku dapa deng Marta tadi.</verse>
				<verse number="31">Kong di ruma itu, ada banya orang agama Yahudi yang so datang untuk hibur pa Maria. Waktu dorang lia Maria badiri kong pigi kaluar, dong iko pa dia, barang dong kira dia mo pigi di kubur la manangis di sana.</verse>
				<verse number="32">Pe sampe di tampa Yesus ada, Maria lia pa Yesus, dia langsung berlutut pa Yesus kong bilang bagini, “Tuhan, kalu tuhari Tuhan ada di sini, pasti kita pe ade tara mati.”</verse>
				<verse number="33">Waktu Yesus lia Maria manangis sedi skali, deng orang-orang agama Yahudi yang datang sama-sama deng Maria, dorang lagi manangis, Yesus pe hati jadi susa skali. Kong deng sedi skali Dia bilang,</verse>
				<verse number="34">“Ngoni kubur di mana pa dia?” Dorang bilang pa Yesus, “Mari Tuhan, torang pigi lia.”</verse>
				<verse number="35">Kong Yesus manangis.</verse>
				<verse number="36">Babarapa orang Yahudi yang ada di situ bilang, “Coba lia, Dia paling sayang pa Lazarus.”</verse>
				<verse number="37">Tapi ada yang laeng bilang, “Dia bisa kase sembu orang buta. Masa Dia tara mampo kase sembu pa Lazarus supaya jang dia mati!”</verse>
				<verse number="38">Waktu Yesus pigi di Lazarus pe kubur itu, Dia pe hati jadi sedi skali. Tampa yang dong kubur pa Lazarus itu ada di goa, kong kubur itu pe pintu dong tutu deng batu basar satu.</verse>
				<verse number="39">Sampe di sana, Yesus bilang, “Sorong batu itu.” Tapi Marta, Lazarus pe sudara itu bilang, “Tuhan, so ampa hari ini dia mati, pasti dia so bobou skali.”</verse>
				<verse number="40">Yesus bilang, “Kita so bilang pa ngana tadi to? Kalu ngana percaya pa Kita, ngana akan lia Tuhan Allah pe kuasa yang hebat.”</verse>
				<verse number="41">Jadi dorang sorong batu itu. Turus Yesus mangada ka atas kong bilang, “Bapa, Kita bilang tarimakasi banya pa Bapa karna Bapa so dengar pa Kita.</verse>
				<verse number="42">Kita tau, Bapa salalu dengar pa Kita, tapi karna banya orang di sini, jadi Kita bilang deng suara kuat, supaya dorang percaya Bapa yang so utus pa Kita.”</verse>
				<verse number="43">Abis Yesus bilang bagitu, Dia pangge pa Lazarus kuat-kuat, “Lazarus, kaluar kamari!”</verse>
				<verse number="44">Kong Lazarus yang so mati itu kaluar. Dia pe tangan deng kaki masi talingkar deng kaeng puti yang dong biasa pake untuk bungkus orang mati, kong dia pe muka ada tatutu deng kaeng lagi. Turus Yesus bilang pa dorang, “Buka suda kaeng-kaeng itu supaya dia bole bajalang.”</verse>
				<verse number="45">Waktu orang-orang agama Yahudi yang datang hibur pa Maria lia apa yang Yesus biking itu, banya dari dorang yang jadi percaya pa Yesus.</verse>
				<verse number="46">Tapi ada dari dorang yang pigi balapor pa orang-orang Yahudi dari aliran Farisi, kase carita tentang apa yang Yesus so biking itu.</verse>
				<verse number="47">Pe dengar itu, orang-orang dari aliran Farisi deng imam-imam kapala, dorang pangge pa pemimpin-pemimpin agama Yahudi pe kumpulan yang paling tinggi yang jaga adili orang. Kumpulan itu pe nama Mahkama Agama. Kong dorang bilang, “Apa yang torang musti biking deng Orang ini? Barang Dia so biking banya mujizat.</verse>
				<verse number="48">Kalu torang kase biar pa Dia, samua orang Yahudi akan jadi percaya pa Dia, kong dorang mo biking Dia jadi dong pe raja. Dia pe ahir kabawa, pemerinta Roma yang jaja pa torang bangsa Yahudi akan suru dorang pe tentara-tentara datang la kase ancor torang pe Ruma Ibada Pusat deng tong pe bangsa lagi.”</verse>
				<verse number="49">Tapi ada satu orang dari dorang agama Yahudi pe pemimpin yang pe nama Kayafas. Dia yang jadi imam basar taong itu. Kayafas bilang pa dorang, “Ngoni ini tara tau apa-apa.</verse>
				<verse number="50">Ngoni tara sadar, supaya torang samua orang bangsa Yahudi tara mati, lebe bae satu orang saja yang mati untuk torang samua.”</verse>
				<verse number="51">Kayafas bilang bagitu, itu bukang dari dia pe pikiran sandiri. Tapi karna Kayafas yang jadi imam basar di taong itu, Tuhan Allah biking dia kase tau Tuhan Allah pe pasáng itu, yang pe arti, Yesus mati untuk orang bangsa Yahudi.</verse>
				<verse number="52">Kong bukang cuma untuk bangsa Yahudi saja, tapi Dia mati untuk samua orang yang mo jadi Tuhan Allah pe umat, supaya dorang di samua bangsa yang tapisa-pisa bole jadi satu.</verse>
				<verse number="53">Mulai hari itu suda, pemimpin-pemimpin agama Yahudi baku ator la mo bunu pa Yesus.</verse>
				<verse number="54">Jadi, Yesus tara tinggal lagi di orang Yahudi pe daera supaya orang tara dapa lia lagi pa Dia. Dari situ, Dia bajalang pigi di kota satu yang pe nama Efraim. Kota itu dekat deng padang gurun. Di situ, Dia tinggal sama-sama deng Dia pe murit-murit.</verse>
				<verse number="55">Waktu itu, orang agama Yahudi pe hari raya Paska so dekat. Hari raya itu dong inga waktu Tuhan Allah kase bebas pa dorang pe orang tua dulu-dulu yang dapa jaja dari bangsa Mesir. Jadi sebelum hari raya itu, banya orang agama Yahudi dari daera-daera yang laeng datang di Yerusalem untuk ‘biking bersi diri’ iko dorang pe aturan agama.</verse>
				<verse number="56">Waktu dorang bakumpul di Ruma Ibada Pusat pe kompleks, dorang cari-cari pa Yesus, kong dong baku bilang, “Kalu menurut ngoni, Yesus mo datang di hari raya ini ka tarada?”</verse>
				<verse number="57">Dorang baku bilang bagitu, barang orang Yahudi pe imam-imam kapala deng orang-orang dari aliran Farisi so kase parenta pa orang-orang bagini: kalu ada yang tau Yesus ada di mana, musti lapor pa dorang supaya dong tangka pa Dia.</verse>
			</chapter>
			<chapter number="12">
				<verse number="1">Tinggal anam hari lagi orang agama Yahudi mo biking dorang pe hari raya Paska, kong Yesus pigi di Betania, Lazarus pe kampong. Lazarus itu yang perna mati kong Yesus kase hidup ulang.</verse>
				<verse number="2">Jadi, orang-orang di kampong itu biking acara makang-makang untuk hargai pa Yesus. Waktu itu, Marta yang layani pa dorang. Kong Lazarus dudu makang sama-sama deng Yesus deng orang-orang yang datang di situ.</verse>
				<verse number="3">Waktu dorang sementara makang, Maria ambe minya wangi narwastu asli stenga liter. Minya wangi itu pe harga mahal skali. Kong dia siram minya wangi itu palang-palang pa Yesus pe kaki, turus dia goso Yesus pe kaki deng dia pe rambu. Minya wangi itu pe bobou langsung dapa ciom di samua tampa di dalam ruma itu.</verse>
				<verse number="4">Di situ ada Yudas Iskariot, satu dari Yesus pe murit. Dia yang nanti mo bahianat pa Yesus. Dia bilang bagini,</verse>
				<verse number="5">“Astaga! Minya wangi pe mahal itu kong, bikiapa tara jual la dia pe doi kase barbage pa orang-orang miskin? Minya wangi itu pe mahal sama deng orang pe gaji satu taong.”</verse>
				<verse number="6">Sebenarnya Yudas bilang bagitu bukang karna dia peduli pa orang-orang miskin, tapi karna dia papancuri, dia jaga ambe dari dorang pe doi kas yang dia pegang.</verse>
				<verse number="7">Tapi Yesus bilang, “Kase biar suda Maria biking bagitu pa Kita, karna apa yang dia biking itu sama deng dia so kase siap Kita pe mayat waktu Kita mo dapa kubur nanti.</verse>
				<verse number="8">Orang-orang miskin salalu ada, jadi tempo apa saja ngoni bole bantu pa dorang. Tapi Kita tara sama-sama deng ngoni turus-turus.”</verse>
				<verse number="9">Banya skali orang agama Yahudi dengar Yesus ada di kampong Betania, jadi dorang pigi ka sana. Dorang ka sana itu bukang cuma mo lia pa Yesus, tapi dong mo lia lagi pa Lazarus, orang yang so perna mati kong Yesus so kase hidup ulang.</verse>
				<verse number="10">Pe dengar itu, imam-imam kapala baku ator la mo bunu pa Yesus, deng pa Lazarus lagi.</verse>
				<verse number="11">Barang, waktu Yesus so kase hidup ulang pa Lazarus, banya orang agama Yahudi so jadi percaya pa Yesus, kong so tara mau iko pa imam-imam kapala.</verse>
				<verse number="12">Dia pe beso, orang banya yang so ada di kota Yerusalem la mo biking agama Yahudi pe hari raya, dong dengar kata, Yesus ada di tenga jalang mo pi di kota Yerusalem.</verse>
				<verse number="13">Jadi dorang ambe daong-daong palem, turus pigi sambut pa Yesus kong bilang deng suara kuat, “Hosana! Puji pa Dia yang Tuhan Allah so utus datang kamari. Dia itu bangsa Israel pe Raja!”</verse>
				<verse number="14">Waktu Yesus so dekat di kota Yerusalem, Dia dapa keledai muda satu ekor, kong nae di keledai itu. Apa yang Dia biking itu, itu sama deng yang Tuhan Allah so janji dulu mo jadi, kong itu ada tatulis di Kitab Suci bagini,</verse>
				<verse number="15">“Ee, orang-orang Yerusalem, coba lia, ngoni pe Raja ada datang, jadi ngoni tara usa tako lagi. Dia ada dudu di atas keledai muda satu.”</verse>
				<verse number="16">Waktu banya orang puji pa Yesus itu, Yesus pe murit-murit bolong mangarti bikiapa kong dorang puji pa Yesus. Tapi nanti, waktu Yesus so dapa puji deng hormat karna Dia mati kong hidup ulang, baru dong sadar, samua itu jadi, sama deng yang Tuhan Allah so bilang di Kitab Suci.</verse>
				<verse number="17">Orang banya yang ada waktu Yesus pangge pa Lazarus kaluar dari kubur la kase hidup ulang pa dia, dorang itu kase tau turus pa orang-orang.</verse>
				<verse number="18">Jadi, banya orang yang pigi sambut pa Yesus, barang dorang so dengar Dia yang biking mujizat itu.</verse>
				<verse number="19">Kong orang-orang Yahudi dari aliran Farisi baku bilang, “Ado, tong pe usaha untuk kase berenti pa Dia tara berhasil. Coba ngoni lia saja, banya skali orang di dunia so datang iko pa Dia.”</verse>
				<verse number="20">Dari samua orang yang datang basambayang di Yerusalem untuk iko agama Yahudi pe hari raya, ada lagi orang-orang bukang Yahudi yang datang.</verse>
				<verse number="21">Dorang itu pigi pa Filipus. Filipus itu dari kampong Betsaida di daera Galilea. Kong dorang bilang pa dia, “Bapa, torang ingin mo baku dapa deng Yesus.”</verse>
				<verse number="22">Kong Filipus kase tau pa Andreas, turus dorang dua pigi kase tau lagi pa Yesus.</verse>
				<verse number="23">Kong Yesus bilang pa dorang, “So dia pe waktu Tuhan Allah mo biking Anak Manusia dapa puji deng hormat.</verse>
				<verse number="24">Inga bae-bae yang Kita bilang ini. Apa yang mo jadi pa Kita nanti, Kita ambe conto bagini: kalu orang tanam gandum pe biji, biji itu tara batumbu kalu tara isi dalam tana. Itu sama deng biji itu mati dulu baru mo batumbu, abis itu baru dia mo babua banya.</verse>
				<verse number="25">Bagitu lagi deng ngoni. Sapa yang hidup cuma untuk dia pe diri sandiri, dia itu akan mati tapisa deng Tuhan Allah slama-lamanya. Tapi sapa yang kase dia pe hidup yang ada di dunia ini untuk iko pa Kita, dia itu yang akan dapa hidup deng Tuhan Allah slama-lamanya.</verse>
				<verse number="26">Sapa yang suka biking apa yang Kita suru, dia musti iko pa Kita, kong di mana saja Kita ada, dia lagi musti ada di situ. Kong sapa yang biking apa yang Kita suru, Kita pe Bapa akan hormati pa dia.”</verse>
				<verse number="27">Yesus bicara lagi, “Kita pe hati sedi skali. Kita so tara tau mo bilang apa. Apa Kita mo bilang Bapa kase lapas penderitaan ini dari Kita? Tantu tara bagitu! Mala, untuk dapa penderitaan ini suda sampe Kita datang di dunia ini.”</verse>
				<verse number="28">Kong Yesus berdoa, “Bapa, apa yang mo jadi pa Kita, Bapa biking suda, supaya orang-orang puji deng hormat pa Bapa.” Abis itu, dapa dengar suara dari sorga, “Kita so kase tunju Kita pe kuasa yang hebat, kong Kita akan kase tunju lagi Kita pe kuasa yang hebat.”</verse>
				<verse number="29">Orang banya yang ada di situ dengar suara itu. Ada babarapa orang dari dorang yang bilang itu babunyi guntur, kong ada lagi yang bilang, itu malaekat pe suara yang sementara bicara pa Yesus.</verse>
				<verse number="30">Kong Yesus bilang, “Suara yang ngoni dengar itu, bukang untuk Kita, tapi untuk ngoni supaya ngoni dengar.</verse>
				<verse number="31">Skarang ini Tuhan Allah mo adili pa orang-orang yang ada di dunia ini, kong Iblis, setang-setang pe raja yang ada kuasa di dunia ini me Tuhan Allah mo kase kala.</verse>
				<verse number="32">Kong Kita, kalu Kita dapa angka di atas bumi, Kita mo biking sampe samua orang bole percaya pa Kita.”</verse>
				<verse number="33">Yesus bilang bagitu supaya samua orang bole tau, nanti Dia mo mati di kayu salib.</verse>
				<verse number="34">Kong orang banya itu bilang, “Di lima kitab Musa, Tuhan Allah janji mo utus Mesias, Raja yang mo kase slamat pa manusia. Tuhan Allah bilang Raja itu tetap mo hidup sampe slama-lamanya. Jadi, bagimana kong Bapa bilang, Bapa itu Anak Manusia yang mo dapa angka di atas bumi, abis itu mati? Sebenarnya yang Bapa maksut itu sapa?”</verse>
				<verse number="35">Kong Yesus bilang pa dorang, “So tara lama lagi, Tarang ini ada sama-sama deng ngoni. Jadi waktu Tarang ini masi ada, ngoni musti bajalang sama-sama deng Tarang ini turus, jang sampe galap tutu ngoni pe jalang. Barang, sapa yang bajalang di galap, dia tara akan tau ka mana dia mo pigi.</verse>
				<verse number="36">Selama Tarang ini ada di sini, percaya suda pa Tarang ini, supaya ngoni jadi ana-ana Tarang.” Abis Yesus bilang bagitu, Dia pigi basambunyi dari dorang.</verse>
				<verse number="37">Biar lagi Yesus so biking banya mujizat pa dorang pe muka, tapi dorang masi tara percaya pa Dia.</verse>
				<verse number="38">Deng dorang tara percaya pa Yesus, itu suda yang dulu Tuhan Allah bilang mo jadi, sama deng nabi Yesaya dulu perna tulis, “Tuhan, amper-amper tarada orang yang percaya kabar yang torang kase tau. Biar lagi Tuhan kase tunju Tuhan pe kuasa pa dorang, dorang tetap tara percaya.”</verse>
				<verse number="39">Dorang tara percaya bagitu, karna itu sama deng yang nabi Yesaya so perna bilang lagi,</verse>
				<verse number="40">“Tuhan so biking dorang pe mata buta, jadi dorang tara mo lia apa yang butul. Tuhan lagi so biking dorang pe hati karas, jadi dorang tara mo mangarti apa yang butul. Karna dorang memang so tara mau bertobat, jadi Kita tara mo kase slamat pa dorang.”</verse>
				<verse number="41">Nabi Yesaya bilang bagitu, karna waktu Yesus bolong datang, Tuhan Allah so kase penglihatan pa nabi Yesaya tentang Yesus pe kuasa yang hebat, kong kase tau tentang Yesus yang mo datang itu.</verse>
				<verse number="42">Biar lagi banya orang yang tara percaya pa Yesus, banya pemimpin-pemimpin agama Yahudi yang jadi percaya pa Dia. Tapi dorang tara mau orang tau dong itu percaya pa Yesus, barang dong tako orang-orang Yahudi dari aliran Farisi user pa dorang dari ruma ibada.</verse>
				<verse number="43">Barang, pemimpin-pemimpin agama Yahudi lebe suka manusia puji deng hormat pa dorang daripada Tuhan Allah yang puji deng hormat.</verse>
				<verse number="44">Kong Yesus bilang deng suara kuat, “Sapa saja yang percaya pa Kita, dia bukang cuma percaya pa Kita, tapi dia lagi percaya pa Tuhan Allah yang so utus pa Kita datang di dunia ini.</verse>
				<verse number="45">Kong sapa saja yang so lia pa Kita, dia lagi so lia pa Tuhan Allah yang utus pa Kita.</verse>
				<verse number="46">Kita datang di dunia ini sebagai Tarang, supaya sapa saja yang percaya pa Kita, dia itu so tara hidup lagi di dalam galap.</verse>
				<verse number="47">Kong kalu orang dengar apa yang Kita ajar, tapi dia tara biking itu, bukang Kita yang mo hukum pa dia. Karna Kita datang bukang untuk hukum orang-orang yang ada di dunia, tapi mo kase slamat pa dorang dari dosa-dosa.</verse>
				<verse number="48">Sapa saja yang tara tarima pa Kita, deng yang tara tarima Kita pe ajaran, dorang itu mo dapa hukum. Kong nanti di hari kiamat, Tuhan Allah yang mo hukum pa dorang pake Kita pe ajaran itu nanti.</verse>
				<verse number="49">Barang, Kita pe ajaran bukang dari Kita pe diri sandiri, tapi dari Bapa yang utus pa Kita. Dia itu yang ada parenta pa Kita untuk bilang apa yang musti Kita mo bilang deng kase tau.</verse>
				<verse number="50">Kong Kita tau, Tuhan Allah pe parenta itu biking ngoni bole hidup deng Dia slama-lamanya. Jadi, apa yang Kita jaga bilang pa ngoni itu, itu sama saja deng apa yang Tuhan Allah bilang pa Kita.”</verse>
			</chapter>
			<chapter number="13">
				<verse number="1">Tinggal satu hari lagi orang agama Yahudi pe hari raya Paska so mo mulai. Hari raya itu dorang inga waktu Tuhan Allah kase bebas pa dorang pe orang tua dulu-dulu yang dapa jaja dari bangsa Mesir. Kong Yesus tau, so tara lama lagi Dia mo kase tinggal dunia ini la mo pigi pa Dia pe Bapa di sorga. Dia sayang pa orang-orang di dunia yang so jadi Dia pe umat, kong skarang Dia mo kase tunju, Dia salalu sayang pa dorang sampe Dia pe ahir hidup.</verse>
				<verse number="2">Yesus deng Dia pe murit-murit sementara makang malam sama-sama. Waktu dorang bolong makang, Iblis, setang-setang pe raja so taru pikiran jahat pa Yudas pe hati. Yudas itu Simon Iskariot pe ana. Iblis pengaru pa dia supaya bahianat pa Yesus.</verse>
				<verse number="3">Yesus tau Dia pe Bapa so kase samua kuasa pa Dia. Dia me tau Dia itu datang dari Tuhan Allah, Dia pe Bapa, kong Dia lagi nanti mo bale ulang pa Tuhan Allah.</verse>
				<verse number="4">Jadi waktu dorang makang sama-sama itu, Yesus badiri kong buka Dia pe juba. Turus Dia ambe kaeng kong kase ika pa Dia pe pinggang.</verse>
				<verse number="5">Abis itu, Dia saleng aer di loyang satu kong Dia mulai cuci Dia pe murit-murit pe kaki. Turus, Dia lap dorang pe kaki deng kaeng yang Dia ada kase ika pa Dia pe pinggang itu.</verse>
				<verse number="6">Kong waktu Yesus sampe pa Simon Petrus la mo cuci Petrus pe kaki, Petrus bilang pa Yesus, “Tuhan, masa Tuhan mo cuci kita pe kaki?”</verse>
				<verse number="7">Yesus bilang pa Petrus, “Apa yang Kita biking ini, ngana bolong mangarti skarang. Tapi satu hari nanti ngana akan mangarti.”</verse>
				<verse number="8">Petrus bilang lagi, “Tuhan, biar sampe tempo apa lagi kita tara kase biar Tuhan mo cuci kita pe kaki.” Tapi Yesus jawab pa Petrus, “Kalu Kita tara cuci ngana pe kaki, ngana tara ada hubungan deng Kita.”</verse>
				<verse number="9">Kong Simon Petrus bilang, “Tuhan, kalu bagitu, jang cuma kita pe kaki saja, tapi deng kita pe tangan deng kapala lagi!”</verse>
				<verse number="10">Yesus bilang pa dia, “Orang yang so mandi, dia pe badan itu so bersi samua. Cuma dia pe kaki saja yang kotor jadi musti mo cuci ulang. Ngoni so bersi, tapi bolong samua ngoni yang bersi.”</verse>
				<verse number="11">Yesus bilang bagitu, karna Dia so tau, sapa yang mo bahianat pa Dia. Itu dia pe sebab sampe Dia bilang, “Tara samua dari ngoni itu yang bersi.”</verse>
				<verse number="12">Waktu Yesus so abis cuci dorang samua pe kaki, Dia pake ulang Dia pe juba turus Dia bale dudu ulang pa Dia pe tampa dudu yang tadi. Kong Dia tanya pa dorang, “Ngoni mangarti ka tarada yang Kita biking tadi pa ngoni?”</verse>
				<verse number="13">Ngoni pangge pa Kita ‘Guru’ deng ‘Tuhan’, kong memang itu butul skali, Kita ini ngoni pe Guru deng ngoni pe Tuhan.</verse>
				<verse number="14">Jadi, kalu Kita yang jadi ngoni pe Tuhan deng ngoni pe Guru saja biking diri sama deng pembantu untuk cuci ngoni pe kaki, ngoni lagi musti biking ngoni pe diri sama deng pembantu untuk cuci ngoni pe kaki satu deng yang laeng.</verse>
				<verse number="15">Kita so kase conto pa ngoni, jadi ngoni lagi musti biking sama deng yang Kita so biking pa ngoni.</verse>
				<verse number="16">Inga bae-bae conto ini. Orang karja tara lebe penting dari dia pe tuang, bagitu lagi deng orang yang dapa utus, tara lebe penting dari orang yang utus pa dia.</verse>
				<verse number="17">Skarang ini, ngoni so tau yang Kita so kase ajar pa ngoni, jadi ngoni lagi musti iko Kita pe conto untuk layani orang supaya ngoni butul-butul sanang.</verse>
				<verse number="18">Tapi tara samua ngoni yang mo butul-butul sanang. Memang Kita yang pili pa ngoni samua, jadi Kita lagi tau ada satu dari ngoni yang mo bahianat pa Kita. Tapi Kita pili pa dia, supaya apa yang Tuhan Allah so bilang di Kitab Suci dulu itu mo jadi. Ini yang Dia bilang, ‘Sapa yang makang Kita pe roti, nanti dia itu yang mo bahianat pa Kita.’</verse>
				<verse number="19">Kita bilang skarang itu pa ngoni sebelum dia bahianat, supaya kalu itu mo jadi, ngoni percaya Kita ini suda Dia yang Tuhan Allah janji mo datang untuk kase slamat pa manusia.</verse>
				<verse number="20">Inga bae-bae yang Kita bilang ini. Sapa saja yang tarima pa orang-orang yang Kita utus, itu berarti dia so tarima lagi pa Kita. Kong sapa saja yang tarima pa Kita, itu berarti orang itu so tarima pa Bapa yang utus pa Kita.</verse>
				<verse number="21">Abis Yesus bilang bagitu, Dia pe hati jadi sedi skali kong Dia kase tau pa Dia pe murit-murit, “Inga bae-bae yang Kita bilang ini, ada satu orang dari ngoni yang akan mo bahianat pa Kita.”</verse>
				<verse number="22">Kong Dia pe murit-murit baku haga. Dorang jadi bingung, barang dorang tara tau yang Yesus maksut itu sapa.</verse>
				<verse number="23">Di situ, ada murit satu yang Yesus paling sayang. Murit itu ada dudu dekat skali deng Yesus.</verse>
				<verse number="24">Simon Petrus bakode pa murit itu supaya murit itu tanya pa Yesus, sapa yang mo bahianat pa Yesus.</verse>
				<verse number="25">Kong murit itu badekat pa Yesus untuk tanya pa Dia, “Tuhan, yang Tuhan pe maksut itu sapa?”</verse>
				<verse number="26">Yesus jawab, “Nanti kalu Kita mo colo roti di dalam mangko satu kong Kita kase pa satu orang, dia itu suda yang Kita maksut itu.” Pe abis bilang bagitu, Yesus ambe roti kong colo, turus Dia kase pa Yudas. Yudas itu Simon Iskariot pe ana.</verse>
				<verse number="27">Abis Yudas tarima roti itu, Iblis maso kong kuasai pa dia. Turus Yesus bilang pa dia, “Apa yang ngana mo biking, biking suda capat.”</verse>
				<verse number="28">Tapi tara ada satu dari dorang yang dudu makang itu mangarti, bikiapa kong Yesus bilang bagitu pa Yudas.</verse>
				<verse number="29">Tapi karna Yudas yang pegang doi kas, ada babarapa murit yang pikir kaapa Yesus suru dia pigi bili apa-apa untuk dorang pe keperluan hari raya. Dorang pikir lagi Yudas mo kase sumbangan pa orang-orang miskin.</verse>
				<verse number="30">Waktu Yudas so tarima roti itu dari Yesus, dia langsung pigi kaluar. Waktu itu so malam.</verse>
				<verse number="31">Waktu Yudas so pigi, Yesus bilang, “Ada yang mo jadi skarang yang biking Anak Manusia yang dari sorga mo dapa puji deng hormat, kong deng bagitu Tuhan Allah me mo dapa puji deng hormat.</verse>
				<verse number="32">Kong kalu orang lia Tuhan Allah dapa puji deng hormat bagitu, Tuhan Allah lagi mo biking orang-orang mo puji deng hormat pa Anak Manusia, kong so tara lama lagi samua itu mo jadi.</verse>
				<verse number="33">Ee, Kita pe ana-ana, so tara lama lagi Kita so tara sama-sama deng ngoni. Ngoni ini mo cari pa Kita, tapi sama deng tempo hari Kita so bilang pa pemimpin-pemimpin agama Yahudi, Kita bilang itu lagi pa ngoni, ‘Di tampa yang Kita mo pigi, ngoni tara akan bisa mo pigi di situ.’</verse>
				<verse number="34">Skarang, Kita mo kase parenta yang baru pa ngoni, bagini: ngoni ini musti baku sayang. Ngoni musti baku sayang sama deng Kita so sayang pa ngoni.</verse>
				<verse number="35">Kalu ngoni baku sayang, ngoni so biking apa yang Kita so kase ajar, jadi samua orang bole tau, ngoni ini butul-butul Kita pe murit-murit.”</verse>
				<verse number="36">Simon Petrus bilang pa Yesus, “Tuhan, Tuhan mo pigi ka mana kong?” Yesus jawab pa dia, “Kita mo pigi di tampa yang skarang ini ngana bolong bole iko. Tapi nanti baru ngana mo iko pa Kita ka sana.”</verse>
				<verse number="37">Petrus bilang pa Yesus, “Tuhan, bikiapa kong skarang kita bolong bole mo iko pa Tuhan? Kita so siap mati untuk Tuhan.”</verse>
				<verse number="38">Turus Yesus jawab bagini, “Ngana bilang, ngana siap mati untuk Kita? Inga bae-bae yang Kita bilang ini. Malam ini sebelum ayam bakuku, ngana so manyangkal tiga kali, bilang ngana tara kanal pa Kita.”</verse>
			</chapter>
			<chapter number="14">
				<verse number="1">Turus, Yesus bicara pa Dia pe murit-murit, Dia bilang bagini, “Ngoni tara usa hawater. Percaya suda pa Tuhan Allah deng percaya lagi pa Kita.</verse>
				<verse number="2">Pa Kita pe Bapa pe ruma ada banya tampa, kong Kita pigi ka sana untuk kase siap ngoni pe tampa itu. Kita kase tau itu pa ngoni, karna memang ngoni pe tampa itu ada di sana.</verse>
				<verse number="3">Kalu Kita so ka sana kong so kase siap tampa itu, Kita akan bale ulang kamari untuk bawa pa ngoni ka sana, supaya di mana Kita ada, di situ lagi ngoni ada.</verse>
				<verse number="4">Kong di tampa yang Kita mo pigi, ngoni lagi tau jalang ka situ.”</verse>
				<verse number="5">Turus, Tomas bilang pa Yesus, “Tuhan, torang tara tau Tuhan mo pigi ka mana. Jadi, bagimana torang mo tau jalang mo pigi ka sana?”</verse>
				<verse number="6">Kong Yesus bilang pa dia, “Kita ini jalang yang mo pigi pa Tuhan Allah, deng Kita ini yang kase tau yang butul tentang Tuhan Allah, deng Kita lagi yang kase hidup deng Tuhan Allah slama-lamanya. Jadi, tara ada satu orang yang bole pigi pa Tuhan Allah kalu tara iko pa Kita.</verse>
				<verse number="7">Kalu ngoni so kanal butul pa Kita, pasti ngoni kanal lagi pa Kita pe Bapa. Jadi mulai skarang ini, ngoni so kanal lagi pa Dia deng ngoni lagi so lia pa Dia.”</verse>
				<verse number="8">Filipus bilang pa Dia, “Tuhan, kase tunju Tuhan pe Bapa itu pa torang, supaya torang pe hati puas.”</verse>
				<verse number="9">Yesus bilang pa dia, “Filipus, so lama skali Kita sama-sama deng ngoni, masa ngana tara kanal pa Kita? Sapa yang so lia pa Kita, dia itu so lia pa Kita pe Bapa. Jadi, bikiapa lagi ngana minta Kita kase tunju Kita pe Bapa pa ngoni?</verse>
				<verse number="10">Ngana tara percaya, Kita deng Bapa itu satu, kong Bapa deng Kita satu? Kong, apa yang Kita bilang pa ngoni itu bukang Kita bakarang sandiri, tapi dari Bapa yang satu deng Kita. Kong apa saja yang Kita biking, itu suda yang Bapa biking.</verse>
				<verse number="11">Percaya suda pa Kita, waktu Kita bilang: Kita deng Bapa itu satu, kong Bapa deng Kita satu. Kalu ngoni susa mo percaya deng apa yang Kita bilang itu, percaya suda pa Kita karna samua yang Kita biking.</verse>
				<verse number="12">Inga bae-bae yang Kita mo bilang pa ngoni ini. Sapa saja yang percaya pa Kita, orang itu butul-butul mo biking apa saja yang Kita so biking. Mala, dia bole biking yang lebe basar lagi dari yang Kita so biking, karna Kita pigi pa Kita pe Bapa.</verse>
				<verse number="13">Kong apa saja yang ngoni minta pa Bapa karna ngoni Kita pe umat, Kita mo biking itu untuk ngoni, supaya deng apa yang Kita biking itu, orang-orang bole puji deng hormat pa Kita pe Bapa.</verse>
				<verse number="14">Kita bilang lagi, kalu ngoni minta satu barang pa Kita karna ngoni so jadi Kita pe umat, Kita mo kase itu pa ngoni.”</verse>
				<verse number="15">Yesus bilang lagi, “Kalu ngoni sayang pa Kita, ngoni akan biking Kita pe parenta-parenta.</verse>
				<verse number="16">Kong Kita mo minta pa Kita pe Bapa, supaya Dia kase Penolong satu pa ngoni, yang mo ada turus sama-sama deng ngoni.</verse>
				<verse number="17">Penolong itu Tuhan Allah pe Roh, yang mo kase ajar pa ngoni apa yang butul tentang Tuhan Allah. Orang-orang yang tara percaya pa Tuhan Allah, tara bisa tarima Tuhan Allah pe Roh itu, barang dorang tara dapa lia pa Dia deng tara kanal pa Dia. Tapi ngoni ini kanal pa Dia karna Dia ada sama-sama deng ngoni kong akan jadi satu deng ngoni.</verse>
				<verse number="18">Waktu Kita kase tinggal pa ngoni nanti, ngoni ini tara akan sandiri sama deng ana yang tarada papa deng mama. Kita mo bale ulang pa ngoni.</verse>
				<verse number="19">So tara lama lagi orang-orang yang tara percaya, tara akan lia lagi pa Kita. Tapi ngoni mo lia lagi pa Kita barang Kita mo hidup ulang, kong karna Kita mo hidup ulang, Kita mo biking ngoni hidup deng Tuhan Allah slama-lamanya.</verse>
				<verse number="20">Kong waktu Kita hidup ulang itu, ngoni akan tau, Kita ini satu deng Kita pe Bapa kong ngoni ini satu deng Kita, kong Kita satu deng ngoni.</verse>
				<verse number="21">Sapa saja yang tarima Kita pe parenta kong biking, dia itu yang sayang pa Kita. Kong sapa yang sayang pa Kita, Kita pe Bapa lagi akan sayang pa dia, deng Kita me mo sayang pa dia kong Kita mo kase tunju Kita pe diri pa dia.”</verse>
				<verse number="22">Kong Yudas yang bukang Yudas Iskariot, bilang pa Yesus, “Tuhan, bikiapa kong cuma pa torang saja Tuhan mo kase tunju Tuhan pe diri, kong pa orang-orang laeng yang ada di dunia ini tarada?”</verse>
				<verse number="23">Yesus jawab pa dia, “Kalu orang sayang pa Kita, dia mo biking Kita pe ajaran, kong Kita pe Bapa akan sayang pa dia. Kong Kita deng Kita pe Bapa mo datang tinggal sama-sama deng dia.</verse>
				<verse number="24">Tapi sapa saja yang tara sayang pa Kita, orang itu tara biking Kita pe ajaran. Kita pe ajaran itu bukang dari Kita pe diri tapi dari Kita pe Bapa yang utus pa Kita.</verse>
				<verse number="25">Samua yang Kita bilang ini, Kita ada bilang waktu Kita masi sama-sama deng ngoni.</verse>
				<verse number="26">Tapi kalu Kita so pigi pa Kita pe Bapa, Dia mo kase Roh Kudus untuk tolong pa ngoni, ganti pa Kita. Roh Kudus itu pe tugas, kase ajar pa ngoni samua yang ngoni musti tau, kong mo kase inga pa ngoni samua yang Kita so bilang pa ngoni.</verse>
				<verse number="27">Skarang Kita mo pigi, tapi hati tenang yang ada pa Kita, Kita mo kase itu pa ngoni. Hati tenang yang Kita kase itu, dunia tara bisa mo kase pa ngoni. Jang ngoni hawater deng tako.</verse>
				<verse number="28">Ngoni so dengar Kita ada bilang pa ngoni bagini: Kita mo pigi, tapi Kita mo datang ulang pa ngoni. Jadi kalu ngoni sayang pa Kita, pasti ngoni pe hati sanang skali, karna Kita pigi pa Kita pe Bapa. Barang, Kita pe Bapa itu lebe hebat dari Kita.</verse>
				<verse number="29">Kita so kase tau itu pa ngoni waktu samua itu bolong jadi, supaya kalu nanti samua itu jadi, ngoni bole percaya.</verse>
				<verse number="30">Kita so tara bicara banya lagi deng ngoni, karna Iblis, setang-setang pe raja mo datang. Iblis berkuasa di dunia ini, tapi dia tara berkuasa untuk ator pa Kita.</verse>
				<verse number="31">Tapi Kita mo biking apa yang Kita pe Bapa ada parenta pa Kita supaya samua orang di dunia ini bole tau, Kita ini sayang pa Kita pe Bapa. Skarang, badiri suda, kong mari torang pigi dari sini.”</verse>
			</chapter>
			<chapter number="15">
				<verse number="1">Yesus bilang pa Dia pe murit-murit umpama satu bagini, “Kita ini bole kase sama deng pohong anggur yang butul, kong Kita pe Bapa sama deng orang yang punya kobong anggur itu.</verse>
				<verse number="2">Kong Kita pe umat sama deng anggur pe cabang-cabang. Cabang-cabang yang babua, Dia potong sadiki supaya bersi kong lebe banya babua lagi, baru cabang-cabang yang tara babua, Dia potong kong buang.</verse>
				<verse number="3">Ngoni yang percaya pa Kita ini memang so bersi karna ngoni so percaya Kita pe kata-kata.</verse>
				<verse number="4">Jadi Kita minta pa ngoni ini, ngoni hidup satu hati deng Kita turus, deng Kita lagi akan hidup satu hati turus deng ngoni. Barang, ngoni tara dapa biking yang bae kalu ngoni tara satu hati deng Kita. Itu sama deng anggur pe cabang yang tara akan babua kalu dia tapisa dari anggur pe pohong.</verse>
				<verse number="5">Kita ini sama deng pohong anggur kong ngoni ini sama deng pohong anggur pe cabang-cabang. Jadi, sama deng pohong deng cabang yang jadi satu, bagitu lagi deng ngoni, kalu ngoni hidup satu hati deng Kita, Kita lagi hidup satu hati deng ngoni, turus ngoni bole biking yang bae yang kase sanang Tuhan Allah pe hati. Karna kalu ngoni tara satu hati deng Kita, ngoni ini tara mampo biking yang bae untuk kase sanang pa Tuhan Allah.</verse>
				<verse number="6">Sapa saja yang hidup tara satu hati deng Kita, Tuhan Allah mo buang pa dia sama deng cabang yang tara babua yang so kiring, kong dong kumpul cabang itu, turus dong bakar.</verse>
				<verse number="7">Kalu ngoni hidup satu hati deng Kita turus, deng Kita pe kata-kata ada di ngoni pe hati, apa saja yang ngoni minta, ngoni akan dapa.</verse>
				<verse number="8">Kalu ngoni jaga biking yang bae sama deng cabang yang babua banya, itu kase tunju ngoni ini butul-butul Kita pe murit-murit, turus deng orang-orang lia ngoni pe cara hidup yang bae itu, dorang mo puji deng hormat pa Kita pe Bapa.”</verse>
				<verse number="9">Yesus bilang lagi, “Kita sayang pa ngoni, sama deng Kita pe Bapa sayang pa Kita. Jadi, ngoni hidup satu hati turus suda deng Kita, supaya ngoni bole rasa Kita pe sayang itu.</verse>
				<verse number="10">Kalu ngoni biking Kita pe parenta, ngoni mo rasa turus Kita pe sayang, sama deng Kita biking Kita pe Bapa pe parenta, kong Kita bole rasa turus Dia pe sayang.</verse>
				<verse number="11">Kita bilang samua itu pa ngoni, supaya sanang yang ada pa Kita, ngoni lagi bole rasa, deng bagitu ngoni pe hati mo sanang luar biasa.</verse>
				<verse number="12">Ini Kita pe parenta: ngoni musti baku-baku sayang sama deng Kita so sayang pa ngoni.</verse>
				<verse number="13">Sayang yang paling basar itu, kalu orang siap mati untuk dia pe tamang-tamang supaya dia pe tamang-tamang bole hidup.</verse>
				<verse number="14">Ngoni itu memang Kita pe tamang bae, kalu ngoni jaga biking Kita pe parenta.</verse>
				<verse number="15">Kita tara sebut ngoni ini orang karja lagi, karna orang karja itu tara tau apa yang dia pe tuang biking. Tapi Kita bilang ngoni ini Kita pe tamang, karna samua yang Kita so dengar dari Kita pe Bapa, Kita so kase tau pa ngoni.</verse>
				<verse number="16">Bukang ngoni yang pili pa Kita, tapi Kita yang pili pa ngoni jadi Kita pe murit. Kita so kase tugas pa ngoni, supaya ngoni pigi untuk biking hal-hal bae yang dia pe hasil mo ada turus. Deng bagitu, apa saja yang ngoni minta pa Kita pe Bapa pake Kita pe nama, Dia mo kase itu pa ngoni.</verse>
				<verse number="17">Jadi, Kita bilang ulang Kita pe parenta pa ngoni: ngoni ini musti baku-baku sayang.”</verse>
				<verse number="18">Yesus bilang lagi, “Kalu orang-orang di dunia ini yang tara percaya pa Kita binci pa ngoni, ngoni musti inga e, dorang so kamuka binci pa Kita.</verse>
				<verse number="19">Kalu misalnya ngoni ini sama deng dorang, pasti dorang sayang pa ngoni sama deng ngoni jadi dorang pe ana-ana. Tapi ngoni ini beda deng dorang. Kita pili pa ngoni supaya ngoni beda deng dorang, jadi dorang binci pa ngoni.</verse>
				<verse number="20">Ngoni musti inga apa yang Kita so bilang pa ngoni, ‘orang karja tara lebe penting dari dia pe tuang’. Kalu orang-orang so siksa pa Kita di dunia ini, dorang lagi pasti akan siksa pa ngoni. Tapi kalu orang-orang biking Kita pe ajaran, dorang lagi mo biking ajaran yang ngoni ada kase ajar.</verse>
				<verse number="21">Dorang mo siksa pa ngoni karna ngoni ada iko pa Kita, deng karna dorang tara kanal butul pa Tuhan Allah yang so utus pa Kita.</verse>
				<verse number="22">Kalu Kita tara datang di dunia ini untuk kase tau Tuhan Allah pe ajaran pa dorang, pasti Tuhan Allah tara bilang dorang itu berdosa, barang dorang tara tau dorang pe sala. Tapi skarang Kita so datang di dunia ini kong so kase tau ajaran itu, jadi dorang so tarada alasan mo bilang dorang itu tara berdosa, barang dorang so tau.</verse>
				<verse number="23">Sapa saja yang binci pa Kita, dia binci lagi pa Kita pe Bapa.</verse>
				<verse number="24">Kalu misalnya Kita tara biking mujizat-mujizat sama deng yang orang laeng tara perna biking, pasti Tuhan Allah tara bilang dorang itu berdosa kalu dorang binci pa Kita. Tapi ini, dorang so lia mujizat-mujizat yang Kita biking, tapi dorang tetap binci pa Kita deng pa Kita pe Bapa lagi.</verse>
				<verse number="25">Tapi biar suda dorang binci pa Kita, supaya apa yang so tatulis di Kitab Suci, memang mo jadi. Bagini yang tatulis, ‘Dorang binci pa Kita tapi tara ada dia pe alasan.’</verse>
				<verse number="26">Nanti Kita mo utus Roh Kudus untuk tolong pa ngoni, Roh Kudus itu dari Tuhan Allah. Roh Kudus itu yang mo kase tau yang butul tentang Tuhan Allah deng mo kase tau pa orang-orang tentang Kita.</verse>
				<verse number="27">Kong ngoni ini lagi musti kase tau tentang Kita pa orang-orang, karna so dari dulu ngoni so sama-sama deng Kita.”</verse>
			</chapter>
			<chapter number="16">
				<verse number="1">Yesus bilang lagi pa Dia pe murit-murit, “Kita bilang samua itu pa ngoni, supaya ngoni tara berenti percaya pa Kita.</verse>
				<verse number="2">Barang, deng ngoni iko pa Kita, nanti ada dia pe waktu, pemimpin-pemimpin agama Yahudi so tara kase bae pa ngoni mo baibada lagi di ruma-ruma ibada. Mala mo ada dia pe waktu lagi, orang-orang mo bunu pa ngoni, barang dorang pikir, itu Tuhan Allah pe mau.</verse>
				<verse number="3">Dorang mo biking bagitu pa ngoni karna dorang tara kanal butul pa Kita pe Bapa deng dorang lagi tara kanal pa Kita.</verse>
				<verse number="4">Kita kase tau samua itu mo jadi pa ngoni, supaya nanti kalu dorang siksa pa ngoni, ngoni mo inga Kita so perna kase tau itu pa ngoni. Kita tara bilang itu dari pertama waktu ngoni baru jadi Kita pe murit, barang Kita masi ada sama-sama deng ngoni.”</verse>
				<verse number="5">“Skarang, Kita mo pigi pa Kita pe Bapa yang so utus pa Kita. Tapi tara ada dari ngoni yang tanya pa Kita mo pigi ka mana?</verse>
				<verse number="6">Tapi skarang ngoni pe hati sedi skali, barang Kita bilang Kita so mo pigi.</verse>
				<verse number="7">Tapi butul, lebe bae Kita pigi, itu untuk ngoni pe bae. Barang kalu Kita pigi, Kita mo kase Roh Kudus supaya tolong pa ngoni. Tapi kalu Kita tara pigi, Roh Kudus itu tara akan datang pa ngoni.</verse>
				<verse number="8">Kong kalu Roh Kudus itu so datang, Dia mo kase sadar pa orang-orang di dunia ini tentang dosa, tentang apa yang butul pa Tuhan Allah pe muka deng tentang Tuhan Allah pe hukuman.</verse>
				<verse number="9">Pertama tentang dosa, Roh Kudus mo kase sadar pa orang-orang di dunia, dorang itu so biking dosa karna dorang tara percaya pa Kita.</verse>
				<verse number="10">Kedua, Dia mo kase sadar pa dorang, Kita itu butul pa Tuhan Allah pe muka, karna Kita pigi pa Kita pe Bapa. Kong waktu Kita pigi itu ngoni so tara dapa lia lagi pa Kita.</verse>
				<verse number="11">Kong ketiga, Dia lagi mo kase sadar pa dorang, Tuhan Allah pasti mo hukum pa orang-orang yang biking dosa, karna Iblis, setang-setang pe raja yang berkuasa di dunia ini so dapa hukuman.</verse>
				<verse number="12">Masi banya lagi yang Kita mo bilang pa ngoni, tapi skarang ngoni bolong mampo mangarti.</verse>
				<verse number="13">Nanti kalu Roh Kudus yang mo tolong itu so datang, Dia mo kase ajar pa ngoni sampe ngoni bole mangarti samua yang butul. Barang, Roh Kudus itu tara bicara iko apa yang ada pa Dia pe pikiran sandiri, tapi Dia bicara iko apa yang Dia dengar dari Tuhan Allah. Kong Roh Kudus lagi yang mo kase tau pa ngoni apa yang mo jadi nanti.</verse>
				<verse number="14">Roh Kudus itu mo hormati pa Kita, karna Dia kase tau pa ngoni apa yang Dia so kamuka dengar dari Kita.</verse>
				<verse number="15">Samua yang Kita pe Bapa punya, itu lagi Kita punya. Jadi ngoni bole tau pasti, apa saja yang Roh Kudus kase tau pa ngoni, Dia dapa itu dari Kita.”</verse>
				<verse number="16">Yesus bilang lagi pa Dia pe murit-murit, “So tara lama, ngoni tara lia lagi pa Kita. Kong abis itu, so tara lama lagi ngoni mo baku dapa ulang deng Kita.”</verse>
				<verse number="17">Pe dengar Yesus bilang bagitu, babarapa orang dari Dia pe murit baku-baku tanya bagini, “Dia pe maksut apa kong bilang so tara lama torang tara lia lagi pa Dia, kong abis itu so tara lama lagi torang mo baku dapa ulang deng Dia? Kong bikiapa lagi Dia bilang Dia mo pigi pa Bapa?”</verse>
				<verse number="18">Yesus pe murit-murit turus baku-baku tanya, “Apa Dia pe maksut Dia bilang so tara lama lagi? Torang tara mangarti Dia pe maksut itu.”</verse>
				<verse number="19">Yesus tau, dorang mo batanya pa Dia. Jadi, Dia bilang pa dorang, “Ngoni ini ada baku-baku tanya tentang apa yang Kita bilang tadi to? Kita bilang, ‘So tara lama lagi ngoni tara lia lagi pa Kita. Kong abis itu, so tara lama lagi ngoni mo baku dapa ulang deng Kita.’</verse>
				<verse number="20">Inga bae-bae yang Kita mo bilang ini. Waktu ngoni so tara lia lagi pa Kita, ngoni memang mo manangis deng bataria, tapi orang-orang yang tara percaya pa Kita mo sanang. Ngoni mo sedi, tapi nanti ngoni pe sedi itu mo beruba jadi sanang.</verse>
				<verse number="21">Itu sama deng parampuang yang menderita waktu mo melahirkan, tapi abis dia so melahirkan dia pe ana, dia so tara inga lagi dia pe menderita itu. Barang, dia so jadi sanang skali waktu dia pe ana so lahir.</verse>
				<verse number="22">Bagitu lagi deng ngoni. Skarang ini ngoni pe hati sedi, tapi nanti torang mo baku dapa ulang. Di situ, ngoni pe hati mo sanang skali kong tara ada orang biar cuma satu yang bole rampas ngoni pe sanang itu.</verse>
				<verse number="23">Kong waktu torang baku dapa ulang itu, ngoni so tara mo tanya apa-apa lagi pa Kita. Kita bilang pa ngoni, waktu itu lagi, samua yang ngoni minta pa Kita pe Bapa, Dia mo kase pa ngoni karna ngoni so jadi Kita pe umat.</verse>
				<verse number="24">Dari dulu sampe skarang ngoni bolong minta apa-apa pa Kita pe Bapa pake Kita pe nama. Minta suda apa yang ngoni perlu kong ngoni akan dapa itu, supaya ngoni pe hati mo jadi sanang skali.</verse>
				<verse number="25">Samua ini Kita bilang pa ngoni pake umpama. Tapi akan ada dia pe waktu Kita mo bicara pa ngoni so tara pake umpama lagi, tapi deng turus tarang Kita mo kase tau tentang Kita pe Bapa.</verse>
				<verse number="26">Waktu itu lagi, ngoni baminta langsung pa Bapa pake Kita pe nama. Kita tara perlu mo minta pa Bapa untuk ngoni,</verse>
				<verse number="27">karna Bapa sandiri sayang pa ngoni, barang ngoni lagi sayang pa Kita deng percaya Kita ini yang Dia utus.</verse>
				<verse number="28">Kita datang di dunia ini dari Kita pe Bapa. Tapi skarang, Kita mo kase tinggal dunia ini kong bale ulang pa Kita pe Bapa.”</verse>
				<verse number="29">Yesus pe murit-murit bilang pa Dia, “Aa, skarang Guru so bicara deng turus tarang pa torang, deng Guru so tara pake umpama lagi.</verse>
				<verse number="30">Skarang torang tau, Guru tau samua hal, kong orang so tara perlu mo tanya-tanya lagi pa Guru. Karna itu torang so percaya, Guru itu dari Tuhan Allah.”</verse>
				<verse number="31">Yesus tanya pa dorang, “Jadi, ngoni so percaya skarang?</verse>
				<verse number="32">Inga, ada dia pe waktu, deng memang so dia pe waktu, ngoni samua mo lari kase tinggal pa Kita, ngoni mo lari pulang tapisa-pisa pa ngoni pe kampong masing-masing. Tapi Kita tara sandiri, karna Kita pe Bapa ada sama-sama deng Kita.</verse>
				<verse number="33">Kita kase tau samua yang mo jadi itu, supaya ngoni bole hidup deng hati tenang, karna ngoni so percaya pa Kita. Di dunia ini ngoni mo rasa menderita karna mo dapa siksa, tapi kase kuat suda ngoni pe hati! Barang, Kita so kase kala samua kuasa di dunia ini.”</verse>
			</chapter>
			<chapter number="17">
				<verse number="1">Abis Yesus bilang samua itu pa Dia pe murit-murit, Dia mangada di langit kong berdoa, “Bapa, skarang so dia pe waktu yang Bapa so tentukan. Jadi Kita minta, Bapa biking suda pa Kita, Bapa pe Anak ini la Kita dapa puji deng hormat, deng bagitu Kita me bisa biking Bapa dapa puji deng hormat.</verse>
				<verse number="2">Barang, Bapa so kase kuasa pa Kita untuk berkuasa pa samua orang yang ada di dunia ini, supaya samua orang yang Bapa so kase pa Kita, Kita bole kase hidup deng Bapa slama-lamanya.</verse>
				<verse number="3">Kong hidup deng Bapa slama-lamanya itu, pe maksut bagini: dorang so kanal Bapa itu Tuhan Allah yang butul, tara ada yang laeng, deng dorang so kanal Yesus Kristus itu yang Bapa utus untuk datang di dunia ini.</verse>
				<verse number="4">Bapa, Kita so kase selesai samua karja yang Bapa suru Kita biking di dunia ini. Kong deng apa yang Kita biking itu, orang-orang dapa lia Bapa pe kuasa yang luar biasa.</verse>
				<verse number="5">Jadi skarang, Bapa, Kita minta Bapa biking Kita dapa lia luar biasa pa Bapa pe muka, sama deng dulu waktu Kita masi sama-sama deng Bapa waktu dunia ini bolong ada.”</verse>
				<verse number="6">Yesus masi berdoa turus, Dia bilang, “Bapa, orang-orang yang Bapa so kase pa Kita di dunia ini, Kita so kase ajar pa dorang sampe dong kanal pa Bapa. Dorang itu Bapa punya yang Bapa kase pa Kita, kong skarang dorang so iko Bapa pe firman.</verse>
				<verse number="7">Skarang dorang so tau, samua yang Kita so bilang deng yang Kita so biking, itu datang dari Bapa.</verse>
				<verse number="8">Barang, samua yang Bapa so bilang pa Kita, Kita so kase tau pa dorang, kong dorang percaya. Dorang butul-butul tau, Kita ini datang dari Bapa, kong dorang percaya, Bapa yang utus pa Kita.</verse>
				<verse number="9">Bapa, Kita berdoa bukang untuk orang-orang yang tara percaya pa Kita. Tapi Kita berdoa untuk orang-orang yang iko pa Kita yang Bapa so kase pa Kita, karna dorang itu Bapa punya.</verse>
				<verse number="10">Samua orang yang jadi Kita punya, dorang lagi Bapa punya. Kong dorang samua yang Bapa punya, dorang itu lagi Kita punya. Kong dari dorang pe percaya pa Kita, itu yang biking sampe Kita dapa puji deng hormat.</verse>
				<verse number="11">Kita tara lama lagi di dunia ini karna Kita mo pigi pa Bapa, tapi dorang akan tetap ada di dunia ini. Ya Bapa yang kudus, tolong jaga pa dorang pake Bapa pe kuasa yang Bapa so kase pa Kita, supaya dorang bole jadi satu hati satu deng yang laeng, sama deng Kita deng Bapa lagi so satu.</verse>
				<verse number="12">Selama Kita ada deng dorang, Kita jaga pa dorang pake kuasa yang Bapa so kase pa Kita. Kita jaga pa dorang supaya tarada dari dorang yang tapisa deng Bapa, kacuali satu orang, Dia itu memang musti bagitu, supaya apa yang so tatulis dulu di Kitab Suci itu mo jadi.</verse>
				<verse number="13">Bapa, skarang Kita mo pigi pa Bapa. Kita berdoa samua ini untuk orang-orang yang iko pa Kita waktu Kita masi ada di dunia ini, supaya sanang yang Kita rasa, dorang lagi bole rasa.</verse>
				<verse number="14">Kita so kase tau Bapa pe firman pa dorang yang iko pa Kita. Kong orang-orang di dunia ini yang tara percaya pa Bapa binci pa dorang, barang dorang yang iko pa Kita tara sama deng orang-orang yang tara percaya pa Bapa. Itu sama deng Kita lagi tara sama deng orang-orang yang tara percaya pa Bapa.</verse>
				<verse number="15">Bapa, Kita tara minta pa Bapa supaya Bapa kase jao pa dorang dari orang-orang yang tara percaya pa Bapa. Tarada. Tapi Kita minta supaya Bapa jaga pa dorang dari Iblis, setang-setang pe raja.</verse>
				<verse number="16">Dorang itu tara sama deng orang-orang yang tara percaya, sama deng Kita lagi tara sama deng orang-orang yang tara percaya itu.</verse>
				<verse number="17">Bapa, pake Bapa pe firman suda untuk biking dorang jadi orang yang hidup cuma biking Bapa pe mau. Barang, Bapa pe firman itu butul.</verse>
				<verse number="18">Bapa so utus pa Kita untuk datang pa orang-orang di dunia ini. Bagitu lagi, Kita so utus pa dorang pigi pa orang-orang yang ada di dunia ini.</verse>
				<verse number="19">Bapa, Kita serakan Kita pe hidup pa Bapa. Kita biking bagitu untuk Kita pe orang-orang yang iko pa Kita, supaya dorang lagi mo serakan dorang pe hidup pa Bapa iko ajaran yang butul itu.”</verse>
				<verse number="20">Yesus masi turus berdoa, Dia bilang, “Bapa, Kita berdoa bukang cuma untuk dorang ini yang so percaya pa Kita saja, tapi Kita berdoa lagi untuk orang-orang yang akan jadi percaya pa Kita karna dorang dengar ajaran tentang Kita, yang orang percaya ada kase ajar.</verse>
				<verse number="21">Bapa, Kita minta supaya dorang itu jadi satu hati satu deng yang laeng, sama deng Kita lagi jadi satu deng Bapa kong Bapa jadi satu deng Kita. Kita minta dorang jadi satu hati satu deng yang laeng supaya dorang lagi jadi satu deng Torang. Kita minta bagitu supaya kalu torang samua jadi satu, samua orang di dunia ini jadi percaya, Bapa yang utus pa Kita.</verse>
				<verse number="22">Bapa so kase Bapa pe kuasa yang luar biasa pa Kita, bagitu lagi Kita so kase Bapa pe kuasa yang luar biasa pa dorang, supaya dorang bole jadi satu hati satu deng yang laeng sama deng Bapa deng Kita yang so satu.</verse>
				<verse number="23">Kita suka dorang itu jadi satu hati deng Kita, kong Bapa jadi satu deng Kita, supaya dorang itu butul-butul jadi satu hati satu deng yang laeng. Deng bagitu, orang-orang yang tara percaya pa Bapa di dunia ini bole tau, Bapa yang utus pa Kita kong Bapa itu sayang pa dorang, sama deng Bapa sayang pa Kita.</verse>
				<verse number="24">Bapa, Kita ingin dorang yang Bapa so kase pa Kita itu salalu ada sama-sama deng Kita di Kita pe tampa tinggal nanti, supaya dorang bisa lia Kita pe kuasa yang luar biasa. Kuasa yang luar biasa itu Bapa so kase pa Kita karna Bapa sayang pa Kita dari waktu dunia bolong ada.</verse>
				<verse number="25">Ya Bapa yang adil, orang-orang yang ada di dunia ini tara kanal pa Bapa, tapi Kita kanal pa Bapa. Deng Kita pe murit-murit tau, Bapa itu yang utus pa Kita.</verse>
				<verse number="26">Kita so biking dong tau sapa Bapa sebenarnya, kong Kita mo kase tau turus itu pa dorang, supaya dorang baku sayang sama deng Bapa sayang pa Kita, kong dorang lagi mo jadi satu hati deng Kita.”</verse>
			</chapter>
			<chapter number="18">
				<verse number="1">Pe abis berdoa, Yesus deng Dia pe murit-murit pigi ka sana di kali Kidron pe sabla. Di situ ada kobong satu, kong Yesus deng Dia pe murit-murit pigi di kobong itu.</verse>
				<verse number="2">Yudas yang mo bahianat pa Yesus, dia lagi tau tampa itu, barang Yesus deng Dia pe murit-murit biasa bakumpul di situ.</verse>
				<verse number="3">Jadi Yudas datang ka sana lagi di tampa itu. Dia bawa tentara Roma satu kompi deng babarapa orang yang bajaga Ruma Ibada Pusat. Dorang datang karna dapa suru dari orang Yahudi pe imam-imam kapala deng orang-orang dari aliran Farisi. Dorang datang bawa lentera, obor deng senjata.</verse>
				<verse number="4">Tapi, Yesus so tau samua yang mo jadi pa Dia nanti. Jadi, Dia maju di muka kong bilang pa dorang, “Ngoni cari pa sapa?”</verse>
				<verse number="5">Kong dorang jawab pa Dia, “Torang cari pa Yesus yang dari Nazaret.” Kong Dia bilang lagi pa dorang, “Kita ini Dia suda.” Di situ lagi ada Yudas yang mo bahianat pa Yesus, dia badiri di situ sama-sama deng rombongan itu.</verse>
				<verse number="6">Waktu Yesus bilang pa dorang, “Kita ini Dia suda,” dorang baundur ka balakang kong jatu ka bawa di tana.</verse>
				<verse number="7">Turus Dia tanya lagi pa dorang, “Ngoni cari pa sapa?” Kong dorang jawab, “Yesus orang Nazaret.”</verse>
				<verse number="8">Turus Yesus bilang lagi pa dorang, “Kita so bilang pa ngoni, Kita ini Dia suda. Jadi kalu ngoni cari pa Kita, kase biar suda Kita pe murit-murit ini pigi dari sini.”</verse>
				<verse number="9">Yesus bilang bagitu, supaya apa yang Dia perna minta pa Tuhan Allah itu bole mo jadi. Bagini yang Dia perna minta, “Samua orang yang Bapa so kase pa Kita, tara ada yang mo mati biar cuma satu orang lagi.”</verse>
				<verse number="10">Kong Simon Petrus yang ada bawa parang kacil, dia cabu dari sarong kong potong imam basar pe orang karja pe talinga kanan sampe putus. Imam basar pe orang karja itu pe nama Malkus.</verse>
				<verse number="11">Turus Yesus bilang pa Petrus, “Kase maso suda ngana pe parang itu. Kita pe Bapa so kase tau, Kita memang musti menderita, itu sama deng Kita musti minum dari cawan yang Kita pe Bapa kase untuk Kita minum.”</verse>
				<verse number="12">Jadi, tentara-tentara Roma deng dong pe komandan, deng penjaga-penjaga Ruma Ibada Pusat, dorang samua itu tangka pa Yesus kong ika pa Dia.</verse>
				<verse number="13">Turus, dorang bawa Yesus pa Hanas dulu, barang Hanas itu Kayafas pe papa mantu. Kayafas itu yang jadi imam basar waktu itu.</verse>
				<verse number="14">Kayafas ini yang so perna kase nasehat pa pemimpin-pemimpin agama Yahudi bagini, “Lebe bae cuma satu orang yang mati untuk samua orang pe bae.”</verse>
				<verse number="15">Simon Petrus deng Yesus pe murit satu iko-iko pa Yesus dari balakang. Murit yang satu itu baku kanal deng imam basar, jadi dia bole maso sama-sama deng Yesus di imam basar pe kintal ruma.</verse>
				<verse number="16">Tapi Petrus cuma batunggu di luar dekat pintu pagar. Kong murit yang satu yang baku kanal deng imam basar itu, dia kaluar ulang, turus bacarita deng pembantu parampuang satu yang ada jaga pintu pagar supaya Petrus bole maso di kintal ruma. Turus murit itu bawa maso pa Petrus ka dalam sama-sama deng dia.</verse>
				<verse number="17">Pembantu parampuang yang bajaga pintu pagar itu bilang pa Petrus, “Ee, ngana ini lagi Yesus pe murit to?” Kong Petrus jawab, “Bukang! Bukang kita.”</verse>
				<verse number="18">Malam itu dingin, jadi imam basar pe orang-orang karja deng orang-orang yang bajaga Ruma Ibada Pusat, dorang biking api dari arang supaya bole mo badiri dekat api kong barahu di situ. Petrus lagi pigi badiri di situ sama-sama deng dorang untuk barahu.</verse>
				<verse number="19">Waktu itu lagi di dalam, imam basar Hanas mulai babatanya pa Yesus tentang Dia pe murit-murit deng tentang Dia pe ajaran lagi.</verse>
				<verse number="20">Turus Yesus jawab pa dia, “Kita salalu bicara turus tarang di orang banya pe muka. Kita kase ajar pa orang-orang di ruma-ruma ibada agama Yahudi deng di Ruma Ibada Pusat, tampa yang orang-orang agama Yahudi jaga bakumpul. Kita kase ajar pa orang-orang di tampa-tampa umum, bukang di tampa-tampa yang tasambunyi.</verse>
				<verse number="21">Jadi bikiapa kong skarang bapa tanya pa Kita? Tanya suda pa orang-orang yang so dengar Kita pe ajaran. Dorang tau apa yang Kita so kase ajar itu.”</verse>
				<verse number="22">Waktu Yesus bilang bagitu, ada satu orang yang bajaga Ruma Ibada Pusat badiri di situ, kong dia tampeleng pa Yesus, turus dia bilang, “Pe barani skali Ngana jawab macam bagitu pa imam basar!”</verse>
				<verse number="23">Kong Yesus bilang pa dia, “Kalu yang Kita bilang itu sala, coba kase tunju dia pe sala di mana, tapi kalu yang Kita bilang itu butul, bikiapa kong bapa tampeleng pa Kita?”</verse>
				<verse number="24">Abis itu, Hanas suru antar pa Yesus deng Dia pe tangan yang masi taika, pigi pa imam basar Kayafas.</verse>
				<verse number="25">Waktu Yesus mangada pa imam basar Kayafas itu, Simon Petrus masi badiri di pinggir api untuk barahu. Kong orang-orang di situ bilang pa dia, “Bapa lagi Yesus pe murit to?”</verse>
				<verse number="26">Petrus manyangkal, dia bilang, “Ce, bukang kita.” Di situ, ada lagi imam basar pe orang karja satu, dia itu basudara deng orang yang Petrus potong dia pe talinga. Dia tanya pa Petrus, “Bapa lagi to, yang tadi kita lia bapa deng Dia ada sama-sama di kobong?”</verse>
				<verse number="27">Tapi Petrus manyangkal ulang, dia tara kanal pa Yesus. Kong pas waktu dia manyangkal, ayam langsung bakuku.</verse>
				<verse number="28">Waktu masi pagi-pagi skali, dorang bawa pa Yesus dari imam basar Kayafas pe kintal ruma antar di gubernur Roma pe istana. Tapi orang-orang agama Yahudi sandiri tara maso di situ karna gubernur itu bukang orang Yahudi. Barang, kalu iko agama Yahudi pe aturan, dorang mo jadi berdosa kalu ada sama-sama deng orang yang bukang agama Yahudi, kong orang agama Yahudi yang jadi najis itu sabantar so tara bole makang pa dong pe hari raya Paska.</verse>
				<verse number="29">Jadi, gubernur Pilatus kaluar dari dia pe istana supaya bole baku dapa deng dorang orang agama Yahudi, kong dia batanya, “Orang ini pe sala apa kong sampe ngoni bawa pa Dia kamari?”</verse>
				<verse number="30">Kong dorang jawab pa dia, “Kalu Orang ini tara biking yang jahat, torang tara perlu mo bawa Dia pa bapa.”</verse>
				<verse number="31">Turus gubernur Pilatus bilang pa dorang, “Ngoni bawa kong urus suda pa Dia iko ngoni pe aturan agama sandiri.” Tapi orang-orang agama Yahudi itu bilang pa Pilatus, “Torang orang agama Yahudi tara ada hak mo kase hukuman mati.”</verse>
				<verse number="32">Deng dorang bilang bagitu, apa yang Yesus perna bilang tentang bagimana cara Dia mo mati nanti, itu mo jadi.</verse>
				<verse number="33">Abis itu, gubernur Pilatus maso ulang di istana kong pangge pa Yesus, turus batanya pa Dia, “Butul Bapa ini orang Yahudi pe Raja?”</verse>
				<verse number="34">Kong Yesus bilang, “Yang bapa tanya itu, bapa sandiri yang mau tau, atau ada orang laeng yang bilang pa bapa tentang Kita?”</verse>
				<verse number="35">Gubernur Pilatus jawab pa Dia, “Ii! Bapa so tau kita bukang orang Yahudi, kong Bapa tanya itu? Bapa pe orang-orang satu bangsa sandiri deng imam-imam kapala yang bawa pa Bapa kamari. Jadi coba bilang suda, Bapa so biking sala apa?”</verse>
				<verse number="36">Kong Yesus bilang pa dia, “Kita pe kerajaan bukang dari dunia ini. Barang, kalu Kita jadi Raja di dunia ini, pasti orang-orang yang jaga biking apa yang Kita suru so datang baku prang untuk bela pa Kita, supaya Kita tara dapa serakan pa pemimpin-pemimpin agama Yahudi. Tapi Kita pe kerajaan memang bukang di dunia ini.”</verse>
				<verse number="37">Turus gubernur Pilatus batanya lagi pa Yesus, “Jadi Bapa ini Raja?” Yesus jawab pa dia, “Bapa yang bilang Kita ini Raja, deng memang itu butul suda dia pe tujuan Kita lahir deng Kita datang di dunia ini, supaya Kita bole kase tau yang butul. Kong sapa yang suka yang butul, dia pasti dengar pa Kita.”</verse>
				<verse number="38">Kong gubernur Pilatus itu batanya lagi pa Yesus, “Bagimana torang bole tau yang butul itu?” Abis gubernur Pilatus batanya bagitu, dia kaluar ulang dari dia pe istana kong bilang pa orang-orang agama Yahudi di situ, “Kita so priksa Orang itu, tapi kita tara dapa Dia pe sala apa-apa, biar cuma satu lagi.</verse>
				<verse number="39">Tapi, biasa pa ngoni pe hari raya Paska, gubernur kase bebas satu orang dari penjara untuk ngoni. Jadi skarang, apa ngoni mau kita mo kase bebas ngoni orang Yahudi pe Raja Yesus ini?”</verse>
				<verse number="40">Kong dorang samua bataria, “Bukang Dia! Tapi kase bebas pa Barabas suda!” Barabas itu orang jahat yang marontak pa pemerinta Roma.</verse>
			</chapter>
			<chapter number="19">
				<verse number="1">Abis itu, Pilatus suru dia pe tentara-tentara Roma ambe pa Yesus kong pukul pa Dia deng tali yang ada barang tajam di dia pe ujung.</verse>
				<verse number="2">Kong tentara-tentara biking lagi makota satu dari cabang-cabang kacil yang baduri kong kase pake pa Yesus pe kapala. Turus dorang kase pake lagi pa Dia juba warna ungu yang sama deng raja-raja biasa pake.</verse>
				<verse number="3">Abis itu, dorang badekat pa Dia kong pura-pura hormat pa Dia, dorang bilang, “Hidup orang Yahudi pe Raja!” Kong dorang tampeleng pa Dia.</verse>
				<verse number="4">Abis itu, Pilatus kaluar ulang kong bilang pa orang-orang agama Yahudi itu, “Coba lia, kita so bawa Yesus pa ngoni, supaya ngoni tau kita so priksa pa Dia kong kita tara dapa Dia pe sala apa-apa.”</verse>
				<verse number="5">Waktu Yesus kaluar, Dia ada pake makota satu dari cabang-cabang kacil yang baduri deng pake juba warna ungu. Turus Pilatus bilang pa dorang, “Coba lia Orang itu.”</verse>
				<verse number="6">Waktu agama Yahudi pe imam-imam kapala deng penjaga-penjaga Ruma Ibada Pusat lia pa Yesus, dorang bataria, “Salib suda pa Dia, salib suda pa Dia!” Pilatus bilang pa dorang, “Kalu memang ngoni mo kase salib pa Dia, ambe suda pa Dia kong ngoni sandiri yang kase salib suda. Barang, kita so priksa pa Dia, kong kita tara dapa Dia pe sala apa-apa.”</verse>
				<verse number="7">Kong orang-orang agama Yahudi bilang pa Pilatus, “Torang ada aturan agama Yahudi. Kong kalu mo iko torang pe aturan agama itu, Dia itu musti dapa hukuman mati, barang Dia bilang kata, Dia itu Anak Allah.”</verse>
				<verse number="8">Waktu Pilatus dengar yang dorang bilang itu, dia jadi lebe tako.</verse>
				<verse number="9">Kong dia bawa pa Yesus maso ulang di dalam istana, turus dia bilang pa Yesus, “Ngana ini dari mana?” Tapi Yesus tara jawab.</verse>
				<verse number="10">Jadi Pilatus batanya lagi pa Dia, “Ngana tara mau bicara deng kita? Ngana tara tau kita ini ada kuasa kase bebas pa Ngana? Deng kita me ada kuasa untuk kase salib pa Ngana?”</verse>
				<verse number="11">Kong Yesus bilang pa dia, “Bapa memang ada kuasa pa Kita, tapi itu cuma Tuhan Allah yang kase kuasa itu pa bapa. Jadi, orang yang serakan Kita pa bapa, orang itu pe dosa lebe basar dari bapa pe dosa.”</verse>
				<verse number="12">Waktu Pilatus dengar itu, dia mulai berusaha cari jalang untuk kase bebas pa Yesus. Tapi orang-orang agama Yahudi bataria, dorang bilang, “Kalu bapa kase bebas Orang ini, bapa tara batamang lagi deng raja basar Roma. Barang, tiap orang yang mangaku dia itu raja sama deng yang Yesus mangaku, dia itu so malawang pa raja basar Roma.”</verse>
				<verse number="13">Pe dengar orang-orang agama Yahudi bilang bagitu, Pilatus suru bawa pa Yesus kaluar dari dia pe istana. Kong Pilatus dudu di kursi yang biasa dia dudu kalu mo adili orang, tampa itu orang jaga bilang Lante Batu. Dia pe bahasa Ibrani, dorang jaga bilang Gabata.</verse>
				<verse number="14">Hari itu, orang agama Yahudi ada basadia untuk biking dorang pe hari raya Paska untuk inga waktu Tuhan Allah kase bebas pa dorang pe orang tua dulu-dulu yang dapa jaja dari bangsa Mesir. Waktu itu kira-kira jam dua blas siang, kong Pilatus bilang pa orang pemimpin-pemimpin agama Yahudi, “Coba lia, ini ngoni pe Raja!”</verse>
				<verse number="15">Tapi deng bataria dong bilang, “Kase mati suda pa Dia! Kase mati suda pa Dia! Kase salib suda pa Dia!” Pilatus bilang lagi pa dorang, “Dia ini ngoni pe raja. Ngoni mau kita kase parenta untuk kase salib pa Dia?” Imam-imam kapala jawab, “Torang tara ada raja laeng, torang pe raja cuma raja basar Roma.”</verse>
				<verse number="16">Dia pe ahir kabawa, Pilatus serakan Yesus pa dia pe tentara-tentara untuk kase salib. Jadi dorang bawa pa Yesus untuk kase salib.</verse>
				<verse number="17">Waktu itu, Yesus pikul Dia pe salib kong kaluar dari kota, turus pigi di tampa satu yang dalam bahasa Ibrani pe nama Golgota, yang pe arti, ‘Tampa Tengkorak’.</verse>
				<verse number="18">Di tampa itu dorang kase salib pa Yesus. Kong di situ me dorang ada kase salib dua orang lagi, yang satu pa Yesus pe sabla kanan, yang satu lagi pa Yesus pe sabla kiri, kong Yesus pa dorang pe tenga-tenga.</verse>
				<verse number="19">Pilatus suru kase paku papan spanggal di atas salib itu, yang tatulis bagini, ‘Ini Yesus orang Nazaret, orang Yahudi pe Raja.’</verse>
				<verse number="20">Banya orang Yahudi yang baca tulisan itu, barang tampa yang Yesus dapa salib itu dekat kota Yerusalem. Kata-kata itu ada tulis pake bahasa Ibrani, bahasa Latin deng bahasa Yunani.</verse>
				<verse number="21">Kong imam-imam kapala bilang pa Pilatus, “Bapa, jang tulis, ‘Orang Yahudi pe Raja’, tapi tulis saja, ‘Orang ini bilang Dia itu orang Yahudi pe Raja.’ ”</verse>
				<verse number="22">Pilatus bilang pa dorang, “Apa yang kita so tulis, itu suda.”</verse>
				<verse number="23">Abis tentara-tentara itu kase salib pa Yesus, dorang ambe Dia pe baju kong dong barbage ampa, supaya dorang dapa satu-satu bagian. Kong Dia pe juba lagi dorang ambe. Tapi juba itu pe model anteru dari atas sampe ka bawa, tara manjai.</verse>
				<verse number="24">Jadi, dorang baku bilang, “Juba ini torang tara usa robe untuk kase bage-bage, tapi torang cabu undi suda la tentukan sapa yang mo dapa juba ini.” Baju deng juba itu dorang biking bagitu, itu sama deng yang so tatulis dulu di Kitab Suci. Ini yang tatulis, “Dorang kase bage-bage Kita pe baju di antara dorang, kong dorang cabu undi untuk dapa Kita pe juba.” Jadi deng tentara-tentara biking itu, apa yang so tatulis di Kitab Suci dulu itu so jadi.</verse>
				<verse number="25">Di dekat Yesus pe salib, ada badiri Yesus pe mama, Yesus pe mama pe sudara parampuang, Kleopas pe bini yang pe nama Maria, deng Maria orang Magdala.</verse>
				<verse number="26">Waktu Yesus lia Dia pe mama deng Dia pe murit yang Dia sayang ada badiri pa Dia pe mama pe pinggir, Yesus bilang pa Dia pe mama, “Mama, Kita pe murit itu, mama anggap saja dia itu mama pe ana skarang.”</verse>
				<verse number="27">Kong Yesus bilang pa murit itu, “Itu Kita pe mama, skarang ngana anggap suda ngana pe mama!” Mulai waktu itu, Yesus pe murit bawa pa Yesus pe mama pa dia pe ruma.</verse>
				<verse number="28">Yesus tau, Dia so kase selesai samua yang Tuhan Allah suru Dia biking. Jadi, Yesus bilang, “Kita aus”. Deng Yesus bilang bagitu, apa yang tatulis di Kitab Suci dulu itu so jadi.</verse>
				<verse number="29">Di situ ada tampa satu ponong deng anggur asam, kong dorang colo spons di anggur asam itu, turus kase cucu di cabang kayu yang orang biasa bilang hisop, kong dong angka kase dekat pa Yesus pe mulu.</verse>
				<verse number="30">Yesus isap anggur itu, kong abis itu Dia bilang, “Skarang so selesai.” Kong Yesus batundu, turus Dia serakan Dia pe nyawa.</verse>
				<verse number="31">Waktu dorang kase salib pa Yesus, hari itu orang agama Yahudi pe hari persiapan untuk hari Sabat, hari yang dorang tara bole bakarja. Hari Sabat itu pas lagi deng dorang pe hari raya Paska untuk inga waktu Tuhan Allah kase bebas pa dorang pe orang tua dulu-dulu dari bangsa Mesir yang jaja pa dorang. Jadi, orang-orang agama Yahudi datang pa Pilatus kong dorang minta supaya dia suru dia pe tentara-tentara kase pata Yesus pe kaki deng dua orang pe kaki supaya dorang capat mati, kong dorang bole lebe capat kase turung mayat-mayat itu dari kayu salib. Barang, dorang tara mau kalu ada mayat-mayat yang masi tagantong di kayu salib pas hari Sabat.</verse>
				<verse number="32">Pilatus setuju deng dorang, kong dia pe tentara-tentara kase pata dua orang yang dapa salib sama-sama deng Yesus itu pe kaki.</verse>
				<verse number="33">Tapi waktu dorang sampe pa Yesus kong dorang lia Yesus so mati, dorang tara kase pata Dia pe kaki.</verse>
				<verse number="34">Tapi satu dari tentara-tentara di situ tikam Yesus pe lambung deng tombak, kong langsung dara yang baku tacampur deng aer kaluar.</verse>
				<verse number="35">Di situ, ada lagi orang yang lia samua itu deng dia pe mata kapala sandiri, kong dia kase tau samua itu. Dia tau yang dia kase tau itu butul, kong dia bilang samua itu supaya ngoni bole percaya.</verse>
				<verse number="36">Tentara tara kase pata Yesus pe kaki, supaya apa yang tatulis di Kitab Suci itu jadi. Bagini yang so tatulis di Kitab Suci, “Tara ada satu dari Dia pe tulang yang dapa kase pata.”</verse>
				<verse number="37">Kong di Kitab Suci lagi ada bilang bagini, “Dorang mo lia pa Dia yang dorang so tikam.”</verse>
				<verse number="38">Ada satu orang dia pe nama Yusuf, dia itu orang Arimatea. Dia lagi orang yang jaga iko pa Yesus, tapi dia jaga babasambunyi karna tako pa pemimpin-pemimpin agama Yahudi. Waktu Yesus mati, Yusuf ini datang pa Pilatus untuk minta ijin mo ambe Yesus pe mayat la dia kubur. Kong Pilatus kase ijin pa Yusuf. Jadi Yusuf pi kase turung Yesus pe mayat la mo kubur.</verse>
				<verse number="39">Nikodemus lagi datang di situ. Dia itu yang perna datang pa Yesus waktu malam-malam. Nikodemus ada bawa minya wangi mur yang kase campur deng minya wangi kayu gaharu untuk goso Yesus pe mayat. Minya itu pe barát kira-kira tiga pulu kilo.</verse>
				<verse number="40">Dorang ambe Yesus pe mayat kong kase lingkar deng kaeng puti alus. Sementara itu, dorang goso deng macam-macam minya wangi itu iko orang agama Yahudi pe biasa waktu mo kubur mayat.</verse>
				<verse number="41">Di dekat Yesus pe tampa salib itu, ada kobong satu. Kong di kobong itu, ada kubur goa satu yang baru, yang bolong perna pake bakubur.</verse>
				<verse number="42">Waktu itu, orang agama Yahudi pe hari persiapan untuk hari Sabat so mo abis, so mo maso hari Sabat, hari yang orang agama Yahudi tara bole bakarja. Karna itu, Yusuf deng Nikodemus pigi taru Yesus pe mayat di dalam kubur goa itu, barang kubur itu tara jao.</verse>
			</chapter>
			<chapter number="20">
				<verse number="1">Pas hari minggu, waktu masi pagi-pagi skali, Maria orang Magdala pigi pa Yesus pe kubur goa. Pe sampe di kubur itu, dia lia batu yang ada kase tutu di kubur so taguling dari dia pe tampa.</verse>
				<verse number="2">Jadi dia lari pigi pa Simon Petrus deng pa murit yang Yesus sayang. Pe sampe pa dorang, Maria bilang, “Woe, orang-orang so ambe Tuhan pe mayat dari kubur, kong torang tara tau dorang taru pa Dia di mana!”</verse>
				<verse number="3">Turus, Petrus deng murit yang laeng itu pigi di kubur.</verse>
				<verse number="4">Dorang dua lari kaluar sama-sama, tapi murit yang satu itu lari lebe capat dari Petrus kong sampe lebe kamuka di kubur.</verse>
				<verse number="5">Murit yang satu itu tara maso di dalam kubur goa, tapi dia cuma bahoba ka dalam, kong dia lia kaeng puti yang pake kase lingkar Yesus pe mayat ada di situ.</verse>
				<verse number="6">Abis murit itu, Simon Petrus lagi datang. Tapi bagitu sampe di kubur itu, Simon Petrus langsung maso di dalam kubur itu. Dia lagi lia kaeng puti itu di situ.</verse>
				<verse number="7">Kong kaeng spanggal yang pake kase lingkar Yesus pe kapala tara ada di dekat kaeng puti yang pake kase lingkar Yesus pe badan, tapi ada di tampa laeng kong so talipa.</verse>
				<verse number="8">Turus murit satu yang lebe kamuka sampe di kubur itu maso lagi. Dia lia samua itu kong dia percaya Yesus so hidup ulang.</verse>
				<verse number="9">Barang, dari dulu sampe waktu itu, dorang bolong mangarti Kitab Suci pe isi yang bilang, Yesus itu mo mati kong hidup ulang.</verse>
				<verse number="10">Kong abis itu, murit dua orang itu pulang pa dong pe ruma.</verse>
				<verse number="11">Tapi Maria orang Magdala badiri di muka pintu kubur kong manangis. Sementara dia manangis, dia bahoba ka dalam kubur.</verse>
				<verse number="12">Kong dia lia ada dua malaekat pake baju puti. Dorang dua itu dudu di tampa yang orang ada taru Yesus pe mayat. Yang satu dudu di bagian kapala, kong yang satu dudu di bagian kaki.</verse>
				<verse number="13">Malaekat dua itu batanya pa dia, “Ibu, bikiapa kong ibu manangis?” Maria jawab pa dorang, “Kita manangis karna dorang so ambe kita pe Tuhan kong kita tara tau dorang taru di mana.”</verse>
				<verse number="14">Abis Maria bilang bagitu, dia balia ka balakang kong dia lia ada Orang badiri pa dia pe balakang, tapi dia tara tau, itu Yesus.</verse>
				<verse number="15">Kong Yesus batanya pa dia, “Ibu, bikiapa kong ibu manangis? Ibu cari pa sapa?” Maria pikir Yesus itu orang yang bajaga kobong di tampa itu, kong dia bilang pa Orang itu, “Bapa, kalu Bapa yang ambe kita pe Tuhan pe mayat, bilang suda pa kita, Bapa ada taru di mana mayat itu, supaya kita bole mo pigi ambe.”</verse>
				<verse number="16">Kong, Yesus pangge pa Maria, “Maria!” Maria balia pa Yesus, turus bilang, “ Rabuni! ”, yang pe arti dalam bahasa Ibrani, ‘Guru’.</verse>
				<verse number="17">Yesus bilang pa Maria, “Jang pegang pa Kita, karna Kita bolong bale pa Kita pe Bapa. Tapi ngana pigi suda pa Kita pe sudara-sudara yang jaga iko pa Kita kong bilang pa dorang, Kita skarang mo nae pigi pa Kita pe Bapa deng ngoni pe Bapa lagi. Dia itu lagi Kita pe Tuhan Allah deng ngoni lagi pe Tuhan Allah.”</verse>
				<verse number="18">Abis itu, Maria orang Magdala pigi pa murit-murit kong bilang pa dorang, “Kita so lia pa Tuhan!” Kong Maria kase tau apa yang Yesus so bilang pa dia.</verse>
				<verse number="19">Di hari Minggu malam itu, Yesus pe murit-murit ada bakumpul di ruma satu. Samua pintu ruma dong kunci, barang dong tako pa pemimpin-pemimpin agama Yahudi. Waktu itu, Yesus datang pa dorang kong badiri pa dorang pe tenga-tenga, turus Dia kase salam pa dorang bagini, “Dame dari Tuhan Allah ada pa ngoni!”</verse>
				<verse number="20">Kong abis Yesus bilang bagitu, Dia kase lia pa dorang Dia pe tangan deng lambung. Murit-murit itu sanang skali waktu dorang lia pa Tuhan.</verse>
				<verse number="21">Kong Yesus bilang ulang pa dorang, “Tuhan Allah biking ngoni hidup deng hati tenang! Kita pe Bapa so utus pa Kita, bagitu lagi Kita utus pa ngoni skarang.”</verse>
				<verse number="22">Abis Yesus bilang bagitu, Dia tiop pa dorang deng Dia pe napas kong bilang, “Tarima suda Roh Kudus.</verse>
				<verse number="23">Kalu ngoni kase ampun orang pe dosa, orang itu pe dosa mo dapa ampun, kong kalu ngoni tara kase ampun orang pe dosa, orang itu pe dosa lagi tara mo dapa ampun.”</verse>
				<verse number="24">Tomas, satu dari Yesus pe dua blas murit, yang orang jaga pangge ‘Kambar’, dia tara ada sama-sama deng murit-murit laeng waktu Yesus kase tunju Dia pe diri pa dorang.</verse>
				<verse number="25">Jadi Yesus pe murit-murit laeng bilang pa Tomas, “Tomas, torang so lia pa Tuhan!” Tapi Tomas bilang pa dorang, “Kalu kita bolong lia bakas paku pa Dia pe tangan, deng kalu kita bolong cucu kita pe jari di situ, deng kita bolong kase maso kita pe tangan pa Dia pe lambung, kita tara akan percaya.”</verse>
				<verse number="26">Pe minggu brikut, Yesus pe murit-murit bakumpul ulang di ruma itu. Kong kali ini, Tomas lagi ada di situ sama-sama deng dorang. Samua pintu-pintu ada takunci lagi. Biar bagitu, Yesus datang, turus badiri pa dorang pe tenga-tenga kong Dia bilang, “Kita minta pa Tuhan Allah supaya Dia salalu biking ngoni pe hati tetap tenang.”</verse>
				<verse number="27">Kong Dia bilang pa Tomas, “Tomas, lia Kita pe tangan ini kong ngana cucu suda ngana pe jari pa Kita pe tangan. Ngana kase maso ngana pe tangan pa Kita pe lambung ini. Jadi jang bilang ngana tara percaya lagi Kita so hidup ulang, tapi percaya suda.”</verse>
				<verse number="28">Tomas bilang pa Yesus, “Bapa ini memang kita pe Tuhan deng kita pe Tuhan Allah.”</verse>
				<verse number="29">Yesus bilang pa dia, “Tomas, ngana jadi percaya pa Kita cuma karna ngana so lia pa Kita. Paling sanang suda orang yang tara lia pa Kita tapi dia jadi percaya pa Kita.”</verse>
				<verse number="30">Masi banya lagi mujizat-mujizat yang Yesus so perna biking pa Dia pe murit-murit pe muka, tapi samua itu tara tatulis di dalam kitab ini.</verse>
				<verse number="31">Tapi samua yang so tatulis di kitab ini, itu ada tulis supaya ngoni percaya Yesus itu Mesias, Raja yang Tuhan Allah janji mo kase slamat pa manusia, deng Dia itu Anak Allah. Kalu ngoni so percaya pa Dia, ngoni mo dapa hidup deng Dia slama-lamanya.</verse>
			</chapter>
			<chapter number="21">
				<verse number="1">Abis itu, Yesus kase tunju Dia pe diri pa Dia pe murit-murit lagi di talaga Tiberias pe pinggir. Bagini dia pe carita:</verse>
				<verse number="2">Satu kali, di talaga Tiberias pe pinggir itu, ada Simon Petrus, Tomas yang orang jaga pangge Kambar, Natanael dari kota Kana yang ada di daera Galilea, Zebedeus pe ana dua, deng Yesus pe murit dua orang laeng lagi, dorang bakumpul di situ.</verse>
				<verse number="3">Kong Simon Petrus bilang pa dorang, “Kita mo pi cari ikang.” Kong dorang bilang pa dia, “Torang lagi mo iko deng ngana.” Turus dorang pigi di talaga pe pinggir kong nae di parau la mo pigi cari ikang. So satu malam dorang bacari ikang, tapi dorang tara dapa ikang sama skali.</verse>
				<verse number="4">Kong waktu so mo pagi, Yesus badiri di talaga pe pinggir, tapi Dia pe murit-murit tara tau itu Yesus.</verse>
				<verse number="5">Turus Yesus bilang pa dorang, “Woe, tamang-tamang! Ngoni dapa ikang ka tarada?” Dorang jawab, “Tarada.”</verse>
				<verse number="6">Kong Yesus bilang pa dorang, “Kase lempar suda ngoni pe jala di parau pe sabla kanan, ngoni akan dapa ikang.” Kong dorang kase lempar dorang pe jala, turus dorang tarik jala itu tapi dorang tara mampo hela jala itu, barang ikang yang dorang dapa itu banya skali.</verse>
				<verse number="7">Kong murit yang Yesus sayang itu bilang pa Petrus, “Itu Tuhan!” Waktu Petrus dengar itu Tuhan, dia pake dia pe baju, barang tadi dia ada buka baju, kong dia balumpa di talaga.</verse>
				<verse number="8">Murit-murit yang laeng datang pa Yesus deng parau, barang dorang tara jao dari talaga pe pinggir, dia pe jarak kira-kira cuma saratus meter saja. Kong waktu dorang datang pa Yesus, dorang hela lagi dong pe jala yang so ponong deng ikang.</verse>
				<verse number="9">Waktu dorang so sampe di talaga pe pinggir, dorang lia ada bara api kong di atas so ada ikang deng roti lagi.</verse>
				<verse number="10">Yesus bilang pa dorang, “Bawa kamari suda ikang babarapa ekor yang ngoni baru tangka itu.”</verse>
				<verse number="11">Karna itu Simon Petrus nae di parau kong hela jala itu di talaga pe pinggir, kong jala itu ponong deng ikang-ikang basar. Ikang itu pe banya ada saratus lima pulu tiga ekor, tapi biar ikang pe banya bagitu, jala itu tara tarobe.</verse>
				<verse number="12">Yesus bilang pa dorang, “Mari suda, torang makang.” Tara ada satu dari murit-murit itu yang barani batanya pa Dia, “Bapa ini sapa?” Karna dorang tau, Dia itu Tuhan.</verse>
				<verse number="13">Kong Yesus badekat pa dorang, Dia ambe roti, turus Dia kase bage-bage pa dorang, bagitu lagi deng ikang itu.</verse>
				<verse number="14">Itu yang so ketiga kali Yesus kase tunju Dia pe diri pa Dia pe murit-murit abis Dia mati kong hidup ulang.</verse>
				<verse number="15">Waktu dorang so abis makang, Yesus batanya pa Simon Petrus, “Simon, Yohanes pe ana, apa ngana sayang pa Kita lebe dari dorang ini?” Simon jawab pa Yesus, “Iyo Tuhan, Tuhan tau, kita sayang pa Tuhan.” Yesus bilang pa dia, “Kalu bagitu, urus bae-bae Kita pe umat, sama deng gembala yang urus bae-bae dia pe domba-domba.”</verse>
				<verse number="16">Yesus batanya pa Simon untuk kedua kali, “Simon, Yohanes pe ana, apa ngana sayang pa Kita?” Simon jawab pa Yesus, “Iyo Tuhan, Tuhan tau, Kita sayang pa Tuhan.” Yesus bilang lagi pa dia, “Urus bae-bae Kita pe umat, sama deng gembala yang urus bae-bae dia pe domba-domba.”</verse>
				<verse number="17">Yesus batanya lagi pa dia untuk yang ketiga kali, “Simon, Yohanes pe ana, apa ngana sayang pa Kita?” Kong Petrus jadi sedi, barang Yesus ada tanya pa dia sampe tiga kali, apa dia sayang pa Yesus ka tarada. Kong Petrus jawab pa Yesus, “Tuhan, Tuhan tau samua hal, Tuhan tau kita sayang pa Tuhan.” Yesus bilang lagi pa Petrus, “Urus bae-bae Kita pe umat, sama deng gembala yang urus bae-bae dia pe domba-domba.</verse>
				<verse number="18">Inga bae-bae yang Kita mo bilang ini. Waktu ngana masi muda, ngana pake baju sandiri deng ngana bajalang ka mana saja ngana suka. Tapi kalu ngana so jadi tua, ngana mo kase ngana pe tangan kong orang mo ika, turus bawa pa ngana di tampa yang ngana tara suka mo pigi.”</verse>
				<verse number="19">Yesus bilang bagitu untuk kase tau bagimana Petrus mo mati nanti. Kong deng Petrus pe cara mati itu, banya orang akan puji deng hormat pa Tuhan Allah. Abis Yesus bilang bagitu, Dia bilang lagi pa Petrus, “Iko suda pa Kita.”</verse>
				<verse number="20">Waktu itu, Petrus balia ka balakang, dia lia, murit yang Yesus sayang ada iko pa dorang. Murit itu yang dulu dudu baku dekat deng Yesus waktu dorang ada makang sama-sama sebelum Yesus mati. Kong waktu itu, dia itu yang ada batanya, “Tuhan, sapa yang mo bahianat pa Tuhan?”</verse>
				<verse number="21">Waktu Petrus lia murit itu, dia bilang pa Yesus, “Tuhan, kong kalu deng dia ini, dia pe hidup bagimana nanti?”</verse>
				<verse number="22">Yesus jawab pa Petrus, “Kalu Kita mau dia tetap hidup sampe Kita datang ulang yang kedua kali, itu bukang ngana pe urusan. Tapi ngana, iko suda pa Kita.”</verse>
				<verse number="23">Abis Yesus bilang bagitu, kabar itu tasiar pa sudara-sudara yang percaya, bilang kata, murit satu itu tara akan mati. Padahal Yesus tara bilang murit itu tara akan mati, tapi Yesus cuma bilang kalu saja Yesus mau murit itu tetap hidup sampe Yesus datang ulang yang kedua kali, itu bukang Petrus pe urusan.</verse>
				<verse number="24">Murit yang Yesus sayang itu, dia itu suda yang ada kase tau deng yang tulis samua yang ada di kitab ini. Torang samua tau, yang dia kase tau itu butul.</verse>
				<verse number="25">Kong masi banya lagi hal-hal laeng yang Yesus biking. Kalu samua yang Yesus biking itu mo tulis satu-satu, kita rasa dunia ini tara cukup mo muat samua kitab yang ada tulis tentang apa yang Yesus biking itu.</verse>
			</chapter>
		</book>
		<book number="44">
			<chapter number="1">
				<verse number="1">Bapa Teofilus yang bae. Di kita pe kitab yang pertama, kita so tulis tentang samua yang Yesus perna biking deng ajar,</verse>
				<verse number="2">sampe waktu Dia taangka ka atas di sorga. Sebelum Yesus taangka, Dia pasáng pa Dia pe utusan-utusan yang orang sebut rasul-rasul, apa yang dorang musti biking. Dorang itu yang Dia so pili, kong Dia pasáng pa dorang itu pake Roh Kudus pe kuasa.</verse>
				<verse number="3">Pa dorang itu, waktu Yesus mati kong hidup ulang, Dia kase tunju Dia pe diri ulang-ulang la dorang tau butul-butul, Dia memang so hidup ulang. Dia kase tunju Dia pe diri pa dorang selama ampa pulu hari kong bicara pa dorang tentang bagimana Tuhan Allah Berkuasa sebagai Raja.</verse>
				<verse number="4">Satu kali bagini, waktu Yesus deng Dia pe rasul-rasul itu makang sama-sama, Dia pasáng pa dorang bagini, “Jang dulu ngoni kase tinggal kota Yerusalem ini. Ngoni tinggal di sini supaya tunggu Kita pe Bapa pe janji pa ngoni, sama deng yang Kita perna bilang pa ngoni.</verse>
				<verse number="5">Barang, dulu Yohanes baptis pa orang deng aer, tapi tara lama lagi Tuhan Allah mo baptis pa ngoni deng Roh Kudus.”</verse>
				<verse number="6">Satu kali bagini, Yesus bakumpul lagi deng Dia pe utusan-utusan yang orang sebut rasul-rasul, kong dorang tanya pa Dia, “Tuhan, apa skarang ini Tuhan mo kase bebas pa torang bangsa Israel dari bangsa Roma yang jaja pa torang, kong mo jadi torang orang Israel pe raja?”</verse>
				<verse number="7">Yesus jawab, “Ngoni tara perlu tau tempo apa samua mo jadi. Cuma Kita pe Bapa yang tau, karna Dia yang pe hak untuk ator samua waktu.</verse>
				<verse number="8">Tapi nanti Roh Kudus mo turung pa ngoni, baru ngoni mo dapa kuasa. Kong deng kuasa itu, ngoni mo jadi Kita pe saksi la pigi kase tau tentang Kita pa orang-orang di kota Yerusalem, di daera Yudea, daera Samaria, sampe di tampa-tampa yang jao skali di dunia ini.”</verse>
				<verse number="9">Pe abis bilang bagitu, Yesus taangka ka atas di sorga pa dorang pe muka-muka, kong awan tutu pa Dia sampe dorang so tara dapa lia lagi pa Dia.</verse>
				<verse number="10">Waktu dorang masi bahaga ka atas di langit, kage-kage ada dua orang badiri pa dorang pe pinggir. Dorang dua itu pake baju puti.</verse>
				<verse number="11">Kong dong dua bilang bagini, “Ee, orang-orang Galilea, bikiapa kong ngoni masi bahaga ka atas di langit? Yesus so taangka ka atas di sorga. Nanti Dia akan datang ulang di dunia ini, sama deng skarang ini ngoni lia Dia taangka ka atas di sorga.”</verse>
				<verse number="12">Abis itu, Yesus pe utusan-utusan yang orang sebut rasul-rasul itu turung dari Bukit Zaitun kong bale ulang di kota Yerusalem. Bukit itu pe jao dari Yerusalem kira-kira satu kilo.</verse>
				<verse number="13">Waktu dorang sampe di kota Yerusalem, dorang pigi di ruma yang dong tinggal kong nae ka atas di tingkat. Dorang itu: Petrus, Yohanes, Yakobus, Andreas, Filipus, Tomas, Bartolomeus, Matius, Yakobus (Alfeus pe ana), Simon (dari gerakan Yahudi Merdeka) deng Yudas (Yakobus pe ana).</verse>
				<verse number="14">Dorang samua salalu bakumpul la berdoa deng satu hati. Dorang berdoa sama-sama deng babarapa parampuang, Yesus pe sudara-sudara, deng Maria Yesus pe mama.</verse>
				<verse number="15">Satu kali bagini, waktu orang-orang yang percaya pa Yesus bakumpul sama-sama, dorang itu pe banya mangkali saratus dua pulu orang. Turus Petrus badiri pa dong pe tenga-tenga kong bilang,</verse>
				<verse number="16">“Sudara-sudara, dulu Roh Kudus so bilang pa raja Daud apa yang mo jadi pa Yudas. Itu so ada di Kitab Suci, kong memang musti jadi. Yudas itu yang so bawa orang-orang pigi tangka pa Yesus.</verse>
				<verse number="17">Padahal, Yudas itu satu dari torang. Dia jaga pigi pelayanan sama-sama deng torang.”</verse>
				<verse number="18">(Yudas itu yang bahianat pa Yesus, kong dari hasil dia pe kajahatan itu, dia dapa doi, turus doi itu so pake bili tana. Di tana itu suda dia tapalaka sampe dia pe puru me tabalá kong dia pe gale-gale me kaluar.</verse>
				<verse number="19">Apa yang jadi pa Yudas itu, samua orang di kota Yerusalem so tau, sampe tana itu dorang kase nama pake dorang pe bahasa sandiri, Akeldama, yang pe arti, ‘Tana Dara’).</verse>
				<verse number="20">Kong Petrus bilang lagi, “Dulu raja Daud so tulis memang tentang Yudas di kitab Mazmur, bagini: ‘Biar suda dia pe tampa tinggal jadi sunyi, kong biar suda tarada orang yang tinggal di situ.’ Raja Daud me tulis lagi bagini: ‘Biar suda orang laeng ambe dia pe tugas.’</verse>
				<verse number="21">Jadi skarang, torang musti tamba satu orang yang mo ganti pa Yudas. Orang itu musti orang yang so biasa iko deng torang waktu Tuhan Yesus masi sama-sama deng torang,</verse>
				<verse number="22">mulai dari Yohanes baptis pa Yesus sampe Yesus taangka ka atas di sorga kase tinggal pa torang. Orang itu mo sama-sama deng torang untuk jadi saksi kase tau pa orang-orang, Yesus so hidup ulang.”</verse>
				<verse number="23">Pe abis Petrus bicara bagitu, orang-orang yang bakumpul di situ kase usul dua orang. Yang satu pe nama Yusuf yang orang biasa pangge Barsabas atau Yustus, deng yang satu lagi dia pe nama Matias.</verse>
				<verse number="24">Abis itu, dorang samua berdoa, dong bilang, “Tuhan, Tuhan lebe tau samua orang pe hati. Jadi kase tunju pa torang, dari dong dua ini sapa yang Tuhan mo pili pa dia,</verse>
				<verse number="25">supaya dia ganti pa Yudas dalam pelayanan ini untuk jadi Yesus pe rasul. Barang, Yudas so mati kong dia so ada di tampa yang pantas iko sama deng apa yang dia biking.”</verse>
				<verse number="26">Pe abis berdoa, dorang cabu undi, kong Matias yang dapa. Jadi dong angka pa Matias jadi rasul sama-sama deng dorang seblas orang itu.</verse>
			</chapter>
			<chapter number="2">
				<verse number="1">Waktu orang Yahudi biking dorang pe sukur bapanen yang dong sebut hari raya Pentakosta, samua orang yang percaya pa Yesus bakumpul di ruma satu di Yerusalem.</verse>
				<verse number="2">Kage-kage dorang dengar ada bunyi dari langit sama deng angin ribut. Dia pe babunyi kuat skali sampe dapa dengar di samua tampa yang dong ada dudu di dalam ruma itu.</verse>
				<verse number="3">Kong dorang dapa lia satu barang yang sama deng api, dia pe model sama deng lida-lida, turung kong berenti di atas pa dorang masing-masing.</verse>
				<verse number="4">Turus, Roh Kudus kuasai pa dorang samua sampe dong mulai bicara pake bahasa-bahasa laeng yang Roh Kudus kase pa dorang.</verse>
				<verse number="5">Waktu hari raya itu, banya orang agama Yahudi yang merantau di samua bangsa di dunia, datang di Yerusalem. Dorang itu yang rajin iko aturan agama Yahudi.</verse>
				<verse number="6">Waktu dorang dengar babunyi yang dari langit itu, dorang datang bakumpul di ruma itu. Dorang bingung, barang dorang dengar orang-orang percaya itu bicara pake dorang pe bahasa masing-masing.</verse>
				<verse number="7">Dorang samua tahaga-haga kong taherang-herang, turus dorang baku bilang, “Dorang samua yang bicara itu orang Galilea, to?</verse>
				<verse number="8">Bikiapa kong torang bisa dengar dorang baku bicara pake torang pe bahasa masing-masing?</verse>
				<verse number="9">Torang ini ada yang dari negara Partia, Media, Elam, deng Mesir. Ada lagi dari daera Mesopotamia, Yudea, Kapadokia, Pontus, deng Asia Kecil,</verse>
				<verse number="10">Frigia, Pamfilia, deng dari daera-daera di Libia yang baku dekat deng kampong Kirene. Ada lagi pendatang dari kota Roma,</verse>
				<verse number="11">dari torang bangsa Yahudi deng yang bukang bangsa Yahudi tapi yang so maso agama Yahudi. Ada lagi orang Kreta deng orang Arab. Tapi torang samua dengar dorang bicara pake tong pe bahasa masing-masing, dong kase tau hal-hal luar biasa yang Tuhan Allah so biking.”</verse>
				<verse number="12">Dorang samua herang deng tahaga-haga kong baku bilang, “Bikiapa kong bagini?”</verse>
				<verse number="13">Tapi ada yang laeng singgung pa dorang, bilang kata, dorang itu mabo karna dong so minum anggur.</verse>
				<verse number="14">Abis itu, Petrus deng Yesus pe seblas utusan yang laeng itu badiri. Dorang itu orang sebut rasul-rasul. Kong Petrus bicara kuat-kuat pa orang banya itu, “Ee, sudara-sudara orang Yahudi deng ngoni samua yang tinggal di Yerusalem! Dengar bae-bae, kita mo kase tau pa ngoni apa yang jadi di sini.</verse>
				<verse number="15">Torang ini tara mabo. Ini baru jam sembilan pagi kong. Orang tara mungkin mabo jam bagini.</verse>
				<verse number="16">Tapi apa yang jadi skarang ini, dari dulu Tuhan Allah so kase tau memang pa nabi Yoel bagini,</verse>
				<verse number="17">Tuhan Allah bilang, ‘Di waktu so dekat-dekat ahir jaman, Kita mo kase Kita pe Roh pa samua orang. Ngoni pe ana laki-laki deng parampuang akan kase tau pa orang-orang pasáng yang dorang dengar langsung dari Kita. Ngoni pe ana-ana muda mo dapa penglihatan-penglihatan, deng orang-orang tua me mo dapa mimpi dari Kita.</verse>
				<verse number="18">Kong pa orang-orang yang jaga biking apa yang Kita suru, dia laki-laki ka, parampuang ka, Kita mo kase Kita pe Roh pa dorang, la dorang mo dengar langsung Kita pe pasáng kong dorang kase turus pa orang-orang.</verse>
				<verse number="19">Kita mo biking mujizat-mujizat deng tanda-tanda yang kase tunju Kita pe kuasa di langit deng di bumi. Akan ada dara, api deng asap bagumpal-gumpal.</verse>
				<verse number="20">Matahari mo jadi galap, bulan mo jadi mera sama deng dara. Itu so jadi kamuka dulu, baru Tuhan datang ulang, untuk adili pa samua orang. Itu hari yang basar deng luar biasa.</verse>
				<verse number="21">Kong sapa saja yang minta tolong pa Tuhan supaya dapa slamat, pasti dia mo slamat dari dosa.’ ”</verse>
				<verse number="22">Turus Petrus bilang lagi, “Ee, sudara-sudara orang Israel! Dengar bae-bae yang kita mo bilang pa ngoni ini. Tuhan Allah yang utus pa Yesus orang Nazaret itu, kong itu so jelas waktu Yesus biking mujizat-mujizat deng tanda-tanda yang kase tunju Tuhan Allah pe kuasa sampe biking orang herang. Samua itu so jadi di ngoni pe tenga-tenga, sama deng yang ngoni so tau.</verse>
				<verse number="23">Tapi biar ngoni so tau itu, ngoni serakan Yesus pa orang jahat, kong dorang paku pa Dia di salib sampe mati. Tapi itu Tuhan Allah pe maksut deng rencana dari dulu, Dia yang serakan Yesus pa ngoni.</verse>
				<verse number="24">Yesus mati, Dia dapa siksa yang paling barát tapi Tuhan Allah kase hidup ulang pa Dia. Barang, tara mungkin Yesus mati turus-turus.</verse>
				<verse number="25">Dulu, raja Daud perna bilang tentang Yesus bagini, ‘Kita lia Tuhan salalu ada di kita pe muka, Dia itu salalu sama-sama deng kita. Jadi kita tara tako apa-apa.</verse>
				<verse number="26">Karna itu, kita pe hati sanang skali, deng kita pe mulu, kita puji-puji pa Tuhan, kong kita pe diri rasa tenang, karna kita baharap turus pa Dia.</verse>
				<verse number="27">Barang, Tuhan tara akan kase biar kita mati turus-turus, deng Tuhan tara akan kase biar Dia pe Orang Kudus pe badan jadi busu di dalam kubur.</verse>
				<verse number="28">Tuhan kase tunju jalang pa kita, supaya kita bole dapa hidup deng Tuhan slama-lamanya. Kita pe hati paling sanang skali karna Tuhan ada sama-sama deng kita turus-turus.’</verse>
				<verse number="29">Sudara-sudara, ini pasti raja Daud tara carita tentang dia pe diri sandiri. Barang, dia sandiri me so mati deng so dapa kubur, kong dia pe kubur masi ada sampe skarang di torang pe daera ini.</verse>
				<verse number="30">Raja Daud itu nabi yang kase turus Tuhan Allah pe pasáng, jadi dia tau Tuhan Allah so bajanji pa dia deng basumpa, satu orang dari Daud pe turunan mo jadi Raja, deng pasti mo jadi.</verse>
				<verse number="31">Daud me tau apa yang Tuhan Allah mo biking deng Raja itu. Jadi Daud kase tau memang, Mesias, Raja yang Tuhan Allah janji mo kase slamat pa manusia itu, Dia mati tapi Tuhan Allah tara akan kase biar Dia mati turus-turus, deng Dia pe badan tara jadi busu di dalam kubur.</verse>
				<verse number="32">Orang yang Daud carita, Dia itu Yesus suda. Yesus itu yang Tuhan Allah so kase hidup ulang kong torang samua so lia deng torang pe mata kapala sandiri, Dia so hidup ulang.</verse>
				<verse number="33">Skarang, Tuhan Allah so angka pa Dia kong kase tampa yang terhormat, pa Tuhan Allah pe sabla kanan. Tuhan Allah so kase Roh Kudus pa Yesus, sama deng Tuhan Allah so janji dari dulu. Kong Roh Kudus itu Dia so kase pa torang skarang, itu yang ngoni so dengar deng lia pa torang di sini.</verse>
				<verse number="34">Daud tara taangka ka atas di sorga sama deng Yesus, tapi dia bilang bagini, ‘Tuhan Allah bilang pa kita pe Tuhan bagini,</verse>
				<verse number="35">Dudu suda di tampa yang terhormat, pa Kita pe sabla kanan, sampe Kita kase kala Ngana pe musu-musu samua.’</verse>
				<verse number="36">Tuhan Allah so bilang bagitu, jadi ngoni samua sudara-sudara orang Israel, ngoni musti tau butul-butul, Yesus yang ngoni perna salib itu, Dia itu suda Mesias, Raja yang Tuhan Allah janji mo kase slamat pa manusia, deng Dia itu me Tuhan.”</verse>
				<verse number="37">Waktu orang banya dengar apa yang Petrus bilang itu, dorang manyasal skali kong tanya pa Petrus deng pa rasul-rasul yang laeng, “Sudara-sudara, torang so sala, jadi skarang torang musti biking apa, supaya Tuhan Allah jang hukum pa torang?”</verse>
				<verse number="38">Petrus bilang pa dorang, “Ngoni samua bertobat suda kong kase ngoni pe diri dapa baptis dalam nama Yesus Kristus, la jelas ngoni so percaya pa Dia. Kalu ngoni biking bagitu, Tuhan Allah mo kase ampun pa ngoni dari ngoni pe dosa-dosa, deng kase pa ngoni Roh Kudus.</verse>
				<verse number="39">Barang, samua itu Tuhan Allah so janji pa ngoni deng pa ngoni pe turunan, deng pa orang-orang bukang Yahudi lagi. Janji itu Tuhan Allah mo kase pa samua orang yang Dia pangge iko pa Dia.”</verse>
				<verse number="40">Petrus bicara banya lagi pa dorang. Dia nasehat pa dorang deng kase kuat dorang pe hati, dia bilang, “Skarang ini banya orang jahat, jadi jang ngoni iko pa dorang. Tapi ngoni musti serakan ngoni pe diri pa Tuhan Allah, supaya ngoni slamat.”</verse>
				<verse number="41">Banya orang yang dengar Petrus pe bicara itu jadi percaya kong kase dong pe diri dapa baptis. Kong hari itu orang-orang yang percaya pa Yesus, tatamba kira-kira tiga ribu orang.</verse>
				<verse number="42">Orang-orang percaya itu jaga bakumpul sama-sama untuk baku kase kuat dorang pe percaya pa Yesus. Dorang rajin dengar ajaran tentang Yesus dari rasul-rasul. Dorang pela-pela roti kong makang sama-sama, supaya inga Tuhan Yesus pe sengsara deng kematian. Dorang me berdoa sama-sama.</verse>
				<verse number="43">Rasul-rasul biking banya mujizat deng tanda yang kase tunju Tuhan Allah pe kuasa, sampe samua orang taherang-herang kong hormati pa Tuhan Allah.</verse>
				<verse number="44">Samua orang yang so percaya pa Yesus itu salalu bakumpul deng baku bawa bae-bae, kong harta apa saja yang dong punya, dorang pake sama-sama.</verse>
				<verse number="45">Ada dari dorang yang jual dorang pe harta, kong doi itu dong kase bage-bage iko orang-orang itu pe perlu.</verse>
				<verse number="46">Tiap hari, dorang bakumpul deng satu hati di Ruma Ibada Pusat pe kompleks. Dorang me makang sama-sama dari ruma yang satu pigi di ruma yang laeng deng rasa sanang deng hati yang sunggu-sunggu.</verse>
				<verse number="47">Dorang salalu puji pa Tuhan Allah, deng orang banya suka pa dorang. Kong tiap hari, Tuhan biking sampe orang yang percaya pa Dia tatamba turus supaya dorang dapa slamat dari dosa-dosa.</verse>
			</chapter>
			<chapter number="3">
				<verse number="1">Satu kali bagini, Petrus deng Yohanes pigi di Ruma Ibada Pusat pe kompleks. Dorang pigi so mo jam tiga sore, waktu orang Yahudi pe jam berdoa.</verse>
				<verse number="2">Waktu dorang sampe di Ruma Ibada Pusat pe pintu gerbang yang dia pe nama “Pintu Bagus”, di situ ada laki-laki satu yang lumpu. Orang itu mulai dari lahir dia so lumpu. Tiap hari orang angka bawa pa dia di situ, la dia baminta-minta pa orang-orang yang mo maso di Ruma Ibada Pusat pe kompleks.</verse>
				<verse number="3">Bagitu dia lia pa Petrus deng Yohanes mo maso di Ruma Ibada Pusat pe kompleks, dia langsung minta doi pa dong dua.</verse>
				<verse number="4">Petrus deng Yohanes lia pa dia, kong Petrus bilang, “Coba ngana balia kamari pa torang!”</verse>
				<verse number="5">Kong orang lumpu itu langsung lia pa dorang dua, deng dia harap dia mo dapa doi dari dorang.</verse>
				<verse number="6">Tapi Petrus bilang pa dia, “Kita tara doi sama skali, biar itu doi mas atau doi perak. Tapi apa yang ada pa kita, itu yang kita mo kase pa ngana skarang: deng Yesus Kristus orang Nazaret pe kuasa, kita suru ngana badiri la bajalang suda!”</verse>
				<verse number="7">Abis bilang bagitu, Petrus pegang orang lumpu itu pe tangan kanan kong kase badiri pa dia. Waktu itu suda, orang itu pe kaki jadi kuat deng dia sembu.</verse>
				<verse number="8">Dia balumpa sampe badiri, kong bajalang kasana-kamari. Turus dia iko pa dorang maso di Ruma Ibada Pusat pe kompleks. Dia bajalang deng babalumpa deng puji pa Tuhan Allah.</verse>
				<verse number="9">Samua orang di situ lia dia bajalang deng dia puji pa Tuhan Allah.</verse>
				<verse number="10">Dorang kanal pa dia, dia itu orang lumpu yang jaga dudu baminta-minta di Pintu Bagus pe muka. Jadi dorang herang skali, bagimana sampe orang itu bisa sembu.</verse>
				<verse number="11">Orang lumpu yang so sembu itu iko turus pa Petrus deng Yohanes. Jadi waktu dorang sampe di teras yang dia pe nama ‘Teras Salomo’, banya orang jadi herang, kong capat-capat bakumpul lia pa dorang.</verse>
				<verse number="12">Waktu Petrus lia orang banya itu, dia bilang pa dorang, “Ee, sudara-sudara orang-orang Israel, bikiapa kong ngoni herang dia sembu? Deng bikiapa kong ngoni haga-haga pa torang turus? Dia so bisa bajalang, itu bukang karna torang pe kuasa deng bukang karna torang ini salalu biking Tuhan Allah pe mau.</verse>
				<verse number="13">Ngoni tau, Tuhan Allah yang torang pe orang tua dulu-dulu Abraham, Ishak deng Yakub jaga semba, Dia so biking Yesus dapa puji deng hormat. Yesus itu yang jaga biking apa yang Tuhan Allah suru. Tempo hari ngoni tara tarima pa Yesus, kong ngoni serakan Dia pa gubernur Pilatus supaya Dia dapa hukum. Padahal, waktu itu gubernur mo kase bebas pa Dia.</verse>
				<verse number="14">Yesus itu yang Kudus deng yang Butul pa Tuhan Allah pe muka, tapi ngoni tetap tara tarima pa Dia. Mala ngoni minta gubernur kase bebas pa orang yang jaga bunu orang.</verse>
				<verse number="15">Ngoni so bunu pa Yesus. Padahal Dia itu yang biking torang samua bisa hidup. Tapi Tuhan Allah so kase hidup ulang pa Dia. Torang ini so lia deng torang pe mata kapala sandiri, Dia so hidup ulang.</verse>
				<verse number="16">Jadi skarang, orang ini yang ngoni so tau dulu dia lumpu, ngoni lia dia so sembu. Dia so sembu karna dia so percaya pa Yesus. Dia sembu bukang karna torang pe kuasa, tapi karna Yesus pe kuasa yang biking dia sembu.</verse>
				<verse number="17">Sudara-sudara, kita tau, ngoni ini deng ngoni pe pemimpin-pemimpin so bunu pa Yesus, karna ngoni tara tau apa yang ngoni biking.</verse>
				<verse number="18">Tapi Tuhan Allah kase biar bagitu, barang dari dulu Dia so bilang pa Dia pe nabi-nabi, Mesias yang Dia utus mo kase slamat pa manusia, nanti mo dapa banya siksa.</verse>
				<verse number="19">Jadi, ngoni bertobat suda kong percaya pa Tuhan Allah, supaya Dia kase ampun pa ngoni dari ngoni pe dosa-dosa.</verse>
				<verse number="20">Deng kalu ngoni so bertobat, Tuhan Allah mo biking ngoni pe hati jadi tenang deng Dia me mo utus Yesus Kristus lagi pa ngoni. Barang, Yesus itu Mesias, Raja yang Tuhan Allah janji mo kase slamat pa manusia.</verse>
				<verse number="21">Tapi skarang, Yesus Kristus musti tetap tinggal di sorga, sampe dia pe waktu Tuhan Allah biking samua jadi baru. Samua itu Tuhan Allah so janji pa torang dari dulu pake Dia pe nabi-nabi yang kudus.</verse>
				<verse number="22">Dulu, nabi Musa so perna kase tau tentang Yesus mo datang, dia bilang bagini, ‘Tuhan Allah mo utus Nabi satu pa ngoni, yang mo kase turus Dia pe pasáng pa ngoni, sama deng kita jaga biking. Orang itu satu dari torang orang Israel pe turunan. Jadi ngoni musti dengar samua yang Dia bilang pa ngoni.’</verse>
				<verse number="23">Sapa yang tara dengar-dengaran pa Dia, dorang itu Tuhan Allah tara tarima jadi Dia pe umat kong mo hukum pa dorang.</verse>
				<verse number="24">Bukang cuma nabi Musa saja yang perna bilang Yesus mo datang, tapi samua nabi, mulai dari nabi Samuel sampe nabi-nabi yang laeng me bilang bagitu.</verse>
				<verse number="25">Dorang so bilang kamuka Tuhan Allah pe janji tentang Yesus pa torang pe orang tua dulu-dulu, kong ngoni ini suda so dapa bagian dari janji itu. Janji itu, dulu Tuhan Allah bilang pa Abraham bagini, ‘Dari ngana pe turunan, samua bangsa di dunia ini mo dapa berkat.’</verse>
				<verse number="26">Kong skarang, Tuhan Allah so utus Yesus kamuka pa ngoni orang-orang Yahudi. Dia itu Tuhan Allah pe Orang yang jaga biking apa yang Dia suru, kong Dia itu yang jadi berkat supaya ngoni masing-masing bole kase tinggal ngoni pe kalakuang yang jahat.”</verse>
			</chapter>
			<chapter number="4">
				<verse number="1">Waktu Petrus deng Yohanes masi bicara pa orang banya itu, ada imam-imam, kapala penjaga Ruma Ibada Pusat, deng babarapa orang Yahudi laeng dari aliran Saduki datang pa dorang di situ.</verse>
				<verse number="2">Orang-orang itu mara skali pa Petrus deng Yohanes, barang dorang dua kase ajar pa orang banya, Yesus so hidup ulang, deng orang yang so mati pasti mo hidup ulang.</verse>
				<verse number="3">Kong, orang banya itu tangka pa Petrus deng Yohanes, tapi dorang bolong dapa urus karna so malam, jadi dorang dua dapa tahang sampe beso pagi.</verse>
				<verse number="4">Tapi orang-orang yang dengar Petrus deng Yohanes pe ajaran itu, banya yang jadi percaya pa Yesus. Laki-laki yang percaya waktu itu, dorang pe banya kira-kira lima ribu orang.</verse>
				<verse number="5">Dia pe beso pagi, pemimpin-pemimpin agama Yahudi, tua-tua Yahudi deng guru-guru agama yang ahli lima kitab Musa, dorang samua bakumpul untuk urus perkara itu di Yerusalem.</verse>
				<verse number="6">Imam basar Hanas me ada di situ, sama-sama deng Kayafas, Yohanes, Aleksander deng samua imam basar pe keluarga yang laeng.</verse>
				<verse number="7">Kong dorang suru bawa pa Petrus deng Yohanes mangada pa dorang. Turus, dorang mulai tanya-tanya pa dong dua bagini, “Ngoni biking apa sampe orang lumpu itu bisa sembu? Sapa yang kase kuasa itu pa ngoni?”</verse>
				<verse number="8">Di situ Roh Kudus kuasai pa Petrus, jadi dia jawab bagini, “Ee, agama Yahudi pe pemimpin-pemimpin deng tua-tua.</verse>
				<verse number="9">Hari ini ngoni urus pa torang dua karna tong biking barang yang bae, kase sembu pa orang saki. Ngoni lagi mau tau, itu sapa pe kuasa sampe orang saki itu bisa sembu.</verse>
				<verse number="10">Jadi, bapa-bapa deng samua orang Israel musti tau, orang itu bisa sembu deng badiri pa ngoni pe muka, itu karna Yesus Kristus orang Nazaret itu pe kuasa. Yesus itu yang ngoni so kase salib, tapi Tuhan Allah so kase hidup ulang pa Dia.</verse>
				<verse number="11">Di Kitab Suci so tatulis, Yesus itu, ‘Batu yang tukang-tukang bangunan so tara pake, batu itu so jadi batu fandasi yang paling penting.’</verse>
				<verse number="12">Jadi, cuma Yesus saja yang bisa kase slamat pa manusia, karna di seluru dunia, cuma Dia saja yang Tuhan Allah pili untuk kase slamat pa manusia. Tara ada yang laeng.”</verse>
				<verse number="13">Orang-orang yang urus Petrus deng Yohanes pe perkara itu jadi herang, karna dorang lia Petrus deng Yohanes barani skali bicara. Apalagi dorang tau dong dua itu orang biasa yang tara skola. Dari situ baru dorang kanal, dua orang itu yang jaga iko-iko pa Yesus.</verse>
				<verse number="14">Tapi karna dorang dapa lia orang yang lumpu itu so sembu deng badiri pa dong dua pe sabla, jadi dong so tara bisa malawang apa-apa pa dong dua.</verse>
				<verse number="15">Jadi, dorang suru dong Petrus kaluar dari tampa urus perkara itu. Abis itu, baru pemimpin-pemimpin Yahudi baku ator tentang masala itu.</verse>
				<verse number="16">Dorang baku tanya bagini, “Torang musti biking apa pa dong dua? Barang, samua orang di Yerusalem so tau, mujizat yang luar biasa yang dorang dua biking itu, jadi torang tara bisa manyangkal.</verse>
				<verse number="17">Bagini saja, lebe bae torang ancam pa dorang dua la jang dong kase ajar lagi tentang Yesus, supaya itu tara tasiar pa orang banya.”</verse>
				<verse number="18">Pe abis baku ator, dorang pangge pa Petrus deng Yohanes maso ulang di tampa urus perkara. Kong di situ dorang larang pa dorang dua, supaya jang dong dua mangajar lagi pa orang-orang tentang Yesus.</verse>
				<verse number="19">Tapi Petrus deng Yohanes bilang pa dorang, “Coba bapa-bapa pikir. Mana yang lebe butul pa Tuhan Allah pe muka: iko bapa-bapa pe parenta atau iko Tuhan Allah pe parenta?</verse>
				<verse number="20">Barang, torang so lia deng dengar sandiri apa yang Yesus biking deng kase ajar, jadi mau tara mau torang musti kase tau samua itu pa orang-orang.”</verse>
				<verse number="21">Pe dengar itu, pemimpin-pemimpin agama Yahudi itu larang lebe karas pa Petrus deng Yohanes. Tapi biar bagitu me, dorang kase bebas pa Petrus deng Yohanes, karna pemimpin-pemimpin itu tara tau mo hukum apa pa dong dua. Dorang me tako jang sampe orang banya itu mo mangamo, karna orang banya di situ puji pa Tuhan Allah gara-gara orang lumpu itu so jadi sembu.</verse>
				<verse number="22">Dorang herang, barang orang lumpu itu menderita so ampa pulu taong lebe, kong nanti skarang ini baru dia sembu.</verse>
				<verse number="23">Bagitu dorang dua so dapa kase bebas, dong dua langsung pigi pa dong pe tamang-tamang. Kong di situ, dorang dua kase carita samua yang imam-imam kapala deng tua-tua Yahudi bilang pa dong dua.</verse>
				<verse number="24">Pe dengar bagitu, dorang samua di situ sama-sama berdoa pa Tuhan Allah. Dorang bilang, “Ya Tuhan, Tuhan yang biking langit, bumi, laut deng samua dia pe isi.</verse>
				<verse number="25">Dulu, Tuhan Allah pake Roh Kudus untuk bicara pa raja Daud, orang yang jaga biking apa yang Tuhan Allah suru. Tuhan Allah pe pasáng bagini: ‘Bikiapa kong orang-orang bukang Yahudi mara? Deng bikiapa kong suku-suku bangsa itu biking rencana yang tarada dia pe guna?</verse>
				<verse number="26">Raja-raja yang ada di dunia basiap-siap mo baku prang, deng pemimpin-pemimpin dunia bakumpul supaya malawang pa Tuhan Allah deng pa Mesias, Raja yang Tuhan Allah janji mo kase slamat pa manusia.’</verse>
				<verse number="27">Apa yang raja Daud bilang dulu itu, butul-butul so jadi skarang. Di kota ini, raja Herodes, gubernur Pontius Pilatus, orang-orang bangsa Israel deng orang-orang bangsa laeng yang bukang Yahudi, dorang samua itu so baku ator supaya malawang pa Yesus, Orang yang Tuhan Allah so pili, yang suci, deng yang jaga biking apa yang Tuhan Allah suru.</verse>
				<verse number="28">Itu samua jadi karna Tuhan Allah so tentukan dari dulu, kong itu Tuhan Allah pe mau deng Tuhan Allah pe kuasa.</verse>
				<verse number="29">Jadi skarang Tuhan, tolong lia dorang pe ancaman-ancaman itu, kong kase kuat pa torang, orang yang jaga biking apa yang Tuhan suru, supaya jang torang tako tapi torang tamba barani kase tau Tuhan pe Kabar Bae di mana-mana.</verse>
				<verse number="30">Tuhan, kase pa torang kuasa la torang bole kase sembu pa orang-orang saki, biking mujizat-mujizat deng tanda-tanda yang laeng yang kase tunju Yesus pe kuasa sampe orang jadi herang. Yesus itu kudus deng yang jaga biking apa yang Tuhan Allah suru.”</verse>
				<verse number="31">Pe abis berdoa, ruma yang dorang pake bakumpul itu tagoyang, kong Roh Kudus kuasai pa dorang samua. Abis itu, dorang pigi kase tau Tuhan Allah pe Kabar Bae tentang Yesus pa orang-orang deng barani.</verse>
				<verse number="32">Samua orang yang percaya pa Yesus, dorang hidup satu hati deng satu pikiran. Tarada satu orang yang bilang dia pe harta cuma untuk dia pe diri sandiri saja, tapi jadi samua orang punya.</verse>
				<verse number="33">Kong, Yesus pe utusan-utusan yang orang sebut rasul-rasul, dorang dapa kuasa basar dari Tuhan Allah, sampe dorang barani kase tau pa orang-orang, Yesus so hidup ulang. Kong Tuhan Allah kase Dia pe bae pa dorang talebe-lebe.</verse>
				<verse number="34">Dari dorang yang ada di situ, tara satu orang yang kekurangan apa-apa. Barang, orang-orang yang ada tana atau ruma, dorang jaga jual dorang pe tana atau ruma itu. Turus, dia pe doi itu,</verse>
				<verse number="35">dorang bawa kong kase pa rasul-rasul itu. Turus, rasul-rasul kase bage-bage doi itu pa orang-orang iko dong pe perlu.</verse>
				<verse number="36">Kong itu lagi yang Yusuf biking. Yusuf itu dari suku Lewi, lahir di pulo Siprus. (Rasul-rasul itu kase nama pa dia ‘Barnabas’, yang pe arti, ‘orang yang suka kase smangat pa orang laeng.’)</verse>
				<verse number="37">Yusuf ini ada jual dia pe kobong, kong dia pe doi itu dia serakan pa rasul-rasul.</verse>
			</chapter>
			<chapter number="5">
				<verse number="1">Ada laki-laki satu, dia pe nama Ananias. Dia pe bini pe nama Safira. Dorang dua jual dong pe tana.</verse>
				<verse number="2">Kong doi dari hasil jual tana itu, ada yang Ananias so tahang, kong dia pe bini me tau itu, baru dia pe sisa dia kase pa Yesus pe utusan-utusan yang orang sebut rasul-rasul.</verse>
				<verse number="3">Kong Petrus bilang, “Ananias, bikiapa kong ngana kase biar Iblis, setang-setang pe raja kuasai ngana pe hati, sampe ngana so bafoya pa Roh Kudus? Doi hasil jual tana itu ada yang ngana so tahang, to? Tapi ngana bilang kata, so kase samua pa torang.</verse>
				<verse number="4">Bagini Ananias, tana itu ngana tara jual me tetap ngana punya. Deng biar ngana jual me, doi tana itu tetap ngana pe hak. Ngana mo pake bili apa saja tersera pa ngana. Tapi, bikiapa kong ngana ada rencana yang tara bae di ngana pe hati? Ngana bukang bafoya pa manusia saja tapi ngana bafoya pa Tuhan Allah.”</verse>
				<verse number="5">Waktu Ananias dengar Petrus bilang bagitu, Ananias langsung tabanting di tana kong mati. Samua orang yang dengar kejadian itu jadi tako skali.</verse>
				<verse number="6">Turus babarapa orang muda datang di situ, kong dorang bungkus Ananias pe mayat deng kaeng. Abis itu, dorang pikul kong pigi kubur pa dia.</verse>
				<verse number="7">Kira-kira so lewat tiga jam, dia pe bini Safira datang, tapi dia tara tau apa yang so jadi pa Ananias.</verse>
				<verse number="8">Kong Petrus bilang pa dia, “Coba ngana kase tau pa kita, butul tana itu pe harga bagini?” Safira bilang, “Butul, dia pe harga itu suda.”</verse>
				<verse number="9">Petrus bilang pa dia, “Bikiapa kong ngoni dua satu hati mo coba Tuhan pe Roh? Coba ngana lia! Orang-orang yang baru kubur ngana pe laki itu so badiri di muka pintu. Dorang me mo bawa pa ngana la mo kubur.”</verse>
				<verse number="10">Waktu itu suda, Safira langsung tabanting kong mati di Petrus pe muka. Waktu orang-orang muda itu bale kong maso di ruma itu, dorang lia Safira so mati. Jadi, dorang pikul pa dia lagi kong pigi kubur kase baku dekat deng dia pe laki.</verse>
				<verse number="11">Pe dengar kejadian itu, samua orang yang percaya pa Yesus deng orang laeng yang ada di kota itu, jadi tako skali.</verse>
				<verse number="12">Waktu itu lagi, Yesus pe rasul-rasul biking banya mujizat deng tanda-tanda yang kase tunju Tuhan Allah pe kuasa di orang banya pe muka. Samua orang percaya, dorang satu hati bakumpul di Ruma Ibada Pusat pe teras, yang pe nama, ‘Teras Salomo’.</verse>
				<verse number="13">Kong, orang-orang laeng tara ada yang barani bagabung deng dorang. Tapi dorang hormati skali pa orang-orang percaya deng pa rasul-rasul itu.</verse>
				<verse number="14">Deng tiap hari orang yang percaya pa Tuhan Yesus lebe tatamba banya, laki-laki deng parampuang.</verse>
				<verse number="15">Jadi, dorang bawa orang-orang saki di jalang basar kong kase tidor pa dong di tikar, supaya kalu Petrus lewat, biar cuma dia pe bayangan saja kanal pa dorang, dorang jadi sembu.</verse>
				<verse number="16">Deng ada lagi banya orang dari kota-kota yang dekat Yerusalem, dong bawa orang-orang saki deng orang-orang yang kemasukan setang. Kong samua orang itu dapa kase sembu.</verse>
				<verse number="17">Waktu itu, agama Yahudi pe imam basar deng samua orang agama Yahudi dari aliran Saduki yang ada deng dia, dorang mangiri karna apa yang rasul-rasul biking.</verse>
				<verse number="18">Jadi, dorang tangka pa rasul-rasul itu, turus kase maso pa dorang di penjara.</verse>
				<verse number="19">Tapi dia pe malam itu saja, Tuhan pe malaekat satu datang kong buka penjara pe pintu-pintu, turus bawa pa dorang kaluar. Dia bilang,</verse>
				<verse number="20">“Ngoni pigi suda ka sana di Ruma Ibada Pusat pe kompleks, kong kase ajar pa orang-orang Kabar Bae tentang Yesus Kristus yang bole biking dorang hidup deng Tuhan Allah slama-lamanya.”</verse>
				<verse number="21">Dorang dengar parenta itu, turus pe amper siang dong maso di Ruma Ibada Pusat pe kompleks, turus dorang kase tau Kabar Bae di situ. Waktu itu me, imam basar deng orang Yahudi laeng yang sama-sama deng dia, pangge pa agama Yahudi pe kumpulan yang paling tinggi yang pe nama Mahkama Agama. Dorang bakumpul kong suru ambe pa rasul-rasul itu dari penjara.</verse>
				<verse number="22">Tapi waktu orang-orang yang dapa suru itu sampe di penjara, dorang lia rasul-rasul itu so tarada di situ. Kong dorang bale kase tau pa kumpulan Mahkama Agama.</verse>
				<verse number="23">Dorang bilang bagini, “Waktu torang sampe di penjara, torang lia, penjara ada takunci bae-bae deng orang-orang yang bajaga me ada di muka pintu. Tapi waktu torang buka penjara pe pintu itu, torang lia so tara orang di dalam.”</verse>
				<verse number="24">Pe dengar laporan itu, kapala penjaga Ruma Ibada Pusat deng imam-imam kapala jadi bingung deng apa yang jadi pa rasul-rasul itu kong dorang tako apa yang mo jadi lagi nanti.</verse>
				<verse number="25">Tapi ada satu orang datang kase tau pa dorang, “Ee bapa-bapa, coba ngoni lia, orang-orang yang ngoni kase maso di penjara itu, skarang ini dorang ada di Ruma Ibada Pusat pe kompleks, deng dorang ada mangajar pa orang banya di situ!”</verse>
				<verse number="26">Pe dengar orang lapor bagitu, kapala penjaga deng dia pe ana bua pigi di Ruma Ibada Pusat, kong ambe ulang pa rasul-rasul itu deng bae-bae. Dorang ambe bae-bae, karna dong tako pa orang banya yang sanang pa rasul-rasul itu. Jang sampe orang banya yang sanang itu mo lempar pa dorang deng batu.</verse>
				<verse number="27">Dorang bawa ulang pa rasul-rasul itu kong kase mangada pa kumpulan Mahkama Agama. Turus, imam basar urus pa dorang.</verse>
				<verse number="28">Dia bilang, “Torang so larang karas pa ngoni to, jang mangajar lagi tentang Orang itu. Tapi ngoni tetap biking turus, sampe samua orang di Yerusalem so dengar ngoni pe ajaran itu. Baru ngoni kase sala lagi pa torang, bilang kata, gara-gara torang sampe Orang itu mati.”</verse>
				<verse number="29">Tapi Petrus deng rasul-rasul yang laeng bilang, “Torang musti lebe dengar pa Tuhan Allah, bukang pa manusia!</verse>
				<verse number="30">Tuhan Allah yang torang samua pe orang tua dulu-dulu jaga semba, Dia itu yang so kase hidup ulang pa Yesus yang ngoni bunu di kayu salib.</verse>
				<verse number="31">Yesus itu suda yang Tuhan Allah so angka kong taru di tampa yang terhormat pa Tuhan Allah pe sabla kanan. Skarang Yesus so jadi Pemimpin deng yang kase slamat pa torang orang Israel, supaya torang bertobat kong iko pa Tuhan Allah, deng bagitu Tuhan Allah mo kase ampun pa torang.</verse>
				<verse number="32">Torang ini yang jadi saksi tentang samua itu, barang torang so lia deng torang pe mata kapala sandiri. Roh Kudus me tau samua itu butul. Roh Kudus itu yang Tuhan Allah so kase pa samua orang yang dengar-dengaran pa Dia.”</verse>
				<verse number="33">Pe dengar Petrus puji pa Yesus deng tudu dorang yang bunu pa Yesus, kumpulan Mahkama Agama itu mara skali, sampe dong biking rencana untuk bunu pa rasul-rasul itu.</verse>
				<verse number="34">Tapi ada satu orang dari aliran Farisi di Mahkama Agama itu, dia pe nama Gamaliel. Dia ini guru agama Yahudi yang ahli lima kitab Musa, deng orang-orang hormati pa dia. Dia badiri, turus suru orang-orang kase kaluar rabu-rabu pa rasul-rasul dari situ.</verse>
				<verse number="35">Abis itu, Gamaliel bilang pa dia pe tamang-tamang di Mahkama Agama itu, “Sudara-sudara orang Israel, ngoni musti pikir bae-bae apa yang ngoni mo biking pa orang-orang ini!</verse>
				<verse number="36">Barang, coba torang inga dulu: perna ada satu orang dia pe nama Teudas, dia datang kong biking diri sama deng orang penting, sampe kira-kira ada ampa ratus orang yang iko pa dia. Tapi dia dapa bunu kong orang-orang itu samua lari talamburang sampe so tarada sama skali.</verse>
				<verse number="37">Abis Teudas, ada satu lagi dia pe nama Yudas. Dia itu orang Galilea. Dia tara setuju deng sensus yang pemerinta Roma ada biking. Jadi, dia pangge banya orang jadi dia pe ana bua la marontak pa pemerinta Roma. Tapi dia pe ahir kabawa, dia lagi dapa bunu kong dia pe ana bua talamburang kasana-kamari.</verse>
				<verse number="38">Jadi skarang sudara-sudara, kita kase nasehat, lebe bae torang jang biking apa-apa pa orang-orang ini. Kase biar suda pa dorang. Barang, kalu dorang pe ajaran itu cuma dari manusia, pasti mo ilang sandiri.</verse>
				<verse number="39">Tapi kalu ajaran itu memang butul dari Tuhan Allah, ngoni tara mampo kase berenti pa dorang, mala dia pe ahir kabawa nanti ngoni sandiri yang baku malawang deng Tuhan Allah.” Pe dengar bagitu, anggota-anggota Mahkama Agama itu tarima samua yang Gamaliel bilang.</verse>
				<verse number="40">Turus, dorang pangge pa rasul-rasul itu kong dong cuma suru pukul pa dorang deng tali. Dorang me larang pa rasul-rasul itu, supaya jang kase ajar tentang Yesus pa orang-orang. Abis itu, dorang kase bebas pa rasul-rasul itu.</verse>
				<verse number="41">Pe kaluar dari Mahkama Agama pe tampa urus perkara, rasul-rasul itu sanang skali karna Tuhan Allah anggap dorang pantas dapa siksa karna iko pa Tuhan Yesus.</verse>
				<verse number="42">Tiap hari dorang mangajar di Ruma Ibada Pusat pe kompleks deng di orang-orang pe ruma. Dorang kase tau Kabar Bae tentang Yesus itu Mesias suda, Raja yang Tuhan Allah janji mo kase slamat pa manusia.</verse>
			</chapter>
			<chapter number="6">
				<verse number="1">Waktu itu, orang-orang yang percaya pa Tuhan Yesus so tatamba banya, kong dorang samua orang Yahudi. Ada yang tinggal di Yerusalem yang pake bahasa Ibrani, deng ada lagi yang tinggal di luar Yerusalem yang pake bahasa Yunani. Tapi, di antara dorang itu, ada masala. Yang pake bahasa Yunani tara sanang pa orang-orang yang pake bahasa Ibrani, gara-gara tiap hari waktu orang-orang percaya kase bage makanang pa janda-janda, dorang pe janda-janda tara dapa bagian yang sama deng orang-orang yang pake bahasa Ibrani pe janda-janda.</verse>
				<verse number="2">Jadi, Yesus pe utusan-utusan yang orang sebut rasul-rasul, dorang dua blas orang itu pangge pa samua orang yang so percaya pa Tuhan Yesus bakumpul, kong dorang bilang bagini, “Torang dua blas orang ini pe tugas musti kase tau turus Kabar Bae dari Tuhan Allah pa orang-orang. So sala skali kalu torang berenti kase tau Kabar Bae, cuma gara-gara mo urus orang-orang pe makang deng minum saja.</verse>
				<verse number="3">Jadi bagini sudara-sudara, lebe bae ngoni pili tuju orang dari ngoni. Dorang itu musti orang yang bae-bae, yang Roh Kudus kuasai pa dorang, deng dorang bijaksana untuk kase selesai masala. Orang-orang itu yang nanti torang kase tugas untuk urus orang miskin pe makang deng minum,</verse>
				<verse number="4">supaya torang rasul-rasul ada lebe banya waktu untuk berdoa deng kase tau Tuhan pe firman pa orang-orang.”</verse>
				<verse number="5">Samua orang percaya di situ, dong tarima bae usul itu. Jadi dorang pili tuju orang ini: Stefanus (yang butul-butul percaya pa Tuhan Yesus deng yang Roh Kudus kuasai), deng Filipus, Prokhorus, Nikanor, Timon, Parmenas, deng Nikolaus. (Nikolaus ini dari Antiokhia. Dia bukang orang Yahudi asli, tapi so maso agama Yahudi, kong so percaya pa Tuhan Yesus.)</verse>
				<verse number="6">Dorang tuju itu dapa kase mangada pa rasul-rasul. Kong rasul-rasul itu me kase berdoa deng taru dong pe tangan di atas tuju orang itu, dorang minta pa Tuhan Allah tolong pa dong tuju itu untuk biking dong pe tugas.</verse>
				<verse number="7">Mulai dari situ, Tuhan Allah pe firman lebe tamba tasiar, kong orang-orang di Yerusalem yang percaya pa Tuhan Yesus lebe tamba banya. Imam-imam Yahudi me banya yang jadi percaya pa Yesus.</verse>
				<verse number="8">Tuhan Allah kase Dia pe bae deng Dia pe kuasa pa Stefanus, sampe Stefanus biking mujizat-mujizat deng tanda-tanda yang kase tunju Tuhan Allah pe kuasa di banya orang pe muka.</verse>
				<verse number="9">Tapi di situ me ada babarapa orang yang tara suka deng Stefanus pe bicara kong dorang baku malawang deng dia. Dorang itu orang agama Yahudi dari kota Kirene, dari kota Aleksandria deng ada lagi babarapa orang dari daera Kilikia deng daera Asia Kecil. Dorang itu perna jadi orang karja yang dong pe tuang so bili, tapi skarang so jadi orang bebas. Dorang pe ruma ibada pe nama ‘Ruma Ibada Libertini’.</verse>
				<verse number="10">Tapi dorang tara mampo baku malawang deng Stefanus, barang Roh Kudus kuasai pa dia sampe dia pande bicara deng tau banya hal.</verse>
				<verse number="11">Karna itu, dorang mulai pengaru babarapa orang la bicara tara butul tentang Stefanus. Dorang pengaru itu, deng babasambunyi saja. Dorang suru bilang bagini, “Torang perna dengar Stefanus bicara tara bae tentang nabi Musa deng Tuhan Allah.”</verse>
				<verse number="12">Deng cara bagitu, dorang pengaru pa orang-orang Yahudi, tua-tua Yahudi deng guru-guru agama Yahudi yang ahli lima kitab Musa, sampe dorang dapa jalang tangka pa Stefanus. Dorang hela, kong bawa pa dia kase mangada di agama Yahudi pe kumpulan yang paling tinggi yang pe nama Mahkama Agama.</verse>
				<verse number="13">Di situ dorang suru babarapa orang maju jadi saksi untuk bicara tara butul tentang Stefanus. Orang-orang itu bilang, “Orang ini tara berenti-berenti bicara tara bae tentang Ruma Ibada Pusat yang kudus ini, deng tentang aturan-aturan di lima kitab Musa.</verse>
				<verse number="14">Barang, torang so dengar dia bilang, Yesus orang Nazaret itu mo kase rubu Ruma Ibada Pusat ini, kong Dia lagi mo ruba torang orang Yahudi pe aturan-aturan yang dulu nabi Musa so kase ajar pa torang.”</verse>
				<verse number="15">Waktu itu, samua orang yang bakumpul di Mahkama Agama pe tampa urus perkara itu haga pa Stefanus, kong dorang lia dia pe muka bacahaya sama deng malaekat.</verse>
			</chapter>
			<chapter number="7">
				<verse number="1">Kong imam basar tanya pa Stefanus, “Butul yang dong tudu pa ngana itu?”</verse>
				<verse number="2">Stefanus bilang, “Bapa-bapa deng sudara-sudara, coba ngoni dengar dulu. Ngoni masi inga, to? Dulu, torang pe orang tua dulu-dulu Abraham tinggal di daera Mesopotamia, sebelum dia tinggal di kota Haran. Di situ, Tuhan Allah yang luar biasa, kase tunju Dia pe diri pa Abraham,</verse>
				<verse number="3">kong bilang, ‘Abraham, kase tinggal suda ngana pe daera ini deng ngana pe sudara-sudara, kong pigi suda tinggal di satu tampa yang Kita mo kase tunju pa ngana.’</verse>
				<verse number="4">Jadi, Abraham kaluar dari orang Kasdim pe tampa tinggal di daera Mesopotamia itu, kong pigi tinggal di kota Haran. Kong waktu Abraham pe papa so mati, Tuhan Allah suru pa Abraham bapinda dari kota Haran itu, pigi di tampa yang torang tinggal skarang ini.</verse>
				<verse number="5">Waktu itu, Tuhan Allah bolong kase tana pa Abraham biar cuma satu jingkal. Tapi Tuhan Allah janji nanti mo kase tana ini pa Abraham deng pa dia pe ana cucu. Padahal waktu itu Abraham bolong ada ana.</verse>
				<verse number="6">Ini yang Tuhan Allah bilang, ‘Ngana pe turunan mo tinggal pa orang laeng pe daera. Kong orang-orang di daera itu mo biking dorang jadi orang karja yang karja paksa deng mo dapa siksa, pe lama ampa ratus taong.</verse>
				<verse number="7">Tapi Kita mo hukum pa bangsa yang biking sampe dorang karja paksa itu. Abis itu, ngana pe turunan itu akan kaluar dari daera itu, kong dorang mo semba pa Kita di tampa ini.’</verse>
				<verse number="8">Abis Tuhan Allah bilang bagitu, Dia kase sah Dia pe janji deng Abraham itu deng cara dorang orang Yahudi yang laki-laki musti dapa sunat. Jadi waktu Abraham so dapa ana Ishak, dia kase sunat ana itu waktu ana itu pe umur delapan hari. Bagitu lagi waktu Ishak dapa ana Yakub, dia me biking bagitu. Kong Yakub me biking bagitu pa dia pe ana dua blas orang, yang jadi torang orang Yahudi pe orang tua dulu-dulu.</verse>
				<verse number="9">Kong torang pe orang tua dulu-dulu itu mangiri pa Yusuf, padahal dia itu dorang pe ade sandiri. Jadi, dorang jual pa dia pa orang yang bawa pa dia di Mesir. Tapi Tuhan Allah tara perna kase tinggal pa Yusuf.</verse>
				<verse number="10">Dia kase Dia pe bae pa Yusuf kong kase lapas samua Yusuf pe sengsara. Tuhan Allah biking dia pande deng tau ator samua, sampe raja Mesir me sayang pa dia. Karna itu, raja Mesir angka pa dia jadi pemimpin untuk satu tana Mesir deng di raja pe istana.</verse>
				<verse number="11">Tara lama bagini, ada kelaparan di samua tana Mesir deng tana Kanaan. Kelaparan itu hebat skali, sampe orang-orang me so sengsara bae-bae. Kong torang pe orang tua dulu-dulu me so tara dapa makanang.</verse>
				<verse number="12">Waktu Yakub dengar ada gandum di Mesir, dia suru dia pe ana-ana pigi ka sana. Itu pertama kali dorang pigi di Mesir.</verse>
				<verse number="13">Abis itu, dorang pulang. Kong waktu dorang pigi yang kedua kali mo bili gandum di Mesir, Yusuf kase kanal dia pe diri pa dia pe sudara-sudara. Waktu itu suda, baru raja Mesir dapa tau tentang Yusuf pe keluarga.</verse>
				<verse number="14">Turus, Yusuf suru pi ambe pa dia pe papa Yakub deng dia pe keluarga samua la dong tinggal di Mesir. Dorang samua itu ada tuju pulu lima orang.</verse>
				<verse number="15">Jadi, Yakub pigi tinggal di tana Mesir. Dia deng Dia pe ana-ana tinggal di situ sampe mati. Dorang itu torang pe orang tua dulu-dulu.</verse>
				<verse number="16">So lama skali, baru dorang pe tulang-tulang dapa kase pulang di Kanaan, di kampong Sikhem, di kubur goa yang Abraham bili dari Hemor pe ana-ana, pake perak.</verse>
				<verse number="17">Tapi, so mo sampe dia pe waktu Tuhan Allah mo kase bebas pa torang pe orang tua dulu-dulu dari tana Mesir, sama deng Dia so perna janji pa Abraham. Kong waktu itu, dorang so lebe tatamba banya,</verse>
				<verse number="18">sampe ada raja satu yang baru mulai berkuasa di tana Mesir. Raja itu tara tau Yusuf pe bae pa orang Mesir dulu.</verse>
				<verse number="19">Kong dia jaga kase foya pa torang pe orang tua dulu-dulu deng jaga siksa pa dorang. Dia me paksa pa dorang supaya buang dong pe ana kacil yang mera-mera la mati.</verse>
				<verse number="20">Pas waktu itu suda, Musa lahir, kong dia itu paling bagus pa Tuhan Allah pe muka. Musa pe keluarga piara sambunyi-sambunyi pa dia pa dorang pe ruma, pe lama tiga bulan.</verse>
				<verse number="21">Dia pe ahir kabawa, terpaksa dorang buang pa dia, barang dorang so tara bisa kase sambunyi lagi pa dia. Tapi raja Mesir pe ana parampuang ambe pa dia, kong piara pa dia sama deng dia pe ana sandiri.</verse>
				<verse number="22">Di situ, Musa dapa kase ajar orang Mesir pe ajaran samua. Karna itu, dia jadi pande bicara deng samua dia bisa biking.</verse>
				<verse number="23">Satu kali, waktu Musa pe umur so ampa pulu taong, dia ingin kaluar dari istana la pigi lia pa dia pe sudara-sudara, orang-orang Israel.</verse>
				<verse number="24">Waktu dia ka sana, dia dapa lia dia pe sudara satu orang Israel dapa siksa dari orang Mesir satu. Turus dia badekat mo tolong pa dia pe sudara itu, kong bunu pa orang Mesir itu.</verse>
				<verse number="25">Dia sangka dia pe sudara-sudara mo mangarti, Tuhan Allah pake pa dia untuk mo kase bebas pa dorang orang Israel dari dorang pe sengsara di Mesir itu. Tapi ternyata dorang tara mangarti.</verse>
				<verse number="26">Dia pe beso, Musa dapa lia orang Israel dua orang baku pukul. Kong dia badekat ka sana mo kase dame pa dong dua, dia bilang, ‘Woe! Bikiapa kong ngoni dua baku pukul? Ngoni dua kan basudara!’</verse>
				<verse number="27">Tapi orang yang pukul kamuka pa dia pe tamang itu tola pa Musa, kong bilang, ‘Sapa yang angka pa ngana jadi torang pe pemimpin? Sapa yang tunju pa ngana jadi torang pe tukang urus perkara?</verse>
				<verse number="28">Bikiapa! Ngana mo bunu pa kita sama deng kalamaring ngana bunu pa orang Mesir itu?’</verse>
				<verse number="29">Pe dengar dia bilang bagitu, Musa langsung kase tinggal tana Mesir itu kong pigi di tana Midian. Di situ, dia kawing kong dapa ana dua, samua laki-laki.</verse>
				<verse number="30">Satu kali, waktu Musa so tinggal di situ ampa pulu taong, malaekat satu kase tunju dia pe diri pa Musa di gunung Sinai di padang gurun. Malaekat itu kase tunju dia pe diri dari tenga-tenga api yang manyala di pohong kacil yang baduri.</verse>
				<verse number="31">Musa jadi herang waktu lia bagitu, kong dia pigi badekat di situ la mo perhatikan rumpu yang baduri itu. Kage-kage Tuhan Allah pe suara bilang bagini,</verse>
				<verse number="32">‘Kita ini suda Tuhan Allah yang ngana pe orang tua dulu-dulu, Abraham, Ishak deng Yakub, jaga semba.’ Pe dengar suara itu, Musa langsung totofore kong so tara barani balia di situ lagi.</verse>
				<verse number="33">Abis itu, Tuhan Allah bilang lagi pa dia, ‘Lapas ngana pe sandal, karna tana yang ngana ada injang itu tana yang suci.</verse>
				<verse number="34">Kita so perhatikan Kita pe umat yang ada sengsara di Mesir sana, deng Kita so dengar dorang bataria stenga mati. Kong Kita turung kamari mo kase bebas pa dorang. Mari suda, Kita mo utus pa ngana la ngana bale ulang di Mesir kong kase bebas pa dorang dari sana.’</verse>
				<verse number="35">Musa ini suda yang dulu orang-orang Israel tara tarima pa dia deng dorang bilang pa dia, ‘Sapa yang angka pa ngana jadi torang pe pemimpin? Sapa yang tunju pa ngana jadi torang pe tukang urus perkara?’ Padahal, Tuhan Allah sandiri yang utus pa Musa pake Dia pe malaekat yang kase tunju dia pe diri pa Musa dari dalam rumpu yang baduri. Di situ, Tuhan Allah utus pa Musa jadi orang Israel pe pemimpin la kase bebas pa orang Israel dari tana Mesir.</verse>
				<verse number="36">Musa itu lagi yang bawa pa orang Israel kaluar dari tana Mesir. Dia biking mujizat-mujizat deng tanda-tanda yang kase tunju Tuhan Allah pe kuasa waktu dorang di Mesir, di Laut Mera deng di padang gurun, selama ampa pulu taong.</verse>
				<verse number="37">Musa ini lagi yang bilang pa orang-orang Israel bagini, ‘Tuhan Allah mo utus Nabi satu pa ngoni yang mo kase turus Tuhan Allah pe pasáng, sama deng Dia so utus pa kita jadi nabi. Orang itu satu dari torang orang Israel pe turunan.’</verse>
				<verse number="38">Musa ini suda yang ada bajalang sama-sama deng torang pe orang tua dulu-dulu di padang gurun. Waktu di gunung Sinai, ada malaekat yang bicara deng dia, kong dia yang kase sampe malaekat pe bicara itu pa torang pe orang tua dulu-dulu. Dia kase tau pa dorang, Tuhan Allah pe firman yang bisa biking sampe torang hidup deng Tuhan Allah slama-lamanya.</verse>
				<verse number="39">Tapi torang pe orang tua dulu-dulu tara mau dengar deng tara tarima pa Musa. Mala dalam dorang pe hati dorang suka mo bale ulang di Mesir.</verse>
				<verse number="40">Kong dorang me bilang pa Harun bagini, ‘Bapa, Musa ini yang bawa pa torang kaluar dari tana Mesir, tapi skarang torang so tara tau dia pe keadaan bagimana. Jadi, biking suda patong-patong la torang semba. Nanti patong-patong itu yang mo pimpin pa torang.’</verse>
				<verse number="41">Jadi waktu itu suda, dorang biking patong satu yang dia pe model sama deng sapi pe ana. Turus, dorang potong binatang kong biking korban persembahan pa patong itu. Abis itu, dorang rame-rame biking pesta untuk patong yang dorang so biking sandiri.</verse>
				<verse number="42">Pe lia itu, Tuhan Allah so tara mester pa dorang lagi, kong kase biar dorang semba bintang-bintang di langit. Samua itu jadi, sama deng yang nabi-nabi so tulis memang di Kitab Suci bagini, ‘Ee, orang-orang Israel! Selama ampa pulu taong ngoni tinggal di padang gurun itu, ngoni tara perna kase binatang korban persembahan pa Kita.</verse>
				<verse number="43">Mala ngoni cuma bawa ngoni pe puji-puji Molokh pe tenda kacil yang ada isi dia pe patong, ngoni me bawa patong bintang dari ngoni pe puji-puji Refan. Patong-patong itu yang ngoni biking untuk ngoni semba. Jadi, Kita mo buang pa ngoni di tampa yang jao skali di kota Babel pe sabla.’ ”</verse>
				<verse number="44">Kong Stefanus bilang lagi, “Waktu torang pe orang tua dulu-dulu ada di padang gurun, dorang ada bawa Tenda satu yang basar, tampa yang Tuhan Allah jaga datang pa dorang. Tenda itu nabi Musa biking iko model yang Tuhan Allah so kase tunju pa dia.</verse>
				<verse number="45">Kong waktu dorang so mati di padang gurun, dorang pe ana-ana bawa maso Tenda itu kamari di Kanaan. Dorang biking bagitu, waktu Yosua pimpin pa dorang untuk rampas tana ini dari bangsa-bangsa laeng. Bangsa-bangsa itu Tuhan Allah user dari torang pe orang tua dulu-dulu pe muka. Kong Tenda itu dorang masi pake turus sampe Daud jadi raja.</verse>
				<verse number="46">Daud itu, Tuhan Allah sayang, jadi Daud minta ijin pa Tuhan Allah la mo biking Ruma satu untuk Tuhan Allah yang Yakub jaga semba.</verse>
				<verse number="47">Tapi bukang Daud, nanti dia pe ana yang pe nama Salomo yang dapa biking Ruma itu.</verse>
				<verse number="48">Padahal, Tuhan Allah yang Paling Tinggi tara tinggal di ruma yang manusia biking. Dulu, ada nabi yang kase tau yang Tuhan Allah so bilang, bagini,</verse>
				<verse number="49">‘Kita pe kursi raja ada di langit, kong Kita pe tampa kaki ada di bumi. Jadi ruma apa yang ngoni bisa biking untuk Kita tinggal? Tara ada tampa yang pantas untuk kita baistrahat.</verse>
				<verse number="50">Barang, samua yang ada di dunia ini, Kita yang biking!’ ”</verse>
				<verse number="51">Kong Stefanus bilang lagi pa pemimpin-pemimpin Yahudi itu bagini, “Ngoni ini memang kapala batu! Ngoni pe hati so sama deng orang yang tara kanal pa Tuhan Allah, kong ngoni tara mau dengar-dengaran pa Dia. Ngoni salalu malawang pa Roh Kudus, sama deng ngoni pe orang tua dulu-dulu.</verse>
				<verse number="52">Coba ngoni bilang, nabi mana yang ngoni pe orang tua dulu-dulu tara perna siksa? Mala dorang bunu pa nabi-nabi yang kase tau Yesus, Orang yang butul itu mo datang. Kong ngoni me sama saja deng dorang. Ngoni tau Dia so datang, tapi ngoni bahianat deng bunu pa Dia.</verse>
				<verse number="53">Deng ngoni bunu pa Dia itu, ngoni so langgar aturan-aturan di lima kitab Musa yang malaekat-malaekat so kase tau pa torang!”</verse>
				<verse number="54">Waktu kumpulan Mahkama Agama Yahudi dengar itu samua, dorang jadi hati saki kong mara skali pa Stefanus.</verse>
				<verse number="55">Tapi Stefanus yang Roh Kudus kuasai, dia bahaga ka atas di langit, kong dia lia Tuhan Allah pe kuasa yang luar biasa. Dia me lia Yesus badiri di tampa yang terhormat pa Tuhan Allah pe sabla kanan.</verse>
				<verse number="56">Turus Stefanus bilang bagini, “Coba lia! Kita lia sorga tabuka deng Anak Manusia badiri di tampa yang terhormat pa Tuhan Allah pe sabla kanan.”</verse>
				<verse number="57">Pe dengar bagitu, orang-orang yang ada di situ dorang bataria deng tutu dong pe talinga, turus dorang koroyo pa Stefanus.</verse>
				<verse number="58">Dorang hela pa dia kase kaluar dari kota, kong dorang lempar pa dia deng batu. Orang-orang yang jadi saksi di situ buka dong pe juba, kong taru di ana muda satu pe muka, dia pe nama Saulus.</verse>
				<verse number="59">Sementara dorang ada lempar pa Stefanus, Stefanus berdoa bagini, “Tuhan Yesus, tarima suda pa kita.”</verse>
				<verse number="60">Turus, dia berlutut kong babilang pa Tuhan deng suara yang kuat bagini, “Tuhan, jang hukum pa dorang, gara-gara dorang biking dosa ini!” Abis bilang bagitu, langsung Stefanus putus napas.</verse>
			</chapter>
			<chapter number="8">
				<verse number="1">Waktu Stefanus dapa bunu itu, Saulus me setuju. Waktu Stefanus dapa bunu itu suda, orang-orang yang percaya pa Tuhan Yesus di kota Yerusalem mulai dapa siksa yang hebat dari orang-orang yang tara percaya. Jadi, dorang lari kase tinggal kota Yerusalem tapisa-pisa di samua tampa di daera Yudea deng Samaria. Yang tinggal di situ turus, cuma Yesus pe utusan-utusan yang orang sebut rasul-rasul.</verse>
				<verse number="2">Turus, orang-orang yang dengar-dengaran pa Tuhan Allah ambe Stefanus pe mayat kong dong kubur. Dorang manangis deng rasa sedi skali.</verse>
				<verse number="3">Tapi biar bagitu me, Saulus masi tetap berusaha mo bunu kase abis pa orang-orang yang percaya pa Tuhan Yesus itu. Dia cari di ruma-ruma kong hela kase kaluar pa dorang, bae itu laki-laki atau parampuang, turus dia kase maso pa dorang di penjara.</verse>
				<verse number="4">Orang-orang percaya yang lari tapisa-pisa itu, dorang kase tau Kabar Bae tentang Yesus Kristus di samua tampa yang dong pigi.</verse>
				<verse number="5">Ada orang percaya satu, dia pe nama Filipus. Dia pigi di kota satu di daera Samaria. Kong dia kase tau pa orang-orang di situ, Yesus itu Mesias suda, Raja yang Tuhan Allah janji mo kase slamat pa manusia.</verse>
				<verse number="6">Waktu orang banya itu dengar apa yang Filipus bilang, deng lia mujizat-mujizat yang Filipus biking yang kase tunju Tuhan Allah pe kuasa, dorang samua perhatikan bae-bae yang Filipus bilang itu.</verse>
				<verse number="7">Barang, ada banya orang yang kemasukan setang, kong Filipus user setang-setang dari dorang. Jadi setang-setang itu kaluar deng babataria. Deng, ada banya lagi orang lumpu deng orang tempang yang dapa kase sembu.</verse>
				<verse number="8">Pe lia samua itu, orang-orang di kota itu rasa sanang skali.</verse>
				<verse number="9">Di kota itu, ada satu orang dia pe nama Simon. Dia itu so lama jaga pake tiop-tiop, sampe biking orang-orang di daera Samaria taherang-herang pa dia. Dia biking diri sama deng dia itu paling hebat.</verse>
				<verse number="10">Kong samua orang di situ, sapa saja, badengar pa Simon. Dorang bilang, “Orang ini ada kuasa dari Tuhan Allah, kuasa yang orang jaga bilang Kuasa Basar.”</verse>
				<verse number="11">Dorang itu jaga iko-iko pa Simon, barang so lama dia jaga biking dorang taherang-herang deng dia pe tiop-tiop.</verse>
				<verse number="12">Tapi waktu Filipus datang pa dong pe kota, dia ajar pa dorang Kabar Bae tentang Tuhan Allah mo Berkuasa sebagai Raja, deng tentang percaya pa Yesus Kristus, Raja yang Tuhan Allah janji mo kase slamat pa manusia. Pe abis dengar yang Filipus ajar itu, dorang jadi percaya sampe dorang kase dong pe diri untuk dapa baptis, biar itu laki-laki atau parampuang.</verse>
				<verse number="13">Simon me jadi percaya kong dapa baptis. Abis itu, Simon salalu iko pa Filipus di mana saja Filipus pigi. Dia lia Filipus biking mujizat-mujizat deng tanda-tanda yang kase tunju Tuhan Allah pe kuasa, kong dia taherang-herang.</verse>
				<verse number="14">Rasul-rasul yang di kota Yerusalem dengar, ada banya orang di daera Samaria yang so percaya Tuhan Allah pe firman tentang Yesus. Jadi, dorang utus pa Petrus deng Yohanes ka sana.</verse>
				<verse number="15">Pe sampe di sana, dua rasul itu berdoa, supaya orang-orang Samaria yang so percaya bisa tarima Roh Kudus.</verse>
				<verse number="16">Barang, Roh Kudus bolong ada pa dorang, biar cuma satu orang lagi, karna orang-orang Samaria itu baru dapa baptis dalam nama Tuhan Yesus.</verse>
				<verse number="17">Jadi Petrus deng Yohanes taru dorang pe tangan di atas pa orang-orang Samaria itu, turus orang-orang Samaria itu tarima Roh Kudus.</verse>
				<verse number="18">Simon me lia orang-orang itu tarima Roh Kudus waktu dua rasul itu taru dong pe tangan pa dorang. Jadi, dia coba mo kase doi pa Petrus deng Yohanes la dia me bisa biking bagitu.</verse>
				<verse number="19">Dia bilang, “Bapa-bapa, kase pa kita lagi kuasa itu supaya kalu kita taru kita pe tangan di atas pa orang, orang itu bisa tarima Roh Kudus.”</verse>
				<verse number="20">Tapi Petrus bilang pa dia, “Tuhan Allah akan hukum pa ngana deng ngana pe doi itu! Barang, Tuhan Allah pe kuasa yang Dia so kase pa torang ini, ngana kira kata, ngana bisa bili!</verse>
				<verse number="21">Ngana pe hati tara butul pa Tuhan Allah pe muka, jadi ngana tara bole iko sama-sama deng torang untuk kase tau Kabar Bae pa orang-orang.</verse>
				<verse number="22">Bertobat suda dari ngana pe maksut yang jahat itu! Kong berdoa suda pa Tuhan, supaya Dia kase ampun pa ngana pe pikiran yang jahat itu.</verse>
				<verse number="23">Barang, kita lia ngana ini pangmangiri, deng dosa so kuasai ngana pe hati.”</verse>
				<verse number="24">Pe dengar bagitu, Simon bilang pa dorang, “Bapa-bapa, kase berdoa suda pa kita, supaya apa yang ngoni bilang itu tara jadi pa kita.”</verse>
				<verse number="25">Pe abis Petrus deng Yohanes kase tau Tuhan pe firman tentang Yesus, deng carita apa yang dorang lia Yesus biking dulu, dorang bale ulang di kota Yerusalem. Waktu dorang bajalang pulang, dorang jaga basingga-singga di kampong-kampong laeng di daera Samaria, kong kase tau Kabar Bae tentang Yesus Kristus pa orang-orang di situ.</verse>
				<verse number="26">Satu kali bagini, Tuhan pe malaekat suru pa Filipus, “Filipus, ngana pigi suda di daera selatan. Ngana iko jalang yang baturung-turung dari kota Yerusalem pigi di kota Gaza.” Jalang itu sunyi.</verse>
				<verse number="27">Pe dengar itu, Filipus langsung barangkat. Di tenga jalang, dia lia pejabat satu dari tana Etiopia. Pejabat itu dia pe karja jaga urus raja parampuang Etiopia pe harta. Pejabat itu baru abis basambayang di kota Yerusalem,</verse>
				<verse number="28">kong sementara pulang di Etiopia. Dia ada dudu di dia pe kereta kuda, kong ada babaca kitab nabi Yesaya.</verse>
				<verse number="29">Kong Roh Kudus bilang pa Filipus, “Ngana badekat suda ka sana di kereta itu!”</verse>
				<verse number="30">Filipus langsung ka sana di kereta kuda itu, kong dia dengar pejabat itu sementara baca kitab nabi Yesaya. Turus Filipus tanya pa dia, “Bapa mangarti yang bapa baca itu?”</verse>
				<verse number="31">Pejabat itu jawab, “Bagimana kita mo mangarti, kalu tarada orang yang mo kase mangarti pa kita?” Kong pejabat itu minta Filipus nae di kereta la dudu pa dia pe pinggir.</verse>
				<verse number="32">Yang pejabat itu baca di Kitab Suci, dia babunyi bagini, “Orang-orang bawa pa Dia sama deng dorang ada bawa domba la mo potong. Sama deng domba yang orang gunting dia pe bulu-bulu, Dia cuma babadiam, tara bicara apa-apa.</verse>
				<verse number="33">Orang-orang hina pa Dia deng urus Dia pe perkara tara adil. Turus dorang bunu pa Dia, kong tarada orang yang bisa carita Dia pe turunan di dunia ini, barang Dia so dapa bunu.”</verse>
				<verse number="34">Abis baca itu, pejabat itu bilang pa Filipus, “Skarang kita mo tanya pa ngana. Nabi itu bicara tentang sapa? Dia bicara tentang dia pe diri sandiri ka tentang orang laeng?”</verse>
				<verse number="35">Turus, mulai dari bagian kitab nabi Yesaya itu, Filipus kase tau Kabar Bae tentang Yesus Kristus pa pejabat itu.</verse>
				<verse number="36">Waktu dorang di tenga jalang, dorang dapa tampa satu yang ada aer. Kong pejabat itu bilang pa Filipus, “Coba lia, di situ ada aer! Apa kita so bole dapa baptis?” [</verse>
				<verse number="37">Kong Filipus bilang, “Bole, asal bapa butul-butul percaya pa Yesus Kristus.” Pejabat itu bilang, “Kita butul-butul percaya, Yesus Kristus itu Anak Allah.”]</verse>
				<verse number="38">Abis bilang bagitu, pejabat itu suru kase berenti dia pe kereta. Turus, dia deng Filipus turung di aer kong Filipus baptis pa dia.</verse>
				<verse number="39">Waktu dorang dua kaluar dari aer, kage-kage Tuhan pe Roh ambe pa Filipus dari situ kong bawa pa dia di tampa laeng. Kong pejabat itu so tara lia pa Filipus lagi, tapi deng hati sanang dia kase turus dia pe perjalanan.</verse>
				<verse number="40">Ternyata, Filipus so ada di kampong satu yang pe nama Asdod. Dia bajalang dari Asdod kong kase tau Kabar Bae tentang Yesus Kristus pa orang-orang di samua kota, sampe di Kaisarea.</verse>
			</chapter>
			<chapter number="9">
				<verse number="1">Sementara itu, Saulus masi turus ancam mo bunu pa orang-orang yang percaya pa Tuhan Yesus. Dia pigi mangada pa imam basar,</verse>
				<verse number="2">kong minta surat kuasa supaya dia bawa di ruma-ruma ibada agama Yahudi di kota Damsyik. Surat itu dia pake la mo tangka pa sapa saja yang iko Yesus pe ajaran, biar itu laki-laki atau parampuang. Dia pe maksut mo bawa pa dorang la dapa urus di Yerusalem.</verse>
				<verse number="3">Waktu Saulus so dapa surat itu, dia pigi di Damsyik. Waktu dia so dekat di kota itu, kage-kage ada cahaya dari langit tarang skali kuliling pa dia.</verse>
				<verse number="4">Saulus langsung jatu di tana, kong dia dengar suara yang bilang pa dia bagini, “Saulus, Saulus, bikiapa kong ngana siksa pa Kita?”</verse>
				<verse number="5">Saulus bilang, “Sapa ini kong?” Kong suara itu bilang, “Kita ini Yesus yang ngana jaga siksa.</verse>
				<verse number="6">Tapi skarang, badiri suda kong maso di kota. Di sana baru ada yang kase tau pa ngana, apa yang musti ngana biking.”</verse>
				<verse number="7">Waktu itu, orang-orang yang sama-sama deng Saulus herang sampe tara bisa bicara apa-apa, karna dorang me dapa dengar suara itu, tapi dorang tara dapa lia sapa yang bicara.</verse>
				<verse number="8">Turus Saulus bangun kong badiri. Dia buka dia pe mata, tapi dia so tara bisa lia apa-apa lagi. Jadi, dia pe tamang-tamang musti tunda pa dia maso di kota Damsyik.</verse>
				<verse number="9">Selama tiga hari, dia tara bisa lia apa-apa, deng dia tara makang deng minum.</verse>
				<verse number="10">Di Damsyik itu, ada satu orang yang percaya pa Tuhan Yesus, dia pe nama Ananias. Kong Tuhan bicara pa dia deng penglihatan. Tuhan pangge, “Ananias!” Ananias manyao, “Ya, Tuhan!”</verse>
				<verse number="11">Turus Tuhan bilang pa dia, “Ngana pigi suda di jalang yang pe nama Jalang Lurus kong cari Yudas pe ruma. Di situ ngana cari pa satu orang yang pe nama Saulus. Dia itu orang Tarsus, kong skarang dia sementara berdoa.</verse>
				<verse number="12">Saulus ini so dapa penglihatan. Pa dia pe penglihatan itu, dia lia ada satu orang mo datang pa dia. Orang itu ngana, Ananias. Ngana ka sana la taru ngana pe tangan pa dia, la dia bisa dapa lia ulang.”</verse>
				<verse number="13">Turus Ananias bilang, “Ado, Tuhan. Kita so dengar dari orang-orang, dia itu so siksa banya orang yang so jadi Tuhan Allah pe umat di kota Yerusalem.</verse>
				<verse number="14">Kong skarang dia so ada di sini. Dia so dapa kuasa dari imam-imam kapala la mo tangka pa orang-orang yang percaya pa Tuhan di sini.”</verse>
				<verse number="15">Tapi Tuhan bilang pa dia, “Ngana pigi suda! Barang, Kita so pili pa dia itu la mo kase tau Kabar Bae tentang Kita pa suku-suku bangsa yang bukang Yahudi, pa raja-raja, deng pa orang-orang Israel.</verse>
				<verse number="16">Kita sandiri yang akan kase tunju pa dia, dia mo dapa banya siksa karna dia iko pa Kita.”</verse>
				<verse number="17">Turus, Ananias pigi di ruma yang Saulus tinggal, kong maso di situ. Pe baku dapa deng Saulus, Ananias taru dia pe tangan di atas pa Saulus kong bilang, “Saulus, kita pe sudara. Tuhan Yesus yang suru pa kita datang kamari. Dia itu yang kase tunju Dia pe diri pa ngana di tenga jalang waktu ngana mo datang kamari. Dia suru pa kita datang pa ngana la ngana bole dapa lia ulang, deng Roh Kudus mo kuasai pa ngana.”</verse>
				<verse number="18">Waktu itu suda, ada barang satu yang sama deng ikang pe sisik takaluar dari Saulus pe mata, kong dia so bisa dapa lia ulang. Turus Saulus badiri kong dapa baptis.</verse>
				<verse number="19">Abis itu, Saulus makang kong dia jadi kuat ulang. Saulus tinggal babarapa hari di kota Damsyik deng orang-orang yang percaya pa Yesus.</verse>
				<verse number="20">Waktu itu suda, Saulus maso di ruma-ruma ibada agama Yahudi kong mulai kase tau pa orang-orang, Yesus itu butul Anak Allah.</verse>
				<verse number="21">Samua orang di situ, waktu dengar yang Saulus bilang itu, dorang jadi herang kong bilang bagini, “Dia ini to, yang jaga bunu pa orang yang percaya pa Yesus di Yerusalem? Mangkali dia datang kamari mo tangka pa orang-orang yang percaya pa Yesus, kong bawa pa dorang di imam-imam kapala?”</verse>
				<verse number="22">Tapi biar dorang bilang bagitu me, Saulus pe pengaru lebe tamba basar. Dia kase bukti pake Kitab Suci, Yesus itu butul-butul Mesias, Raja yang Tuhan Allah janji mo kase slamat pa manusia. Kong orang-orang Yahudi langsung tabadiam karna tara mampo malawang pa Saulus.</verse>
				<verse number="23">Waktu Saulus tinggal so lama di Damsyik, orang-orang Yahudi di situ baku skongkol mo bunu pa dia.</verse>
				<verse number="24">Siang malam dorang bajaga di kota pe pintu gerbang, supaya mo bunu pa dia. Tapi Saulus dapa tau dorang pe rencana jahat itu.</verse>
				<verse number="25">Kong satu malam bagini, orang-orang yang Saulus kase ajar tentang Yesus itu, dorang bawa pa dia kong kase turung deng karanjang basar, dari atas tembok kota sampe di bawa.</verse>
				<verse number="26">Abis itu, Saulus pigi di kota Yerusalem. Pe sampe di sana, dia coba bagabung deng orang-orang percaya yang ada di situ. Tapi dorang tako pa dia, barang dorang bolong yakin dia butul-butul so percaya pa Yesus.</verse>
				<verse number="27">Tapi Barnabas ada di situ, kong dia bawa pa Saulus di Yesus pe utusan-utusan yang orang sebut rasul-rasul. Turus, dia carita pa dorang bagimana Saulus lia pa Tuhan di tenga jalang mo pigi di Damsyik. Barnabas me carita, bagimana Saulus baku bicara deng Yesus kong Saulus me barani mangajar tentang Yesus pa orang-orang di kota Damsyik.</verse>
				<verse number="28">Abis dengar itu, dorang samua tarima pa Saulus kong Saulus tinggal sama-sama deng dorang di Yerusalem. Kong di situ, dia mangajar tentang Tuhan Yesus deng barani.</verse>
				<verse number="29">Saulus me baku tanya jawab deng orang-orang agama Yahudi yang bicara pake bahasa Yunani. Tapi dorang tara tarima yang Saulus bilang, kong dorang cari jalang mo bunu pa dia.</verse>
				<verse number="30">Waktu orang-orang yang percaya pa Yesus dapa tau rencana itu, dorang bawa pa Saulus di kota Kaisarea. Dari situ dorang bantu pa dia la dia bole pigi di kota Tarsus.</verse>
				<verse number="31">Abis itu, jemaat-jemaat di daera Yudea, daera Galilea deng daera Samaria hidup baku bawa bae-bae. Dorang pe percaya jadi kuat, kong dorang hidup deng rasa hormat pa Tuhan Allah. Roh Kudus kase smangat pa dorang, kong dorang lebe tatamba banya.</verse>
				<verse number="32">Waktu itu, Petrus pigi bakuliling di banya tampa untuk baku dapa deng orang-orang yang so jadi Tuhan Allah pe umat. Satu kali, dia basingga pa orang-orang percaya yang ada di kampong Lida.</verse>
				<verse number="33">Di situ, dia baku dapa deng satu orang, dia pe nama Eneas. Eneas itu so delapan taong cuma di tampa tidor karna dia lumpu.</verse>
				<verse number="34">Kong Petrus bilang pa dia, “Eneas, Yesus Kristus kase sembu pa ngana. Bangun suda la manyimpang ngana pe tampa tidor!” Waktu itu suda, Eneas langsung bangun.</verse>
				<verse number="35">Bagitu samua orang di kampong Lida deng di daera Saron lia Eneas so sembu, dorang me jadi percaya pa Tuhan.</verse>
				<verse number="36">Di kota Yope, ada orang percaya satu yang pe nama Tabita. Dalam bahasa Yunani dia pe nama Dorkas. Tabita itu orang yang percaya pa Yesus. Dia jaga biking hal-hal bae deng jaga tolong pa orang-orang yang susa.</verse>
				<verse number="37">Waktu itu dia saki kong mati. Orang-orang di situ kase mandi pa dia, kong taru dia pe mayat di kamar di lante atas.</verse>
				<verse number="38">Orang-orang yang percaya pa Yesus di kota Yope itu dapa dengar Petrus ada di kampong Lida yang tara talalu jao dari situ. Jadi dorang suru dua orang pigi ka sana kong bilang pa Petrus, “Bapa, tolong capat-capat datang di Yope ka!”</verse>
				<verse number="39">Pe dengar bagitu, Petrus langsung pigi sama-sama deng dorang. Pe sampe di Yope, dorang antar pa Petrus di kamar di lante atas, tampa yang dorang taru Talita pe mayat. Turus janda-janda yang ada di situ badekat pa Petrus, kong deng mamanangis dorang kase tunju pa Petrus baju-baju deng pakeang laeng yang Tabita biking waktu dia masi hidup.</verse>
				<verse number="40">Turus Petrus suru pa dorang samua kaluar dari kamar, kong dia berlutut, turus berdoa. Dia mangada di mayat itu kong bilang, “Tabita, bangun suda!” Kong Tabita buka dia pe mata. Waktu dia lia pa Petrus, dia langsung bangun kong dudu.</verse>
				<verse number="41">Turus Petrus pegang Tabita pe tangan kong bantu kase badiri pa dia. Abis itu, Petrus pangge pa janda-janda deng pa orang-orang yang so jadi Tuhan Allah pe umat, kong kase tunju pa dorang, Tabita so hidup ulang.</verse>
				<verse number="42">Kejadian itu tasiar di samua tampa di kota Yope, sampe banya orang jadi percaya pa Tuhan Yesus.</verse>
				<verse number="43">Abis itu, Petrus tinggal sadiki lama pa Simon pe ruma di Yope. Simon pe karja jaga biking barang-barang dari binatang pe kuli.</verse>
			</chapter>
			<chapter number="10">
				<verse number="1">Ada laki-laki satu di Kaisarea, dia pe nama Kornelius. Dia itu komandan kompi Roma yang dia pe pasukan pe nama pasukan Italia.</verse>
				<verse number="2">Dia ini rajin iko Tuhan Allah pe mau. Dia deng dia pe keluarga jaga semba pa Tuhan Allah. Dia jaga bantu pa orang-orang Yahudi yang susa deng dia me rajin berdoa pa Tuhan Allah.</verse>
				<verse number="3">Satu kali, kira-kira jam tiga sore waktu agama Yahudi pe jam berdoa, Kornelius dapa penglihatan. Waktu itu, dia lia Tuhan Allah pe malaekat datang kong pangge pa dia, “Kornelius!”</verse>
				<verse number="4">Kornelius haga pa malaekat itu deng rasa tako skali, kong dia bilang, “Ada apa bapa?” Malaekat itu bilang pa dia, “Tuhan Allah so dengar ngana pe doa, deng Dia so lia samua yang ngana so bantu pa orang-orang susa. Tuhan Allah tetap inga yang ngana so biking itu.</verse>
				<verse number="5">Skarang, ngana suru suda babarapa orang pigi di Yope supaya dorang ka sana ambe pa Simon, yang orang biasa pangge pa dia Petrus.</verse>
				<verse number="6">Skarang dia tinggal pa satu orang pe ruma, dia itu me pe nama Simon. Dia pe ruma di pinggir pante, kong dia pe karja tukang kase bersi binatang pe kuli.”</verse>
				<verse number="7">Abis bilang bagitu, malaekat itu langsung kase tinggal pa Kornelius. Turus Kornelius pangge pa dia pe orang karja dua orang deng tentara satu yang jaga kawal pa dia. Tentara itu me jaga iko Tuhan Allah pe mau.</verse>
				<verse number="8">Kornelius kase tau dia pe penglihatan pa dorang. Turus, dia suru pa dorang pigi di kota Yope la ambe pa Petrus.</verse>
				<verse number="9">Dia pe beso kira-kira tenga hari, tiga orang itu so dekat di kota Yope. Waktu itu Petrus nae di atas ruma la mo berdoa.</verse>
				<verse number="10">Di situ, dia so lapar kong ingin makang, tapi makanang masi sementara kase siap. Kage-kage dia dapa penglihatan.</verse>
				<verse number="11">Dia dapa lia langit tabalá kong ada satu barang sama deng kaeng basar turung dari langit sampe di tana. Barang yang ada kase turung itu ada taika deng tali ampa pa dia pe ujung-ujung.</verse>
				<verse number="12">Di dalam kaeng itu ada macam-macam binatang: ada binatang kaki ampa, binatang yang jaga maraya deng burung-burung.</verse>
				<verse number="13">Turus dia dengar ada suara yang bilang pa dia, “Petrus, bangun suda. Ambe binatang yang ada di dalam kaeng la potong kong makang suda.”</verse>
				<verse number="14">Tapi Petrus bilang, “Tarada, Tuhan. Kita tara perna makang binatang-binatang bagitu yang haram deng najis iko torang orang Yahudi pe aturan agama.”</verse>
				<verse number="15">Tapi suara itu bilang yang kedua kali pa dia, “Apa yang Tuhan Allah so biking jadi halal, tara bole ngana bilang haram.”</verse>
				<verse number="16">Petrus tetap batahang turus. Samua itu jadi sampe tiga kali. Abis itu, barang yang sama deng kaeng itu langsung taangka ulang ka atas di langit.</verse>
				<verse number="17">Abis itu, Petrus jadi bingung kong batanya-tanya dalam hati tentang samua penglihatan itu pe arti. Pas waktu itu, orang-orang yang Kornelius suru so sampe di ruma yang Petrus tinggal, kong so badiri di muka pintu.</verse>
				<verse number="18">Turus dorang pangge orang yang ada di situ kong tanya, “Torang ada cari satu orang, dia pe nama Simon yang orang jaga pangge pa dia Petrus. Dia tinggal di sini?”</verse>
				<verse number="19">Waktu itu, Petrus masi pikir-pikir tentang penglihatan itu pe arti. Kong Roh Kudus bilang pa dia, “Petrus, ada tiga orang cari pa ngana.</verse>
				<verse number="20">Badiri suda, turung ka bawa, kong jang ragu barangkat sama-sama deng dorang, karna Kita sandiri yang suru pa dorang datang kamari.”</verse>
				<verse number="21">Turus Petrus turung ka bawa. Bagitu Petrus baku dapa deng dorang tiga, dia bilang pa dorang, “Kita ini Petrus yang ngoni cari. Ngoni perlu apa deng kita?”</verse>
				<verse number="22">Dorang bilang pa dia, “Bagini, bapa. Torang pe komandan kompi bapa Kornelius, suru torang datang kamari. Dia hidup butul pa Tuhan Allah pe muka deng jaga semba pa Tuhan Allah. Kong samua orang Yahudi bilang dia itu orang bae-bae. Kong baru saja, Tuhan Allah pe malaekat kudus suru pa dia la undang pa bapa pigi pa dia pe ruma, supaya dia bole dengar apa yang bapa bilang.”</verse>
				<verse number="23">Pe dengar itu, Petrus minta pa dorang supaya tinggal satu malam di situ dulu. Dia pe beso, Petrus basadia kong pigi sama-sama deng dorang tiga itu. Ada babarapa orang percaya dari kota Yope me iko pa dia.</verse>
				<verse number="24">Dia pe beso, dorang sampe di kota Kaisarea. Di situ Kornelius so tunggu-tunggu pa dorang. Dia me so kumpul dia pe sudara-sudara deng dia pe tamang-tamang bae la mo dengar apa yang Petrus mo bilang.</verse>
				<verse number="25">Waktu Petrus so mo maso di ruma, Kornelius langsung jemput pa dia. Turus Kornelius berlutut pa Petrus pe kaki untuk hormati pa dia.</verse>
				<verse number="26">Tapi Petrus kase badiri pa Kornelius kong bilang, “Bapa, badiri suda! Kita ini cuma manusia biasa saja.”</verse>
				<verse number="27">Pe dengar itu, Kornelius badiri. Abis itu, dorang dua bacarita, turus maso di dalam ruma. Di situ Petrus lia banya orang bakumpul.</verse>
				<verse number="28">Turus Petrus bilang pa dorang samua bagini, “Sudara-sudara! Ngoni sandiri so tau to, kalu mo iko torang orang Yahudi pe biasa, torang tara bole batamang deng ngoni karna ngoni bukang orang Yahudi. Torang me tara bole pigi pa ngoni pe ruma karna samua itu torang anggap najis. Tapi samua itu Tuhan Allah so kase tau pa kita, tarada orang yang najis pa Tuhan Allah pe muka.</verse>
				<verse number="29">Itu dia pe sebab, sampe waktu ngoni undang pa kita datang kamari, kita tara tolak. Skarang kita mo tanya pa ngoni, bikiapa kong ngoni pangge pa kita datang kamari?”</verse>
				<verse number="30">Kornelius bilang pa dia, “Ampa hari lalu, kira-kira sama deng skarang ini jam tiga sore, kita ada berdoa di kita pe ruma. Kage-kage ada satu orang badiri pa kita pe muka. Orang itu pe baju bacahaya skali.</verse>
				<verse number="31">Turus dia bilang pa kita, ‘Kornelius, Tuhan Allah so dengar samua ngana pe doa deng Dia so lia ngana jaga bantu pa orang-orang susa.</verse>
				<verse number="32">Jadi, ngana suru suda orang pigi di Yope la ambe pa Simon yang orang jaga pangge pa dia Petrus. Dia ada tinggal di satu orang pe ruma, orang itu me nama Simon. Dia pe ruma di pinggir pante. Dia pe karja jaga biking bersi binatang pe kuli.’</verse>
				<verse number="33">Jadi, kita langsung suru pa dorang pigi ambe pa bapa, kong pe untung skali bapa mau datang kamari. Skarang torang samua so ada di sini, pa Tuhan Allah pe muka. Torang mo dengar samua yang Tuhan Allah suru bapa bilang pa torang.”</verse>
				<verse number="34">Turus, Petrus mulai bicara pa dorang, “Sudara-sudara! Skarang kita baru tau butul-butul, Tuhan Allah itu tara pili-pili orang.</verse>
				<verse number="35">Tapi, Tuhan Allah tarima samua orang dari samua suku bangsa yang tako pa Dia deng yang jaga biking yang butul pa Dia pe muka.</verse>
				<verse number="36">Ngoni pasti so tau Kabar Bae yang Tuhan Allah bilang pa orang-orang Israel: Yesus Kristus itu Raja yang mo kase slamat pa manusia, Dia yang bole biking manusia pe hubungan deng Tuhan Allah jadi bae. Yesus Kristus itu yang jadi Tuhan untuk samua orang.</verse>
				<verse number="37">Ngoni me so tau to, samua yang Yesus biking baru-baru ini di samua daera Yudea. Itu mulai di daera Galilea, waktu Yohanes so kase tau pa orang-orang, dorang musti dapa baptis supaya jadi tanda dorang so bertobat.</verse>
				<verse number="38">Tuhan Allah pili pa Yesus dari Nazaret kong kase Dia pe Roh Kudus deng kase Dia pe kuasa. Abis itu, Yesus bajalang bakuliling kong biking banya barang yang bae, deng kase sembu pa orang-orang yang Iblis kuasai, barang Tuhan Allah ada sama-sama deng Dia.</verse>
				<verse number="39">Torang ini Tuhan Yesus pe utusan-utusan yang orang sebut rasul-rasul. Torang yang lia deng torang pe mata kapala sandiri, samua yang Yesus biking di Yerusalem deng di samua daera yang torang orang Yahudi tinggal. Tapi orang-orang Yahudi di Yerusalem so bunu pa Dia deng cara paku pa Dia di kayu salib.</verse>
				<verse number="40">Kong dia pe hari ketiga, Tuhan Allah kase hidup ulang pa Dia deng biking Dia bole kase tunju Dia pe diri.</verse>
				<verse number="41">Tapi tara samua orang Yahudi yang bole dapa lia pa Dia. Cuma torang yang Tuhan Allah so pili kamuka yang bole dapa lia kong jadi Dia pe saksi-saksi itu. Torang ini yang so makang deng minum sama-sama deng Dia, waktu Dia so hidup ulang.</verse>
				<verse number="42">Turus, Dia suru pa torang kase tau Kabar Bae tentang Dia pa orang-orang. Torang musti basaksi kase tau, Dia itu suda, Orang yang Tuhan Allah so pili untuk mo adili pa samua orang yang masi hidup deng pa orang yang so mati.</verse>
				<verse number="43">Dulu, samua nabi so perna kase tau Tuhan Allah pe pasáng yang bilang, Yesus mo datang. Dorang bilang kalu orang percaya pa Dia, orang itu pe dosa-dosa pasti mo dapa ampun karna Yesus pe kuasa.”</verse>
				<verse number="44">Kong waktu Petrus masi bicara, Roh Kudus turung pa samua orang yang dengar Petrus pe bicara itu.</verse>
				<verse number="45">Di situ, ada orang-orang Yahudi yang so percaya pa Yesus, dorang datang dari Yope sama-sama deng Petrus. Waktu dorang lia banya orang bukang Yahudi tarima Roh Kudus, dorang jadi herang, karna dorang bolong perna lia Roh Kudus tacura pa orang-orang bukang Yahudi.</verse>
				<verse number="46">Barang, so jelas orang-orang bukang Yahudi itu so tarima Roh Kudus, karna dorang bicara deng puji pa Tuhan Allah, pake bahasa-bahasa laeng yang Roh Kudus kase pa dorang. Turus, Petrus tamba dia pe bicara,</verse>
				<verse number="47">“Coba ngoni lia, dorang so tarima Roh Kudus sama deng yang torang orang Yahudi tarima. Jadi skarang, so tara ada orang yang mo larang dorang dapa baptis deng aer, to?”</verse>
				<verse number="48">Pe bilang bagitu, Petrus suru baptis pa dorang dalam nama Yesus Kristus. Abis itu, dorang minta pa Petrus tinggal babarapa hari lagi sama-sama deng dorang.</verse>
			</chapter>
			<chapter number="11">
				<verse number="1">Waktu itu, Yesus pe utusan-utusan yang orang sebut rasul-rasul, deng samua orang yang percaya pa Yesus di daera Yudea dapa dengar, ada lagi orang-orang bukang Yahudi yang so tarima Tuhan Allah pe Kabar Bae.</verse>
				<verse number="2">Jadi, waktu Petrus pulang di Yerusalem di daera Yudea, babarapa orang Yahudi di sana kase sala pa Petrus. Dorang itu so percaya pa Yesus tapi masi pegang kuat orang Yahudi pe aturan sunat.</verse>
				<verse number="3">Dorang bilang pa Petrus, “Petrus, bikiapa kong ngana pigi di orang-orang bukang Yahudi pe ruma? Ngana me makang sama-sama deng dorang lagi!”</verse>
				<verse number="4">Pe dengar itu, Petrus kase carita pa dia, mulai dari pertama. Dia bilang bagini,</verse>
				<verse number="5">“Satu kali, kita ada berdoa di kota Yope, kong kita dapa penglihatan dari Tuhan Allah. Kita dapa lia satu barang sama deng kaeng basar turung dari langit kong berenti di kita pe muka. Barang yang ada kase turung itu ada taika deng tali ampa pa dia pe ujung-ujung.</verse>
				<verse number="6">Kong kita lia di dalam kaeng itu ada binatang macam-macam: ada binatang kaki ampa, binatang liar, binatang yang jaga maraya deng burung-burung.</verse>
				<verse number="7">Turus, kita dapa dengar ada suara bilang pa kita bagini, ‘Petrus, bangun suda. Ambe binatang-binatang itu, potong, kong makang suda.’</verse>
				<verse number="8">Tapi kita jawab, ‘Tara bisa, Tuhan. Torang orang Yahudi tara perna makang binatang-binatang macam bagitu karna haram!’</verse>
				<verse number="9">Tapi suara dari langit itu bilang kedua kali lagi bagini, ‘Apa yang Tuhan Allah so biking jadi halal, tara bole ngana bilang haram.’</verse>
				<verse number="10">Kita batahang bilang tara bisa, sampe tiga kali. Abis itu, barang yang sama deng kaeng itu taangka ulang ka atas di langit.</verse>
				<verse number="11">Waktu itu me ada tiga orang so badiri di muka pintu ruma yang kita tinggal. Dorang itu dari Kaisarea kong ada dapa suru pangge pa kita.</verse>
				<verse number="12">Turus, Roh Kudus bilang pa kita bagini, ‘Pigi suda sama-sama deng dorang. Ngana tara usa ragu-ragu biar dorang bukang orang Yahudi.’ Pe dengar itu, kita deng anam orang ini yang percaya pa Yesus pigi sama-sama di Kaisarea. Pe sampe di sana, torang maso di komandan kompi Roma pe ruma.</verse>
				<verse number="13">Turus, komandan itu carita pa torang, bagimana dia lia malaekat badiri pa dia pe ruma. Malaekat itu bilang pa dia bagini, ‘Suru babarapa orang pigi di Yope, la ambe pa Simon yang orang jaga pangge Petrus.</verse>
				<verse number="14">Dia yang mo kase tau Tuhan Allah pe Kabar Bae pa ngana. Kabar Bae itu yang mo kase slamat pa ngana deng ngana pe keluarga samua.’</verse>
				<verse number="15">Waktu kita ka sana, kita mulai kase tau Kabar Bae tentang Yesus Kristus pa dorang. Kage-kage, Roh Kudus turung pa dorang, sama deng yang jadi pa torang tempo hari.</verse>
				<verse number="16">Pe dapa lia itu, kita dapa inga yang Tuhan Yesus perna bilang, ‘Yohanes Pembaptis, baptis pa orang deng aer, tapi ngoni mo dapa baptis deng Roh Kudus.’</verse>
				<verse number="17">Sudara-sudara, Tuhan Allah sandiri so kase Roh Kudus pa orang-orang yang bukang Yahudi, sama deng Dia kase pa torang dulu waktu torang mulai percaya pa Tuhan Yesus Kristus. Jadi, tara mungkin to, kita mo malawang Tuhan Allah pe rencana!”</verse>
				<verse number="18">Pe dengar bagitu, orang-orang Yahudi yang percaya pa Yesus so tara kase sala lagi pa Petrus. Dorang puji pa Tuhan Allah, bilang, “Jadi, orang-orang bukang Yahudi me Tuhan Allah so kase kesempatan untuk bertobat supaya dorang dapa hidup deng Tuhan Allah slama-lamanya.”</verse>
				<verse number="19">Tempo hari, abis Stefanus dapa bunu, orang-orang laeng yang percaya pa Yesus me dapa siksa sampe dorang lari so tara baku tau. Ada yang lari sampe di daera Fenisia, pulo Siprus deng di kota Antiokhia di daera Siria. Orang-orang yang lari itu kase tau Kabar Bae tentang Yesus cuma pa orang-orang Yahudi saja.</verse>
				<verse number="20">Tapi ada lagi babarapa orang percaya dari pulo Siprus deng kota Kirene yang pigi di Antiokhia. Di situ, dorang mulai kase tau Kabar Bae tentang Yesus Kristus pa orang-orang bukang Yahudi.</verse>
				<verse number="21">Kong Tuhan Allah sama-sama deng dorang, sampe banya skali orang yang bukang Yahudi jadi percaya pa Tuhan Yesus deng bertobat.</verse>
				<verse number="22">Kabar tentang apa yang jadi di Antiokhia itu tasiar sampe di jemaat yang ada di Yerusalem. Pe dengar kabar itu, jemaat di situ utus pa Barnabas pigi di Antiokhia.</verse>
				<verse number="23">Waktu Barnabas sampe di sana, dia lia memang Tuhan Allah so kase Dia pe bae sampe banya orang so jadi percaya pa Yesus. Pe lia itu, dia sanang skali. Turus, dia kase smangat pa dorang supaya dorang sunggu-sunggu tetap setia pa Tuhan Yesus.</verse>
				<verse number="24">Barnabas itu orang yang bae, Roh Kudus kuasai pa dia deng dia percaya skali pa Tuhan. Banya orang yang dengar pa dia jadi lebe percaya pa Tuhan Yesus.</verse>
				<verse number="25">Abis itu, Barnabas pigi di kota Tarsus la cari pa Saulus. Bagitu dia baku dapa deng Saulus, dia bawa pa Saulus di Antiokhia.</verse>
				<verse number="26">Barnabas deng Saulus tinggal sama-sama deng jemaat di situ, dia pe lama satu taong. Di situ dorang mangajar tentang Yesus pa orang banya. Di Antiokhia itu suda, orang-orang yang jaga iko Yesus pe ajaran yang kakamuka dapa sebut, Kristen.</verse>
				<verse number="27">Waktu itu, babarapa nabi dari kota Yerusalem datang di Antiokhia, dorang ini yang jaga kase turus Tuhan Allah pe pasáng pa orang-orang.</verse>
				<verse number="28">Satu dari dorang itu, dia pe nama Agabus. Waktu orang-orang percaya bakumpul, Roh Kudus kuasai pa Agabus, turus dia badiri kong bilang, “Nanti ada musim kelaparan yang hebat skali di samua tampa di dunia ini.” (Kong kelaparan itu memang jadi waktu Klaudius jadi raja basar Roma, sama deng Agabus bilang.)</verse>
				<verse number="29">Pe dengar bagitu, orang-orang yang percaya pa Yesus ambe keputusan la mo kumpul doi sumbangan kong kirim pa orang-orang yang percaya yang tinggal di daera Yudea. Dorang kase itu, iko dorang pe kemampuan masing-masing.</verse>
				<verse number="30">Abis kumpul doi itu, dorang tunju pa Barnabas deng Saulus bawa doi itu la kase pa penatua-penatua di daera Yudea.</verse>
			</chapter>
			<chapter number="12">
				<verse number="1">Waktu itu, raja Herodes mulai jaga siksa pa babarapa anggota jemaat di kota Yerusalem.</verse>
				<verse number="2">Dia parenta supaya bunu pa Yohanes pe sudara Yakobus itu deng parang.</verse>
				<verse number="3">Waktu raja Herodes lia apa yang dia biking itu biking pemimpin-pemimpin agama Yahudi pe hati sanang, dia suru tangka lagi pa Petrus. Waktu itu, pas di hari raya Roti Tara Pake Ragi.</verse>
				<verse number="4">Abis tangka pa Petrus, raja Herodes suru kase maso pa dia di penjara, kong suru tentara ampa regu baku ganti-ganti jaga pa Petrus. Tiap regu ada ampa tentara. Nanti kalu agama Yahudi pe hari raya Paska so abis, baru raja Herodes pe rencana mo urus pa Petrus di orang banya pe muka.</verse>
				<verse number="5">Jadi Petrus dapa tahang di penjara. Tapi biar bagitu me, orang-orang yang percaya tara berenti-berenti berdoa pa Tuhan Allah untuk Petrus.</verse>
				<verse number="6">Di dalam penjara, Petrus tidor di tentara dua pe tenga-tenga, dia pe tangan ada dapa ika deng rante besi sama-sama deng tentara dua itu pe tangan. Baru ada tentara-tentara laeng lagi yang bajaga di pintu gerbang pe muka. Kong malam itu suda yang dia pe beso raja Herodes mo urus pa Petrus di muka orang banya,</verse>
				<verse number="7">kage-kage Tuhan pe malaekat badiri di Petrus pe pinggir, kong penjara itu jadi tarang skali. Turus, dia kore pa Petrus kase bangun, dia bilang, “Petrus, bangun suda capat!” Pe abis malaekat bilang bagitu, rante yang dong kase ika pa Petrus pe tangan itu langsung talapas.</verse>
				<verse number="8">Abis itu, malaekat bilang pa Petrus, “Pake suda ngana pe baju deng spatu.” Turus Petrus biking sama deng yang malaekat itu suru pa dia. Abis itu, malaekat bilang lagi pa dia, “Pake ngana pe juba kong iko pa kita.”</verse>
				<verse number="9">Pe dengar itu, Petrus me iko pa malaekat sampe kaluar dari penjara itu. Waktu itu, Petrus kira apa yang jadi itu tara sunggu-sunggu, macam deng cuma mimpi saja. Padahal apa yang dia lia itu, butul-butul malaekat ada bawa pa dia kaluar dari penjara.</verse>
				<verse number="10">Dorang bajalang iko di pos jaga yang pertama, turus iko pos jaga yang kedua, sampe di pintu gerbang yang dari besi. Pintu gerbang itu kalu mo pigi di kota musti iko di situ. Pe sampe di sana, pintu itu tabuka sandiri, turus dorang bajalang kaluar dari situ sampe di ujung jalang. Di situ, kage-kage malaekat itu kase tinggal pa Petrus.</verse>
				<verse number="11">Abis itu, Petrus sadar, kong dia bilang, “Skarang baru kita tau butul-butul Tuhan Allah so utus Dia pe malaekat la kase slamat pa kita dari raja Herodes deng dari orang-orang Yahudi pe rencana jahat samua.”</verse>
				<verse number="12">Abis Petrus pikir itu sadiki, dia pigi pa Maria pe ruma. Maria itu Yohanes pe mama, kong Yohanes itu yang orang jaga pangge Markus. Di Maria pa ruma itu, banya orang percaya ada bakumpul la berdoa.</verse>
				<verse number="13">Pe sampe di situ, Petrus batoki pintu gerbang. Kong pembantu parampuang satu yang pe nama Rode, dia ka sana di pintu gerbang la mo lia sapa yang batoki.</verse>
				<verse number="14">Kong waktu pembantu dengar suara itu, langsung dia kanal itu Petrus pe suara. Tapi karna dia talalu sanang, dia tara buka pintu gerbang itu, mala dia maso ulang di dalam ruma kong kase tau pa orang-orang, Petrus ada di muka pintu gerbang.</verse>
				<verse number="15">Tapi orang-orang di situ bilang pa pembantu parampuang itu, “Ngana so gila kaapa!” Tapi pembantu itu bakaras bilang, di sana itu butul-butul Petrus. Dorang bilang lagi, “Itu mangkali cuma Tuhan pe malaekat yang jaga pa Petrus kaapa.”</verse>
				<verse number="16">Sementara itu, Petrus masi batoki-toki turus di luar. Kong, waktu dorang buka pintu kong dapa lia pa Petrus, dorang langsung herang.</verse>
				<verse number="17">Tapi Petrus kase kode deng dia pe tangan supaya dorang badiam. Abis itu, Petrus carita pa dorang, bagimana Tuhan bawa pa dia kaluar dari penjara. Kong Petrus bilang lagi pa dorang, “Ngoni kase tau suda ini samua pa Yakobus deng pa sudara-sudara laeng yang percaya pa Yesus.” Abis bilang bagitu, Petrus langsung kaluar kong pigi di tampa laeng.</verse>
				<verse number="18">Dia pe beso pagi, tentara-tentara kage, barang Petrus so tara ada di penjara. Dorang bingung, kong dong baku-baku tanya, apa yang so jadi pa Petrus.</verse>
				<verse number="19">Waktu raja Herodes dapa tau, dia suru orang pigi cari pa Petrus, tapi dorang tara dapa. Turus, Herodes suru urus pa tentara-tentara yang bajaga pa Petrus itu kong bunu pa dorang. Abis itu, raja Herodes kase tinggal daera Yudea kong pigi di Kaisarea, turus tinggal di situ.</verse>
				<verse number="20">Raja Herodes paling mara pa orang dari kota Tirus deng Sidon. Padahal dorang jaga babili makanang di daera yang raja Herodes kuasai. Jadi dorang baku ator mo datang mangada pa dia. Dorang buju dulu pa Blastus, orang yang jaga urus Herodes pe istana, supaya dia bantu pa dorang la baku bae deng Herodes.</verse>
				<verse number="21">Turus, Herodes tentukan waktu untuk tarima pa dorang. Di hari itu, dia pake dia pe baju raja kong dudu di kursi raja, turus dia mulai bicara pa dorang.</verse>
				<verse number="22">Bagitu orang-orang Tirus deng Sidon dengar dia pe suara, dorang puji pa dia deng suara kuat-kuat, “Ini tuhan pe suara, bukang manusia pe suara!”</verse>
				<verse number="23">Waktu itu, Herodes kase biar dorang puji deng hormat pa dia. Dia tara bilang dorang musti puji deng hormat pa Tuhan Allah. Jadi, waktu itu suda Tuhan pe malaekat tampeleng pa Herodes, kong cacing-cacing makang pa dia sampe mati.</verse>
				<verse number="24">Kong mulai dari itu, orang lebe kase carita Tuhan Allah pe Kabar Bae tentang Yesus Kristus, jadi so lebe banya orang yang percaya pa Dia.</verse>
				<verse number="25">Waktu Barnabas deng Saulus so abis bawa sumbangan di Yerusalem, dorang bale ulang di kota Antiokhia. Dorang ada bawa satu orang yang pe nama Yohanes, yang orang jaga pangge Markus.</verse>
			</chapter>
			<chapter number="13">
				<verse number="1">Di jemaat yang ada di kota Antiokhia itu, ada babarapa orang yang Tuhan Allah pake untuk jaga kase turus Dia pe pasáng deng untuk jaga mangajar tentang Yesus pa orang-orang. Dorang itu: Barnabas, Simeon (yang orang jaga pangge Niger), Lukius (orang Kirene), Menahem (yang dapa piara dari kacil sama-sama deng raja Herodes), deng Saulus.</verse>
				<verse number="2">Satu kali, waktu dorang berdoa pa Tuhan Allah deng bapuasa, Roh Kudus bicara pa dorang, “Kita so pili pa Barnabas deng Saulus untuk biking tugas yang Kita mo kase pa dorang. Jadi, kase dorang kusus pa Kita.”</verse>
				<verse number="3">Pe abis dong bapuasa deng berdoa, dorang taru dorang pe tangan pa Barnabas deng Saulus kong kase berdoa pa dong dua. Abis itu, dorang utus pa Barnabas deng Saulus untuk biking tugas yang Tuhan Allah suru.</verse>
				<verse number="4">Abis itu, Barnabas deng Saulus biking dorang pe tugas yang Roh Kudus suru pa dorang dua. Dorang pigi di kota Seleukia, kong dari situ dorang balayar ka sana di pulo Siprus.</verse>
				<verse number="5">Pe sampe di kota Salamis di pulo Siprus, dorang dua kase tau Tuhan Allah pe Kabar Bae tentang Yesus Kristus di ruma-ruma ibada agama Yahudi. Waktu itu, Yohanes yang orang jaga pangge Markus iko supaya bantu-bantu pa dorang.</verse>
				<verse number="6">Abis itu, dorang bakuliling di samua tampa di pulo itu sampe di kota Pafos. Di situ, dorang baku dapa deng orang Yahudi satu, dia pe nama Baryesus. Dia itu tukang tiop-tiop. Orang bilang kata, dia itu yang jaga kase turus Tuhan Allah pe pasáng, padahal dia foya.</verse>
				<verse number="7">Dia batamang deng gubernur di pulo itu, dia pe nama Sergius Paulus. Gubernur itu pande skali. Dia pangge pa Barnabas deng Saulus, barang dia suka mo dengar Tuhan Allah pe firman.</verse>
				<verse number="8">Baryesus pe nama dalam bahasa Yunani, Elimas, yang pe arti tukang tiop-tiop. Baryesus malawang pa Barnabas deng Saulus, dia berusaha la gubernur itu tara percaya pa Yesus.</verse>
				<verse number="9">Tapi Roh Kudus kuasai pa Saulus yang dorang jaga pangge Paulus. Turus Paulus haga pa dia</verse>
				<verse number="10">kong bilang, “Woe Iblis pe ana! Ngana memang tukang foya deng jahat. Ngana tukang malawang samua yang butul. Tuhan Allah pe rencana mo kase slamat pa manusia, tapi ngana salalu berusaha kase putar rencana itu.</verse>
				<verse number="11">Skarang, Tuhan hukum pa ngana. Ngana jadi buta suda, kong sampe babarapa hari ngana tara mo dapa lia cahaya matahari.” Waktu itu suda, Baryesus langsung buta, sama deng awan tutu pa dia sampe dia lia cuma galap saja. Dia baraba-raba cari orang yang mo pegang dia pe tangan la tunda pa dia.</verse>
				<verse number="12">Waktu gubernur dapa lia itu, dia jadi percaya pa Tuhan. Dia me taherang-herang deng ajaran tentang Tuhan itu.</verse>
				<verse number="13">Paulus deng dia pe tamang-tamang balayar dari kota Pafos di pulo Siprus, pigi di kota Perga pe sabla di daera Pamfilia. Di situ, Yohanes kase tinggal pa dorang kong pulang di Yerusalem.</verse>
				<verse number="14">Kong dari Perga, Paulus deng dia pe tamang-tamang bajalang turus sampe di kota Antiokhia di daera Pisidia. Waktu hari Sabat, dorang maso di ruma ibada agama Yahudi kong dorang dudu di situ.</verse>
				<verse number="15">Di situ, ada orang yang baca lima kitab Musa deng kitab nabi-nabi. Pe abis babaca, pemimpin-pemimpin ruma ibada itu suru orang bilang pa Paulus deng pa Barnabas, “Bapa-bapa, kalu ada yang ngoni ingin bilang untuk kase kuat torang pe percaya, bicara suda skarang!”</verse>
				<verse number="16">Pe dengar itu, Paulus badiri. Dia kase kode pake dia pe tangan pa orang-orang yang ada di situ la dorang badiam. Turus dia bilang pa dorang, “Sudara-sudara orang Israel deng orang-orang laeng yang jaga semba pa Tuhan Allah, coba ngoni dengar dulu pa kita!</verse>
				<verse number="17">Torang orang Israel pe Tuhan Allah so pili torang pe orang tua dulu-dulu, kong dorang jadi bangsa yang basar waktu dorang di tana Mesir, yang bukang dorang pe negri. Abis itu, Tuhan Allah deng Dia pe kuasa yang basar bawa pa dorang kaluar dari tana Mesir itu.</verse>
				<verse number="18">Abis itu, dorang hidup di padang gurun selama ampa pulu taong. Di situ, dorang pe kalakuang tara iko Tuhan Allah pe mau, tapi Tuhan Allah tetap sabar pa dorang.</verse>
				<verse number="19">Tuhan Allah tolong pa dorang untuk kase abis tuju suku bangsa yang ada di tana Kanaan. Abis itu, Dia kase bage-bage tana itu pa torang pe orang tua dulu-dulu jadi dorang punya.</verse>
				<verse number="20">Dorang pigi di Mesir sampe bale ulang di Kanaan, dia pe lama ampa ratus lima pulu taong. Abis itu, Tuhan Allah kase pemimpin-pemimpin pa torang pe orang tua dulu-dulu itu. Dorang itu yang kalu ada masala, dorang urus perkara. Dorang itu yang jaga pimpin pa torang pe orang tua dulu-dulu sampe Tuhan Allah pili pa nabi Samuel untuk kase turus Tuhan Allah pe pasáng pa orang-orang.</verse>
				<verse number="21">Biar bagitu me, torang pe orang tua dulu-dulu minta satu orang pa Tuhan Allah la orang itu jadi dorang pe raja. Kong Tuhan Allah kase pa dorang satu orang raja, raja itu dia pe nama Saul. Dia itu Kish pe ana dari suku Benyamin. Kong Saul jadi raja dia pe lama ampa pulu taong.</verse>
				<verse number="22">Abis itu, Tuhan Allah kase berenti pa Saul jadi raja. Turus Dia pili pa Daud jadi raja la mo ganti pa Saul. Tentang Daud ini Tuhan Allah so perna bilang, ‘Kita so perhatikan pa Daud, Isai pe ana itu. Dia jaga biking Kita pe hati jadi sanang, deng dia jaga biking samua Kita pe mau.’</verse>
				<verse number="23">Sudara-sudara yang percaya, dari Daud pe turunan itu suda, Tuhan Allah so pili satu Orang untuk torang orang Israel yang akan kase slamat pa manusia, sama deng Tuhan Allah janji dari dulu. Dia itu suda Yesus.</verse>
				<verse number="24">Kong waktu Yesus bolong datang, ada satu orang yang pe nama Yohanes, dia pigi kase tau pa samua orang bangsa Israel, dorang musti bertobat kong kase dong pe diri untuk dapa baptis.</verse>
				<verse number="25">Waktu Yohanes pe tugas so mo abis, dia bilang pa orang-orang bagini, ‘Ngoni pikir kita ini sapa? Kita bukang Orang yang Tuhan Allah janji mo kase slamat pa torang orang Israel yang ngoni tunggu-tunggu. Tapi, abis kita, baru Dia mo datang. Mo maruku buka Dia pe sandal pe tali me, kita tara pantas.’</verse>
				<verse number="26">Sudara-sudara orang Israel, Abraham pe turunan, deng ngoni yang bukang Yahudi tapi jaga semba pa Tuhan Allah, pa torang samua ini, Tuhan Allah so kase tau Dia mo kase slamat pa manusia dari dosa-dosa.</verse>
				<verse number="27">Tapi waktu Yesus datang, torang pe tamang-tamang orang Israel yang tinggal di Yerusalem deng dong pe pemimpin-pemimpin tara mangarti sapa Dia. Dorang tara mangarti pasáng yang Tuhan Allah bilang dari dulu pake Dia pe nabi-nabi tentang Orang yang Tuhan Allah janji la mo kase slamat pa torang. Padahal, kata-kata ini yang torang baca tiap hari Sabat. Kong karna dorang tara mangarti, dorang hukum mati pa Dia. Tapi deng dong hukum mati pa Dia, apa yang Tuhan Allah bilang pa nabi-nabi dulu di Kitab Suci itu, so jadi.</verse>
				<verse number="28">Biar torang pe pemimpin-pemimpin tara dapa alasan mo kase hukuman mati pa Yesus, dorang minta pa Pilatus supaya kase hukuman mati pa Dia.</verse>
				<verse number="29">Turus, dorang biking samua yang nabi-nabi so bilang dari dulu tentang Dia. Dorang bunu pa Dia baru dorang kase turung pa Dia dari salib kong dong kubur pa Dia.</verse>
				<verse number="30">Tapi Tuhan Allah kase hidup ulang pa Dia.</verse>
				<verse number="31">Kong selama babarapa hari, Yesus kase tunju Dia pe diri pa Dia pe murit-murit yang perna iko pa Dia dari daera Galilea sampe di kota Yerusalem. Dorang itu suda yang skarang jaga kase tau pa orang Israel, samua yang dorang lia deng dengar yang Dia biking.</verse>
				<verse number="32">Jadi, skarang ini torang dua mo kase tau Kabar Bae tentang Yesus Kristus pa ngoni. Kabar Bae itu, yang Tuhan Allah janji pa torang pe orang tua dulu-dulu.</verse>
				<verse number="33">Janji itu Tuhan Allah so biking pa torang, dorang pe ana cucu, deng cara so kase hidup ulang pa Yesus. Itu sama deng yang tatulis di kitab Mazmur, di situ Tuhan Allah bilang bagini tentang Yesus, ‘Ngana Kita pe Ana, hari ini Kita so jadi Ngana pe Papa.’</verse>
				<verse number="34">Deng waktu Yesus so mati, Tuhan Allah so kase hidup ulang pa Dia. Jadi Dia tara akan mati lagi, sama deng yang Tuhan Allah perna bilang bagini, ‘Kita pe janji pa raja Daud itu, janji yang kudus, kong pasti mo jadi pa ngoni ini.’</verse>
				<verse number="35">Bagitu lagi deng tulisan laeng di Mazmur yang nabi Daud tulis bagini, ‘Tuhan tara akan kase biar Dia pe Orang Kudus pe badan jadi busu di dalam kubur.’</verse>
				<verse number="36">Biar raja Daud yang tulis itu, tapi dia tara maksut itu dia pe diri. Karna waktu raja Daud hidup, dia biking samua yang Tuhan Allah suru pa dia, abis itu dia mati. Dorang kubur pa dia di dia pe orang tua dulu-dulu pe sabla. Dia pe mayat me so busu.</verse>
				<verse number="37">Tapi waktu Yesus mati, Dia pe mayat tara busu di kubur, karna Tuhan Allah so kase hidup ulang pa Dia.</verse>
				<verse number="38">Jadi sudara-sudara, torang kase tau pa ngoni, karna Yesus so mati di kayu salib deng so hidup ulang, ngoni pe dosa-dosa so dapa ampun.</verse>
				<verse number="39">Jadi sapa yang percaya pa Yesus, orang itu so jadi tara sala pa Tuhan Allah pe muka. Tapi kalu torang cuma iko aturan-aturan di lima kitab Musa, torang tara bisa jadi orang yang butul pa Tuhan Allah pe muka.</verse>
				<verse number="40">Jadi skarang, ngoni musti bae-bae, supaya apa yang Tuhan Allah bilang dulu itu pa Dia pe nabi-nabi, tara mo jadi pa ngoni. Bagini yang Tuhan Allah bilang,</verse>
				<verse number="41">‘Woe ngoni orang-orang yang jaga pandang enteng, perhatikan bae-bae. Kita mo biking hal-hal yang luar biasa, yang biking ngoni jadi herang skali. Tapi biar bagitu, ngoni akan mati, karna ngoni tara mau percaya, biar orang kase carita pa ngoni lagi. Ngoni cuma mo inga-inga soal itu kong mati.’ ”</verse>
				<verse number="42">Abis bicara bagitu, Paulus deng Barnabas bajalang kaluar dari ruma ibada itu. Tapi orang-orang di situ minta pa dorang bale ulang minggu muka la mo bicara hal-hal itu lagi.</verse>
				<verse number="43">Abis itu, orang-orang kaluar dari ruma ibada kong ada banya orang yang iko pa Paulus deng Barnabas. Dorang itu orang-orang Yahudi deng orang-orang bukang Yahudi yang so maso agama Yahudi. Paulus deng Barnabas kase nasehat pa dorang supaya dong tetap percaya pa Tuhan Allah yang so kase Dia pe bae pa dorang sampe dong bole slamat dari dosa.</verse>
				<verse number="44">Dia pe minggu muka pas hari Sabat, amper samua orang yang ada di kota Antiokhia datang bakumpul untuk dengar Tuhan Allah pe firman dari Paulus deng Barnabas.</verse>
				<verse number="45">Tapi waktu orang-orang Yahudi lia orang banya itu, dorang jadi mangiri pa Paulus deng Barnabas. Kong dorang mulai bahina deng malawang samua yang Paulus jaga bilang.</verse>
				<verse number="46">Tapi Paulus deng Barnabas barani skali mangada pa orang-orang itu kong bilang, “Memang Tuhan Allah yang suru la torang kase tau kamuka Tuhan Allah pe firman pa orang-orang Yahudi. Tapi ngoni tara mau percaya, jadi deng bagitu, ngoni so nilai ngoni pe diri tara pantas mo dapa hidup deng Tuhan Allah slama-lamanya. Jadi, skarang torang mo pigi pa orang-orang yang bukang Yahudi supaya mo kase tau Tuhan Allah pe firman itu.</verse>
				<verse number="47">Barang, Tuhan Allah parenta pa torang bagini, ‘Kita so pili pa ngana jadi sama deng lampu yang biking tarang pa orang-orang bukang Yahudi, supaya samua orang di dunia ini bisa tau tentang slamat yang Kita kase pa manusia.’ ”</verse>
				<verse number="48">Waktu orang-orang bukang Yahudi dengar Paulus bilang bagitu, dorang sanang skali. Turus, dorang puji deng hormat pa Tuhan karna Tuhan pe ajaran itu. Abis itu, samua orang yang Tuhan Allah so pili mo dapa hidup deng Dia slama-lamanya, dorang itu jadi percaya.</verse>
				<verse number="49">Waktu itu, Kabar Bae tentang Yesus tasiar di samua tampa di daera itu.</verse>
				<verse number="50">Tapi orang-orang Yahudi malawang pa Tuhan pe Firman. Dorang pengaru pa pejabat-pejabat di kota itu deng pa parampuang-parampuang kaya yang baibada supaya dorang siksa pa Paulus deng Barnabas kong user pa dorang dari daera itu.</verse>
				<verse number="51">Tapi Paulus deng Barnabas kase tinggal saja kota itu. Abu yang di dorang pe kaki me dorang tada kase tinggal, supaya kase inga pa orang-orang di situ, dorang so sala pa Tuhan Allah. Abis itu, dorang dua pigi di Ikonium.</verse>
				<verse number="52">Tapi orang-orang percaya yang ada di kota Antiokhia sanang skali kong Roh Kudus kuasai pa dorang.</verse>
			</chapter>
			<chapter number="14">
				<verse number="1">Waktu Paulus deng Barnabas di kota Ikonium, dorang maso di ruma ibada agama Yahudi sama deng dorang jaga biking di daera laeng. Di situ dorang deng barani kase tau tentang Tuhan Allah pe Kabar Bae sampe banya orang Yahudi deng orang-orang yang bukang Yahudi jadi percaya pa Yesus.</verse>
				<verse number="2">Tapi, ada babarapa orang Yahudi yang tara tarima Paulus deng Barnabas pe ajaran. Turus dorang mulai pengaru pa orang-orang yang bukang Yahudi, la dorang malawang pa orang-orang yang so percaya itu.</verse>
				<verse number="3">Jadi Paulus deng Barnabas tinggal sadiki lama di kota itu. Deng barani dorang tetap kase tau Kabar Bae tentang Tuhan Yesus pa orang-orang. Tuhan me kase kuasa pa dorang la dong biking mujizat-mujizat deng tanda-tanda supaya orang-orang di sana bole tau, yang dorang kase tau tentang Tuhan pe bae itu butul.</verse>
				<verse number="4">Tapi orang banya di kota itu so tabage dua. Ada yang iko pa orang-orang Yahudi yang tara percaya, deng ada yang iko pa dorang dua itu.</verse>
				<verse number="5">Dia pe ahir kabawa, dorang orang-orang Yahudi, deng dong pe pemimpin-pemimpin, sama-sama deng orang-orang bukang Yahudi ambe keputusan la mo siksa pa Paulus deng Barnabas deng mo lempar deng batu pa dong dua itu sampe mati.</verse>
				<verse number="6">Tapi Paulus deng Barnabas dapa tau rencana jahat itu. Karna itu, dorang dua pigi manyingkir di daera Likaonia. Di situ dorang pigi di kota Listra deng di kota Derbe, deng di tampa-tampa laeng di daera itu.</verse>
				<verse number="7">Kong di tampa-tampa itu, dorang kase tau Kabar Bae tentang Yesus Kristus pa orang-orang.</verse>
				<verse number="8">Di kota Listra, ada laki-laki satu yang tara bisa bajalang karna dia lumpu dari lahir.</verse>
				<verse number="9">Dia dudu badengar Paulus mangajar. Paulus perhatikan pa dia. Turus Paulus tau dia percaya pa Yesus, jadi dia bole dapa sembu.</verse>
				<verse number="10">Paulus bilang kuat-kuat pa orang itu, “Badiri suda!” Turus orang itu langsung badiri kong mulai bajalang kasana-kamari.</verse>
				<verse number="11">Waktu orang banya di situ lia apa yang Paulus biking itu, dorang bataria pake bahasa Likaonia, “Torang pe puji-puji so datang kamari pa torang, kong dorang pake manusia pe badan.”</verse>
				<verse number="12">Pa Barnabas, dorang kase nama sama deng dong pe puji-puji pe nama, ‘Zeus’, kong pa Paulus dong kase nama sama deng dorang pe puji-puji pe nama, ‘Hermes’, karna dia juru bicara.</verse>
				<verse number="13">Di luar kota itu, ada tampa untuk dong semba pa dong pe puji-puji yang pe nama Zeus. Waktu itu, Zeus pe imam datang dari sana sama-sama deng orang banya kong ada bawa sapi-sapi laki-laki deng bunga-bunga di kota pe pintu gerbang. Di situ, dorang rencana mo bakar korban biking persembahan untuk Paulus deng Barnabas.</verse>
				<verse number="14">Tapi waktu Paulus deng Barnabas dapa tau dorang mo semba bukang pa Tuhan Allah, dorang dua robe dong pe baju la jadi tanda dorang pe hati susa lia dong biking bagitu. Turus dorang dua basusuru di orang-orang banya itu pe tenga-tenga kong bataria,</verse>
				<verse number="15">“Ee ngoni samua, bikiapa kong ngoni biking bagini? Torang ini cuma manusia, sama deng ngoni. Torang datang kamari mo kase tau pa ngoni Kabar Bae tentang Yesus Kristus supaya ngoni bisa kase tinggal ngoni pe puji-puji yang tarada dia pe guna itu, kong percaya pa Tuhan Allah yang hidup itu. Dia itu suda yang biking langit, bumi, laut deng samua dia pe isi.</verse>
				<verse number="16">Dulu, Tuhan Allah kase biar samua suku bangsa hidup iko dong pe mau sandiri. Dia tara biking apa-apa pa dorang.</verse>
				<verse number="17">Tapi Tuhan Allah tetap kase tunju Dia pe bae pa samua manusia supaya dorang tau Dia itu ada. Dia itu yang kase turung ujang dari langit, deng yang kase musim-musim bapanen pa ngoni. Dia me kase makanang, deng biking ngoni pe hati sanang.”</verse>
				<verse number="18">Biar Paulus deng Barnabas so bicara bagitu, dorang amper-amper tara dapa tahang pa orang banya yang mo bakar kase binatang korban persembahan pa dorang dua.</verse>
				<verse number="19">Tapi waktu itu, orang-orang Yahudi dari kota Antiokhia deng Ikonium datang. Di situ, dorang kase-kase panas pa orang banya itu sampe dong iko pa dorang lempar pa Paulus deng batu. Abis itu, dorang hela pa dia bawa di luar kota, barang dorang kira dia so mati.</verse>
				<verse number="20">Tapi waktu orang-orang percaya ka sana kuliling pa dia, dia langsung badiri kong maso ulang di kota itu. Dia pe beso, dia barangkat di kota Derbe sama-sama deng Barnabas.</verse>
				<verse number="21">Di Derbe, Paulus deng Barnabas kase tau Kabar Bae tentang Yesus Kristus sampe banya orang jadi percaya. Abis itu, dorang dua bale di kota Listra, turus di kota Ikonium deng di kota Antiokhia di daera Pisidia.</verse>
				<verse number="22">Di tampa-tampa itu, Paulus deng Barnabas kase kuat orang-orang percaya pe hati deng kase nasehat supaya dorang tetap batahang percaya pa Tuhan Yesus. Paulus deng Barnabas bilang pa dorang, “Kalu torang mau jadi Tuhan Allah pe umat yang Dia Berkuasa sebagai Raja, torang akan dapa banya sengsara.”</verse>
				<verse number="23">Pe abis bilang bagitu, Paulus deng Barnabas tunju penatua-penatua untuk tiap-tiap jemaat. Dorang bapuasa deng berdoa, kong serakan penatua-penatua itu pa Tuhan yang dong percaya itu supaya Dia pake pa dorang.</verse>
				<verse number="24">Abis kuliling di daera Pisidia, Paulus deng Barnabas pigi di daera Pamfilia.</verse>
				<verse number="25">Di daera Pamfilia, dorang kase tau Kabar Bae di kota Perga. Abis itu, dorang pigi di kota Atalia.</verse>
				<verse number="26">Dari Atalia, dorang pigi balayar di kota laeng yang pe nama Antiokhia di daera Siria. Tempo hari, jemaat di situ yang utus pa dorang pigi kase tau Kabar Bae. Jemaat itu suda yang serakan dorang dua pa Tuhan Allah, supaya Tuhan Allah pe bae ada turus pa dorang. Skarang dorang mo pulang di situ karna dorang so kase selesai dorang pe tugas.</verse>
				<verse number="27">Pe sampe di kota Antiokhia itu, Paulus deng Barnabas pangge jemaat samua bakumpul. Kong dorang dua kase tau samua yang Tuhan Allah so biking waktu dorang kase tau Kabar Bae tentang Yesus di dorang pe perjalanan. Dorang me carita, bagimana Tuhan Allah buka jalang supaya orang-orang bukang Yahudi jadi percaya pa Yesus.</verse>
				<verse number="28">Di Antiokhia itu, Paulus deng Barnabas tinggal lama sama-sama deng orang-orang yang percaya pa Yesus yang ada di kota itu.</verse>
			</chapter>
			<chapter number="15">
				<verse number="1">Waktu Paulus deng Barnabas masi di kota Antiokhia, ada babarapa orang Yahudi yang percaya pa Yesus yang datang dari Yudea ka sana di Antiokhia. Dorang mangajar pa orang-orang percaya yang bukang Yahudi. Dorang bilang bagini, “Kalu ngoni tara dapa sunat iko aturan di lima kitab Musa, ngoni tara dapa slamat.”</verse>
				<verse number="2">Pe dengar itu, Paulus deng Barnabas tara setuju kong malawang karas dorang pe ajaran itu. Dia pe ahir kabawa, orang-orang yang percaya di Antiokhia ambe keputusan la suru pa Paulus, Barnabas deng orang-orang percaya yang laeng, pigi di jemaat di Yerusalem. Di Yerusalem, dorang mo baku dapa deng Yesus pe utusan-utusan yang orang sebut rasul-rasul, deng pa penatua-penatua, supaya dorang samua bicara tentang masala itu.</verse>
				<verse number="3">Jemaat di Antiokhia antar pa dorang sampe di luar kota. Turus, dorang Paulus bajalang iko daera Fenisia deng daera Samaria. Di daera-daera itu, dorang kase carita pa orang-orang percaya tentang orang-orang bukang Yahudi di tampa laeng yang so bertobat kong jadi percaya pa Tuhan. Waktu orang-orang percaya di situ dengar kabar itu, dorang pe hati sanang skali.</verse>
				<verse number="4">Pe sampe di kota Yerusalem, rasul-rasul, penatua-penatua deng samua jemaat tarima deng bae pa dorang dua. Di situ, dorang dua kase carita samua yang Tuhan Allah so bantu dong dua biking.</verse>
				<verse number="5">Tapi di situ ada babarapa orang percaya dari aliran fanatik yang pe nama Farisi. Dorang datang kong bilang bagini, “Orang-orang bukang Yahudi yang so jadi percaya pa Yesus, dorang lagi musti dapa sunat deng iko aturan-aturan di lima kitab Musa sama deng torang orang Yahudi.”</verse>
				<verse number="6">Turus, rasul-rasul deng penatua-penatua bakumpul untuk biking rapat la mo bicara masala itu.</verse>
				<verse number="7">Pe abis dorang bicara lama tentang masala itu, Petrus badiri kong bilang pa dorang, “Ee sudara-sudara, ngoni tau babarapa taong lalu, Tuhan Allah so pili pa kita dari antara torang ini la kita mo kase tau Kabar Bae tentang Yesus Kristus pa orang-orang bukang Yahudi, supaya dorang me bole jadi percaya.</verse>
				<verse number="8">Tuhan Allah yang tau manusia pe hati, kong Dia yang kase Roh Kudus pa dorang orang-orang yang bukang Yahudi, sama deng Dia kase pa torang orang Yahudi, supaya torang tau Dia me tarima pa dorang.</verse>
				<verse number="9">Tuhan Allah me tara pili-pili antara torang deng dorang, jadi Dia biking bersi dorang pe hati, karna dorang so percaya pa Yesus.</verse>
				<verse number="10">Jadi, kalu so bagitu, bikiapa kong ngoni mo coba pa Tuhan Allah la lia kalu Dia mo mara ka tarada? Ngoni mo paksa pa orang-orang bukang Yahudi yang so percaya itu supaya iko aturan-aturan di lima kitab Musa. Padahal, torang pe orang tua dulu-dulu deng torang sandiri lagi me tara mampo iko aturan-aturan itu.</verse>
				<verse number="11">Jadi ngoni tara bole biking bagitu. Mala, torang orang Yahudi tau, torang dapa slamat dari dosa-dosa, cuma karna Tuhan Yesus pe bae yang cuma-cuma pa torang, sama deng Dia pe bae pa dorang orang-orang bukang Yahudi lagi.”</verse>
				<verse number="12">Pe dengar bagitu, samua orang langsung badiam. Turus, dorang dengar Paulus deng Barnabas kase carita tentang samua mujizat deng tanda-tanda yang Tuhan Allah kase untuk dorang biking waktu dorang kase tau Kabar Bae pa orang-orang bukang Yahudi.</verse>
				<verse number="13">Bagitu Barnabas deng Paulus abis bicara, Yakobus turus bilang, “Ee sudara-sudara, dengar pa kita!</verse>
				<verse number="14">Simon Petrus so kase carita bagimana Tuhan Allah pertama kase tunju Dia pe bae pa orang-orang yang bukang Yahudi. Dia pili pa orang-orang dari bangsa yang bukang Yahudi untuk jadi Dia pe umat sandiri.</verse>
				<verse number="15">Samua itu so jadi sama deng Tuhan Allah bilang pa Dia pe nabi-nabi, bagini:</verse>
				<verse number="16">‘Daud deng dia pe ana cucu so tara jadi raja lagi, tapi Kita mo bale la mo angka Daud pe ana cucu satu supaya jadi Raja lagi. Itu bole kase sama deng ruma satu yang so rata deng tana, kong orang kase badiri ulang.</verse>
				<verse number="17">Kita biking bagitu supaya samua orang cari pa Kita, Tuhan, deng samua suku bangsa bukang Yahudi yang Kita pili bole jadi Kita pe umat sandiri.’ Itu suda yang Tuhan Allah bilang, kong Dia yang biking samua ini.</verse>
				<verse number="18">Samua itu Dia so kase tau dari dulu.”</verse>
				<verse number="19">Yakobus kase turus dia pe bicara, “Tuhan Allah so bilang bagitu, jadi menurut kita, torang tara bole biking susa pa orang-orang bukang Yahudi yang so bertobat kong percaya pa Tuhan Allah. Jang torang suru dorang iko samua torang pe aturan agama Yahudi yang barát itu.</verse>
				<verse number="20">Tapi lebe bae torang tulis surat pa dorang, supaya minta dong iko aturan-aturan ini saja: jang dorang makang makanang yang so kase pa orang pe puji-puji, jang makang daging dari binatang yang mati dapa ramas di leher, deng jang makang dara. Dorang me tara bole baseks sabarang.</verse>
				<verse number="21">Barang, dari dulu orang so kase tau di mana-mana aturan-aturan di lima kitab Musa. Kong sampe skarang aturan itu jaga kase baca di tiap hari Sabat di ruma-ruma ibada agama Yahudi, di samua kampong deng kota.”</verse>
				<verse number="22">Abis Yakobus bicara itu, Yesus pe utusan-utusan yang orang sebut rasul-rasul, deng penatua-penatua, sama-sama deng samua orang percaya di situ, ambe keputusan la mo utus babarapa orang dari dorang pigi di kota Antiokhia sama-sama deng Paulus deng Barnabas. Dorang pili pa Yudas yang orang jaga pangge Barsabas, deng pa Silas. Dorang dua itu, ada nama bae di orang-orang yang percaya.</verse>
				<verse number="23">Kong rasul-rasul deng penatua-penatua kase titip surat pa dorang dua untuk orang-orang yang percaya di kota Antiokhia, daera Siria deng daera Kilikia. Surat itu pe isi bagini, “Salam pa sudara-sudara yang percaya dari bangsa-bangsa yang bukang Yahudi. Torang rasul-rasul deng penatua-penatua di Yerusalem ada kirim surat ini pa ngoni.</verse>
				<verse number="24">Torang tulis surat ini, barang torang dengar ada babarapa orang dari torang pe jemaat di Yerusalem yang so pigi pa ngoni. Kong dorang kase ajar pa ngoni deng dong pe ajaran sandiri yang biking bingung deng biking ngoni pe hati tara tenang. Padahal torang tara perna suru orang-orang itu pigi pa ngoni.</verse>
				<verse number="25">Karna itu, torang ambe keputusan pili babarapa orang kong utus pa dorang pigi pa ngoni. Dorang mo pigi sama-sama deng Paulus deng Barnabas yang torang sayang.</verse>
				<verse number="26">Paulus deng Barnabas ini yang orang coba bunu pa dorang, gara-gara dorang kase tau tentang Yesus Kristus, torang pe Tuhan.</verse>
				<verse number="27">Jadi, torang ambe keputusan untuk utus pa Yudas deng Silas supaya nanti dorang dua yang kase tau langsung pa ngoni surat ini pe isi.</verse>
				<verse number="28">Roh Kudus so bicara pa torang, deng torang lagi setuju, torang tara mau tamba kase barát pa ngoni sampe suru ngoni iko samua aturan di lima kitab Musa. Jadi yang torang mo minta pa ngoni cuma ini:</verse>
				<verse number="29">ngoni tara bole makang makanang yang so kase pa orang pe puji-puji, tara bole makang binatang yang mati karna dapa ramas di leher, deng tara bole makang dara. Ngoni me tara bole baseks sabarang. Kalu ngoni iko samua aturan itu, itu pe arti, ngoni so biking yang bae. Sampe di sini dulu torang pe surat.”</verse>
				<verse number="30">Abis biking surat itu, Yudas deng Silas basiloloa kong pigi di kota Antiokhia. Di situ, dorang pangge samua orang percaya bakumpul. Kong Yudas deng Silas kase surat itu pa dorang.</verse>
				<verse number="31">Waktu orang-orang percaya di situ abis baca surat itu, dorang jadi sanang karna surat itu kase kuat dong pe hati.</verse>
				<verse number="32">Yudas deng Silas itu nabi yang jaga kase turus Tuhan Allah pe pasáng. Dorang dua banya kase nasehat pa orang-orang percaya di kota Antiokhia untuk kase kuat dorang pe hati deng untuk biking dorang pe percaya lebe tamba kuat.</verse>
				<verse number="33">Dorang dua tinggal sadiki lama di situ. Abis itu, orang-orang percaya di kota Antiokhia lapas deng bae-bae pa dorang supaya dorang bale ulang di jemaat Yerusalem yang so utus pa dorang di Antiokhia. [</verse>
				<verse number="34">Tapi Silas ambe keputusan tetap tinggal di Antiokhia.]</verse>
				<verse number="35">Paulus deng Barnabas me tinggal sadiki lama di Antiokhia. Dorang dua deng babarapa orang laeng me mangajar deng kase tau Tuhan pe Firman di situ.</verse>
				<verse number="36">Waktu Paulus deng Barnabas so sadiki lama di Antiokhia, Paulus bilang pa Barnabas, “Lebe bae torang pi lia ulang pa tong pe sudara-sudara yang percaya di tiap kota, di tampa-tampa yang torang so perna kase tau Tuhan pe Firman, untuk mo lia dorang pe keadaan.”</verse>
				<verse number="37">Barnabas suka mo bawa lagi pa Yohanes yang dorang jaga pangge Markus.</verse>
				<verse number="38">Tapi Paulus tara setuju. Barang, Markus perna berenti karja kase tau Kabar Bae deng dorang, kong kase tinggal pa dong di daera Pamfilia.</verse>
				<verse number="39">Gara-gara itu, Paulus deng Barnabas baku malawang, sampe dong baku pisa. Barnabas bawa pa Markus balayar di pulo Siprus.</verse>
				<verse number="40">Tapi Paulus pili pa Silas. Kong waktu dong dua so mo pigi, sudara-sudara yang percaya di Antiokhia berdoa la Tuhan jaga deng kase Dia pe bae pa dorang.</verse>
				<verse number="41">Turus dorang barangkat bakuliling di daera Siria deng di daera Kilikia, kong di tampa-tampa itu dorang dua kase kuat jemaat-jemaat pe percaya.</verse>
			</chapter>
			<chapter number="16">
				<verse number="1">Paulus bajalang di kota Derbe, kong dia turus di kota Listra. Di situ, Paulus baku dapa deng satu orang yang pe nama Timotius, dia ini so percaya pa Yesus. Dia pe mama itu orang Yahudi yang so percaya pa Yesus Kristus, kong dia pe papa bukang orang Yahudi.</verse>
				<verse number="2">Sudara-sudara yang percaya di kota Listra deng kota Ikonium, dorang samua tau Timotius itu orang bae-bae.</verse>
				<verse number="3">Paulus suka Timotius iko sama-sama deng dia waktu bakuliling kase tau Kabar Bae tentang Yesus Kristus. Tapi orang-orang Yahudi di daera yang dorang mo pigi itu tau Timotius tara sunat, barang dia pe papa bukang orang Yahudi. Jadi Paulus suru orang sunat pa Timotius, la di tampa-tampa yang dorang kase tau Kabar Bae, orang Yahudi tara tolak pa dia tapi dorang dengar pa dia sampe jadi percaya pa Yesus.</verse>
				<verse number="4">Abis itu, dorang bajalang dari kota ka kota. Dorang kase tau di jemaat-jemaat, keputusan-keputusan yang rasul-rasul deng penatua-penatua so biking di Yerusalem supaya jemaat-jemaat iko.</verse>
				<verse number="5">Waktu jemaat-jemaat dengar keputusan-keputusan itu, dorang pe percaya pa Tuhan Yesus tatamba kuat. Kong tiap hari, orang-orang yang percaya pa Tuhan Yesus lebe tatamba banya.</verse>
				<verse number="6">Paulus deng dia pe tamang-tamang cuma lewat di daera Frigia deng Galatia di daera Asia Kecil. Barang, Roh Kudus bilang pa dorang, jang dulu kase tau Kabar Bae pa orang-orang yang ada di daera Asia Kecil.</verse>
				<verse number="7">Waktu dorang sampe di daera Misia pe batas, dong mo coba maso di daera Bitinia, tapi di situ me Yesus pe Roh bilang pa dorang, jang dulu maso ka sana.</verse>
				<verse number="8">Kong karna Yesus pe Roh larang bagitu, dorang lewat saja di Misia kong sampe di kota Troas.</verse>
				<verse number="9">Dia pe malam itu, Paulus dapa penglihatan satu dari Tuhan Allah. Dia lia, ada satu orang dari daera Makedonia sementara badiri minta tolong pa dia. Orang itu bilang, “Datang kamari ka, la tolong pa torang orang Makedonia.”</verse>
				<verse number="10">Abis Paulus dapa penglihatan itu, torang samua ambe keputusan, Tuhan Allah suka torang pigi kase tau Kabar Bae tentang Yesus Kristus pa orang-orang di Makedonia. Jadi, torang langsung basadia pigi ka sana.</verse>
				<verse number="11">Turus, torang tiga kase tinggal kota Troas kong balayar pigi di pulo Samotrake. Dia pe beso, torang turus pigi di kota Neapolis di daera Makedonia.</verse>
				<verse number="12">Dari Neapolis torang tiga bajalang pigi di kota Filipi. Kota itu, satu kota yang penting di Makedonia, kong pemerinta Roma yang berkuasa di situ. Pe sampe di Filipi, torang tinggal babarapa hari.</verse>
				<verse number="13">Waktu hari Sabat, torang kaluar dari kota, iko pintu gerbang. Torang bajalang iko pinggir-pinggir kali la mo cari orang Yahudi pe tampa berdoa yang torang pikir ada di situ. Waktu torang sampe di situ, torang baku dapa deng babarapa parampuang. Turus torang dudu kong tong kase carita tentang Tuhan Yesus pa dorang.</verse>
				<verse number="14">Di antara dorang itu, ada parampuang satu dia pe nama Lidia. Dia dari kota Tiatira, dia jaga bajual kaeng mahal warna ungu. Lidia ini bukang orang Yahudi tapi dia jaga baibada pa Tuhan Allah. Kong waktu Paulus carita tentang Tuhan Yesus, Tuhan Allah buka Lidia pe hati sampe dia jadi percaya apa yang Paulus bilang itu.</verse>
				<verse number="15">Abis itu, Lidia deng samua orang yang tinggal satu ruma deng dia dapa baptis dari dong Paulus. Turus Lidia undang pa torang deng bilang, “Kalu ngoni so yakin kita butul-butul percaya pa Tuhan Yesus, mari suda ngoni tinggal pa kita pe ruma biar cuma babarapa hari.” Lidia babuju turus sampe torang iko dia pe mau.</verse>
				<verse number="16">Satu kali, torang tiga pigi ulang di tampa berdoa itu. Di jalang, torang baku dapa deng parampuang satu yang setang jaga pake pa dia la kase tau orang pe nasib. Banya orang jaga datang pa dia la minta dia kase tau dorang pe nasib, turus bayar pa dia. Doi yang dia dapa itu banya, tapi dia pe tuang-tuang yang ambe, barang dia cuma jadi dorang punya.</verse>
				<verse number="17">Dia iko pa Paulus deng torang dari balakang kong dia kase tau deng babataria, “Dorang ini orang-orang yang jaga biking apa yang Tuhan Allah yang Paling Tinggi itu suru. Dorang jaga kase tau bagimana supaya orang-orang bisa dapa slamat.”</verse>
				<verse number="18">Parampuang itu jaga biking bagitu turus babarapa hari sampe Paulus me pastiu. Karna itu, Paulus babale kong bilang pa setang yang ada pa parampuang itu, “Woe setang! Deng Yesus Kristus pe kuasa, kita suru ngana kaluar dari dia.” Waktu itu suda setang itu langsung kaluar dari parampuang itu.</verse>
				<verse number="19">Bagitu setang itu so kaluar dari parampuang itu, dia pe tuang-tuang tau dorang pe harapan untuk dapa doi so tara ada lagi. Jadi, dorang tangka pa Paulus deng Silas kong hela-hela sampe di pusat kota la mo kase mangada di pemerinta.</verse>
				<verse number="20">Waktu dorang kase mangada Paulus deng Silas di pemerinta kota itu, dorang bilang, “Dorang dua ini orang Yahudi, kong dorang datang biking kaco pa torang pe kota ini, barang</verse>
				<verse number="21">dorang jaga kase ajar aturan-aturan yang torang orang Roma tara bole biking.”</verse>
				<verse number="22">Pe dengar itu, orang banya di situ langsung rame-rame tantang untuk lawan pa Paulus deng Silas. Kong pemerinta kota itu suru robe Paulus deng Silas pe baju kong pukul pa dorang dua deng kayu.</verse>
				<verse number="23">Pe abis Paulus deng Silas dapa pukul ulang-ulang kali, pemerinta itu parenta kase maso pa dorang dua di penjara. Deng pemerinta itu me parenta pa kapala penjara la jaga ketat pa dorang dua.</verse>
				<verse number="24">Pe dapa parenta itu, kapala penjara langsung kase maso pa dorang dua di penjara, di ruang yang paling tenga yang paling susa mo kaluar. Kong dia ika dong dua pe kaki lapis deng balak yang so lobang.</verse>
				<verse number="25">Kira-kira tenga malam, Paulus deng Silas berdoa deng manyanyi puji pa Tuhan Allah deng lagu-lagu rohani. Orang-orang tahanan laeng me dengar pa dorang.</verse>
				<verse number="26">Kage-kage, ada tana goyang kuat skali sampe penjara pe fandasi-fandasi me tagoyang. Kong, waktu itu suda, penjara pe pintu-pintu samua tabuka, deng rante-rante yang ika pa orang-orang tahanan me talapas.</verse>
				<verse number="27">Waktu kapala penjara takage dari tidor, dia lia penjara pe pintu samua so tabuka. Dia sangka orang tahanan samua so lari, jadi dia tako skali. Kong dia cabu dia pe parang la mo bunu diri.</verse>
				<verse number="28">Tapi Paulus togor pa kapala penjara itu, “Ee bapa! Jang bunu diri! Torang samua masi ada di sini.”</verse>
				<verse number="29">Pe dengar itu, kapala penjara langsung suru orang bawa lentera kong dia maso capat-capat dalam penjara. Deng totofore, dia berlutut pa Paulus deng Silas pe muka.</verse>
				<verse number="30">Dia bawa pa dorang dua kaluar, kong batanya pa dorang, “Bapa-bapa, apa yang musti kita biking la kita bole dapa slamat dari kita pe dosa-dosa?”</verse>
				<verse number="31">Paulus deng Silas jawab, “Percaya suda pa Tuhan Yesus la ngana slamat, bagitu lagi deng samua orang yang ada di ngana pe ruma.”</verse>
				<verse number="32">Abis itu, Paulus deng Silas kase tau Kabar Bae tentang Tuhan Yesus pa kapala penjara itu deng samua orang yang ada pa dia pe ruma.</verse>
				<verse number="33">Tenga malam itu suda, kapala penjara itu bawa pa dorang dua kong kase bersi dong dua pe luka. Turus, kapala penjara itu deng samua orang yang ada pa dia pe ruma langsung kase dong pe diri dapa baptis.</verse>
				<verse number="34">Abis itu, kapala penjara itu bawa pa dorang dua pa dia pe ruma kong kase makang pa dorang. Dia deng samua orang yang tinggal di dia pe ruma sanang skali, barang dorang samua skarang so percaya pa Tuhan Allah.</verse>
				<verse number="35">Pe beso pagi, pemerinta kota suru pa dorang pe tentara-tentara pigi pa kapala penjara itu deng pasáng, “Kase bebas suda pa dorang dua!”</verse>
				<verse number="36">Kong kapala penjara kase tau pasáng itu pa Paulus, dia bilang, “Pemerinta kota ada suru kase bebas pa ngoni dua. Jadi skarang, ngoni so bole kaluar dari sini. Capat-capat ngoni pigi suda, kong bae-bae di jalang e!”</verse>
				<verse number="37">Tapi Paulus cuma bilang pa tentara-tentara itu, “Pemerinta Roma itu so suru orang pukul pa torang di orang banya pe muka, padahal waktu itu dorang bolong dapa bukti torang ini sala. Abis itu, dorang kase maso pa torang di penjara. Dorang tara bole biking bagitu pa torang karna torang ini warga negara Roma. Kong skarang, dorang mo kase kaluar pa torang deng cara babadiam? Tara bole bagitu kasiang! Dorang musti datang sandiri kamari kong kase kaluar pa torang dari penjara ini.”</verse>
				<verse number="38">Abis itu, tentara-tentara itu kase tau pa pemerinta kota tentang samua yang Paulus bilang. Bagitu dorang dengar Paulus deng Silas me warga negara Roma, pemerinta kota itu langsung tako, barang menurut hukum, warga negara Roma tara bole dapa penjara kalu bolong ada bukti dorang sala.</verse>
				<verse number="39">Turus dorang datang di penjara kong minta maaf pa Paulus deng Silas. Abis itu, dorang kase bebas pa Paulus deng Silas dari penjara kong bamohon pa dorang dua la kase tinggal kota itu.</verse>
				<verse number="40">Pe kaluar dari penjara, Paulus deng Silas langsung pigi di Lidia pe ruma. Di situ dorang baku dapa deng sudara-sudara laeng yang percaya pa Yesus, kong dorang dua kase kuat sudara-sudara itu pe percaya. Abis itu, dorang dua kaluar dari kota Filipi.</verse>
			</chapter>
			<chapter number="17">
				<verse number="1">Pe kaluar dari kota Filipi, Paulus deng Silas kase turus dorang dua pe perjalanan. Dorang pigi di kota Tesalonika lewat kota Amfipolis deng kota Apolonia. Di Tesalonika, ada ruma ibada agama Yahudi.</verse>
				<verse number="2">Kong sama deng biasa, Paulus maso di ruma ibada agama Yahudi itu. Di situ dia baca Kitab Suci di orang banya pe muka, bagian-bagian di mana Tuhan Allah janji mo utus satu Raja yang dong bilang Mesias. Abis dia baca, dia badiskusi deng dorang. Paulus biking bagitu tiga kali hari Sabat.</verse>
				<verse number="3">Paulus kase mangarti pa dorang Kitab Suci pe arti deng bilang, “Mesias, Raja yang Tuhan Allah janji itu, Kitab Suci bilang Dia musti dapa siksa, mati kong hidup ulang. Dia itu Yesus suda, yang kita jaga kase tau pa ngoni la ngoni percaya pa Dia.”</verse>
				<verse number="4">Pe dengar Paulus pe bicara, babarapa orang Yahudi itu jadi percaya pa Yesus. Bagitu lagi deng banya orang bukang Yahudi yang jaga baibada pa Tuhan Allah, termasuk parampuang-parampuang penting di kota itu, dorang samua percaya, kong langsung iko pa Paulus deng Silas.</verse>
				<verse number="5">Tapi orang-orang Yahudi yang laeng mangiri pa Paulus deng Silas. Karna itu, dorang kumpul orang-orang yang jahat dari pusat kota untuk biking kelompok tukang kase kaco. Kong dorang itu biking kaco kota. Turus, dorang pigi serbu pa Yason pe ruma mo cari pa Paulus deng Silas yang tinggal di situ, la mo urus pa dong dua di orang banya pe muka.</verse>
				<verse number="6">Tapi dorang tara dapa pa Paulus deng Silas di situ. Jadi dorang hela-hela pa Yason deng babarapa orang laeng yang percaya pa Yesus, dong bawa sampe pa pemerinta kota pe muka. Di situ, orang banya itu bataria, “Dua orang yang biasa biking kaco di mana-mana, so datang pa torang pe kota.</verse>
				<verse number="7">Turus, Yason ini yang so tarima pa dorang tinggal pa dia pe ruma. Dorang tara iko torang pe raja basar Roma pe parenta deng dorang bilang kata, ada raja laeng selain raja basar Roma. Raja laeng itu pe nama Yesus.”</verse>
				<verse number="8">Pe dengar bagitu, orang banya itu deng pemerinta kota langsung mara kong baribut.</verse>
				<verse number="9">Turus pemerinta itu suru pa Yason deng orang-orang laeng yang percaya pa Yesus itu kase doi pa pemerinta. Doi itu dong tahang jadi jaminan. Kalu Yason deng orang-orang itu tara biking kaco lagi, baru dong kase pulang doi itu. Abis itu, dorang kase lapas pa Yason deng orang-orang percaya itu.</verse>
				<verse number="10">Dia pe malam itu suda, orang-orang percaya di kota Tesalonika antar pa Paulus deng Silas barangkat pigi di kota Berea. Kong waktu Paulus deng Silas sampe di sana, dorang dua pigi di ruma ibada agama Yahudi.</verse>
				<verse number="11">Orang-orang Yahudi di kota Berea tara sama deng orang-orang Yahudi di kota Tesalonika. Dorang lebe siap tarima ajaran dari Paulus. Karna itu, dorang suka skali badengar deng tarima Kabar Bae tentang Yesus. Tiap hari dorang cari tau dari Kitab Suci, yang Paulus kase ajar itu butul ka tarada.</verse>
				<verse number="12">Kong banya orang Yahudi itu jadi percaya pa Yesus. Di situ me ada banya lagi orang bukang Yahudi yang jadi percaya pa Yesus. Dorang itu, laki-laki deng parampuang-parampuang penting di kota itu.</verse>
				<verse number="13">Tapi waktu orang-orang Yahudi di kota Tesalonika dapa tau di kota Berea lagi Paulus kase tau Kabar Bae dari Tuhan Allah, dorang me pigi ka sana kase-kase panas pa orang banya itu pe pikiran.</verse>
				<verse number="14">Karna itu, orang-orang percaya di Berea capat-capat antar pa Paulus di pante. Tapi Silas deng Timotius masi tinggal di Berea.</verse>
				<verse number="15">Babarapa orang percaya antar pa Paulus nae kapal sama-sama deng dia sampe di Atena. Abis itu, dorang bale lagi di Berea. Dorang bawa Paulus pe pasáng pa Silas deng Timotius, la dorang dua capat-capat baku iko pigi di kota Atena.</verse>
				<verse number="16">Waktu Paulus tunggu pa Silas deng Timotius di kota Atena, Paulus pe hati sedi skali, barang dia lia orang-orang di kota Atena pe puji-puji ada banya skali.</verse>
				<verse number="17">Jadi Paulus pigi di ruma ibada agama Yahudi kong badiskusi tentang Yesus deng orang-orang Yahudi deng orang-orang bukang Yahudi yang jaga baibada pa Tuhan Allah, supaya dorang bole percaya pa Yesus. Tiap hari, Paulus pigi di pusat kota kong dia badiskusi deng orang-orang di situ la dorang percaya.</verse>
				<verse number="18">Di kota Atena ada dua kelompok jago bapikir yang tara percaya Tuhan Allah, satu kelompok iko Epikuros pe ajaran deng satu kelompok lagi iko Stoa pe ajaran. Paulus kase tau pa dorang Kabar Bae tentang Yesus Kristus, lebe kusus lagi tentang Yesus Kristus mati tapi hidup ulang. Karna dorang dengar Paulus bilang Yesus hidup ulang, babarapa dari dorang itu bilang bagini, “Orang ini banya bicara, tapi apa yang dia bilang itu paling tara maso akal.” Tapi yang laeng lagi bilang, “Orang ini so kase tau pa torang tentang dia pe puji-puji yang torang tara kanal.”</verse>
				<verse number="19">Pe abis dengar itu, jago-jago bapikir itu bawa pa Paulus pa dong pe pemimpin yang ada di dong pe tampa rapat. Tampa rapat itu dia pe nama Areopagus. Pe sampe di situ, dorang bilang pa dia, “Coba kase tau kamari ngana pe ajaran yang baru itu!</verse>
				<verse number="20">Ajaran itu baru skarang torang dengar, jadi torang suka mo cari tau samua itu pe arti apa.”</verse>
				<verse number="21">Dorang minta bagitu, barang samua orang yang tinggal di Atena suka buang banya waktu untuk badengar deng badiskusi ajaran-ajaran baru.</verse>
				<verse number="22">Jadi di tampa Areopagus itu, Paulus badiri kong babicara, “Orang-orang Atena! Kita lia, ngoni ini memang rajin skali semba pa ngoni pe puji-puji.</verse>
				<verse number="23">Karna waktu kita bakuliling di ngoni pe kota, kita perhatikan di ngoni pe tampa-tampa semba itu, kita lia ada satu tampa semba yang ada tulisan bagini ‘Tampa semba ini untuk Tuhan Allah yang torang tara kanal’. Jadi Tuhan Allah yang ngoni jaga semba tapi ngoni tara kanal itu, Dia itu suda Tuhan Allah yang kita mo kase kanal pa ngoni skarang.</verse>
				<verse number="24">Tuhan Allah itu yang biking dunia ini deng dia pe isi samua. Dia itu suda Tuhan yang berkuasa di langit deng di bumi. Dia tara tinggal di tampa-tampa semba yang manusia biking.</verse>
				<verse number="25">Dia yang kase pa torang napas hidup, deng samua yang ada pa torang. Jadi Dia tara perlu manusia untuk tolong deng layani pa Dia, barang samua ada pa Dia.</verse>
				<verse number="26">Tuhan Allah biking kamuka satu orang. Dari orang itu pe turunan, Dia kase jadi samua suku bangsa la dorang tinggal di bumi. Dia so ator torang samua pe waktu di dunia, deng Dia me so kase bagi-bagi tampa di dunia untuk torang tinggal.</verse>
				<verse number="27">Tuhan Allah biking samua yang bae itu la torang samua mau tau tentang Dia kong berusaha kanal butul-butul pa Dia, padahal sebenarnya Dia tara jao dari torang.</verse>
				<verse number="28">Dia yang biking sampe torang bisa hidup deng bole karja untuk torang pe hidup. Sama deng ngoni pe tukang puisi ada bilang, ‘Torang ini Dia pe ana cucu’.</verse>
				<verse number="29">Deng karna torang ini memang Tuhan Allah pe ana cucu, jang torang bapikir, Tuhan Allah itu sama deng patong dari mas, perak atau batu yang tukang patong biking.</verse>
				<verse number="30">Dulu, torang manusia bolong tau cara mo percaya pa Tuhan Allah sampe torang biking dosa banya skali. Tapi Tuhan Allah so tara rekeng samua dosa-dosa itu. Kong skarang Tuhan Allah parenta pa samua orang di mana saja, la dorang bertobat kong iko pa Dia.</verse>
				<verse number="31">Barang, Tuhan Allah so ator satu waktu nanti mo adili pa torang samua deng adil. Tuhan Allah so tunju satu Orang untuk adili pa torang samua. Kong torang bole yakin samua itu akan jadi, karna Orang yang mo adili itu Tuhan Allah so kase hidup ulang pa Dia waktu Dia mati.”</verse>
				<verse number="32">Waktu orang-orang Atena itu dengar orang mati bole hidup ulang, babarapa dari dorang cuma kase tatawa pa Paulus. Tapi yang laeng bilang pa Paulus, “Torang masi suka mo dengar lagi yang ngana bilang tadi.”</verse>
				<verse number="33">Abis itu, Paulus kaluar dari tampa itu, kase tinggal pa dorang.</verse>
				<verse number="34">Waktu Paulus kaluar, ada babarapa orang yang iko pa dia, barang dorang so jadi percaya pa Yesus. Di antara dorang itu ada laki-laki satu, dia itu satu dari pemimpin di tampa Areopagus, dia pe nama Dionisius. Ada lagi parampuang satu, dia pe nama Damaris, deng ada lagi orang-orang laeng yang iko sama-sama deng dorang.</verse>
			</chapter>
			<chapter number="18">
				<verse number="1">Abis itu, Paulus kase tinggal kota Atena kong pigi di kota Korintus.</verse>
				<verse number="2">Di Korintus ada satu orang, dia pe nama Akwila. Akwila ini orang Yahudi dari daera Pontus. Dia deng dia pe bini Priskila baru datang dari daera Italia, barang raja basar Klaudius so parenta pa samua orang Yahudi musti kaluar dari kota Roma. Waktu Paulus sampe di kota Korintus, Paulus baku dapa deng Akwila kong dia singga pa Akwila pe ruma.</verse>
				<verse number="3">Paulus, Akwila deng Priskila pe karja itu sama, bamanjai tenda dari kuli binatang. Karna itu, Paulus tinggal pa Akwila pe ruma la dorang bisa karja sama-sama.</verse>
				<verse number="4">Tiap hari Sabat, Paulus bacarita deng orang-orang Yahudi deng Yunani di ruma ibada agama Yahudi. Dia berusaha la dorang jadi percaya pa Yesus.</verse>
				<verse number="5">Waktu Silas deng Timotius so datang dari daera Makedonia, Paulus kase tau Tuhan Allah pe Kabar Bae siang deng malam. Dia bilang pa orang-orang Yahudi, Yesus itu Mesias suda, Raja yang Tuhan Allah janji, deng yang dorang ada tunggu-tunggu.</verse>
				<verse number="6">Tapi orang-orang Yahudi itu tara suka yang Paulus bilang itu, kong dorang tantang deng hina pa dia. Karna itu, Paulus kase kabas abu dari dia pe baju, itu tanda dia so tara mo bapusing lagi deng dorang. Kong Paulus bilang, “Nanti ngoni sandiri yang mo tanggung hukuman dari Tuhan Allah, barang ngoni tara percaya Yesus itu Raja yang Tuhan Allah janji mo kase slamat pa manusia. Kita pe tugas mo kase tau Kabar Bae tentang Yesus Kristus pa ngoni so selesai. Karna itu, kita so tara mo tanggung jawab lagi pa ngoni. Jadi mulai skarang, kita mo pigi pa orang-orang yang bukang Yahudi la mo kase tau pa dorang Kabar Bae itu.”</verse>
				<verse number="7">Pe abis bilang bagitu, Paulus kaluar dari ruma ibada itu kong pigi pa Titius Yustus pe ruma yang baku sabla deng ruma ibada itu. Titius itu bukang orang Yahudi deng dia bolong percaya pa Yesus tapi dia jaga baibada pa Tuhan Allah.</verse>
				<verse number="8">Kapala ruma ibada di situ, dia pe nama Krispus. Dia deng samua orang yang ada pa dia pe ruma jadi percaya pa Tuhan Yesus. Bagitu lagi deng orang-orang laeng di Korintus, dorang dengar apa yang Paulus ajar kong percaya pa Tuhan Yesus. Abis itu, dorang samua kase dong pe diri untuk dapa baptis.</verse>
				<verse number="9">Satu malam, Paulus dapa penglihatan. Pa dia pe penglihatan, Tuhan bilang pa dia bagini, “Paulus, jang ngana tako pa orang-orang di sini, tapi ngana kase tau turus suda Kabar Bae pa dorang,</verse>
				<verse number="10">karna Kita sama-sama deng ngana. Tara ada satu orang yang akan pukul deng siksa pa ngana, barang Kita pe umat ada banya di kota ini.”</verse>
				<verse number="11">Jadi, Paulus tinggal di Korintus selama satu taong anam bulan, kase ajar Tuhan Allah pe Kabar Bae tentang Yesus Kristus pa orang-orang di situ.</verse>
				<verse number="12">Tapi waktu Galio so jadi gubernur di daera Akhaya, orang-orang Yahudi baku kompak kong tangka pa Paulus, turus dorang bawa pa dia di pengadilan.</verse>
				<verse number="13">Pe sampe di pengadilan, dorang bilang pa gubernur Galio, “Orang ini yang jaga pengaru pa orang banya la baibada pa Tuhan Allah deng cara yang tara pantas deng torang orang Yahudi pe aturan-aturan di lima kitab Musa.”</verse>
				<verse number="14">Tapi waktu Paulus baru mo badiri babela dia pe diri, gubernur Galio langsung bilang pa orang-orang Yahudi itu, “Ee, ngoni orang-orang Yahudi! Kalu ngoni tudu orang ini biking sala atau biking yang jahat, pasti kita mo urus pa dia.</verse>
				<verse number="15">Tapi ini, ngoni cuma baku beda pendapat tentang ngoni pe agama, cuma soal kata, nama-nama deng ngoni pe aturan agama Yahudi. Jadi ngoni sandiri suda yang kase selesai masala itu. Kita tara mau iko campur.”</verse>
				<verse number="16">Pe abis bilang itu, Galio user pa dorang dari pengadilan itu.</verse>
				<verse number="17">Kong orang-orang Yahudi yang ada di situ langsung tangka pa kapala ruma ibada agama Yahudi yang pe nama Sostenes. Dorang pukul pa dia pa gubernur pe muka, tapi gubernur tara peduli pa dorang.</verse>
				<verse number="18">Paulus masi tinggal sadiki lama lagi di Korintus. Abis itu, dia basiloloa pa orang-orang percaya di Korintus, kong dia pigi sama-sama deng Priskila deng Akwila di kota Kengkrea, la mo balayar ka daera Siria. Waktu dorang bolong balayar, Paulus kase botak dia pe kapala di Kengkrea, kota dekat pelabuhan itu. Dia biking bagitu la jadi tanda dia so kase selesai dia pe janji kusus yang dia biking deng Tuhan Allah dulu.</verse>
				<verse number="19">Abis itu, dorang balayar sampe di kota Efesus. Di kota itu, Paulus basiloloa pa Priskila deng Akwila kong dorang baku pisa. Di situ, Paulus maso di ruma ibada agama Yahudi la dia kase carita pa orang-orang Yahudi tentang Yesus.</verse>
				<verse number="20">Orang-orang Yahudi di situ minta pa Paulus supaya tinggal lebe lama deng dorang, tapi Paulus bilang bolong bisa.</verse>
				<verse number="21">Jadi dia basiloloa pa dorang deng bilang, “Kalu memang Tuhan Allah mau, kita pasti mo bale kamari.” Abis itu, Paulus kase tinggal kota Efesus.</verse>
				<verse number="22">Turus, dia balayar sampe di kota Kaisarea. Di situ, dia turung kong bajalang ka kota Yerusalem. Di Yerusalem, dia basingga sadiki di jemaat di sana kong kase salam pa dorang. Dari situ, dia pigi di kota Antiokhia di daera Siria.</verse>
				<verse number="23">Dia tinggal di situ sadiki lama. Abis itu, dia pigi di tampa-tampa laeng, di daera Galatia deng Frigia. Di tampa-tampa itu, dia kase kuat orang-orang percaya pe hati.</verse>
				<verse number="24">Ada satu orang Yahudi yang pe asal dari kota Aleksandria. Dia baru sampe di kota Efesus, dia pe nama Apolos. Dia pande bicara deng tau skali Kitab Suci pe isi.</verse>
				<verse number="25">Dia lagi tau ajaran tentang Tuhan Yesus. Dia pe hati smangat skali kase carita tentang Tuhan Yesus kong samua yang dia kase carita itu butul. Tapi tentang baptisan, dia bolong tau samua, dia cuma tau tentang baptisan yang Yohanes biking.</verse>
				<verse number="26">Apolos mulai mangajar deng barani di ruma ibada agama Yahudi. Satu kali, Priskila deng Akwila ada dengar waktu Apolos mangajar, kong abis itu dorang sigaro pa dia pigi pa dong pe ruma. Di situ, dorang kase tau lebe jelas pa dia tentang bagimana hidup iko ajaran tentang Tuhan Yesus.</verse>
				<verse number="27">Abis Apolos tau Yesus pe ajaran yang lengkap, dia suka mo pigi di daera Akhaya la dia ajar Kabar Bae tentang Yesus Kristus pa orang-orang di situ. Orang-orang percaya di Efesus dukung dia pe rencana itu, jadi dorang tulis surat pa orang-orang percaya di Akhaya la dorang tarima deng bae-bae pa Apolos. Waktu Apolos sampe di situ, Tuhan tolong pa Apolos sampe dia butul-butul bantu pa orang-orang percaya di situ.</verse>
				<verse number="28">Barang, di orang banya pe muka, Apolos barani baku ambe pendapat deng orang-orang Yahudi yang tara percaya pa Yesus. Dia kase tunju bukti dari Kitab Suci, Yesus itu Mesias suda, Raja yang Tuhan Allah janji mo kase slamat pa manusia.</verse>
			</chapter>
			<chapter number="19">
				<verse number="1">Waktu Apolos masi ada di kota Korintus di daera Akhaya, Paulus so bajalang dari daera-daera pedalaman sampe maso di kota Efesus. Di Efesus, dia baku dapa deng babarapa orang yang percaya pa Tuhan Yesus.</verse>
				<verse number="2">Kong waktu Paulus bacarita deng dorang, dia tanya, “Waktu ngoni jadi percaya pa Tuhan Yesus, ngoni tarima Roh Kudus?” Dorang jawab, “Tarada mo, mala torang bolong perna dengar Roh Kudus itu ada.”</verse>
				<verse number="3">Paulus tanya lagi, “Jadi kalu bagitu, waktu ngoni dapa baptis, ngoni iko sapa pe ajaran?” Dorang jawab, “Torang dapa baptis, iko Yohanes Pembaptis pe ajaran.”</verse>
				<verse number="4">Kong Paulus bilang pa dorang, “Waktu Yohanes baptis orang, itu tanda dorang so bertobat. Tapi Yohanes me kase tau lagi pa orang-orang, nanti abis dia, ada satu Orang lagi mo datang, kong dorang musti percaya pa Dia. Dia itu pe nama Yesus.”</verse>
				<verse number="5">Pe dengar bagitu, Paulus baptis pa dorang la jadi tanda, dorang itu so percaya pa Tuhan Yesus.</verse>
				<verse number="6">Kong waktu Paulus berdoa, dia taru dia pe tangan pa dong pe di atas kapala, turus Roh Kudus turung pa dorang sampe dorang bicara pake bahasa yang Roh Kudus kase. Roh Kudus me pake pa dorang untuk kase tau Tuhan Allah pe pasáng pa orang-orang di situ.</verse>
				<verse number="7">Dorang yang dapa baptis itu, kira-kira ada dua blas orang.</verse>
				<verse number="8">Paulus tinggal di Efesus selama tiga bulan. Dia jaga maso di ruma ibada agama Yahudi deng dia barani bicara pa orang-orang Yahudi di situ. Dia berusaha kase yakin pa dorang tentang bagimana mo jadi Tuhan Allah pe umat la Tuhan Allah Berkuasa sebagai Raja pa dorang pe hidup.</verse>
				<verse number="9">Tapi ada babarapa orang yang tetap tara tarima yang Paulus ajar pa dorang, barang dorang pe hati karas. Karna itu, dorang mulai bicara tara bae tentang Yesus pe ajaran di orang banya pe muka. Jadi Paulus kase tinggal pa dorang, kong dia deng orang-orang yang percaya itu kaluar dari ruma ibada agama Yahudi, kong pigi di satu gedung yang biasa orang-orang pande pake untuk mangajar. Gedung itu, dia pe nama Tiranus. Di situ, Paulus mangajar kong badiskusi deng orang-orang yang datang di situ.</verse>
				<verse number="10">Dia jaga mangajar deng badiskusi di situ selama dua taong, sampe samua orang yang tinggal di daera Asia Kecil dapa dengar firman tentang Tuhan Yesus. Orang-orang yang badengar itu, orang Yahudi deng orang bukang Yahudi.</verse>
				<verse number="11">Tuhan Allah kase kuasa pa Paulus la dia biking mujizat-mujizat yang luar biasa.</verse>
				<verse number="12">Biar cuma lengso atau kaeng yang Paulus perna pake kong orang taru pa orang-orang saki, orang-orang itu langsung bae. Bagitu lagi, kalu lengso itu dong taru pa orang-orang yang ada kemasukan setang, setang itu langsung kaluar.</verse>
				<verse number="13">Ada babarapa orang Yahudi yang jaga bakuliling daera itu user setang dari orang-orang yang kemasukan. Barang, dorang so dengar Paulus pake Tuhan Yesus pe kuasa untuk user setang, jadi dorang me coba-coba pake Tuhan Yesus pe kuasa untuk user setang-setang itu. Dorang bilang pa setang-setang itu, “Deng Yesus pe kuasa yang Paulus ajar itu, kita parenta pa ngoni kaluar dari orang ini!”</verse>
				<verse number="14">Di situ ada imam kapala Yahudi, dia pe nama Skewa. Dia pe ana ada tuju laki-laki. Dorang ini coba user setang deng cara bagitu.</verse>
				<verse number="15">Tapi satu kali waktu dong coba user setang, setang itu cuma jawab pa dorang, “Yesus kita kanal, bagitu lagi deng Paulus. Tapi ngoni ini, kita tara kanal.”</verse>
				<verse number="16">Abis babicara, orang yang kemasukan setang itu serang pa dorang, dia bage pa dorang sampe dong luka-luka deng babadara. Dia robe dorang pe baju sampe dorang lari batalanjang dari ruma itu.</verse>
				<verse number="17">Waktu itu, samua orang Yahudi deng bukang Yahudi di Efesus dapa dengar kejadian itu, turus dorang samua jadi tako, kong dorang puji-puji Tuhan Yesus pe nama.</verse>
				<verse number="18">Banya orang dari dorang yang so jadi percaya itu datang mangaku di orang banya pe muka, kalakuang-kalakuang jahat yang dorang perna biking.</verse>
				<verse number="19">Banya lagi dari dorang yang jaga batiop, dorang kumpul dong pe buku kacil yang ada tulis dong pe baca-baca kong bakar di orang banya itu pe muka. Buku-buku itu mahal skali. Kalu kase baku tamba dia pe harga, dia pe jumla sama deng saratus anam pulu orang karja pe gaji satu taong.</verse>
				<verse number="20">Kong dari samua yang so jadi itu, Kabar Bae tentang Tuhan Yesus lebe tasiar, jadi orang-orang lebe tamba percaya.</verse>
				<verse number="21">Abis itu, Roh Kudus tolong pa Paulus ambe keputusan mo pigi di daera Makedonia deng di daera Akhaya, kong mo turus di kota Yerusalem. Dia bilang, “Abis kita pigi di Yerusalem, kita me musti pigi di kota Roma.”</verse>
				<verse number="22">Abis Paulus bilang bagitu, turus dia suru pa dia pe tamang dua orang yang jaga bantu pa dia, pigi kamuka di daera Makedonia. Dorang dua itu, Timotius deng Erastus. Waktu dong pi kamuka, Paulus tinggal sadiki lama di daera Asia Kecil.</verse>
				<verse number="23">Waktu itu, ada kaco basar di kota Efesus, barang ada orang-orang yang tara suka deng ajaran tentang Yesus.</verse>
				<verse number="24">Dia pe carita bagini: ada laki-laki satu, dia pe nama Demetrius. Dia pe karja biking barang-barang dari perak. Dia jaga biking barang kacil-kacil dari perak yang pe bentuk sama deng dorang pe puji-puji yang pe nama Artemis pe tampa semba. Kong dari hasil karja itu, dia deng dia pe orang-orang karja dapa doi banya.</verse>
				<verse number="25">Satu kali, Demetrius kumpul samua dia pe orang karja deng orang laeng yang bakarja biking barang-barang dari perak. Kong dia bilang pa dorang, “Sudara-sudara, ngoni pasti tau, torang pe hidup so sanang bagini karna torang pe hasil karja ini.</verse>
				<verse number="26">Skarang, ngoni so lia deng so dengar sandiri, banya orang so mulai tara semba pa torang pe puji-puji Artemis, to? Itu samua gara-gara Paulus. Dia pengaru pa orang-orang, dia bilang kata, patong yang manusia biking itu tarada kuasa, jadi orang-orang tara bole puji. Dia bilang bagitu bukang cuma pa torang di kota Efesus sini, tapi amper di samua tampa di daera Asia Kecil.</verse>
				<verse number="27">Jadi, kalu samua orang iko apa yang Paulus bilang, torang pe hasil karja ini orang so tara pake lagi. Kong lebe soe lagi, torang pe tampa semba untuk puji-puji Artemis, orang-orang mo pandang enteng. Dia pe ahir kabawa, samua orang di daera Asia Kecil deng di seluru dunia so tara semba lagi pa torang pe puji-puji Artemis.”</verse>
				<verse number="28">Pe dengar itu, orang-orang di situ jadi mara skali, kong dorang bataria kuat-kuat bagini, “Hidup torang pe puji-puji Artemis, orang Efesus pe puji-puji!”</verse>
				<verse number="29">Kong samua tampa di kota Efesus jadi kaco. Orang-orang itu pigi rame-rame tangka pa Gayus deng Aristarkhus, barang dorang dua ini orang Makedonia yang biasa sama-sama deng Paulus. Dorang bawa pa dong dua di lapangan basar, tampa orang jaga bakumpul.</verse>
				<verse number="30">Bagitu Paulus dapa dengar dia pe tamang dua orang dapa tangka, dia mau pigi di orang banya itu pe tenga-tenga la mo bicara bae-bae deng dorang, tapi orang-orang yang percaya pa Yesus di kota itu tara kase bae.</verse>
				<verse number="31">Di Efesus me ada babarapa pemimpin dari daera Asia Kecil yang batamang bae deng Paulus. Dorang me suru orang kase tau pa Paulus la jang dia pigi di tampa bakumpul itu.</verse>
				<verse number="32">Banya orang di lapangan itu bataria. Yang satu bilang bagini, yang laeng bilang bagitu, kong so tara baku tau, barang orang-orang yang bakumpul di situ banya yang tara tau dia pe masala.</verse>
				<verse number="33">Di situ ada babarapa orang Yahudi yang suru dorang pe orang yang pe nama Aleksander supaya bicara di orang banya pe muka. Dia angka dia pe tangan, minta orang-orang badiam, karna dia mo bilang, bukang orang Yahudi pe sala sampe kaco bagini.</verse>
				<verse number="34">Tapi waktu orang-orang Efesus dapa tau Aleksander itu orang Yahudi, dorang kira mungkin kaco ini gara-gara dia, jadi dong bataria lebe karas, “Hidup torang pe puji-puji Artemis!” Dorang bataria bagitu pe lama dua jam.</verse>
				<verse number="35">Dia pe ahir kabawa, sekretaris kota kase tenang pa orang banya itu deng bilang pa dorang bagini, “Sudara-sudara orang Efesus! Samua orang di dunia ini tau, torang di Efesus ini yang jaga bae-bae pa torang pe puji-puji Artemis. Dia itu hebat. Dia pe patong yang turung dari langit itu suci.</verse>
				<verse number="36">Karna samua orang tau itu, torang samua musti tenang kong bapikir bae-bae, baru ambe tindakan.</verse>
				<verse number="37">Ngoni so bawa dua orang ini kamari, ngoni bilang kata, dorang orang jahat. Padahal dorang dua tara pancuri apa-apa di torang pe puji-puji Artemis pe tampa semba deng dorang me tara kase tara bae torang pe puji-puji pe nama.</verse>
				<verse number="38">Jadi, kalu Demetrius deng dia pe tamang-tamang tukang karja mo tudu pa sapa-sapa, lebe bae dorang bawa masala itu di pengadilan atau pa gubernur. Di sana baru dorang bisa bilang apa yang dorang tudu.</verse>
				<verse number="39">Kong kalu ada masala laeng yang ngoni mo tuntut, lebe bae ngoni kase selesai masala itu di sidang rakyat yang resmi.</verse>
				<verse number="40">Barang, skarang torang bisa bahaya karna pemerinta Roma bisa tudu torang yang biking kaco hari ini. Deng kalu bagitu, kita so tara tau mo kase alasan apa pa dorang.”</verse>
				<verse number="41">Pe abis bilang bagitu, sekretaris kota itu langsung suru dorang samua itu pulang.</verse>
			</chapter>
			<chapter number="20">
				<verse number="1">Pe abis kaco di kota Efesus itu, Paulus pangge pa orang-orang percaya yang ada di situ, kong kase nasehat yang biking kuat dorang pe percaya pa Tuhan Yesus. Abis itu, dia basiloloa kong pigi di daera Makedonia.</verse>
				<verse number="2">Di daera Makedonia, dia basingga-singga pa orang-orang percaya di kampong-kampong, kong kase banya nasehat pa dorang la dorang pe percaya lebe tamba kuat. Abis dari Makedonia, dia pigi di daera Yunani.</verse>
				<verse number="3">Paulus tinggal di situ selama tiga bulan. Abis itu, dia basadia mo balayar pigi di daera Siria. Tapi waktu dia mo nae di kapal, dia dengar, orang-orang Yahudi ada rencana mo bunu pa dia. Karna itu, dia tara jadi nae kapal tapi dia bale bajalang kaki iko Makedonia.</verse>
				<verse number="4">Ada babarapa orang yang iko pa Paulus. Dorang itu: Sopater dari kota Berea (dia itu Pirus pe ana), Aristarkhus deng Sekundus dari kota Tesalonika, Gayus dari kota Derbe, Timotius, deng dua orang dari daera Asia Kecil yang pe nama Tikhikus deng Trofimus.</verse>
				<verse number="5">Dorang tuju orang itu barangkat kamuka kong tunggu pa torang di Troas.</verse>
				<verse number="6">Torang bajalang sampe di kota Filipi di daera Makedonia. Bagitu so abis hari raya Roti Tara Pake Ragi, torang balayar dari Filipi lima hari baru sampe di kota Troas. Di Troas, torang bagabung deng orang-orang yang pigi lebe kamuka, kong tinggal di sana selama tuju hari.</verse>
				<verse number="7">Hari pertama di minggu itu, torang deng orang-orang percaya yang laeng bakumpul biking perjamuan. Di situ, Paulus bicara lama pa orang-orang percaya itu sampe tenga malam, barang dia pe beso dia so mo barangkat.</verse>
				<verse number="8">Torang ada bakumpul di satu ruang atas di tingkat tiga, kong di situ ada banya lentera yang manyala.</verse>
				<verse number="9">Kong ada ana muda satu yang pe nama Eutikhus, dia me dengar Paulus bicara tapi dia dudu di jendela. Kong, karna Paulus bicara lama skali, ana muda itu jadi manganto, lama-lama dia tasono kong jatu dari tingkat tiga itu. Waktu dorang angka pa dia, dia so mati.</verse>
				<verse number="10">Jadi Paulus turung ka bawa, dia bapalaka kong polo pa ana muda itu, turus bilang pa orang-orang di situ, “Tara usa ngoni tako, dia so hidup ulang!”</verse>
				<verse number="11">Waktu samua orang so bale ka atas, Paulus pela-pela roti la dorang makang sama-sama. Kong dia bacarita deng dorang sampe pagi. Abis itu, dia kase tinggal kota Troas.</verse>
				<verse number="12">Orang-orang yang masi di situ antar pa ana muda yang so hidup ulang itu pa dia pe ruma, kong dorang samua sanang skali.</verse>
				<verse number="13">Abis itu, torang deng Paulus baku pisa jalang. Torang nae kapal, tapi Paulus bajalang kaki. Nanti di Asos, baru Paulus nae kapal sama-sama deng torang.</verse>
				<verse number="14">Waktu torang baku dapa deng Paulus di Asos, dia deng torang sama-sama nae kapal untuk balayar pigi di kota Metilene.</verse>
				<verse number="15">Dari Metilene, torang balayar turus, kong dia pe beso, torang sampe di muka pulo Kios. Pe lusa, torang sampe di pulo Samos, kong pe tula, torang sampe di kota Miletus.</verse>
				<verse number="16">Paulus suka mo capat-capat sampe di kota Yerusalem, barang dia rencana baku riki deng orang Yahudi pe hari raya Pentakosta di Yerusalem. Karna itu, dia tara basingga di kota Efesus, supaya dia pe waktu tara tabuang di daera Asia Kecil.</verse>
				<verse number="17">Waktu Paulus di kota Miletus, dia suru orang pigi di kota Efesus la pangge pa penatua-penatua jemaat di situ supaya dorang datang baku dapa deng dia di Miletus.</verse>
				<verse number="18">Waktu dorang so datang di Miletus, Paulus bilang pa dorang bagini, “Sudara-sudara, ngoni samua tau bagimana kita pe hidup, mulai kita datang di daera Asia Kecil ini sampe skarang.</verse>
				<verse number="19">Ngoni tau, kita bakarja untuk Tuhan deng hati yang tara sombong, mala banya kali kita karja deng mamanangis. Kita me dapa banya cobaan dari orang-orang Yahudi yang baku skongkol mo bunu pa kita.</verse>
				<verse number="20">Biar bagitu me, kita tetap kase tau deng kase ajar Tuhan pe mau pa ngoni di orang banya pe muka deng dari ruma ka ruma. Kita tolong bagitu pa ngoni la ngoni pe percaya tamba kuat.</verse>
				<verse number="21">Kita salalu kase inga deng karas pa orang-orang Yahudi deng pa orang-orang bukang Yahudi, supaya dorang bertobat kong iko pa Tuhan Allah deng percaya pa Tuhan Yesus, torang pe Tuhan.</verse>
				<verse number="22">Skarang kita mo pigi di Yerusalem, karna Roh Kudus so parenta pa kita pigi ka sana. Di sana, kita tara tau apa yang mo jadi pa kita.</verse>
				<verse number="23">Tapi yang kita tau, di tiap-tiap kota yang kita so sampe, Roh Kudus salalu kase tau pa kita, kita mo dapa siksa deng mo dapa kase maso di penjara di Yerusalem.</verse>
				<verse number="24">Biar bagitu, kita tara peduli deng kita pe hidup, tapi yang penting kita bisa kase selesai tugas yang Tuhan Yesus suru kita biking. Kita pe tugas itu, kita musti kase tau Kabar Bae tentang Tuhan Allah pe bae pa torang manusia.</verse>
				<verse number="25">Ngoni yang kita so kase tau tentang bagimana mo jadi Tuhan Allah pe umat, skarang kita so tau, ngoni akan so tara lia pa kita lagi.</verse>
				<verse number="26">Jadi, kita bilang pa ngoni skarang, kalu nanti dari ngoni ada yang mati tapi bolong percaya pa Tuhan Yesus, itu bukang kita pe sala.</verse>
				<verse number="27">Barang, kita so salalu kase tau samua Tuhan Allah pe rencana pa ngoni.</verse>
				<verse number="28">Karna itu sudara-sudara, ngoni musti jaga bae-bae ngoni pe diri, deng jemaat yang Roh Kudus so kase pa ngoni untuk ngoni jaga. Ngoni jaga Tuhan Allah pe jemaat sama deng gembala yang jaga dia pe domba. Jemaat-jemaat itu so jadi Tuhan Allah punya, barang Dia pe Anak Yesus so mati di kayu salib untuk tebus pa torang.</verse>
				<verse number="29">Kita tau kalu kita so kase tinggal pa ngoni nanti, ada orang-orang yang dong pe sifat sama deng anjing utang yang jahat mo maso pa ngoni pe tenga-tenga, kong dorang berusaha mo kase ancor jemaat yang ngoni jaga itu.</verse>
				<verse number="30">Mala dari ngoni sandiri nanti ada yang mo ajar ajaran yang tara butul supaya orang-orang yang percaya pa Tuhan Yesus jadi tara percaya lagi kong iko pa dorang.</verse>
				<verse number="31">Jadi, ngoni musti jaga bae-bae, deng jang lupa, selama tiga taong, siang deng malam kita tara berenti-berenti kase nasehat pa ngoni, sampe kita pe aer mata me malele.</verse>
				<verse number="32">Jadi skarang, kita minta Tuhan Allah jaga pa ngoni deng bantu ngoni inga turus Dia pe firman tentang Dia pe bae pa ngoni. Firman itu yang bisa kase kuat ngoni pe percaya, deng yang nanti mo kase pa ngoni samua yang Dia so janji mo kase pa orang-orang yang Dia so biking jadi Dia pe umat sandiri.</verse>
				<verse number="33">Dalam kita pe hidup ini, kita tara perna ingin doi, biar itu doi mas atau doi perak. Deng kita tara perna ingin baju dari sapa saja.</verse>
				<verse number="34">Tapi ngoni sandiri so tau, kita bakarja deng kita pe tangan sandiri biking tenda, sampe kita bisa kase hidup kita pe diri deng kita pe tamang-tamang yang jaga iko pa kita.</verse>
				<verse number="35">Deng karja karas bagitu, kita so kase conto pa ngoni la ngoni me karja karas untuk bantu pa orang-orang yang tara mampo. Torang musti inga yang Tuhan Yesus so bilang, karna Dia sandiri yang bilang, ‘Kalu torang dapa apa-apa dari orang, torang pasti sanang, tapi yang lebe sanang itu torang yang bakase apa-apa pa orang laeng.’ ”</verse>
				<verse number="36">Pe abis Paulus bicara bagitu, dia berlutut kong berdoa sama-sama deng dorang samua.</verse>
				<verse number="37">Dorang samua manangis, kong polo deng ciom ulang-ulang pa Paulus.</verse>
				<verse number="38">Dong pe hati sedi skali, lebe-lebe lagi karna Paulus bilang, dorang so tara akan baku dapa deng dia lagi. Abis itu, dorang antar pa dia di kapal.</verse>
			</chapter>
			<chapter number="21">
				<verse number="1">Abis torang basiloloa pa penatua-penatua jemaat dari Efesus, torang langsung pigi balayar di pulo Kos. Dia pe beso, torang balayar lagi pigi di pulo Rodos. Dari situ, torang balayar turus sampe di pelabuhan Patara.</verse>
				<verse number="2">Pe sampe di Patara, torang dapa kapal laeng lagi yang mo pigi di daera Fenisia. Jadi, torang nae kapal itu kong barangkat.</verse>
				<verse number="3">Waktu torang ada balayar, torang dapa lia pulo Siprus di sabla kiri, tapi torang tara singga di situ. Torang balayar turus sampe di kota Tirus di daera Siria. Di situ kapal basingga supaya orang-orang kapal mo babongkar kapal pe muatan.</verse>
				<verse number="4">Torang turung dari kapal itu, langsung pi cari pa orang-orang yang percaya pa Yesus di situ, kong torang tinggal deng dorang, pe lama satu minggu. Di situ, Roh Kudus kase tau pa dorang, nanti Paulus dapa siksa di Yerusalem, jadi dorang kase nasehat pa Paulus supaya jang turus di Yerusalem.</verse>
				<verse number="5">Waktu kapal so mo barangkat, torang bale ulang di pante. Dorang samua yang percaya itu, termasuk dong pe bini deng ana-ana, antar pa torang sampe di luar kota. Bagitu so sampe di pinggir pante, torang samua berlutut kong berdoa.</verse>
				<verse number="6">Abis berdoa, torang basiloloa pa dorang, turus nae di kapal. Kong dorang samua pulang pa dong pe ruma.</verse>
				<verse number="7">Dari kota Tirus, torang balayar sampe di kota Ptolemais. Di sana torang pigi lia pa sudara-sudara yang percaya kong torang tinggal deng dorang satu hari.</verse>
				<verse number="8">Dia pe beso, torang kase tinggal tampa itu kong bajalang kaki pigi di kota Kaisarea. Di situ torang tinggal di Filipus pe ruma. Dia itu orang yang jaga kase tau Kabar Bae pa orang-orang yang bolong dengar Kabar Bae itu, deng dia me satu dari tuju orang yang tapili di Yerusalem untuk kase bage-bage makanang pa janda-janda yang miskin.</verse>
				<verse number="9">Filipus pe ana parampuang yang masi nona-nona ada ampa orang. Dorang ampa itu Tuhan Allah salalu pake untuk kase tau Dia pe pasáng pa orang-orang tentang apa yang mo jadi nanti.</verse>
				<verse number="10">Bagitu so babarapa hari torang tinggal di situ, ada satu orang yang datang dari daera Yudea, dia pe nama Agabus. Dia itu nabi, jadi Tuhan Allah jaga pake pa dia la kase turus Tuhan Allah pe pasáng.</verse>
				<verse number="11">Dia datang pa torang kong pinjam Paulus pe ban. Dia kase conto ika dia pe kaki deng tangan sandiri pake ban itu. Turus dia bilang, “Roh Kudus bilang bagini, ‘Orang yang punya ban ini, nanti orang-orang Yahudi di Yerusalem mo ika pa dia sama deng yang kita biking ini. Abis itu dorang mo serakan pa dia pa orang-orang yang bukang Yahudi kong dorang siksa pa dia.’ ”</verse>
				<verse number="12">Pe dengar Agabus bilang Paulus mo dapa siksa, torang deng samua orang percaya yang tinggal di kota Kaisarea itu minta deng aer mata malele pa Paulus la dia jang pigi di Yerusalem.</verse>
				<verse number="13">Tapi Paulus bilang pa torang, “Bikiapa kong ngoni manangis? Ngoni bagini biking kita pe hati tamba barát. Kita siap pigi di Yerusalem biar apa saja yang mo jadi pa kita di situ. Kita so siap, bukang cuma mo dapa ika saja, tapi kita me so siap mati karna kase tau tentang Tuhan Yesus.”</verse>
				<verse number="14">Paulus tara mau dengar apa yang torang bilang, jadi torang pasra kong bilang bagini, “Biar suda Tuhan Yesus pe mau yang jadi.”</verse>
				<verse number="15">Waktu torang so babarapa hari tinggal di kota Kaisarea, torang manyimpang tong pe barang-barang kong pigi di kota Yerusalem.</verse>
				<verse number="16">Ada babarapa orang Kaisarea yang so percaya iko sama-sama deng torang. Dorang antar pa torang pa Manason pe ruma, barang torang mo tinggal pa dia pe ruma. Manason ini dari pulo Siprus, dia so lama percaya pa Yesus.</verse>
				<verse number="17">Waktu torang sampe di Yerusalem, samua orang percaya di situ tarima pa torang deng sanang hati.</verse>
				<verse number="18">Dia pe beso, Paulus deng torang pigi baku dapa deng Yakobus. Di sana, samua penatua so ada.</verse>
				<verse number="19">Abis Paulus kase salam pa dorang, dia kase carita satu-satu samua yang Tuhan Allah bantu Paulus biking waktu dia bakuliling kase tau Kabar Bae pa orang-orang bukang Yahudi.</verse>
				<verse number="20">Pe dengar Paulus bilang itu, penatua-penatua langsung puji pa Tuhan Allah. Pe abis itu, dorang bilang pa Paulus, “Bapa, torang mo kase tau, skarang ini orang Yahudi yang percaya pa Yesus so deng ribu, kong dorang itu masi tetap pegang kuat aturan di lima kitab Musa.</verse>
				<verse number="21">Tapi dorang so dengar, waktu bapa kase tau Kabar Bae tentang Yesus Kristus di daera bukang Yahudi, bapa ada kase ajar kata, orang Yahudi yang percaya pa Yesus so tara usa sunat dong pe ana lagi, deng tara usa iko aturan di lima kitab Musa lagi.</verse>
				<verse number="22">Jadi, skarang bagimana? Pasti orang-orang Yahudi laeng mo dengar kabar tara butul itu kong dong mara, turus datang kamari. Torang musti biking apa supaya dorang tau bapa masi tetap iko aturan di lima kitab Musa.</verse>
				<verse number="23">Lebe bae bapa biking apa yang torang mo bilang ini: dari antara torang di sini, ada ampa orang yang so biking janji kusus pa Tuhan Allah.</verse>
				<verse number="24">Bapa pigi deng dorang, ‘biking bersi diri’ iko aturan agama. Bapa tanggung suda dong pe biaya untuk bili binatang korban persembahan, la dong bisa cukur dong pe rambu. Dorang biking samua itu, dia pe tanda dong pe janji so selesai. Kalu bapa so iko bagitu, orang-orang Yahudi bisa tau, bapa masi rajin iko aturan-aturan di lima kitab Musa. Deng bagitu, dorang bisa tau, samua yang dong dengar kata, bapa ajar orang jang iko aturan yang ada di lima kitab Musa, itu tara butul.</verse>
				<verse number="25">Tapi untuk orang bukang Yahudi yang so percaya pa Yesus, torang so kirim surat pa dorang tentang tong pe keputusan. Keputusan itu bagini: dorang tara bole makang makanang yang orang so kase pa dorang pe puji-puji, tara bole minum dara, tara bole makang binatang yang mati karna dapa ramas di leher, deng tara bole baseks sabarang.”</verse>
				<verse number="26">Dia pe beso, Paulus pigi deng ampa orang itu yang so kase selesai dong pe janji kusus pa Tuhan Allah. Dia sama-sama deng dorang mulai acara ‘biking bersi diri’ iko aturan agama Yahudi. Kong waktu itu, dorang me pi kase tau pa imam-imam di Ruma Ibada Pusat pe kompleks, tempo apa dong samua mo selesai iko aturan agama itu. Kalu so selesai, imam mo bakar masing-masing orang pe binatang persembahan untuk Tuhan.</verse>
				<verse number="27">Waktu so mo abis tuju hari iko acara ‘biking bersi diri’ itu, orang-orang Yahudi yang datang dari daera Asia Kecil lia pa Paulus di dalam Ruma Ibada Pusat pe kompleks. Dorang kase-kase panas pa orang banya yang ada di situ, kong tangka pa dia.</verse>
				<verse number="28">Dorang bataria, “Ee, sudara-sudara orang-orang Israel! Tolong pa torang dulu! Orang ini suda yang jaga mangajar pa samua orang di mana-mana tentang ajaran-ajaran yang malawang pa torang bangsa Israel. Dia me ajar supaya torang tara iko lagi aturan-aturan di lima kitab Musa, deng supaya torang tara hormati Ruma Ibada Pusat ini. Apalagi skarang, dia bawa pa orang-orang yang bukang Yahudi di Ruma Ibada Pusat ini, sampe biking tampa ini jadi tara suci lagi!”</verse>
				<verse number="29">Dorang bilang bagitu, barang dorang so perna lia Paulus baku bawa deng Trofimus di kota Yerusalem. Trofimus ini orang yang bukang Yahudi, dari kota Efesus. Jadi dorang kira Paulus so bawa pa dia di dalam Ruma Ibada Pusat, padahal tarada.</verse>
				<verse number="30">Pe dengar bagitu, samua orang di kota Yerusalem jadi kaco, kong dorang bakumpul di Ruma Ibada Pusat pe kompleks. Turus, dorang tangka pa Paulus kong hela kase kaluar pa dia. Dorang me langsung tutu samua Ruma Ibada Pusat pe pintu gerbang.</verse>
				<verse number="31">Sementara orang banya itu berusaha bunu pa Paulus, ada yang pigi kase tau pa komandan batalion Roma, dorang bilang, orang satu kota di Yerusalem so kaco.</verse>
				<verse number="32">Pe dengar itu, komandan batalion langsung bawa pa komandan-komandan kompi deng tentara-tentara pigi di tampa yang kaco itu. Waktu orang banya itu dapa lia pa komandan batalion deng dia pe ana-ana bua datang, dorang berenti pukul pa Paulus.</verse>
				<verse number="33">Turus, komandan batalion tangka pa Paulus kong suru ika pa dia deng rante dua. Abis itu, dia tanya-tanya pa dorang, Paulus itu sapa deng dia ada biking sala apa.</verse>
				<verse number="34">Orang banya itu bajawab baku beda-beda, ada yang bataria bagini deng ada yang bataria bagitu. Kong karna kaco bagitu, jadi komandan itu tara bisa tau apa dia pe masala. Jadi, dia suru bawa pa Paulus di markas tentara.</verse>
				<verse number="35">Waktu dorang sampe di dekat tangga markas itu, orang banya itu so lebe mangamo deng ada yang basusuru mo pukul pa Paulus. Karna itu, tentara-tentara angka kong bawa pa Paulus sampe maso di dalam markas.</verse>
				<verse number="36">Orang banya itu iko rame-rame dari balakang, kong bataria bagini, “Bunu suda pa dia!”</verse>
				<verse number="37">Waktu tentara-tentara mo kase maso pa Paulus di markas, Paulus tanya pa komandan batalion Roma pake bahasa Yunani, “Bole kita bacarita deng bapa rabu-rabu?” Komandan batalion itu herang Paulus bisa bicara pake bahasa Yunani kong dia bilang, “Oo, ngana tau bahasa Yunani?</verse>
				<verse number="38">Berarti ngana ini bukang orang Mesir itu yang bolong lama ini marontak pa pemerinta kong bawa lari ampa ribu orang yang tukang biking kaco pake senjata di padang gurun.”</verse>
				<verse number="39">Paulus bilang, “Iyo bapa, bukang kita. Kita ini orang bangsa Yahudi, dari kota Tarsus, kota yang paling terkenal di daera Kilikia. Kita minta supaya kita bole bicara pa orang banya itu.”</verse>
				<verse number="40">Komandan batalion itu kase ijin Paulus bicara. Turus Paulus pigi badiri di tangga kong dia angka dia pe tangan, minta orang banya itu badiam. Bagitu orang-orang so badiam, dia mulai bicara pa dorang pake bahasa Ibrani. Dia bilang,</verse>
			</chapter>
			<chapter number="22">
				<verse number="1">“Bapa-bapa deng sudara-sudara, coba ngoni dengar dulu yang kita mo bilang ini untuk babela kita pe diri!”</verse>
				<verse number="2">Waktu dorang dengar Paulus bicara pake bahasa Ibrani sama deng dorang, dorang jadi lebe tenang. Kong Paulus bilang lagi pa dorang,</verse>
				<verse number="3">“Kita ini orang Yahudi. Kita lahir di Tarsus di daera Kilikia, tapi basar di kota Yerusalem ini. Kita pe guru agama pa bapa Gamaliel. Dia ajar bae-bae pa kita aturan-aturan di lima kitab Musa yang torang pe orang tua dulu-dulu tarima. Kita berusaha skali iko Tuhan Allah pe mau, sama deng ngoni samua skarang ini.</verse>
				<verse number="4">Kong dulu itu, waktu kita dapa tau ada orang-orang yang iko ajaran tentang Yesus, kita siksa pa dorang sampe ada yang mati. Laki-laki deng parampuang kita tangka kong kase maso di penjara.</verse>
				<verse number="5">Imam basar deng samua pemimpin yang laeng di Mahkama Agama bisa jadi saksi, samua yang kita bilang itu butul. Dorang sandiri yang kase surat-surat kuasa pa kita yang kita bawa pa torang pe sudara-sudara orang Yahudi di Damsyik. Surat-surat itu yang kase kuasa pa kita la kita bole tangka pa orang-orang di kota Damsyik yang jaga iko Yesus pe ajaran, kong bawa pa dorang di Yerusalem la hukum pa dorang.</verse>
				<verse number="6">Turus kita pigi di Damsyik la mo biking samua itu. Tapi kira-kira tenga hari, waktu kita so mo sampe di sana, kage-kage ada cahaya tarang skali dari langit basinar kuliling pa kita.</verse>
				<verse number="7">Kita langsung jatu di tana. Turus kita dengar ada suara dari langit bilang bagini, ‘Saulus, Saulus, bikiapa kong ngana siksa pa Kita?’</verse>
				<verse number="8">Kong kita tanya, ‘Sapa ini kong?’ Suara itu bilang, ‘Kita Yesus, orang Nazaret yang ngana jaga siksa.’</verse>
				<verse number="9">Orang-orang yang sama-sama deng kita waktu itu, dorang me dapa lia cahaya itu, tapi suara yang bicara pa kita itu dorang tara mangarti.</verse>
				<verse number="10">Kong kita batanya, ‘Tuhan, apa yang musti kita biking?’ Tuhan bilang, ‘Badiri suda la pigi di Damsyik. Di sana ada yang mo kase tau samua tugas yang Tuhan Allah suru ngana biking.’</verse>
				<verse number="11">Waktu itu, kita so jadi buta, barang cahaya yang tarang skali itu kanal pa kita pe mata. Jadi, kita pe tamang-tamang pegang kita pe tangan kong tunda pa kita sampe di kota Damsyik.</verse>
				<verse number="12">Di Damsyik, ada satu orang yang pe nama Ananias. Dia rajin iko aturan-aturan di lima kitab Musa. Samua orang Yahudi yang ada di situ tau dia itu orang bae-bae.</verse>
				<verse number="13">Dia datang badekat di kita pe pinggir kong bilang bagini, ‘Saulus, kita pe sudara yang sama-sama percaya, ngana sembu suda kong lia ulang!’ Waktu itu suda, kita langsung bisa dapa lia lagi, turus kita haga pa dia.</verse>
				<verse number="14">Abis itu, Ananias bilang pa kita bagini, ‘Tuhan Allah yang torang orang Yahudi pe orang tua dulu-dulu jaga semba, Dia itu so pili pa ngana supaya ngana tau Dia pe mau. Dia me pili pa ngana supaya ngana lia pa Orang yang Butul itu, deng supaya ngana dengar Dia pe suara.</verse>
				<verse number="15">Barang, ngana yang mo jadi Dia pe saksi untuk kase tau pa samua orang apa yang ngana so lia deng dengar.</verse>
				<verse number="16">Skarang, jang tunggu lama! Badiri suda, kong kase ngana pe diri dapa baptis, minta pa Tuhan supaya Dia kase ampun ngana pe dosa-dosa.’</verse>
				<verse number="17">Abis itu, kita bale di Yerusalem kong berdoa di Ruma Ibada Pusat. Tuhan Allah kase pa kita penglihatan</verse>
				<verse number="18">sampe kita dapa lia langsung pa Tuhan Yesus. Di situ Tuhan Yesus bilang pa kita, ‘Capat kase tinggal kota Yerusalem ini, barang orang-orang di sini tara mo tarima apa yang ngana kase tau tentang Kita.’</verse>
				<verse number="19">Kita bilang, ‘Tapi Tuhan, orang-orang di sini tau, bolong lama ini kita jaga kaluar maso di ruma-ruma ibada agama Yahudi untuk tangka pa orang-orang Yahudi yang percaya pa Tuhan Yesus, kita pukul pa dorang, deng kase maso pa dong di dalam penjara.</verse>
				<verse number="20">Dorang me tau lagi, waktu dorang kase mati pa Stefanus, Tuhan pe saksi, kita ada di situ kong kita me setuju deng yang dorang biking itu. Kita lagi yang jaga dorang pe baju waktu dorang bunu pa Stefanus.’</verse>
				<verse number="21">Tapi Tuhan bilang pa kita, ‘Pigi suda, barang Kita mo utus pa ngana pigi jao dari sini untuk kase tau tentang Kita pa orang-orang yang bukang Yahudi la dorang percaya.’ ”</verse>
				<verse number="22">Orang-orang Yahudi yang di situ, dorang dengar turus Paulus babicara, tapi waktu Paulus bilang Tuhan Allah so utus pa dia pigi pa orang yang bukang Yahudi, orang-orang Yahudi di situ dorang mara kong bataria, “Orang ini tara pantas hidup di dunia ini. Tong bunu saja pa dia!”</verse>
				<verse number="23">Orang-orang Yahudi di situ turus-turus bataria deng dong kase lempar kasana-kamari dorang pe juba, deng dorang lagi kase ambur abu ka atas, barang dong mara skali.</verse>
				<verse number="24">Pe lia bagitu, komandan batalion Roma suru bawa pa Paulus di markas. Di situ, komandan itu mo cari tau, apa dia pe alasan sampe orang banya itu babataria pa Paulus. Jadi dia suru pukul pa Paulus deng tali yang ada barang tajam di dia pe ujung, kong tanya-tanya pa Paulus.</verse>
				<verse number="25">Tapi waktu dorang ika pa Paulus la mo pukul pa dia, dia bilang pa komandan kompi yang badiri di situ, “Komandan, kalu orang warga negara Roma dapa tudu kong bolong urus dia pe perkara, pemerinta Roma pe aturan kase ijin pukul pa dia ka tarada?”</verse>
				<verse number="26">Pe dengar Paulus bilang bagitu, komandan kompi itu langsung pigi kase tau pa dia pe komandan batalion. Dia bilang bagini, “Ado bapa, orang itu orang warga negara Roma. Jadi, torang tara bisa pukul pa dia, to?”</verse>
				<verse number="27">Pe dengar bagitu, komandan batalion itu pigi pa Paulus kong tanya pa dia, “Coba ngana bilang kamari, butul, ngana warga negara Roma?” Paulus jawab, “Butul, bapa.”</verse>
				<verse number="28">Komandan batalion itu bilang, “Kita me warga negara Roma tapi kita ada bayar mahal pa pemerinta sampe kita resmi jadi warga negara Roma.” Paulus bilang, “Kalu kita, dari lahir so jadi warga negara Roma.”</verse>
				<verse number="29">Waktu dorang dengar Paulus itu warga negara Roma, orang-orang yang mo pukul deng tanya-tanya pa dia, langsung baundur. Kong komandan batalion itu jadi tako, barang dia yang suru ika pa Paulus.</verse>
				<verse number="30">Dia pe beso, komandan batalion itu mo cari tau pasti, bikiapa sampe orang-orang Yahudi tudu pa Paulus. Jadi dia suru ambe pa Paulus di penjara, turus dia parenta pa imam-imam kapala deng samua pemimpin yang laeng bakumpul. Dorang yang dapa suru bakumpul itu dari kumpulan agama Yahudi yang paling tinggi yang pe nama Mahkama Agama. Komandan batalion itu suru bawa pa Paulus dari markas kong kase mangada pa Mahkama Agama itu.</verse>
			</chapter>
			<chapter number="23">
				<verse number="1">Bagitu so baku mangada deng anggota-anggota kumpulan Mahkama Agama itu, Paulus haga pa dorang kong bilang, “Sudara-sudara, sampe hari ini kita tetap hidup deng hati yang bersi pa Tuhan Allah pe muka.”</verse>
				<verse number="2">Pe dengar Paulus bilang bagitu, imam basar Ananias suru pa orang-orang yang badiri dekat deng Paulus, tampeleng Paulus pe mulu.</verse>
				<verse number="3">Turus, Paulus bilang pa Ananias, “Ee, bapa ada di situ mo adili pa kita iko aturan di lima kitab Musa, tapi bapa sandiri yang langgar aturan itu waktu bapa parenta orang tampeleng pa kita. Pangbafoya! Tuhan Allah akan balas tampeleng pa bapa.”</verse>
				<verse number="4">Pe dengar Paulus bilang bagitu, orang-orang yang ada di situ togor pa dia, “He, barani skali ngana hina pa Tuhan Allah pe imam basar.”</verse>
				<verse number="5">Kong Paulus bilang, “Oo, maaf sudara-sudara e, kita tara tau, dia itu imam basar. Memang butul di Kitab Suci ada tulis bagini, ‘Jang ngoni bicara tara bae tentang ngoni pe pemimpin.’ ”</verse>
				<verse number="6">Waktu itu Paulus tau, anggota-anggota Mahkama Agama itu dorang dari dua aliran agama Yahudi: satu aliran Farisi deng satu lagi aliran Saduki. Karna itu, Paulus bilang deng suara yang kuat, “Kita pe sudara-sudara orang Yahudi samua, kita dari aliran Farisi, barang kita pe orang tua me dari aliran Farisi. Kita dapa kase mangada di Mahkama Agama ini, barang kita percaya deng yakin Tuhan Allah mo kase hidup ulang pa orang-orang yang so mati.”</verse>
				<verse number="7">Pas dorang dengar Paulus bilang bagitu, orang-orang dari aliran Farisi deng orang-orang dari aliran Saduki mulai baku malawang karna dorang so baku beda pendapat, jadi dorang samua di tampa itu pica jadi dua kelompok.</verse>
				<verse number="8">Dorang tabage dua, barang orang-orang dari aliran Saduki tara percaya, orang yang so mati bisa hidup ulang. Dorang me tara percaya ada roh-roh deng malaekat. Tapi, orang-orang dari aliran Farisi percaya samua itu.</verse>
				<verse number="9">Orang dari aliran Farisi deng Saduki baku malawang turus, sampe di situ tatamba kaco. Di situ, babarapa guru agama Yahudi yang ahli lima kitab Musa dari aliran Farisi, dorang maju di muka, kong bela pa Paulus. Dorang bilang, “Menurut torang, orang ini tara sala sama skali! Sapa tau, memang ada roh atau malaekat yang so bicara pa dia.”</verse>
				<verse number="10">Pe abis bilang bagitu, orang-orang dari aliran Farisi deng Saduki lebe baku malawang sampe komandan batalion jadi tako, jang sampe dorang pukul kase pica pa Paulus. Karna itu, dia suru tentara-tentara ambe deng paksa pa Paulus dari orang banya pe tenga-tenga la bawa pa dia di markas.</verse>
				<verse number="11">Dia pe beso malam, Tuhan Yesus datang badiri pa Paulus pe pinggir kong bilang, “Paulus, kase kuat ngana pe hati. Ngana so kase tau tentang Kita pa orang-orang di kota Yerusalem ini. Jadi, di kota Roma me, ngana musti pi kase tau bagitu lagi tentang Kita.”</verse>
				<verse number="12">Pe beso pagi, orang-orang Yahudi yang laeng baku skongkol mo bunu pa Paulus. Dorang basumpa, dorang tara akan makang deng minum kalu dorang bolong dapa bunu pa Paulus.</verse>
				<verse number="13">Dorang itu ada ampa pulu orang lebe.</verse>
				<verse number="14">Kong dorang pigi pa imam-imam kapala deng tua-tua Yahudi kong bilang, “Torang so basumpa, torang tara akan makang deng minum kalu torang bolong dapa bunu pa Paulus.</verse>
				<verse number="15">Jadi skarang bapa-bapa, torang pe mau bagini: ngoni deng anggota Mahkama Agama laeng pigi mangada pa komandan batalion minta dia kase mangada ulang Paulus pa bapa-bapa. Bilang pa komandan batalion kata, bapa-bapa mo urus ulang lebe teliti Paulus pe perkara. Kong kalu orang bawa pa Paulus kamari, torang mo bunu pa Paulus sebelum dia sampe pa bapa-bapa.”</verse>
				<verse number="16">Waktu dorang bicara bagitu, Paulus pe sudara parampuang pe ana laki-laki dapa dengar dorang pe rencana itu. Kong dia pigi di markas kase tau pa Paulus samua yang dia dengar.</verse>
				<verse number="17">Bagitu Paulus dengar dia pe kamanakan pe carita, Paulus pangge pa komandan kompi kong dia bilang, “Bapa, tolong bawa nyong ini pa komandan batalion, barang ada hal penting yang dia mo kase tau pa komandan batalion kong.”</verse>
				<verse number="18">Jadi, komandan kompi itu bawa pa nyong itu pa dia pe komandan batalion deng bilang, “Komandan, Paulus yang torang ada tahang itu minta tolong pa kita bawa ana ini kase mangada pa bapa, barang dia mo kase tau hal penting pa bapa.”</verse>
				<verse number="19">Pe dengar bagitu, komandan batalion pegang nyong itu pe tangan kong bawa kase jao sadiki la dorang dua tasandiri. Komandan itu tanya, “Ngana mo bilang apa pa kita?”</verse>
				<verse number="20">Nyong itu bilang, “Orang-orang Yahudi deng dorang pe pemimpin so baku skongkol mo minta pa bapa supaya beso bapa kase mangada ulang pa kita pe om Paulus di Mahkama Agama. Dorang bilang kata, mo urus dia pe perkara deng teliti.</verse>
				<verse number="21">Tapi, bapa jang iko dorang itu pe mau. Barang, ada ampa pulu orang lebe dari orang Yahudi itu so siap-siap mo bunu pa dia di jalang. Dorang so basumpa, dorang tara akan makang deng minum kalu dorang bolong bunu pa dia. Skarang, dorang tinggal tunggu bapa mo kase iko dorang pe mau.”</verse>
				<verse number="22">Pe abis dengar nyong itu bilang bagitu, komandan batalion itu bilang pa dia, “Jang bilang pa sapa-sapa e, ngana so kase tau itu pa kita.” Abis itu, komandan batalion itu suru nyong itu pulang.</verse>
				<verse number="23">Abis itu, komandan batalion itu pangge pa komandan kompi dua orang kong bilang, “Ngoni kase siap tentara yang bajalang kaki dua ratus orang, tentara yang pake kuda tuju pulu orang, deng tentara yang bawa tombak dua ratus orang. Malam ini pas jam sembilan dorang samua itu pigi di kota Kaisarea.</verse>
				<verse number="24">Ngoni lagi musti kase sadia babarapa kuda untuk Paulus nae. Kong ngoni samua musti antar pa dia deng bae-bae sampe pa gubernur Feliks.”</verse>
				<verse number="25">Abis itu, komandan batalion itu tulis surat la dorang mo kase di gubernur Feliks. Surat itu pe isi bagini,</verse>
				<verse number="26">“Bapa gubernur Feliks yang kita hormati. Salam dari kita, Klaudius Lisias.</verse>
				<verse number="27">Orang yang kita kirim ini, orang-orang Yahudi so tangka pa dia kong amper bunu pa dia. Tapi waktu kita dapa tau dia itu warga negara Roma, kita deng kita pe ana-ana bua datang ambe pa dia la kase slamat.</verse>
				<verse number="28">Kita mo cari tau apa dia pe perkara sampe dorang kase sala pa dia, jadi kita bawa dia pa dong orang Yahudi pe pemimpin-pemimpin di Mahkama Agama la dong sandiri yang urus pa dia.</verse>
				<verse number="29">Tapi Mahkama Agama itu tara dapa bukti yang bilang Paulus itu ada sala, karna memang dia tara biking kajahatan. Orang-orang Yahudi tudu pa dia cuma karna dorang pe ajaran agama, kong tarada alasan yang biking dia pantas dapa hukum mati atau dapa hukuman penjara.</verse>
				<verse number="30">Abis itu, kita dapa dengar ada orang-orang Yahudi yang so baku skongkol mo bunu pa dia. Jadi kita langsung suru antar pa Paulus pigi pa bapa. Kita me suru pa orang-orang yang ada tudu pa Paulus, pigi kase tau perkara itu pa bapa. Sampe di sini dulu kita pe surat.”</verse>
				<verse number="31">Kong komandan batalion itu kase surat pa tentara-tentara itu, turus dorang biking sama deng yang dia parenta. Malam itu suda, dorang pigi ambe pa Paulus kong antar pa dia sampe di kota Antipatris.</verse>
				<verse number="32">Dia pe beso, tentara-tentara yang bajalang kaki bale pulang di markas kong kase biar tentara yang pake kuda antar pa Paulus sampe di kota Kaisarea.</verse>
				<verse number="33">Pe sampe di Kaisarea, tentara-tentara yang pake kuda kase surat itu pa gubernur kong dorang serakan Paulus pa dia.</verse>
				<verse number="34">Pe abis baca surat itu, gubernur tanya pa Paulus, “Ngana ini dari daera mana?” Paulus jawab, “Kita dari daera Kilikia.”</verse>
				<verse number="35">Kong gubernur bilang pa dia, “Kalu orang-orang yang tudu pa ngana so sampe di sini, baru kita mo urus ngana pe perkara.” Abis bilang bagitu, gubernur suru tahang pa Paulus di istana yang dulu raja Herodes biking.</verse>
			</chapter>
			<chapter number="24">
				<verse number="1">Waktu Paulus so dapa tahang lima hari, pemimpin-pemimpin Yahudi yang tudu pa Paulus itu datang di Kaisarea. Dorang itu: imam basar Ananias, tua-tua Yahudi deng satu orang yang pe nama Tertulus. Tertulus ini ahli hukum, dong pake pa dia jadi dong pe juru bicara la tudu pa Paulus. Dorang samua itu mangada pa gubernur Feliks la mo kase tau apa yang dorang mo tudu pa Paulus.</verse>
				<verse number="2">Turus, gubernur suru bawa pa Paulus di tampa urus perkara. Bagitu Paulus so sampe di situ, Tertulus mulai bilang bagini, “Bapa gubernur yang torang hormati. Bapa jadi gubernur di sini so lama skali, kong torang pe hidup jadi aman. Deng, bapa itu pande sampe bapa bole biking torang pe daera ini jadi bagus.</verse>
				<verse number="3">Itu samua torang bisa lia di tampa-tampa mana saja yang torang pigi. Torang tau itu ada, karna bapa gubernur pe usaha. Untuk samua itu, torang bilang tarimakasi banya pa bapa.</verse>
				<verse number="4">Kong supaya tara buang-buang bapa pe waktu, kita minta bapa dengar sadiki yang torang bilang ini.</verse>
				<verse number="5">Bagini bapa gubernur. Torang so lia deng mata kapala sandiri, orang ini bahaya. Di mana saja dia pigi, dia tukang kase kaco pa orang-orang Yahudi. Dia itu pemimpin dari aliran yang orang jaga bilang aliran Nasrani.</verse>
				<verse number="6">Dia me so coba biking Ruma Ibada Pusat tara suci lagi. Jadi, torang tangka pa dia kong mo urus pa dia iko torang orang Yahudi pe aturan agama.</verse>
				<verse number="7">Tapi komandan Roma Lisias datang ambe pa dia dari torang deng cara kasar.</verse>
				<verse number="8">Deng dia bilang, kalu torang mo tuntut pa Paulus, torang musti mangada pa bapa. Jadi kalu bapa urus dia pe perkara, bapa akan tau samua yang torang tudu pa dia itu butul.”</verse>
				<verse number="9">Pe abis Tertulus bilang bagitu, orang-orang Yahudi laeng me bilang, yang Tertulus so bilang itu memang butul.</verse>
				<verse number="10">Abis itu, gubernur Feliks kase kode pa Paulus la Paulus bole bicara. Paulus bilang bagini, “Bapa gubernur, kita tau, so deng taong-taong bapa salalu urus torang bangsa Yahudi pe perkara. Jadi kita sanang bisa mo bela kita pe diri pa bapa gubernur pe muka.</verse>
				<verse number="11">Bagini bapa, baru dua blas hari yang lalu, kita pigi basambayang di Yerusalem. Kalu bapa tara percaya, bapa bisa tanya pa orang-orang.</verse>
				<verse number="12">Orang-orang Yahudi tara perna lia kita baku ambe deng orang laeng di Ruma Ibada Pusat. Dorang me tara perna lia kita biking kaco di ruma-ruma ibada agama Yahudi atau di tampa-tampa laeng di dalam kota.</verse>
				<verse number="13">Kong skarang dorang tudu macam-macam pa kita, padahal yang dorang lapor pa bapa tadi tara ada dia pe bukti.</verse>
				<verse number="14">Tapi biar bagitu me, kita mo bilang satu barang pa bapa. Kita jaga semba pa Tuhan Allah yang torang orang Yahudi pe orang tua dulu-dulu jaga semba. Kita semba pa Tuhan Allah itu iko ajaran yang Tuhan Yesus kase ajar, yang orang Yahudi laeng jaga bilang itu aliran yang tara butul. Padahal, sama deng dorang, kita percaya samua yang ada tatulis di lima kitab Musa deng di kitab yang nabi-nabi laeng tulis.</verse>
				<verse number="15">Kong kita lagi sama deng dorang, kita percaya deng yakin pa Tuhan Allah, nanti samua orang yang so mati mo hidup ulang, biar dia itu orang yang hidup butul pa Tuhan Allah pe muka, deng yang tara hidup butul pa Tuhan Allah pe muka.</verse>
				<verse number="16">Kong karna kita percaya deng yakin bagitu, kita salalu berusaha hidup deng hati bersi pa Tuhan Allah pe muka deng pa manusia.</verse>
				<verse number="17">Sebenarnya so babarapa taong kita so tara pigi-pigi di Yerusalem. Tapi yang kita pigi baru-baru itu, kita mo antar doi sumbangan pa orang-orang Yahudi yang hidup susa deng mo kase binatang jadi korban persembahan pa Tuhan Allah di Ruma Ibada Pusat.</verse>
				<verse number="18">Waktu kita ada biking samua itu di Ruma Ibada Pusat, tara banya orang yang sama-sama deng kita, deng kita me tara baribut. Kong waktu kita baru abis ‘biking bersi diri’ iko aturan agama Yahudi, babarapa orang Yahudi dari daera Asia Kecil datang di situ.</verse>
				<verse number="19">Sebenarnya, dorang itu yang musti datang kamari kong bilang pa bapa kita pe sala. Itu me kalu kita ada sala waktu itu.</verse>
				<verse number="20">Atau lebe bae tanya suda pa dorang ini, apa kita pe sala. Tuhari waktu dorang ada urus pa kita di Mahkama Agama, dorang tara dapa kase tunju kita sala.</verse>
				<verse number="21">Atau mangkali dorang anggap kita sala, barang waktu kita ada di dorang pe muka, kita bilang deng suara yang kuat bagini, ‘Kita dapa urus skarang, barang kita yakin, Tuhan Allah mo kase hidup ulang pa orang-orang yang so mati.’ ”</verse>
				<verse number="22">Tapi, gubernur Feliks yang so tau banya ajaran tentang Yesus Kristus, dia tunda perkara itu. Dia bilang, “Nanti komandan batalion Lisias so sampe di sini, baru kita mo ambe keputusan tentang ngoni pe perkara ini.”</verse>
				<verse number="23">Abis bilang bagitu, gubernur suru pa dia pe komandan kompi tahang pa Paulus, tapi kase bebas sadiki pa dia. Paulus pe tamang-tamang me bole datang balia pa dia kong kase sadia dia pe keperluan.</verse>
				<verse number="24">Waktu so lewat babarapa hari, gubernur Feliks bale ulang di Kaisarea, sama-sama deng dia pe bini, Drusila. Dia pe bini itu orang Yahudi. Kong Feliks suru orang pangge pa Paulus. Waktu Paulus so di situ, dia bilang pa Feliks tentang bagimana supaya orang bole percaya pa Yesus Kristus.</verse>
				<verse number="25">Paulus me bicara tentang bagimana supaya orang mo hidup butul pa Tuhan pe muka, tentang bagimana mo jaga diri la tara biking dosa, deng tentang hari kiamat, waktu Tuhan mo adili pa samua orang. Pe dengar itu, gubernur Feliks jadi tako kong bilang, “So bole dulu, kong pigi suda skarang. Nanti kalu ada waktu, baru kita mo pangge ulang pa ngana.”</verse>
				<verse number="26">Gubernur Feliks bilang bagitu, barang dia baharap Paulus mo kase doi pa dia, la Paulus dapa kase bebas. Jadi dia jaga pangge pa Paulus la bacarita deng dia.</verse>
				<verse number="27">Pe lewat dua taong, gubernur Feliks pe masa karja abis. Kong yang ganti pa dia jadi gubernur itu, Perkius Festus. Tapi Feliks kase biar pa Paulus di penjara, barang dia mo ambe hati pa orang-orang Yahudi.</verse>
			</chapter>
			<chapter number="25">
				<verse number="1">Gubernur Festus pinda di kota Kaisarea mo mulai dia pe tugas. Baru tiga hari dia jadi gubernur di daera itu, dia pigi ka atas di kota Yerusalem.</verse>
				<verse number="2">Di Yerusalem, imam-imam kapala deng orang-orang terhormat dari agama Yahudi datang mangada pa gubernur, mo kase tau apa yang dorang ada tudu pa Paulus.</verse>
				<verse number="3">Deng dorang babuju pa gubernur la suru dia pe orang bawa pa Paulus di Yerusalem. Barang, dorang so rencana mo bunu pa Paulus di tenga jalang.</verse>
				<verse number="4">Tapi gubernur bilang, “Paulus tetap dapa tahang di penjara di kota Kaisarea, kong so tara lama lagi kita mo pulang ka sana.</verse>
				<verse number="5">Jadi, lebe bae ngoni pe pemimpin-pemimpin baku iko deng kita ka sana. Di sana, kita mo urus dia pe perkara, baru ngoni bilang dia pe sala, kalu memang dia ada biking sala.”</verse>
				<verse number="6">Gubernur Festus ada di kota Yerusalem itu kira-kira delapan atau spulu hari, abis itu dia pulang ka bawa di kota Kaisarea. Dia pe beso, gubernur Festus urus Paulus pe perkara, jadi dia suru orang bawa pa Paulus mangada pa dia.</verse>
				<verse number="7">Bagitu Paulus sampe di situ, samua orang Yahudi yang iko pa gubernur dari Yerusalem badiri kuliling pa Paulus. Kong dorang mulai tudu yang barát-barát pa Paulus, tapi samua yang dorang tudu itu tarada dia pe bukti apa-apa.</verse>
				<verse number="8">Pe abis dorang bicara, Paulus babela dia pe diri. Dia bilang, “Kita tara langgar agama Yahudi pe aturan yang ada di lima kitab Musa deng kita tara biking sala di Ruma Ibada Pusat. Kita me tara biking sala pa pemerinta Roma. Biar cuma sadiki me, kita tara biking sala!”</verse>
				<verse number="9">Tapi gubernur Festus suka mo baambe hati pa orang-orang Yahudi, jadi dia tanya pa Paulus, “Paulus, ngana siap pigi di Yerusalem la kita urus ngana pe perkara di sana?”</verse>
				<verse number="10">Paulus bilang, “Skarang ini kita ada di pemerinta Roma pe tampa urus perkara. Kita ini warga negara Roma, jadi memang kita musti dapa urus di sini, bukang di Yerusalem. Bapa sandiri me tau butul kita tara biking sala pa orang Yahudi.</verse>
				<verse number="11">Kalu kita memang ada biking sala atau ada biking kajahatan yang dia pe akibat musti dapa hukuman mati, kita tarima. Tapi kalu samua yang dorang tudu itu tara butul, tara ada satu orang yang pe hak mo serakan kita pa dorang la dorang urus pa kita di sana. Kalu so bagini, kita minta raja basar Roma saja yang urus kita pe perkara!”</verse>
				<verse number="12">Pe dengar Paulus minta bagitu, gubernur Festus baku ator deng dia pe penasehat-penasehat. Abis itu, gubernur bilang, “Paulus, ngana yang minta raja basar Roma untuk urus ngana pe perkara, jadi ngana musti mangada pa dia.”</verse>
				<verse number="13">Pe lewat babarapa hari dari kejadian itu, raja Agripa pigi di Kaisarea. Dia pigi deng dia pe ade parampuang yang pe nama Bernike. Dorang ka sana mo kase ucapan slamat pa Festus yang baru jadi gubernur.</verse>
				<verse number="14">Dorang tinggal di situ babarapa hari, jadi gubernur Festus kase carita Paulus pe perkara pa raja Agripa. Dia bilang, “Di sini, gubernur lama yang pe nama Feliks perna urus satu orang tahanan tapi bolong beres. Jadi, dia masi dapa tahang di sini.</verse>
				<verse number="15">Waktu kita ada di Yerusalem, imam-imam kapala deng tua-tua Yahudi lapor orang itu pa kita. Dorang kase tau dia pe kajahatan deng dorang minta supaya dia dapa hukum.</verse>
				<verse number="16">Tapi kita bilang pa dorang, kalu iko pemerinta Roma pe aturan, tara bole serakan orang la mo dapa hukum sebelum orang itu pe perkara dapa urus. Orang itu musti dapa kesempatan babela dia pe diri dari orang-orang yang tudu bilang dia itu sala.</verse>
				<verse number="17">Jadi, dorang iko sama-sama deng kita kamari. Turus, dia pe beso, kita langsung biking sidang la urus Paulus pe perkara. Kong, kita suru orang bawa pa Paulus mangada pa kita.</verse>
				<verse number="18">Waktu itu, orang-orang yang ada tudu pa Paulus, dorang badiri kong mulai bilang Paulus pe sala. Tapi samua yang dorang bilang itu, bukang soal kajahatan macam deng yang kita pikir.</verse>
				<verse number="19">Dorang baku mara deng dia cuma gara-gara dorang pe aturan-aturan agama Yahudi. Deng dorang baku malawang tentang satu orang yang pe nama Yesus. Kalu iko yang orang Yahudi bilang, Yesus itu so mati, tapi Paulus tetap batahang bilang pa dorang, Yesus itu so hidup ulang.</verse>
				<verse number="20">Kita bingung kalu mo urus perkara babagini. Jadi kita tanya pa Paulus, apa dia mau pigi di Yerusalem ka tarada, supaya kita urus dia pe perkara di sana.</verse>
				<verse number="21">Tapi Paulus tara mau. Dia minta kita tahang pa dia sampe raja basar Roma yang urus dia pe perkara. Jadi, sampe skarang kita masi tahang pa dia di penjara sampe dia pe waktu kita kirim dia ka sana pa raja basar Roma.”</verse>
				<verse number="22">Abis dengar gubernur Festus pe carita, raja Agripa bilang, “Kita me suka dengar langsung dari dia.” Kong Festus bilang, “Bole. Nanti beso, bapa dengar langsung dari Paulus sandiri.”</verse>
				<verse number="23">Jadi, dia pe beso, raja Agripa deng Bernike pake baju kerajaan kong pigi di tampa urus perkara. Pe sampe di situ, orang-orang kase hormat pa dong dua. Dorang dua datang maso sama-sama deng tentara Roma pe komandan-komandan yang kawal pa dong dua, deng orang-orang penting di kota itu. Bagitu dorang samua so ada, gubernur Festus suru bawa pa Paulus di situ.</verse>
				<verse number="24">Waktu Paulus so ada di situ, gubernur Festus bilang, “Raja Agripa yang kita hormati, deng samua orang yang ada skarang ini! Coba bapa-bapa lia pa orang ini. Amper samua orang Yahudi yang ada di Yerusalem deng yang ada di Kaisarea, tudu pa dia bilang dia sala. Dorang datang pa kita, deng babataria minta pa kita supaya dia dapa hukuman mati.</verse>
				<verse number="25">Tapi waktu kita urus dia pe perkara, kita tara dapa dia pe sala sampe dia musti dapa hukuman mati. Tapi karna dia sandiri minta raja basar Roma yang urus dia pe perkara, jadi kita ambe keputusan mo kirim pa dia mangada pa raja basar Roma.</verse>
				<verse number="26">Cuma dia pe masala skarang, kalu kita mo kirim tahanan pa raja basar Roma, kita musti tulis satu surat keterangan tentang orang itu pe kajahatan samua, tapi kita tara tau Paulus ini pe kajahatan apa. Jadi, kita pangge dia kamari skarang supaya dia mangada pa ngoni samua di sini. Kita harap pa ngoni samua, apa lagi pa raja Agripa, untuk bantu pa kita urus dia pe perkara supaya ada alasan yang kita mo tulis pa raja basar Roma.</verse>
				<verse number="27">Barang kita pikir, tara maso akal kalu kita kirim tahanan satu pa raja basar Roma, tapi tarada dia pe kajahatan yang kita mo kase tau pa dia.”</verse>
			</chapter>
			<chapter number="26">
				<verse number="1">Kong raja Agripa bilang pa Paulus, “Skarang, ngana so bole babela ngana pe diri.” Turus Paulus angka tangan la dia mo babela dia pe diri, kong dia bilang,</verse>
				<verse number="2">“Raja Agripa yang kita hormati! Kita sanang skali, karna hari ini kita bisa badiri pa bapa pe muka untuk babela kita pe diri dari samua yang orang Yahudi tudu pa kita.</verse>
				<verse number="3">Apalagi bapa me tau skali torang orang Yahudi pe aturan-aturan deng masala-masala di antara torang. Jadi kita mohon, bapa dengar bae-bae kita pe penjelasan ini.</verse>
				<verse number="4">Samua orang Yahudi tau bagimana kita pe hidup di kita pe kampong dulu waktu kita masi muda, sampe kita tinggal di tenga-tenga kita pe bangsa di kota Yerusalem ini.</verse>
				<verse number="5">Dorang tau, kita ini so lama iko aliran Farisi, aliran yang paling pegang kuat torang agama Yahudi pe aturan. Kong kalu dorang mau, dong bisa basaksi pa bapa pe muka.</verse>
				<verse number="6">Skarang, kita musti mangada di pengadilan ini, barang kita percaya deng yakin pa Tuhan Allah pe janji yang Dia kase pa torang pe orang tua dulu-dulu.</verse>
				<verse number="7">Kong janji itu, torang dua blas suku Israel ada tunggu-tunggu. Sementara batunggu janji itu, siang malam torang salalu semba deng hati yang sunggu-sunggu pa Tuhan Allah. Ya, raja Agripa, sampe orang Yahudi bilang kita sala, itu karna kita percaya deng yakin janji itu.</verse>
				<verse number="8">Jadi, skarang kita mo batanya pa orang-orang Yahudi yang ada di sini, bikiapa kong ngoni anggap, tara mungkin Tuhan Allah kase hidup ulang pa orang yang so mati?</verse>
				<verse number="9">Dulu, kita me bapikir, tara mungkin Yesus orang Nazaret itu hidup ulang, jadi kita kira Dia pe ajaran itu sesat. Karna itu, kita biking apa saja untuk tantang Yesus pe nama, sampe kita me siksa pa orang-orang yang percaya pa Dia.</verse>
				<verse number="10">Di Yerusalem, kita perna biking bagitu. Kita dapa surat kuasa dari imam-imam kapala untuk tangka pa orang-orang yang so jadi Tuhan Allah pe umat kong kase maso pa dorang di penjara. Waktu dorang itu dapa urus, kita me setuju dorang dapa hukuman mati.</verse>
				<verse number="11">Banya kali kita cari pa dorang di ruma-ruma ibada agama Yahudi. Kita siksa deng paksa pa dorang supaya dorang manyangkal pa Yesus. Kita tara suka skali deng ajaran itu, jadi kita salalu cari pa orang-orang yang percaya pa Yesus itu, sampe di kota-kota di luar torang orang Yahudi pe daera.”</verse>
				<verse number="12">Paulus bilang lagi bagini, “Satu kali, deng maksut mo tangka pa orang-orang yang percaya pa Yesus itu, kita pigi di kota Damsyik. Kita pigi bawa surat kuasa dari imam-imam kapala.</verse>
				<verse number="13">Tapi raja Agripa, waktu torang bajalang sampe tenga hari, kage-kage kita lia ada cahaya tarang skali dari langit. Cahaya itu lebe tarang dari matahari. Cahaya itu kanal kase kuliling pa kita deng pa orang-orang yang ada sama-sama bajalang deng kita.</verse>
				<verse number="14">Kong torang samua jatu di tana. Turus kita dengar ada suara yang bilang pa kita pake bahasa Ibrani, bagini, ‘Saulus, Saulus, bikiapa kong ngana siksa pa Kita? Ngana kase sengsara ngana pe diri sandiri saja karna malawang pa Kita yang berkuasa pa ngana.’</verse>
				<verse number="15">Kong kita bilang, ‘Sapa ini kong?’ Kong Tuhan bilang, ‘Kita ini Yesus, yang ngana jaga siksa.</verse>
				<verse number="16">Skarang, ngana badiri suda. Kita kase tunju Kita pe diri pa ngana karna Kita pili pa ngana untuk biking apa yang Kita suru. Ngana akan kase carita apa yang Kita so kase tunju pa ngana skarang, deng yang akan Kita mo kase lia pa ngana.</verse>
				<verse number="17">Nanti orang-orang Yahudi deng orang-orang bukang Yahudi mo siksa pa ngana, tapi Kita mo kase slamat pa ngana dari dorang. Skarang, Kita kase utus ngana pigi pa dorang.</verse>
				<verse number="18">Ngana ka sana untuk buka dorang pe pikiran supaya dorang tara hidup lagi di galap tapi hidup di tarang, supaya dorang talapas dari Iblis, setang-setang pe raja pe kuasa, kong Tuhan Allah pe kuasa mo ada sama-sama deng dorang. Kong karna dorang so percaya pa Kita, dorang pe dosa-dosa mo dapa ampun deng dorang mo dapa samua yang Tuhan Allah janji mo kase pa orang-orang yang Dia so biking jadi Dia pe umat.’</verse>
				<verse number="19">Jadi raja Agripa, mulai dari Tuhan Yesus kase tunju Dia pe diri pa kita, kita tara perna malawang yang Dia parenta pa kita.</verse>
				<verse number="20">Kita pi kase tau kamuka pa orang-orang Yahudi di Damsyik supaya dorang bertobat kong bale pa Tuhan Allah. Deng dorang musti biking hal-hal yang bae untuk kase tunju dorang butul-butul so bertobat. Abis itu, kita pi kase tau di kota Yerusalem sampe deng di samua tampa laeng di daera Yudea. Kita me ada kase tau samua itu pa orang-orang yang bukang Yahudi.</verse>
				<verse number="21">Jadi, karna kita biking samua itu sampe orang-orang agama Yahudi tangka pa kita. Dorang tangka pa kita di Ruma Ibada Pusat kong coba mo bunu pa kita.</verse>
				<verse number="22">Tapi Tuhan Allah salalu tolong pa kita, jadi kita masi bisa hidup sampe hari ini. Skarang kita badiri di sini, kita basaksi tentang Yesus pa ngoni samua, biar pejabat atau orang biasa. Samua yang kita bilang tentang Yesus so jadi sama deng yang Tuhan Allah bilang dulu pa nabi Musa deng nabi-nabi laeng.</verse>
				<verse number="23">Dorang so kase tau tentang Mesias, Raja yang Tuhan Allah janji mo kase slamat pa manusia. Dorang bilang, Dia musti tanggung siksa banya kong mati, tapi Dia itu yang pertama akan hidup ulang supaya Dia bole kase tau Kabar Bae pa orang Yahudi deng pa orang yang bukang Yahudi la dorang bisa dapa slamat. Itu sama deng Dia kase tarang di dorang pe hati.”</verse>
				<verse number="24">Waktu Paulus masi babela dia pe diri, gubernur Festus potong Paulus pe bicara. Dia bicara kuat-kuat bagini, “So gila ngana, Paulus! Ngana so talalu banya balajar jadi ngana pe pikiran me so tara butul.”</verse>
				<verse number="25">Tapi Paulus bilang, “Bapa gubernur Festus yang kita hormati. Kita tara gila! Kita masi waras! Samua yang kita bilang itu butul deng maso akal.</verse>
				<verse number="26">Raja Agripa sandiri tau samua yang kita bilang itu, jadi kita barani bicara tarang-tarang pa raja pe muka. Samua itu jadi di orang banya pe muka, jadi kita yakin tarada satu yang raja tara tau.</verse>
				<verse number="27">Raja Agripa percaya to, apa yang nabi-nabi so perna bilang? Kita tau, raja Agripa percaya itu.”</verse>
				<verse number="28">Kong raja Agripa bilang pa Paulus, “Paulus, ngana kira gampang mo biking kita percaya kong jadi orang Kristen deng waktu yang pe singkat ini?”</verse>
				<verse number="29">Kong Paulus bilang pa raja bagini, “Kita berdoa pa Tuhan Allah, capat atau lama, bukang cuma raja Agripa yang mo percaya pa Yesus, tapi samua orang yang ada di sini deng yang ada dengar kita bilang tadi, ngoni akan jadi sama deng kita. Tapi bukang mo jadi tahanan sama deng kita skarang ini.”</verse>
				<verse number="30">Pe abis Paulus bicara bagitu, raja Agripa, Bernike, gubernur Festus deng orang-orang yang ada dudu sama-sama deng dorang itu badiri.</verse>
				<verse number="31">Waktu dorang bajalang kaluar, dorang baku bilang bagini, “Orang itu tara biking kajahatan apa-apa yang biking dia musti maso penjara, apalagi sampe mo dapa hukuman mati.”</verse>
				<verse number="32">Kong raja Agripa bilang pa gubernur Festus, “Sebenarnya orang ini so bisa bebas kalu dia tara minta raja basar Roma urus lagi dia pe perkara.”</verse>
			</chapter>
			<chapter number="27">
				<verse number="1">Abis itu, dong gubernur Festus ambe keputusan untuk kirim pa Paulus di kota Roma di daera Italia la raja basar Roma urus dia pe perkara di situ. Jadi, dia serakan Paulus deng babarapa tahanan laeng pa satu komandan kompi yang mo antar pa dorang di kota Roma. Komandan itu pe nama Yulius, dia pe tentara-tentara yang jaga pa raja basar Roma.</verse>
				<verse number="2">Torang samua nae kapal yang baru datang dari kota Adramitium. Kapal itu mo basingga-singga di pelabuhan-pelabuhan di daera Asia Kecil. Ada satu orang lagi yang iko pa torang, dia pe nama Aristarkhus. Dia orang Makedonia dari kota Tesalonika. Torang samua balayar dari kota Kaisarea.</verse>
				<verse number="3">Dia pe beso, kapal basingga di kota Sidon. Komandan Yulius bae skali pa Paulus sampe dia kase ijin Paulus pigi ka dara pa dia pe tamang-tamang la dorang bole kase apa-apa yang Paulus perlu.</verse>
				<verse number="4">Dari situ, torang balayar ulang. Tapi angin dari muka talalu kancang, sampe kapal amper-amper so tara bisa bajalang. Karna itu, orang kapal kase dekat kapal di pulo Siprus kong balayar iko pinggir-pinggir pante.</verse>
				<verse number="5">Dari pulo Siprus, torang balayar iko di daera Kilikia deng Pamfilia pe muka, sampe di kota Mira di daera Likia. Di situ torang turung.</verse>
				<verse number="6">Kong komandan Yulius dapa kapal satu yang mo pigi di daera Italia. Kapal itu datang dari kota Aleksandria. Jadi, komandan itu suru torang samua bapinda di kapal itu, turus torang balayar lagi.</verse>
				<verse number="7">So barapa hari torang balayar tapi kapal itu bajalang palang skali karna angin kancang dari muka. Torang balayar pe stenga mati, tapi cuma sampe di kota Knidus pe muka. Angin itu masi batiop kuat skali, jadi terpaksa torang bapotong iko tanjung Salmone di Pulo Kreta supaya tapele deng angin.</verse>
				<verse number="8">Kong torang balayar iko tanjung itu, paling sengsara skali! Abis itu, torang sampe di satu tampa, dia pe nama Pelabuhan Bagus. Pelabuhan itu dekat kota Lasea.</verse>
				<verse number="9">Banya waktu yang tabuang karna torang balayar mangada angin. Jadi, waktu torang sampe di pelabuhan itu, orang Yahudi pe hari raya puasa so abis. Itu berarti, so musim omba deng dingin. Karna itu, so tara aman kalu mo balayar. Kong Paulus bilang pa dorang,</verse>
				<verse number="10">“Sudara-sudara, menurut kita, kalu torang balayar turus, nanti torang mo cilaka. Kapal mo tenggelam deng torang pe barang-barang me mo ilang, kong torang samua me mo mati.”</verse>
				<verse number="11">Tapi komandan kompi itu tara mau dengar apa yang Paulus bilang. Dia lebe percaya pa kapten kapal deng pa tuang kapal.</verse>
				<verse number="12">Memang, di pelabuhan itu kalu musim omba deng dingin, kapal tara bisa balabu. Jadi, banya dari torang yang di kapal setuju, torang balayar turus sampe di kota Feniks di pulo Kreta la balabu di sana selama musim omba deng dingin itu. Kota Feniks itu kota pelabuhan yang tapele dari angin, barang mangada di barat daya deng barat laut.</verse>
				<verse number="13">Waktu itu, angin selatan batiop palang-palang. Karna itu, orang kapal kira dong so bole balayar sampe di kota Feniks. Jadi dorang kase nae jangkar kong balayar palang-palang iko pinggir pante di pulo Kreta.</verse>
				<verse number="14">Tapi tara lama, angin ribut kancang skali datang dari pulo Kreta. Angin ribut itu orang jaga bilang, ‘angin ribut dari timur laut’.</verse>
				<verse number="15">Angin itu batiop kancang skali sampe torang so tara mampo mo balayar. Jadi torang kase biar angin bawa torang pe kapal anyor kasana-kamari.</verse>
				<verse number="16">Waktu torang anyor sampe di balakang pulo kacil satu yang pe nama Kauda, torang tapele sadiki dari angin. Jadi, biar sengsara me, torang bapaksa kase nae ulang parau kacil ka atas di kapal.</verse>
				<verse number="17">Abis itu, orang kapal ika kuat-kuat kapal pe badan deng tali la kapal pe papan-papan tara gampang mo talapas. Turus dorang kase turung kapal pe layar la kapal itu tabiar-biar di atas laut supaya jang sampe kapal takandas di tampa yang tofor-tofor di dekat pante Sirtis.</verse>
				<verse number="18">Angin kancang hantam torang pe kapal kasana-kamari, jadi dia pe beso pagi orang kapal mulai buang kapal pe muatan.</verse>
				<verse number="19">Dia pe hari ketiga, orang-orang kapal sandiri buang kapal pe alat-alat.</verse>
				<verse number="20">Kong, selama babarapa hari, siang deng malam, torang tara dapa lia matahari deng bintang-bintang. Angin kancang itu batiop tara berenti-berenti sampe torang rasa so tarada harapan lagi mo hidup.</verse>
				<verse number="21">So barapa hari itu, samua orang di atas kapal tara makang apa-apa. Karna itu, Paulus pigi ka sana pa orang kapal kong bilang, “Sudara-sudara, kalu tuhari ngoni dengar pa kita supaya torang tara balayar dari pulo Kreta, bagini torang tara dapa susa deng tara rugi macam deng skarang ini.</verse>
				<verse number="22">Tapi biar so susa bagini, kita minta pa ngoni, kase kuat ngoni pe hati la jang ngoni tako, karna tara ada satu dari torang yang mo mati, cuma kapal ini saja yang mo ancor.</verse>
				<verse number="23">Kita tau apa yang mo jadi pa torang, barang Tuhan Allah so kase tau pa kita. Tuhan Allah itu yang so biking kita jadi Dia pe umat deng yang kita semba. Tadi malam Dia pe malaekat datang badiri pa kita pe pinggir.</verse>
				<verse number="24">Malaekat itu bilang pa kita bagini, ‘Paulus, jang ngana tako! Ngana pasti akan mangada pa raja basar Roma la dia urus ngana pe perkara. Deng karna Tuhan Allah pe bae pa ngana, Dia me mo kase slamat pa samua orang yang ada di kapal ini.’</verse>
				<verse number="25">Jadi sudara-sudara, jang ngoni pata smangat, barang kita yakin, samua yang Tuhan Allah bilang pa kita itu, pasti jadi.</verse>
				<verse number="26">Torang tara mati, tapi torang nanti akan tadampar di pulo satu.”</verse>
				<verse number="27">Angin kuat masi bawa torang pe kapal kasana-kamari di laut Adria sampe malam ka ampa blas. Pas tenga malam itu, orang-orang kapal barasa kapal so dekat di tana kiring.</verse>
				<verse number="28">Jadi, dorang kase lucur tali yang so ika deng batu untuk ukur laut itu pe dolom, kira-kira ampa pulu meter. Tara lama lagi kapal itu so maju sadiki kong dorang ukur ulang, di situ dia pe dolom kira-kira tiga pulu meter.</verse>
				<verse number="29">Dorang tako jang sampe kapal itu mo takandas di karang, jadi dorang buang jangkar ampa yang ada di kapal pe bagian balakang. Dorang harap supaya capat siang.</verse>
				<verse number="30">Waktu itu, orang-orang kapal berusaha lari kase tinggal kapal. Jadi dorang pigi di kapal pe bagian muka, dong pura-pura mo kase turung babarapa jangkar, padahal dorang kase turung parau kacil.</verse>
				<verse number="31">Tapi Paulus dapa tau, turus dia bilang pa komandan kompi itu deng pa tentara-tentara yang laeng, “Kalu orang-orang kapal itu kase tinggal kapal ini, ngoni tara mungkin mo slamat.”</verse>
				<verse number="32">Pe dengar bagitu, tentara-tentara langsung pigi potong parau kacil pe tali kong kase biar parau kacil itu anyor.</verse>
				<verse number="33">Pe amper siang, Paulus buju pa samua orang di kapal supaya dong makang. Dia bilang pa dorang, “So dua minggu ini torang samua tara makang apa-apa, barang cuma tegang deng basibuk mo cari slamat.</verse>
				<verse number="34">Jadi kita bilang pa ngoni samua: makang dulu, supaya ngoni kuat. Kita percaya ngoni samua ini mo slamat, satu urat rambu me tarada yang mo ilang dari ngoni pe kapala.”</verse>
				<verse number="35">Abis bilang bagitu, Paulus ambe roti kong bilang tarimakasi pa Tuhan Allah pa dorang samua pe muka. Dia pela-pela roti itu kong mulai makang.</verse>
				<verse number="36">Bagitu dorang samua lia Paulus makang, dorang jadi smangat kong dorang me makang lagi.</verse>
				<verse number="37">Torang samua yang ada di kapal itu ada dua ratus tuju pulu anam orang.</verse>
				<verse number="38">Bagitu samua orang so kanyang, orang-orang di kapal itu buang samua gandum yang ada dalam karong di aer masing supaya kapal jadi haringan.</verse>
				<verse number="39">Bagitu so mulai tarang, orang kapal dapa lia daratan, tapi dorang tara tau pulo apa itu. Dorang dapa lia hol satu yang dia pe pante rata. Kong dorang baku ator, kalu bisa, dorang mo kase tadampar dong pe kapal ka sana.</verse>
				<verse number="40">Jadi, dorang potong jangkar-jangkar itu pe tali la kase biar tatinggal di dalam laut. Turus, dorang buka tali yang ada kase ika kamudi kong kase turung kamudi la bisa pake ulang. Abis itu, dorang buka lagi kapal pe layar kong kase biar angin tiop kapal itu ka dara di pante.</verse>
				<verse number="41">Tapi kapal takandas di rep, kong dia pe muka tatanam di paser sampe so tara bisa bagará. Kapal pe balakang me ancor karna omba basar pukul.</verse>
				<verse number="42">Waktu tentara-tentara lia kapal pe keadaan so bagitu, dorang rencana mo bunu pa orang-orang tahanan la jang dong bernang ka dara kong lari.</verse>
				<verse number="43">Tapi komandan itu larang pa dorang, karna dia mau kase slamat pa Paulus. Kong dia parenta, sapa saja yang tau bernang, bernang kamuka ka dara.</verse>
				<verse number="44">Kong yang laeng yang tara tau bernang, bernang pake papan atau kapal pe kayu-kayu yang so talapas. Torang biking bagitu, jadi torang samua slamat sampe di darat.</verse>
			</chapter>
			<chapter number="28">
				<verse number="1">Bagitu torang samua so sampe di pante deng slamat, baru torang tau pulo itu pe nama Malta.</verse>
				<verse number="2">Orang-orang di situ bae skali pa torang. Waktu itu, so mulai ujang deng dingin skali. Jadi, dorang biking api kong pangge pa torang ka sana barahu.</verse>
				<verse number="3">Paulus me pigi cari kayu. Waktu dia taru kayu-kayu itu di api, tau-tau di dalam kayu itu ada ular bisa satu ekor. Ular itu kaluar karna rasa panas, kong dia gigi Paulus pe tangan deng tara mau balapas.</verse>
				<verse number="4">Waktu orang-orang pulo itu lia ular masi tagantong di Paulus pe tangan, dorang baku bilang, “Orang ini pasti so perna bunu orang. Jadi biar dia slamat di laut tapi tetap dia dapa dia pe katula dari tong pe puji-puji sampe dia tara bisa hidup lagi.”</verse>
				<verse number="5">Kong Paulus kase kabas ular itu di api, tapi Paulus tara apa-apa.</verse>
				<verse number="6">Padahal, orang-orang yang lia ular gigi pa Paulus itu, dorang bapikir, tara lama lagi Paulus pe tangan mo bangka atau tiba-tiba dia mo mati. Tapi abis batunggu lama, dorang lia Paulus tara apa-apa, jadi dorang kira Paulus itu tuang tana.</verse>
				<verse number="7">Tara jao dari situ, ada pemimpin pulo pe ruma deng pe tana yang basar. Pemimpin di situ pe nama Publius. Dia kamari pangge pa torang kong dia urus pa torang deng bae-bae selama tiga hari.</verse>
				<verse number="8">Waktu itu, Publius pe papa ada baguling di tampa tidor, barang dia damang deng buang-buang aer. Paulus maso lia pa Publius pe papa. Turus, Paulus taru dia pe tangan di atas pa bapa itu kong dia berdoa pa Tuhan. Pe abis berdoa, bapa itu langsung sembu.</verse>
				<verse number="9">Bagitu orang-orang saki laeng yang ada di pulo itu dengar, Publius pe papa so sembu, dorang datang pa Paulus, kong dorang lagi dapa kase sembu.</verse>
				<verse number="10">Orang-orang di situ dorang hormati skali pa torang. Waktu torang so mo barangkat me, dorang kase sadia samua yang torang perlu di perjalanan.</verse>
				<verse number="11">Torang tinggal di pulo Malta itu tiga bulan. Di situ, ada kapal satu dari kota Aleksandria yang selama musim omba deng dingin, kapal itu balabu di situ. Di kapal itu pe muka ada lambang ‘Dewa Kambar Kastor deng Poluks’. Torang nae kapal itu, kong balayar.</verse>
				<verse number="12">Dari situ, torang balayar sampe di kota Sirakusa di pulo Sisilia. Di situ torang tinggal selama tiga hari.</verse>
				<verse number="13">Dari situ, torang balayar iko di pinggir-pinggir pante di pulo itu sampe di kota Regium. Dia pe beso, angin selatan batiop kuat. Karna itu, kapal jadi laju skali, kong di hari kedua, torang so sampe di kota Putioli.</verse>
				<verse number="14">Di situ, torang turung kong baku dapa deng orang-orang yang percaya pa Tuhan Yesus. Dorang bamohon pa torang la tinggal deng dorang sama-sama selama tuju hari. Abis itu, torang bajalang kaki pigi di kota Roma.</verse>
				<verse number="15">Orang-orang di kota Roma yang percaya pa Tuhan Yesus so dengar torang mo ka sana. Jadi dorang jemput pa torang. Ada yang jemput di kota yang pe nama Pasar Apius. Kong yang laeng jemput pa torang di kota satu yang pe nama Tiga Penginapan. Waktu Paulus lia pa dorang, dia bilang tarimakasi banya pa Tuhan Allah, kong dia pe hati lebe tamba kuat.</verse>
				<verse number="16">Pe sampe di kota Roma, Paulus tara dapa tahang di penjara, tapi dia dapa ijin tinggal di ruma satu, deng ada tentara satu yang jaga pa dia.</verse>
				<verse number="17">Pe hari yang ketiga Paulus di kota Roma, dia suru pangge pa pemimpin-pemimpin agama Yahudi yang ada di situ bakumpul di ruma yang dia tinggal. Waktu dorang so takumpul, dia bilang bagini, “Sudara-sudara! Kita ada di kota Roma ini, barang torang pe sudara-sudara orang Yahudi yang ada di Yerusalem tangka pa kita kong dorang serakan kita pa pemerinta Roma. Padahal kita tara biking sala apa-apa pa torang pe bangsa, deng kita tara langgar torang pe orang tua dulu-dulu pe aturan.</verse>
				<verse number="18">Pemerinta Roma so perna urus pa kita di Yudea, tapi tara dapa kita pe sala yang bole biking kita dapa hukuman mati. Jadi dorang mau kase bebas pa kita.</verse>
				<verse number="19">Tapi orang-orang Yahudi di sana tara tarima bae kita bebas, jadi terpaksa kita minta pa raja basar Roma yang urus kita pe perkara. Kita minta bagitu, itu bukang karna kita mo kase sala pa torang pe sudara-sudara yang satu bangsa.</verse>
				<verse number="20">Karna itu, kita minta mo baku dapa deng bapa-bapa di sini la kita kase tau, samua yang dorang kase sala pa kita itu tara butul. Kita dapa ika bagini, barang kita percaya deng yakin pa Mesias, Raja yang Tuhan Allah janji mo kase slamat pa torang orang Israel.”</verse>
				<verse number="21">Dorang bilang pa Paulus, “Sampe skarang torang bolong tarima surat dari Yudea yang kase tau tentang ngana pe perkara, deng torang pe tamang-tamang yang pulang dari Yerusalem me tara carita ngana pe nama busu.</verse>
				<verse number="22">Jadi skarang, torang mo dengar sandiri dari ngana tentang aliran Nasrani, yang torang tau di mana-mana orang-orang tara suka.”</verse>
				<verse number="23">Abis itu, dorang tentukan satu hari lagi la mo baku dapa ulang deng Paulus. Pas hari itu, banya skali orang datang pa Paulus pe tampa tinggal. Pagi sampe sore, Paulus kase tau deng basaksi pa dorang tentang Tuhan Allah Berkuasa sebagai Raja pa Dia pe umat. Paulus me pake ayat-ayat yang ada di lima kitab Musa deng ayat-ayat di nabi-nabi laeng pe kitab supaya dorang mangarti kong percaya pa Yesus.</verse>
				<verse number="24">Dari apa yang Paulus bilang itu, ada orang-orang di situ yang percaya, tapi ada yang tara percaya.</verse>
				<verse number="25">Jadi, dorang mulai baku malawang sampe ada yang mau kaluar dari Paulus pe tampa tinggal. Kong sebelum dorang kaluar, Paulus bilang lagi bagini, “Butul suda yang Roh Kudus kase tau pa torang pe orang tua dulu-dulu, itu so tatulis di kitab nabi Yesaya bagini,</verse>
				<verse number="26">‘Pigi suda pa orang-orang bangsa Israel kong bilang pa dorang bagini, biar ngoni dengar ulang-ulang, tapi ngoni tetap tara mangarti. Biar ngoni lia ulang-ulang, tapi ngoni tara tau dia pe arti.</verse>
				<verse number="27">Karna orang-orang bangsa ini karas kapala. Dorang pe talinga tara mau badengar, deng dorang pe mata me dorang tutu kuat-kuat, supaya jang dorang lia deng dong pe mata, jang dorang dengar deng dong pe talinga, deng jang dorang mangarti deng dong pe hati. Jadi dorang tara mau bertobat, kong Kita tara akan kase slamat pa dorang.’ ”</verse>
				<verse number="28">Abis itu, Paulus bilang lagi, “Jadi sudara-sudara, ngoni musti tau, orang-orang yang bukang Yahudi itu mo dapa slamat dari Tuhan Allah, barang dorang mau dengar deng tarima Kabar Bae dari Tuhan Allah ini yang biking dorang slamat.” [</verse>
				<verse number="29">Pe abis Paulus bilang bagitu, orang-orang Yahudi itu pulang. Tapi dorang pe pendapat memang tara baku maso.]</verse>
				<verse number="30">Di kota Roma, Paulus tinggal selama dua taong di ruma yang dia sewa. Deng sanang hati dia tarima pa samua orang yang datang pa dia.</verse>
				<verse number="31">Paulus kase tau pa dorang tentang bagimana Tuhan Allah Berkuasa sebagai Raja pa Dia pe umat. Dia me kase ajar pa dorang tentang Tuhan Yesus Kristus. Dia bicara turus tarang deng barani, kong tarada yang larang pa dia.</verse>
			</chapter>
		</book>
		<book number="45">
			<chapter number="1">
				<verse number="1">Sudara-sudara yang percaya di kota Roma. Salam dari kita Paulus. Kita ini orang yang jaga biking apa yang Kristus Yesus suru. Dia pili pa kita jadi Dia pe utusan yang orang jaga sebut rasul, deng Dia me kase tugas kusus pa kita untuk kase tau Kabar Bae dari Tuhan Allah pa orang-orang.</verse>
				<verse number="2">Kabar Bae itu Tuhan Allah so janji dari dulu pa Dia pe nabi-nabi, kong dorang tulis itu di Kitab Suci.</verse>
				<verse number="3">Kabar Bae itu tentang Anak Allah yang datang di dunia sebagai manusia, Dia lahir dari raja Daud pe turunan.</verse>
				<verse number="4">Dia itu suda Yesus Kristus torang pe Tuhan. Torang dapa tau Dia itu Anak Allah, barang waktu Dia mati, kuasa dari Tuhan Allah pe Roh kase hidup ulang pa Dia.</verse>
				<verse number="5">Kong karna Yesus Kristus itu, Tuhan Allah kase Dia pe bae pa kita sampe Dia pili pa kita jadi rasul untuk kase tau Kabar Bae tentang Yesus Kristus pa samua suku bangsa, supaya samua orang bole percaya, deng bole iko Yesus Kristus pe mau.</verse>
				<verse number="6">Kong ngoni me termasuk di samua suku bangsa itu, Tuhan Allah so pili pa ngoni jadi Yesus Kristus pe umat.</verse>
				<verse number="7">Kita tulis surat ini pa ngoni samua yang percaya yang tinggal di kota Roma. Ngoni Tuhan Allah sayang, deng Dia so pili pa ngoni la jadi Dia pe umat. Kita minta pa Tuhan Allah torang pe Bapa, deng pa Tuhan Yesus Kristus, supaya kase yang bae pa ngoni, deng salalu biking ngoni pe hati tetap tenang.</verse>
				<verse number="8">Pertama, kita bilang tarimakasi pa Tuhan Allah karna ngoni orang-orang percaya di kota Roma. Barang ngoni pe percaya pa Yesus Kristus so kuat, sampe orang di seluru dunia so dengar tentang ngoni pe percaya itu.</verse>
				<verse number="9">Kita salalu inga pa ngoni waktu kita berdoa, Tuhan Allah me tau. Dia itu yang kita semba deng hati yang sunggu-sunggu waktu kita kase tau Kabar Bae tentang Anak Allah.</verse>
				<verse number="10">Waktu kita berdoa, kita minta pa Tuhan Allah supaya kalu itu Tuhan pe mau, Dia kase kesempatan pa kita untuk pigi pa ngoni skarang.</verse>
				<verse number="11">Barang, kita ingin skali baku dapa deng ngoni untuk kase ajar pa ngoni apa yang Roh Kudus ada ajar pa kita, supaya ngoni pe percaya lebe tamba kuat.</verse>
				<verse number="12">Kita pe maksut, kalu kita ada sama-sama deng ngoni, torang bisa baku kase kuat torang pe percaya pa Yesus Kristus.</verse>
				<verse number="13">Sudara-sudara, kita mau supaya ngoni tau, so banya kali kita ingin pigi pa ngoni, tapi sampe skarang masi ada alangan. Kita mo pigi kase tau Kabar Bae supaya orang di situ yang bolong percaya mo jadi percaya, sama deng yang so jadi pa orang yang bukang Yahudi yang ada di tampa-tampa laeng.</verse>
				<verse number="14">Kita ada beban supaya kase tau Kabar Bae itu pa samua orang: pa orang-orang yang tinggal di kota, deng pa orang-orang yang masi takablakang, pa orang-orang yang skola, deng pa orang-orang yang tara skola.</verse>
				<verse number="15">Itu dia pe sebab, sampe kita pe hati ingin skali mo kase tau Kabar Bae tentang Yesus Kristus pa ngoni lagi yang tinggal di kota Roma.</verse>
				<verse number="16">Kita tara tako kase tau Kabar Bae tentang Yesus Kristus pa orang-orang, karna Kabar Bae itu ada kuasa dari Tuhan Allah yang bisa kase slamat pa samua orang yang percaya dari dosa-dosa. Kong bukang cuma orang Yahudi saja yang mo dapa slamat, tapi orang-orang yang bukang Yahudi lagi mo dapa slamat.</verse>
				<verse number="17">Kabar Bae itu ada kuasa dari Tuhan Allah, karna Kabar Bae itu kase tau bagimana supaya torang bole jadi orang yang tara sala pa Tuhan Allah pe muka. Dia pe cara, torang musti percaya pa Tuhan Allah, tarada cara laeng. Itu sama deng yang so tatulis di Kitab Suci bagini, “Orang yang percaya pa Tuhan, dia itu yang Tuhan biking jadi orang yang tara sala pa Tuhan pe muka, kong dia yang mo hidup deng Tuhan Allah slama-lamanya.”</verse>
				<verse number="18">Tuhan Allah yang ada di sorga mara pa manusia yang tara iko Dia pe mau deng yang jaga biking barang yang jahat. Apalagi dorang pe kajahatan itu me biking orang laeng tara iko ajaran yang butul tentang Tuhan Allah.</verse>
				<verse number="19">Dorang tara alasan mo bela dong pe diri, karna sebenarnya dorang bisa tau ada Tuhan Allah yang berkuasa. Barang, Tuhan Allah sandiri so biking jelas pa dorang tentang sapa Dia.</verse>
				<verse number="20">Karna so dari dulu waktu Tuhan Allah biking dunia ini sampe skarang, biar manusia tara lia pa Dia, tapi manusia bole tau tentang Dia. Dorang bole tau Dia pe kuasa yang mo ada turus-turus, deng dorang me bole tau, Dia itu Tuhan. Jadi tarada alasan bilang dorang tara tau Tuhan Allah itu ada.</verse>
				<verse number="21">Dorang so tau Tuhan Allah itu ada, tapi dorang tara puji deng hormat pa Dia. Dorang me tara bilang tarimakasi pa Dia. Dorang so tara pikir tentang Dia tapi dorang cuma pikir barang yang tarada dia pe guna, deng dong pe hati so tara mangarti apa yang butul.</verse>
				<verse number="22">Dorang bilang kata, dorang pande, padahal sebenarnya dorang itu bodo.</verse>
				<verse number="23">Dia pe ahir kabawa, dorang tara semba pa Tuhan Allah yang hebat deng yang hidup slama-lamanya. Mala dorang cuma semba pa patong yang cuma sementara saja ada di dunia ini. Patong itu pe model sama deng manusia, burung, binatang yang dia pe kaki ampa, deng binatang yang jaga maraya.</verse>
				<verse number="24">Karna dorang tara mau semba pa Tuhan Allah, Dia kase biar dorang iko dong pe mau sandiri, turus dorang iko dong pe napsu sampe biking hal-hal kotor deng dorang pe badan yang sebenarnya biking malu dong pe diri sandiri deng orang laeng.</verse>
				<verse number="25">Apa yang butul dari Tuhan Allah, dorang tara iko. Dorang so tara puji deng semba pa Tuhan Allah yang so cipta langit deng bumi, mala dorang cuma puji deng semba pa apa yang Tuhan Allah so cipta. Padahal cuma Tuhan Allah saja yang pantas dapa puji slama-lamanya. Amin.</verse>
				<verse number="26">Jadi karna dorang so tara semba lagi pa Tuhan Allah, Dia kase biar pa dorang iko dorang pe napsu tara bae yang biking malu dong pe diri sandiri. Parampuang-parampuang so tara suka pa laki-laki, mala dorang cuma baku suka deng parampuang saja.</verse>
				<verse number="27">Bagitu lagi deng laki-laki. Dorang so tara suka pa parampuang, mala dorang cuma iko dong pe napsu yang tara bae yang cuma baku suka deng laki-laki saja. Padahal apa yang dorang biking itu biking malu dong pe diri sandiri. Jadi dorang akan mo dapa hukuman yang pas iko deng apa yang dorang biking itu.</verse>
				<verse number="28">Deng karna dorang rasa dong tara perlu tau tentang Tuhan Allah, jadi Tuhan Allah kase biar dorang pe pikiran yang tara guna itu kuasai pa dorang. Dia pe ahir kabawa, dorang biking barang yang tara pantas dong biking.</verse>
				<verse number="29">Dorang pe hati ponong deng barang yang tara butul deng barang yang jahat. Dorang golojo samua-samua, cuma pikir yang jahat, mangiri, deng jadi tukang bunu. Kong dorang me jaga baku mara, deng tukang bafoya. Dorang suka orang laeng dapa cilaka deng suka bacarita tara bae tentang orang laeng.</verse>
				<verse number="30">Dorang itu jaga kase tara bae orang pe nama, binci pa Tuhan Allah, pandang enteng, sombong, suka bicara tinggi-tinggi, pintar biking barang yang jahat deng suka malawang pa orang tua.</verse>
				<verse number="31">Kong dorang lagi tara mau tau apa yang butul, dorang tara setia, dorang tara sayang orang, deng dorang lagi tara rasa kasiang pa orang laeng.</verse>
				<verse number="32">Dorang itu so tau Tuhan Allah pe aturan yang bilang, “Orang yang jaga biking barang yang jahat itu, dorang pantas dapa hukuman mati.” Tapi biar dorang tau itu, dorang tetap biking barang yang jahat itu. Deng dorang me setuju orang laeng biking bagitu.</verse>
			</chapter>
			<chapter number="2">
				<verse number="1">Sudara-sudara, memang Tuhan Allah mo hukum pa samua orang yang jaga biking barang yang jahat macam tadi itu. Tapi ngoni me biking barang yang jahat itu, jadi ngoni tara ada alasan kase sala pa dorang. Karna kalu ngoni bilang dorang pantas Tuhan Allah hukum, itu sama saja deng ngoni so hukum ngoni pe diri sandiri.</verse>
				<verse number="2">Torang tau, Tuhan Allah pe hukuman pa orang-orang yang biking barang yang jahat itu memang butul.</verse>
				<verse number="3">Jadi ngoni yang jaga kase sala pa orang laeng, jang ngoni pikir ngoni mo dapa bebas dari Tuhan Allah pe hukuman, karna ngoni me jaga biking barang yang jahat.</verse>
				<verse number="4">Ngoni so tau Tuhan Allah pe hati itu bae skali, Dia itu sabar deng Dia pe sayang itu tara abis-abis. Tapi jang ngoni pandang enteng kong bilang kata, ngoni so butul jadi tara usa suda ngoni bertobat. Pasti ngoni so tau, Tuhan Allah pe sabar deng pe bae pa ngoni itu ada dia pe maksut, Dia mau supaya ngoni bertobat.</verse>
				<verse number="5">Tapi ngoni ini kapala batu, ngoni tara mau bertobat. Karna itu, ngoni sandiri yang biking ngoni pe hukuman lebe tamba barát di hari kiamat. Di waktu itu, Tuhan Allah mo kase tunju Dia pe mara deng mo kase hukuman yang adil pa samua orang.</verse>
				<verse number="6">Di hari kiamat itu, Tuhan Allah mo balas pa tiap-tiap orang iko apa yang orang itu so biking.</verse>
				<verse number="7">Ada orang yang biking barang yang bae turus, karna dorang suka dapa puji deng hormat dari Tuhan Allah, deng dorang suka hidup deng Tuhan Allah slama-lamanya. Jadi pa dorang itu, Tuhan Allah mo kase hidup deng Dia slama-lamanya.</verse>
				<verse number="8">Tapi ada lagi orang-orang yang cuma pikir dong pe diri sandiri saja. Dorang tara mau iko Tuhan Allah pe ajaran, dorang cuma iko dong pe mau sandiri yang suka biking jahat. Tuhan Allah mo mara skali, kong hukum pa dorang.</verse>
				<verse number="9">Tuhan Allah akan kase hukuman pa samua orang yang suka biking barang yang jahat, sampe dorang sengsara deng menderita skali. Kong bukang cuma orang Yahudi saja, tapi orang-orang bukang Yahudi lagi me mo dapa hukuman.</verse>
				<verse number="10">Tapi samua orang yang biking barang yang bae, nanti Tuhan Allah mo puji deng hormat pa dorang, deng Dia salalu biking dorang pe hati tetap tenang, bukang cuma pa orang-orang Yahudi saja, tapi pa orang-orang bukang Yahudi lagi.</verse>
				<verse number="11">Barang, Tuhan Allah tara pili-pili orang.</verse>
				<verse number="12">Orang-orang Yahudi itu so ada aturan di lima kitab Musa, jadi kalu dorang langgar aturan itu, itu berarti, dorang biking dosa, kong Tuhan Allah mo hukum pa dorang. Tapi kalu orang-orang yang bukang Yahudi, biar dorang tara tau aturan di lima kitab Musa, Tuhan Allah tetap anggap dorang berdosa kalu dorang biking sala. Dia mo hukum pa dorang bukang karna dorang tara iko aturan di lima kitab Musa, tapi karna dorang biking sala. Kong dorang itu akan tapisa deng Dia slama-lamanya.</verse>
				<verse number="13">Karna bukang orang-orang yang dengar aturan di lima kitab Musa yang Tuhan Allah bilang dorang itu orang butul, tapi orang-orang yang biking aturan itu.</verse>
				<verse number="14">Orang-orang yang bukang Yahudi tara tau aturan di lima kitab Musa. Tapi kalu dorang sandiri iko apa yang butul sama deng yang so tatulis di lima kitab Musa, itu pe arti, Tuhan Allah pe aturan ada di dalam dorang pe hati.</verse>
				<verse number="15">Deng bagitu, dari dorang pe kalakuang itu torang dapa lia jelas, di dorang pe dalam hati sama deng so ada Tuhan Allah pe aturan yang ada di lima kitab Musa. Kong dorang tau mana yang sala deng mana yang butul. Jadi laeng kali, dorang pe hati kase sala pa dorang pe diri sandiri, tapi laeng kali di dorang pe hati, dorang anggap dorang pe diri itu butul.</verse>
				<verse number="16">Kong kalu so hari kiamat, Kristus Yesus pake kuasa dari Tuhan Allah untuk mo adili pa manusia iko apa yang dorang biking, sampe barang yang tasambunyi di dorang pe dalam hati me, Dia mo adili samua. Itu yang kita jaga kase ajar pa orang-orang waktu kita kase tau Kabar Bae tentang Yesus Kristus di mana-mana.</verse>
				<verse number="17">Torang orang Yahudi, torang ini orang-orang yang Tuhan Allah pili kakamuka jadi Dia pe umat, deng yang Tuhan Allah so kase aturan di lima kitab Musa. Karna itu, ada dari torang yang jadi sombong, gara-gara dorang pikir dorang itu pe hubungan yang lebe dekat deng Tuhan Allah.</verse>
				<verse number="18">Kong torang orang Yahudi, torang tau Tuhan Allah pe mau yang musti torang biking. Torang tau mana yang butul karna torang so balajar dari aturan yang ada di lima kitab Musa.</verse>
				<verse number="19">Deng torang lagi bole kase ajar pa orang laeng tentang ajaran yang butul, sama deng orang yang kase tunju jalang pa orang buta, kong sama lagi deng orang yang kase tarang pa orang yang hidup di galap.</verse>
				<verse number="20">Turus, torang orang Yahudi me tau torang bole kase ajar pa orang yang tara tau apa-apa. Torang me bole jadi guru pa orang yang bolong tau aturan, sama deng guru ajar ana kacil yang bolong tau aturan. Torang tau bagitu karna torang so tau samua aturan yang butul, aturan itu ada di lima kitab Musa.</verse>
				<verse number="21">Jadi, karna torang jaga kase tau apa yang butul pa orang laeng, torang sandiri me musti balajar dari apa yang torang so kase ajar pa dorang. Torang ajar, “Jang pancuri,” tapi bikiapa kong ada dari torang yang suka pancuri?</verse>
				<verse number="22">Torang jaga kase tau, “Jang baku suka deng orang pe laki atau orang pe bini,” bikiapa kong ada dari torang yang baku suka deng orang pe laki atau orang pe bini? Kong torang bilang, torang orang Yahudi tara suka pa orang pe puji-puji yang dong jaga semba-semba, tapi bikiapa kong ada dari torang yang suka pancuri barang-barang dari tampa yang dong jaga semba-semba itu?</verse>
				<verse number="23">Torang bangga skali jadi orang Yahudi karna torang yang kakamuka tarima aturan di lima kitab Musa. Tapi, bikiapa ada dari torang yang biking Tuhan Allah pe nama jadi tara bae deng cara torang langgar aturan?</verse>
				<verse number="24">Itu sama deng yang so tatulis di Kitab Suci bagini, “Gara-gara ngoni orang-orang Yahudi pe kajahatan sampe orang-orang bukang Yahudi kase tara bae Tuhan Allah pe nama.”</verse>
				<verse number="25">Torang orang Yahudi, torang dapa sunat supaya jadi tanda, Tuhan Allah pili pa torang jadi Dia pe umat. Kalu torang biking aturan di lima kitab Musa, sunat itu ada arti torang itu butul-butul Tuhan Allah punya. Tapi kalu torang tara iko aturan di lima kitab Musa, sunat itu jadi tarada arti.</verse>
				<verse number="26">Jadi kalu ada orang yang bukang Yahudi yang tara dapa sunat tapi dia iko aturan di lima kitab Musa, yang pasti Tuhan Allah tarima pa dia sama deng orang Yahudi yang so dapa sunat, to?</verse>
				<verse number="27">Deng kalu orang yang bukang Yahudi dari lahir so iko aturan di lima kitab Musa, dia jadi kase tunju, torang orang Yahudi itu sala. Barang torang itu tau aturan yang so tatulis di lima kitab Musa deng torang me so dapa sunat, tapi torang sandiri yang langgar aturan itu.</verse>
				<verse number="28">Barang, torang orang Yahudi yang butul-butul itu, bukang cuma karna torang lahir dari torang pe orang tua yang Yahudi, deng bukang cuma karna tong so dapa sunat.</verse>
				<verse number="29">Tapi kalu torang jadi orang Yahudi yang butul-butul itu, torang dapa sunat itu bukang cuma karna iko aturan sunat, tapi karna torang so kase tong pe diri butul-butul pa Tuhan Allah kong Roh Kudus bakarja pa tong pe dalam hati sampe torang pe hidup beruba. Torang itu mo dapa puji bukang dari manusia tapi dari Tuhan Allah.</verse>
			</chapter>
			<chapter number="3">
				<verse number="1">Jadi, karna orang Yahudi deng orang bukang Yahudi sama saja pa Tuhan Allah pe muka, apa dia pe untung jadi orang Yahudi? Deng, apa dia pe guna iko orang Yahudi pe aturan sunat?</verse>
				<verse number="2">Yang pasti, banya skali dia pe untung. Yang paling penting itu, torang orang Yahudi yang kakamuka Tuhan Allah pili untuk tarima deng jaga Dia pe firman.</verse>
				<verse number="3">Tapi ada dari torang orang Yahudi yang tara setia pa Tuhan Allah. Kalu bagitu, apa Tuhan Allah tara mau setia lagi deng Dia pe janji?</verse>
				<verse number="4">Yang pasti tara bagitu! Biar samua orang tukang bafoya, Tuhan Allah tetap setia deng Dia pe janji. Tuhan Allah itu salalu butul sama deng yang ada tatulis di Kitab Suci, “Samua yang Tuhan Allah bilang itu butul, kong kalu ada yang mo kase sala pa Dia, Tuhan Allah pasti menang.”</verse>
				<verse number="5">Torang orang Yahudi jaga biking barang yang tara butul. Deng bagitu, banya orang lebe tau Tuhan Allah itu salalu butul. Tapi jang sampe ada yang bilang bagini, “Itu berarti, ada dia pe bae torang biking dosa. Jadi, kalu torang dapa hukum, itu pe arti, Tuhan Allah tara butul.” Kalu dorang bilang bagitu, itu cuma manusia pe pikiran saja.</verse>
				<verse number="6">Dorang pe pikiran itu sala! Karna kalu Tuhan Allah tara butul, Dia tara bisa adili dunia ini di hari kiamat.</verse>
				<verse number="7">Turus ada lagi yang bilang bagini kata, “Ternyata torang pe kalakuang yang jahat itu, biking orang lebe dapa lia Tuhan Allah itu butul sampe orang laeng lebe puji deng hormat pa Dia. Kalu bagitu, bikiapa kong Tuhan Allah musti mo hukum pa torang gara-gara torang pe dosa?”</verse>
				<verse number="8">Kalu pikiran yang macam bagitu, itu sama deng torang ada bilang bagini, “Mari suda torang biking yang jahat supaya yang bae lebe dapa lia!” Kasiang, torang to tara bole bilang bagitu. Memang ada orang yang bilang kata, torang jaga bilang macam bagitu. Dorang itu so kase tara bae torang pe nama kong dorang itu pantas dapa hukum dari Tuhan Allah.</verse>
				<verse number="9">Jadi, dari situ torang dapa tau, torang orang Yahudi tara lebe bae dari orang yang bukang Yahudi, karna tadi torang so bilang kamuka, dosa so kuasai pa samua orang, biar lagi dia itu orang Yahudi atau bukang Yahudi.</verse>
				<verse number="10">Sama deng yang tatulis di Kitab Suci bagini, “Tarada orang yang butul pa Tuhan Allah pe muka, biar cuma satu lagi.</verse>
				<verse number="11">Tarada satu orang yang tau apa yang butul, deng tarada satu orang yang cari pa Tuhan Allah.</verse>
				<verse number="12">Samua orang pe hati so jao dari Tuhan Allah, dorang pe hidup so tarada dia pe guna. So tarada orang yang biking barang yang bae, biar cuma satu lagi.”</verse>
				<verse number="13">“Dorang pe kata-kata pe tara bae, itu sama deng bobou busu yang kaluar dari kubur yang ada tabuka. Dorang pe mulu tukang bafoya.” “Dorang pe kata-kata jahat, sama deng ular pe bisa.”</verse>
				<verse number="14">“Dorang pe mulu jaga momake deng jaga bicara tara bae.”</verse>
				<verse number="15">“Kong dorang paling capat skali pigi bunu orang.</verse>
				<verse number="16">Di mana saja dorang pigi, dorang tetap biking kaco deng biking susa orang.</verse>
				<verse number="17">Dorang lagi so tara tau bagimana supaya hidup baku bawa bae-bae.”</verse>
				<verse number="18">“Kong dorang so tarada rasa tako pa Tuhan Allah.”</verse>
				<verse number="19">Samua tulisan itu ada di Kitab Suci. Torang so tau, aturan di lima kitab Musa itu Tuhan Allah kase supaya torang orang Yahudi iko. Jadi deng aturan itu, ada kase jelas, tarada satu orang yang bole bilang, dia itu so butul pa Tuhan Allah pe muka. Samua orang di dunia pantas dapa hukum dari Tuhan Allah.</verse>
				<verse number="20">Barang, tarada satu orang yang jadi orang yang butul pa Tuhan Allah pe muka karna dia iko aturan-aturan di lima kitab Musa. Mala dari aturan itu, torang jadi tau, torang berdosa.</verse>
				<verse number="21">Tapi skarang, Tuhan Allah so kase tunju bagimana cara supaya torang jadi orang yang tara sala pa Dia pe muka. Kong itu bukang karna torang iko aturan yang ada di lima kitab Musa. Tapi cara itu dulu so tatulis di lima kitab Musa deng di nabi-nabi laeng pe kitab bagini,</verse>
				<verse number="22">torang bole jadi orang yang tara sala pa Dia pe muka karna torang percaya pa Yesus Kristus. Itu mo jadi pa samua orang yang percaya, karna Tuhan Allah tara pili-pili orang.</verse>
				<verse number="23">Barang, samua orang so biking dosa, kong so tara dapa lia lagi Tuhan Allah pe kuasa yang luar biasa dalam dorang pe hidup.</verse>
				<verse number="24">Deng karna Tuhan Allah pe bae yang Dia kase deng cuma-cuma bole biking torang jadi orang yang tara sala pa Dia pe muka, karna torang so percaya pa Kristus Yesus yang so tebus manusia pe dosa-dosa.</verse>
				<verse number="25">Tuhan Allah utus pa Kristus Yesus di dunia ini supaya Dia mati kong Dia pe dara tatumpa di kayu salib. Tuhan Allah biking bagitu supaya Yesus dapa hukuman yang sebenarnya musti manusia yang dapa, kong deng bagitu Dia kase ampun manusia pe dosa asal dorang percaya pa Yesus. Waktu Yesus bolong mati, Tuhan Allah masi sabar deng manusia yang biking dosa. Tapi kalu Dia tara perna hukum orang yang berdosa, Dia tara adil. Jadi deng Yesus mati di kayu salib, Tuhan Allah kase tunju, Dia itu adil.</verse>
				<verse number="26">Kong skarang karna Yesus mati untuk torang, torang dapa tau Tuhan Allah adil, deng torang lagi tau, Dia biking orang berdosa yang percaya pa Yesus jadi orang yang so tara sala lagi pa Tuhan Allah pe muka.</verse>
				<verse number="27">Kong kalu Tuhan Allah sandiri yang biking torang jadi orang yang tara sala, torang tarada alasan untuk puji diri. Jang torang pikir Tuhan Allah anggap tong tara sala pa Dia pe muka, karna torang so iko aturan di lima kitab Musa. Tara bagitu, to? Barang, Tuhan Allah sandiri yang biking torang jadi orang yang tara sala pa Dia pe muka karna torang percaya pa Yesus.</verse>
				<verse number="28">Jadi, ini dia pe maksut: Tuhan Allah biking torang manusia jadi orang yang tara sala pa Dia pe muka, bukang karna torang so iko aturan di lima kitab Musa, tapi karna tong so percaya pa Yesus Kristus.</verse>
				<verse number="29">Karna Tuhan Allah itu bukang cuma orang-orang Yahudi pe Tuhan saja, Dia itu me orang-orang yang bukang Yahudi pe Tuhan lagi.</verse>
				<verse number="30">Tuhan Allah memang cuma satu. Dia mo biking orang-orang yang so percaya pa Yesus jadi orang yang tara sala pa Dia pe muka, biar dia itu orang Yahudi atau bukang Yahudi lagi.</verse>
				<verse number="31">Tapi ada kaapa orang yang pikir, “Jadi kalu Tuhan Allah biking torang jadi orang yang tara sala karna torang percaya pa Yesus, itu pe arti, torang tara perlu mo biking lagi aturan di lima kitab Musa.” Sama skali bukang bagitu. Mala karna torang percaya, torang lebe tamba biking aturan di lima kitab Musa itu.</verse>
			</chapter>
			<chapter number="4">
				<verse number="1">Jadi, apa yang musti torang biking supaya torang jadi orang yang tara sala pa Tuhan Allah pe muka? Torang ambe conto pa Abraham. Dia itu torang pe orang tua dulu-dulu.</verse>
				<verse number="2">Kalu misalnya Tuhan Allah biking Abraham itu jadi orang yang tara sala karna dia biking barang yang bae, itu berarti, Abraham ada alasan mo puji dia pe diri sandiri. Tapi dia tarada alasan apa-apa mo puji dia pe diri pa Tuhan Allah pe muka.</verse>
				<verse number="3">Karna di Kitab Suci ada tatulis bagini, “Abraham percaya pa Tuhan Allah, deng karna dia pe percaya itu, Tuhan Allah tarima pa dia jadi orang yang tara sala pa Tuhan Allah pe muka.”</verse>
				<verse number="4">Dia pe conto bagini: kalu orang yang bakarja, dia pasti dapa gaji. Deng, gaji itu bukang hadia, tapi memang itu dia pe hak yang dia dapa dari dia pe suar lala sandiri.</verse>
				<verse number="5">Tapi torang tara bagitu. Torang jadi orang yang tara sala pa Tuhan Allah pe muka, bukang karna torang pe suar lala, tapi karna torang percaya pa Dia. Dia itu yang biking torang jadi orang yang tara sala pa Dia pe muka, bukang karna torang jaga biking barang yang butul, tapi karna torang pe percaya pa Dia. Dia itu yang bole biking orang yang malawang Dia pe parenta jadi orang yang tara sala pa Dia pe muka.</verse>
				<verse number="6">Bagitu lagi deng raja Daud ada bilang dulu. Dia ada bilang, orang-orang yang Tuhan Allah biking dorang jadi orang yang tara sala pa Dia pe muka, dorang itu sanang skali, karna Tuhan Allah tarima pa dorang, bukang karna dorang biking barang yang bae, tapi karna dorang pe percaya.</verse>
				<verse number="7">Bagini raja Daud bilang, “Paling sanang skali dorang yang so dapa ampun dari dorang pe kalakuang yang jahat deng dari dorang pe dosa-dosa samua.</verse>
				<verse number="8">Paling sanang skali dorang yang Tuhan Allah so tara inga-inga lagi dorang pe dosa-dosa.”</verse>
				<verse number="9">Rasa sanang itu bukang cuma untuk orang yang dapa sunat saja, tapi untuk orang yang tara dapa sunat lagi. Barang torang so bilang tentang conto Abraham tadi, Tuhan Allah tarima pa dia jadi orang yang tara sala pa Tuhan Allah pe muka, itu karna dia pe percaya pa Tuhan Allah.</verse>
				<verse number="10">Turus, tempo apa Tuhan Allah biking dia jadi orang yang tara sala? Apa waktu dia so dapa sunat atau waktu dia bolong dapa sunat? Yang pasti waktu dia bolong dapa sunat.</verse>
				<verse number="11">Jadi Abraham so percaya dulu pa Tuhan Allah, baru dia dapa sunat. Kong sunat itu yang jadi tanda, Tuhan Allah so tarima pa dia jadi orang yang tara sala karna dia pe percaya pa Tuhan Allah. Deng karna dia pe percaya itu, Abraham jadi samua orang yang percaya pe papa. Biar orang-orang yang percaya itu tara sunat, Tuhan Allah tetap tarima pa dorang jadi orang yang tara sala, karna dorang pe percaya.</verse>
				<verse number="12">Kong Abraham me jadi papa pa torang orang-orang Yahudi yang iko aturan sunat di lima kitab Musa. Dia jadi torang pe papa bukang karna torang dapa sunat tapi karna torang pe percaya pa Tuhan Allah sama deng Abraham pe percaya waktu dia bolong dapa sunat.</verse>
				<verse number="13">Tuhan Allah janji mo kase dunia pa Abraham deng pa dia pe turunan, bukang karna Abraham jaga iko aturan di lima kitab Musa, tapi karna Abraham percaya pa Tuhan Allah, itu sampe Tuhan Allah biking dia jadi orang yang tara sala pa Tuhan Allah pe muka.</verse>
				<verse number="14">Karna kalu cuma orang yang biking aturan di lima kitab Musa saja yang dapa Tuhan Allah pe janji, itu berarti, tarada dia pe guna orang percaya pa Tuhan Allah, kong, Tuhan Allah pe janji me tara jadi.</verse>
				<verse number="15">Barang, kalu orang mo iko aturan di lima kitab Musa, dia tara mampo iko aturan itu, mala dia cuma biking Tuhan Allah mara sampe Tuhan Allah mo hukum pa dorang. Tapi kalu tarada aturan di lima kitab Musa, pasti tarada orang yang mo langgar aturan itu.</verse>
				<verse number="16">Jadi torang mo dapa Tuhan Allah pe janji itu cuma karna torang percaya pa Dia saja. Tuhan Allah kase Dia pe janji itu karna Dia pe bae, supaya samua Abraham pe turunan bole dapa Tuhan Allah pe janji. Kong Tuhan Allah pe janji itu bukang cuma untuk orang Yahudi saja yang jaga iko aturan di lima kitab Musa, tapi pa samua orang yang percaya sama deng Abraham. Abraham itu torang samua yang percaya pe papa.</verse>
				<verse number="17">Itu sama deng yang Tuhan Allah ada bilang tentang dia di Kitab Suci bagini, “Kita so pili pa ngana jadi papa untuk banya suku bangsa di dunia.” Kong Abraham percaya apa yang Tuhan Allah bilang itu. Tuhan Allah itu yang kase hidup orang yang so mati, deng Dia me yang biking dunia ini dari yang bolong ada, jadi ada, cuma deng Dia pe kata-kata saja.</verse>
				<verse number="18">Abraham percaya Tuhan Allah pe janji. Jadi biar dia so tua deng dia rasa so tara mungkin mo dapa ana, dia pe harapan tetap kuat deng dia percaya, dia mo jadi papa pa banya suku bangsa di dunia sama deng Tuhan Allah ada bilang, “Nanti ngana pe turunan mo jadi banya.”</verse>
				<verse number="19">Waktu itu, Abraham pe umur kira-kira so saratus taong, jadi dia so talalu tua mo dapa ana. Deng dia pe bini, Sara, tara bisa dapa ana. Tapi biar Abraham tau samua itu, dia pe percaya tetap kuat.</verse>
				<verse number="20">Abraham tetap percaya kong tara ragu deng Tuhan Allah pe janji. Mala dia pe percaya lebe tamba kuat, deng dalam dia pe hidup, dia salalu puji deng hormat pa Tuhan Allah.</verse>
				<verse number="21">Abraham yakin skali Tuhan Allah akan biking Dia pe janji itu.</verse>
				<verse number="22">Kong karna Abraham pe percaya itu, sampe ada tatulis tentang dia di Kitab Suci bagini, “Tuhan Allah tarima pa dia jadi orang yang tara sala pa Tuhan Allah pe muka.”</verse>
				<verse number="23">Kong apa yang tatulis tentang Abraham yang Tuhan Allah tarima sama deng orang yang tara sala pa Dia pe muka, itu bukang cuma untuk dia pe diri sandiri saja.</verse>
				<verse number="24">Tapi itu ada tatulis untuk torang samua. Barang torang me Tuhan Allah tarima sama deng orang yang tara sala pa Tuhan Allah pe muka karna torang percaya pa Dia yang kase hidup ulang pa Yesus. Yesus itu torang pe Tuhan.</verse>
				<verse number="25">Yesus itu yang so serakan Dia pe diri mati untuk torang samua karna torang pe dosa. Tapi Tuhan Allah kase hidup ulang pa Dia supaya Tuhan Allah biking torang jadi orang yang tara sala pa Dia pe muka.</verse>
			</chapter>
			<chapter number="5">
				<verse number="1">Tuhan Allah so biking torang jadi orang yang tara sala pa Dia pe muka karna torang percaya pa Yesus Kristus. Jadi torang deng Tuhan Allah pe hubungan so bae-bae ulang karna apa yang torang pe Tuhan Yesus Kristus so biking.</verse>
				<verse number="2">Kong karna apa yang Yesus Kristus so biking itu, torang dapa pintu maso untuk dapa Tuhan Allah pe bae asal torang percaya pa Yesus Kristus. Turus torang me bole sanang lagi, karna torang bisa baharap deng yakin nanti torang mo sama-sama deng Tuhan Allah dapa puji deng hormat.</verse>
				<verse number="3">Kong bukang cuma itu saja, torang me sanang lagi waktu torang dapa siksa, karna torang tau, siksa itu biking torang jadi batahang percaya.</verse>
				<verse number="4">Turus deng torang pe batahang percaya itu, biking torang jadi lebe kuat sampe torang tara tagoda biking dosa. Kong kalu torang so bagitu, itu biking torang lebe baharap deng yakin pa Tuhan Allah.</verse>
				<verse number="5">Kong karna torang so baharap deng yakin pa Tuhan Allah, torang tau, torang tara akan kecewa karna Tuhan Allah akan kase samua yang Dia janji. Torang so tau itu butul karna Tuhan Allah so kase Roh Kudus yang bakarja di torang pe hati sampe torang bole rasa Dia pe sayang yang basar.</verse>
				<verse number="6">Tuhan Allah pe sayang pa torang itu bagini: waktu torang tara bisa biking apa-apa la bebas dari dosa-dosa, Yesus Kristus mati untuk torang yang hidup tara iko Tuhan Allah pe mau. Yesus Kristus mati, pas di waktu yang Tuhan Allah so tentukan.</verse>
				<verse number="7">Barang, kalu cuma iko torang manusia pe biasa, tarada orang yang mau mati untuk dia pe tamang biar dia pe tamang pe hidup butul. Cuma kaapa ada orang yang mau mati untuk dia pe tamang kalu dia pe tamang itu bae-bae.</verse>
				<verse number="8">Tapi Tuhan Allah pe sayang pa torang itu tara bagitu. Waktu torang masi berdosa, Yesus Kristus mati untuk torang. Itu yang kase tunju Tuhan Allah pe sayang yang basar pa torang.</verse>
				<verse number="9">Apalagi skarang ini, Tuhan Allah so biking torang jadi orang yang tara sala pa Dia pe muka karna Yesus Kristus pe dara yang tatumpa di kayu salib, kong deng bagitu, torang yakin torang pasti slamat dari Tuhan Allah pe hukuman.</verse>
				<verse number="10">Karna dulu, waktu torang masi pangmalawang pa Tuhan Allah, Tuhan Allah sandiri yang kase bae-bae ulang torang pe hubungan deng Dia, deng cara Dia kase Dia pe Anak supaya mati untuk torang. Kong karna torang deng Dia pe hubungan so bae-bae ulang skarang, torang tau, torang pasti akan dapa slamat dari dosa-dosa karna Dia pe Anak so hidup ulang.</verse>
				<verse number="11">Deng torang sanang bukang cuma karna dapa slamat saja, tapi torang sanang karna torang ada hubungan bae deng Tuhan Allah. Torang pe hubungan deng Tuhan Allah so jadi bae ulang karna Yesus Kristus torang pe Tuhan.</verse>
				<verse number="12">Dosa itu mulai ada di dunia ini waktu Adam biking dosa. Kong gara-gara dia so biking dosa, jadi dia musti mati. Bagitu lagi yang mo jadi pa samua orang yang jadi Adam pe turunan. Karna torang samua so biking dosa, torang samua musti mati.</verse>
				<verse number="13">Waktu aturan-aturan di lima kitab Musa bolong ada, dosa itu so kamuka ada di dunia. Tapi waktu itu, kalu orang biking dosa, dosa itu bolong tahitung karna bolong ada aturan yang dorang langgar.</verse>
				<verse number="14">Tapi biar bagitu me, dari Adam pe jaman sampe pa nabi Musa pe jaman, samua orang pasti mati, biar lagi dorang itu tara langgar Tuhan Allah pe parenta sama deng Adam. Jadi Adam deng Yesus Kristus ada dia pe sama. Dorang dua pe hidup ada biking barang yang kase pengaru pa orang-orang.</verse>
				<verse number="15">Tapi hasil dari apa yang Yesus Kristus biking deng apa yang Adam biking itu baku beda skali. Kalu Adam, dia langgar Tuhan Allah pe parenta, kong dia pe akibat samua orang mati. Tapi yang Yesus Kristus biking itu, jao lebe basar lagi. Karna Yesus, Tuhan Allah kase Dia pe bae yang cuma-cuma. Deng karna Tuhan Allah pe bae yang cuma-cuma itu, samua orang bole dapa slamat dari dosa-dosa.</verse>
				<verse number="16">Kong Tuhan Allah pe bae yang Dia kase deng cuma-cuma pa samua orang itu, jao lebe basar dari dosa yang Adam biking. Karna waktu Adam langgar Tuhan Allah pe parenta, dia pe akibat samua orang berdosa kong Tuhan Allah mo hukum pa dorang samua. Tapi waktu samua orang so banya biking dosa, Tuhan Allah kase Dia pe bae yang cuma-cuma pa samua orang. Tuhan Allah pe bae itu, Dia mo biking orang jadi tara sala pa Dia pe muka.</verse>
				<verse number="17">Jadi, karna Adam so langgar Tuhan Allah pe parenta, biar dia cuma sandiri, itu biking samua orang akan mati. Tapi apa yang Yesus Kristus ada biking, jao lebe basar. Biar Dia cuma sandiri me, Tuhan Allah mo biking banya orang jadi orang yang tara sala pa Dia pe muka. Dorang dapa itu deng cuma-cuma dari Tuhan Allah karna Dia pe bae. Deng dorang itu mo hidup deng Tuhan Allah slama-lamanya kong dorang me mo berkuasa sama-sama deng Dia lagi.</verse>
				<verse number="18">Jadi karna Adam biking satu dosa, itu biking torang samua mo dapa hukum. Tapi karna Yesus Kristus biking satu hal yang butul, itu biking samua orang bole jadi orang yang tara sala pa Tuhan Allah pe muka, kong nanti samua orang mo hidup deng Tuhan Allah slama-lamanya.</verse>
				<verse number="19">Karna Adam tara iko Tuhan Allah pe mau, itu biking samua orang berdosa. Tapi karna Yesus Kristus iko Tuhan Allah pe mau, itu biking samua orang bole jadi orang yang tara sala pa Tuhan Allah pe muka.</verse>
				<verse number="20">Tuhan Allah kase aturan di lima kitab Musa supaya manusia tau persis, dorang so paling banya biking dosa. Tapi biar manusia pe dosa tamba banya, Tuhan Allah pe bae pa manusia lebe tamba banya.</verse>
				<verse number="21">Dulu, dosa kuasai pa samua orang, jadi torang musti mati kong tapisa deng Tuhan Allah slama-lamanya. Tapi skarang, karna apa yang Yesus Kristus torang pe Tuhan so biking, Tuhan Allah kase Dia pe bae pa torang, Dia biking torang jadi orang yang tara sala pa Dia pe muka. Turus, karna Tuhan Allah pe bae itu, samua orang bole hidup deng Dia slama-lamanya.</verse>
			</chapter>
			<chapter number="6">
				<verse number="1">Tuhan Allah so kase ampun pa torang, karna Dia pe bae pa torang. Tapi jang sampe ada orang yang bilang bagini, “Kalu bagitu, torang turus biking dosa saja supaya Tuhan Allah lebe tamba kase Dia pe bae pa torang.”</verse>
				<verse number="2">Pasti tara bagitu to? Karna waktu torang percaya pa Yesus Kristus, torang deng dosa itu so tarada hubungan lagi, torang so sama deng orang yang so mati kong so tara biking dosa. Jadi torang so tara bole turus-turus biking dosa lagi.</verse>
				<verse number="3">Pasti ngoni tau, waktu torang dapa baptis, itu jadi tanda torang so jadi satu deng Yesus Kristus, kong torang so iko pa Dia, itu sama deng torang pe cara hidup yang lama so mati waktu Yesus Kristus mati.</verse>
				<verse number="4">Jadi deng torang dapa baptis, torang bole bilang torang so kase tinggal torang pe hidup yang cuma iko torang pe mau sandiri, itu sama deng torang so mati kong dapa kubur sama-sama deng Yesus Kristus. Karna itu, torang yang so dapa baptis, torang pe hidup skarang so beruba jadi baru, sama deng Yesus Kristus yang so hidup ulang deng kuasa yang hebat dari Tuhan Allah, torang pe Bapa.</verse>
				<verse number="5">Jadi, kalu memang torang itu so sama deng orang yang so mati sama-sama deng Yesus Kristus, torang me pasti akan hidup ulang sama-sama deng Dia.</verse>
				<verse number="6">Torang tau to, torang pe hidup lama yang suka biking dosa itu so mati sama-sama deng Yesus Kristus di kayu salib, supaya torang so tara iko lagi torang pe mau yang basar untuk mo biking dosa, itu sama deng torang so tara jadi dosa pe suru-suru lagi.</verse>
				<verse number="7">Torang sama deng orang yang so mati, karna kalu orang so mati, pasti dia so tara biking dosa lagi.</verse>
				<verse number="8">Kong, karna torang itu sama deng so mati sama-sama deng Yesus Kristus, torang me percaya lagi, torang akan hidup sama-sama deng Dia.</verse>
				<verse number="9">Torang bole percaya torang akan hidup sama-sama deng Dia karna torang tau, deng Yesus Kristus so hidup ulang, Dia so tara akan mati lagi. Kong tarada satu kuasa laeng yang bisa biking Dia mati,</verse>
				<verse number="10">karna Dia so mati untuk kase kala dosa pe kuasa. Dia mati itu cuma satu kali untuk slama-lamanya. Turus, skarang Dia so hidup ulang, supaya Tuhan Allah dapa puji.</verse>
				<verse number="11">Bagitu lagi deng ngoni, ngoni musti pikir, ngoni so sama deng orang yang so mati, jadi ngoni so tarada hubungan lagi deng dosa karna ngoni so satu hati deng Kristus Yesus. Jadi skarang, dosa so tara kuasai lagi pa ngoni, tapi ngoni cuma hidup untuk Tuhan Allah.</verse>
				<verse number="12">Karna itu, jang ngoni kase biar dosa kuasai pa ngoni pe hidup di dunia ini lagi, supaya ngoni tara iko keinginan yang jahat.</verse>
				<verse number="13">Deng tara bole ngoni kase biar ngoni pe tangan, kaki deng samua-samua yang ada pa ngoni pe badan untuk dosa kuasai supaya biking barang yang jahat. Tapi ngoni kase ngoni pe diri pa Tuhan Allah supaya biking barang yang butul, karna ngoni sama deng orang yang so mati, kong skarang Dia so kase pa ngoni hidup yang baru. Ngoni kase biar suda ngoni pe tangan, kaki, deng samua-samua yang ada di ngoni pe badan untuk Tuhan Allah pake supaya mo biking barang yang butul.</verse>
				<verse number="14">Jadi, dosa so tara bole kuasai lagi pa ngoni, barang ngoni dapa slamat bukang karna iko aturan di lima kitab Musa, tapi karna Tuhan Allah pe bae.</verse>
				<verse number="15">Tuhan Allah kase slamat pa torang dari dosa-dosa, bukang karna torang iko aturan di lima kitab Musa, tapi karna Dia pe bae pa torang. Deng bagitu, apa skarang torang bole biking dosa turus-turus? Yang pasti tarada!</verse>
				<verse number="16">Ngoni tau to, kalu ngoni serakan ngoni pe diri pa satu orang untuk iko apa yang dia suru, ngoni itu so jadi dia pe suru-suru. Bagitu lagi, kalu ngoni jaga iko ngoni pe mau yang jahat, itu berarti, dosa itu so jadi tuang pa ngoni, kong dia suru-suru pa ngoni, deng bagitu ngoni mo mati kong tapisa deng Tuhan Allah slama-lamanya. Tapi kalu ngoni dengar-dengaran pa Tuhan Allah, itu berarti, ngoni so kase ngoni pe diri jadi Tuhan Allah pe suru-suru, kong Dia biking ngoni jadi orang yang tara sala pa Dia pe muka.</verse>
				<verse number="17">Kita bilang tarimakasi pa Tuhan Allah. Karna, biar dulu dosa jadi sama deng ngoni pe tuang, tapi skarang ngoni so butul-butul iko ajaran yang torang so kase ajar pa ngoni.</verse>
				<verse number="18">Jadi, skarang ngoni so bebas dari dosa pe kuasa yang jaga suru-suru pa ngoni itu. Kong ngoni so serakan ngoni pe diri jadi Tuhan Allah pe suru-suru, supaya ngoni biking turus yang butul.</verse>
				<verse number="19">Kita pake conto suru-suru, supaya ngoni bole capat mangarti yang kita bilang itu. Dulu, dosa so jadi ngoni pe tuang yang suru-suru pa ngoni. Ngoni so iko ngoni pe napsu sampe biking hal-hal kotor deng ngoni pe badan, deng ngoni malawang turus-turus Tuhan Allah pe parenta. Tapi skarang, ngoni musti serakan ngoni pe diri jadi Tuhan Allah pe suru-suru supaya ngoni biking turus yang butul pa Tuhan Allah pe muka. Deng bagitu, Tuhan Allah biking ngoni jadi Dia pe umat yang hidup cuma biking Dia pe mau.</verse>
				<verse number="20">Waktu dosa masi jadi ngoni pe tuang, ngoni tara biking apa yang butul iko Tuhan Allah pe mau.</verse>
				<verse number="21">Tapi kita tanya pa ngoni e, apa dia pe untung yang ngoni dapa dari dosa yang ngoni jaga biking? Tarada, to? Mala ngoni jadi malu skarang dari apa yang ngoni jaga biking dulu itu. Apalagi dosa itu biking orang mati kong tapisa deng Tuhan Allah slama-lamanya.</verse>
				<verse number="22">Tapi skarang Tuhan Allah so kase bebas pa ngoni dari dosa, jadi dosa so tara jadi ngoni pe tuang lagi. Deng ngoni so serakan ngoni pe diri jadi Tuhan Allah pe suru-suru. Dia pe untung, Tuhan Allah so biking ngoni jadi Dia pe umat yang hidup cuma biking Dia pe mau. Kong dia pe ahir kabawa, ngoni mo hidup deng Tuhan Allah slama-lamanya.</verse>
				<verse number="23">Karna orang yang jaga biking dosa, dia pe akibat dia mo mati kong tapisa deng Tuhan Allah slama-lamanya. Tapi Tuhan Allah kase deng cuma-cuma hidup deng Dia slama-lamanya karna torang so satu hati deng Kristus Yesus, torang pe Tuhan.</verse>
			</chapter>
			<chapter number="7">
				<verse number="1">Sudara-sudara, skarang kita bicara pa ngoni yang so tau aturan-aturan di lima kitab Musa. Ngoni pasti tau, selama torang hidup, torang iko aturan-aturan itu, tapi kalu torang so mati, torang so tara iko aturan itu lagi.</verse>
				<verse number="2">Kita ambe conto dari aturan tentang laki bini. Parampuang yang so kawing, dia itu so jadi dia pe laki pe hukum selama dia pe laki masi hidup. Tapi kalu dia pe laki so mati, itu berarti, dia so bebas dari aturan itu.</verse>
				<verse number="3">Jadi kalu parampuang pe laki masi hidup, kong parampuang itu kawing ulang deng laki-laki laeng, itu berarti, parampuang itu so langgar aturan tentang laki bini deng cara baku suka deng laki-laki laeng. Tapi kalu dia pe laki so mati kong parampuang itu kawing ulang, itu berarti, dia bukang baku suka deng laki-laki laeng, karna dia so bebas dari aturan tentang laki bini itu.</verse>
				<verse number="4">Sudara-sudara, bagitu lagi yang jadi pa torang deng aturan di lima kitab Musa. Dulu, torang musti iko aturan di lima kitab Musa itu supaya torang bole dapa slamat dari dosa-dosa. Tapi Yesus Kristus so mati, kong torang yang percaya pa Dia so kase tinggal torang pe hidup yang cuma iko torang pe mau sandiri, itu sama deng torang so mati sama-sama deng Dia. Jadi skarang torang so tara usa lagi iko aturan di lima kitab Musa itu supaya mo dapa slamat. Torang so jadi Yesus Kristus punya, Dia itu yang so hidup ulang. Kong karna torang so jadi Yesus Kristus punya, torang bole biking barang yang bae untuk Tuhan Allah.</verse>
				<verse number="5">Karna waktu torang bolong percaya pa Yesus, torang pe hidup itu cuma iko manusia pe mau sandiri yang suka biking dosa. Waktu torang tau aturan di lima kitab Musa yang kase tau apa itu dosa yang torang tara bole biking, itu yang biking torang lebe tamba ingin biking dosa. Kong karna torang biking dosa itu, torang so mo dapa hukum tapisa deng Tuhan Allah slama-lamanya.</verse>
				<verse number="6">Tapi skarang torang so tara taika lagi deng aturan di lima kitab Musa. Barang torang so bebas dari aturan-aturan itu yang selama ini ika pa torang, sama deng torang pe hidup yang lama so mati sama-sama deng waktu Yesus Kristus mati. Karna itu, aturan di lima kitab Musa so tara kuasai lagi pa torang. Kong torang pe hidup bole iko Tuhan Allah pe mau deng cara yang baru, yang iko Roh Kudus pe mau, bukang lagi deng cara yang lama iko aturan yang ada tatulis di lima kitab Musa itu.</verse>
				<verse number="7">Kong, kalu gara-gara aturan di lima kitab Musa itu torang lebe tamba biking dosa, apa torang mo bilang aturan itu sala? Pasti tarada, to? Aturan di lima kitab Musa itu tara sala, mala karna aturan itu ada, kita sandiri baru tau apa itu dosa. Dia pe conto bagini: di lima kitab Musa ada aturan yang tatulis, “Tara bole ingin orang laeng pe barang.” Kita tara tau kalu ingin orang laeng pe barang itu dosa, kong kita baru tau itu dosa, karna aturan itu.</verse>
				<verse number="8">Tapi waktu kita tau aturan itu, itu mala biking kita pe hati lebe tamba ingin orang laeng pe barang. Padahal kalu aturan itu tarada, itu berarti, kita pe keinginan mo biking dosa itu tara ada.</verse>
				<verse number="9">Dulu, waktu kita bolong tau aturan di lima kitab Musa, kita pikir kita pe hidup so butul. Padahal waktu kita tau aturan di lima kitab Musa, baru kita sadar kita so biking dosa. Kong di kita pe hati, kita lebe tamba ingin skali mo biking dosa.</verse>
				<verse number="10">Jadi kita pantas mati kong tapisa deng Tuhan Allah slama-lamanya. Padahal, sebenarnya kalu kita biking aturan di lima kitab Musa, kita bole hidup deng Tuhan Allah slama-lamanya. Tapi waktu kita tau aturan itu, mala kita lebe tamba lagi biking dosa, sampe kita nanti mo dapa hukum kong tapisa deng Tuhan Allah slama-lamanya.</verse>
				<verse number="11">Aturan di lima kitab Musa itu butul. Tapi deng bagitu, dosa dapa kesempatan untuk tipu pa kita, barang kita pikir kalu kita biking aturan di lima kitab Musa, kita bole dapa slamat. Tapi ternyata kita pe hati lebe tamba ingin biking dosa, dia pe ahir kabawa, kita mo dapa hukum tapisa deng Tuhan Allah slama-lamanya.</verse>
				<verse number="12">Jadi, aturan-aturan di lima kitab Musa itu suci, kong samua parenta yang ada di aturan-aturan itu me butul deng bagus. Samua aturan itu dari Tuhan Allah.</verse>
				<verse number="13">Tapi jang sampe ada orang pikir, aturan yang bagus itu biking torang tapisa deng Tuhan Allah slama-lamanya. Pasti tara bagitu. Dosa yang kita jaga biking itu yang biking kita dapa hukum kong tapisa deng Tuhan Allah slama-lamanya. Sebenarnya, aturan itu bagus, tapi waktu kita tau aturan itu, kita pe hati lebe tamba ingin biking dosa, sampe kita lebe tamba biking dosa turus. Jadi deng ada aturan yang bagus itu, kita bole tau mana itu dosa, kong kita bole tau lebe jelas, dosa itu jahat.</verse>
				<verse number="14">Torang tau, aturan di lima kitab Musa itu Tuhan Allah yang kase. Tapi kita ini cuma manusia yang suka biking dosa, itu sama deng dosa so jadi kita pe tuang.</verse>
				<verse number="15">Kita sandiri me bingung deng kita pe kalakuang. Kita ingin biking barang yang bae, tapi yang kita jaga biking itu cuma barang yang jahat yang kita tara suka.</verse>
				<verse number="16">Jadi, kalu kita biking barang yang jahat yang kita tara suka mo biking, itu berarti, kita so mangaku, aturan yang di lima kitab Musa itu bagus untuk kita biking.</verse>
				<verse number="17">Kalu bagitu, bukang kita pe mau biking barang yang jahat. Tapi kita biking itu, karna dosa ada kuasai kita pe hati, sampe kita cuma suka biking barang yang jahat.</verse>
				<verse number="18">Barang kita tau, di kita pe hati, tarada apa-apa yang bae, karna kita cuma manusia yang jaga biking dosa. Kita memang suka biking barang yang bae, tapi kita tara mampo biking itu.</verse>
				<verse number="19">Kita tara biking barang yang bae yang kita suka biking, mala, barang yang jahat yang kita tara suka, itu yang kita biking.</verse>
				<verse number="20">Deng kalu kita biking barang yang kita tara suka, itu berarti, bukang kita yang pe mau biking barang yang jahat, tapi dosa yang kuasai kita pe hati sampe kita biking bagitu.</verse>
				<verse number="21">Jadi samua itu biking kita tau, biar kita ingin biking barang yang bae, tapi yang kita biking itu cuma barang yang jahat saja.</verse>
				<verse number="22">Karna, di kita pe hati, kita suka skali iko Tuhan Allah pe aturan.</verse>
				<verse number="23">Tapi kita tara iko Tuhan Allah pe aturan itu, karna di kita pe hati ada dosa yang baku malawang deng kita pe mau untuk iko Tuhan Allah pe aturan. Itu yang biking kita pe diri susa mo bebas dari dosa pe kuasa itu.</verse>
				<verse number="24">Ado, kasiang e kita ini! Sapa yang mo tolong pa kita supaya kita jang biking dosa? Kalu tara ada to, kita mo dapa hukum tapisa deng Tuhan Allah slama-lamanya.</verse>
				<verse number="25">Tapi tarimakasi banya pa Tuhan Allah! Dia itu yang kase Yesus Kristus torang pe Tuhan yang biking sampe dosa pe kuasa so tara kuasai lagi pa kita. Jadi pa kita pe pikiran, kita ingin biking Tuhan Allah pe aturan, tapi di kita pe hati, kita cuma iko manusia pe mau yang suka biking dosa.</verse>
			</chapter>
			<chapter number="8">
				<verse number="1">Jadi, skarang Tuhan Allah so tara hukum lagi pa torang karna torang so satu hati deng Kristus Yesus.</verse>
				<verse number="2">Barang, Roh Kudus itu suda yang biking torang bole hidup satu hati deng Yesus Kristus. Roh Kudus itu tolong pa torang supaya torang tara iko dosa pe mau lagi yang biking torang mati tapisa deng Tuhan Allah slama-lamanya.</verse>
				<verse number="3">Kalu torang iko aturan-aturan di lima kitab Musa, tara mungkin torang dapa slamat, karna torang ini manusia yang tara mampo biking samua aturan itu. Tapi torang bole dapa slamat karna Tuhan Allah. Tuhan Allah kase slamat pa torang deng cara Dia utus Dia pe Anak sandiri datang di dunia ini. Dia pe Anak pe badan itu, sama deng torang manusia berdosa pe badan. Kong Dia pe Anak itu mati supaya hapus torang pe dosa. Deng Dia kase Dia pe Anak mati bagitu, itu pe arti, Dia pe Anak so kase kala dosa pe kuasa.</verse>
				<verse number="4">Tuhan Allah pe maksut biking bagitu, supaya torang bole jadi orang yang tara sala pa Tuhan Allah pe muka iko deng apa yang tatulis di lima kitab Musa. Kong torang lagi bole iko yang butul karna torang so iko Roh Kudus pe mau, bukang lagi iko torang manusia pe mau yang suka biking dosa.</verse>
				<verse number="5">Orang-orang yang hidup cuma iko manusia pe mau yang suka biking dosa, dorang itu cuma pikir barang yang tara bae yang biking sanang dong pe diri sandiri, tapi kalu orang-orang yang hidup iko Roh Kudus pe mau, dorang itu cuma pikir barang yang bae yang biking Roh Kudus itu sanang.</verse>
				<verse number="6">Orang-orang yang hidup cuma iko manusia pe mau yang suka biking dosa, dorang itu nanti mo dapa hukum tapisa deng Tuhan Allah slama-lamanya. Tapi kalu orang-orang yang hidup iko Roh Kudus pe mau, dorang pe hati salalu rasa tenang. Deng dorang itu mo hidup deng Tuhan Allah slama-lamanya.</verse>
				<verse number="7">Barang, orang-orang yang hidup cuma iko manusia pe mau yang suka biking dosa, dorang itu jaga malawang pa Tuhan Allah. Dorang tara iko Tuhan Allah pe aturan, karna memang dorang tara mampo iko aturan itu.</verse>
				<verse number="8">Kong orang-orang yang hidup cuma iko manusia pe mau yang suka biking dosa, dorang itu tara mungkin biking Tuhan Allah pe hati sanang.</verse>
				<verse number="9">Tapi ngoni, ngoni so tara hidup iko manusia pe mau yang suka biking dosa itu. Ngoni so hidup iko Tuhan Allah pe Roh pe mau, kalu memang Roh itu so ada di ngoni pe hati. Tapi inga e, orang yang tara ada Yesus Kristus pe Roh di dia pe hati, dia itu bukang Yesus Kristus pe umat.</verse>
				<verse number="10">Kong kalu Yesus Kristus so tinggal di ngoni pe hati, biar ngoni pe badan mo mati karna dosa, tapi Roh Kudus mo kase hidup ulang pa ngoni deng Dia slama-lamanya. Ngoni bole hidup deng Dia slama-lamanya karna Tuhan Allah so biking ngoni jadi orang yang tara sala pa Dia pe muka.</verse>
				<verse number="11">Tuhan Allah pe Roh so kase hidup ulang pa Kristus Yesus, kong Roh itu suda yang ada di ngoni pe hati. Jadi biar ngoni pe badan mo mati, tapi Tuhan Allah nanti mo kase hidup ulang pa ngoni pake kuasa dari Dia pe Roh yang ada pa ngoni itu.</verse>
				<verse number="12">Sudara-sudara, Roh Kudus itu so ada di torang pe hati, jadi ada yang musti torang biking, sama deng torang itu ada utang yang musti torang bayar. Ini yang musti torang biking: torang musti hidup iko Tuhan Allah pe mau, bukang hidup iko manusia pe mau yang suka biking dosa.</verse>
				<verse number="13">Karna kalu ngoni hidup iko manusia pe mau, ngoni mo dapa hukum tapisa deng Tuhan Allah slama-lamanya. Tapi kalu ngoni hidup iko Tuhan Allah pe Roh, Tuhan Allah pe Roh akan tolong pa ngoni supaya ngoni berenti biking ngoni pe mau yang jahat, ngoni itu mo hidup deng Tuhan Allah slama-lamanya.</verse>
				<verse number="14">Orang-orang yang Tuhan Allah pe Roh pimpin, dorang itu suda Tuhan Allah pe ana-ana.</verse>
				<verse number="15">Torang tau, tong itu Tuhan Allah pe ana-ana, karna Tuhan Allah pe Roh yang Dia so kase pa torang itu, tara biking torang tako sama deng orang karja yang tako dia pe tuang. Tapi Tuhan Allah pe Roh itu so biking torang jadi Tuhan Allah pe ana-ana, sampe torang me bole pangge pa Dia itu, “Papa e, ya Bapa!”</verse>
				<verse number="16">Torang tau, tong ini Tuhan Allah pe ana-ana karna Dia pe Roh yang biking torang yakin pa tong pe hati.</verse>
				<verse number="17">Deng karna torang ini so jadi Tuhan Allah pe ana-ana, nanti tong mo dapa warisan dari Dia, itu berarti, torang ini me ada hak dari samua yang Dia so kase sadia untuk Dia pe ana-ana. Kong torang mo dapa samua itu sama-sama deng Yesus Kristus. Tapi kalu torang mau dapa itu, tong lagi musti menderita iko pa Tuhan Allah sama deng Yesus Kristus so menderita, supaya torang nanti dapa puji deng hormat sama-sama deng Dia.</verse>
				<verse number="18">Kita yakin, torang pe sengsara yang torang dapa skarang di dunia ini, itu cuma kacil kalu kase banding deng sanang yang luar biasa yang nanti Tuhan Allah mo kase pa torang.</verse>
				<verse number="19">Karna itu, samua yang Tuhan Allah so cipta di dunia ini, ada tunggu-tunggu waktu Tuhan Allah mo kase tunju sapa Dia pe ana-ana.</verse>
				<verse number="20">Karna dulu, dunia deng dia pe isi, Tuhan Allah so kutuk sampe so tara bagus lagi sama deng waktu pertama Tuhan Allah biking. Tuhan Allah kase hukuman bagitu bukang iko dunia pe mau tapi iko Tuhan Allah pe mau sandiri.</verse>
				<verse number="21">Dunia deng samua dia pe isi yang Tuhan Allah so kutuk, ada yang mo jadi busu, ada yang mo jadi rusak, deng ada yang mo mati. Tapi nanti Tuhan Allah mo kase bebas samua dari kutuk itu supaya tara mo jadi bagitu lagi. Sampe nanti dunia deng samua dia pe isi mo dapa rasa sanang yang luar biasa sama-sama deng Tuhan Allah pe ana-ana.</verse>
				<verse number="22">Torang me tau, dunia deng samua dia pe isi skarang ada mengelu karna rasa susa deng sengsara. Itu sama deng parampuang yang rasa saki sementara tunggu dia mo melahirkan.</verse>
				<verse number="23">Kong bukang cuma dunia deng dia pe isi saja yang tunggu dia pe hari itu, tapi torang lagi yang so percaya ada mengelu susa deng sengsara sementara tunggu Tuhan Allah mo kase Dia pe janji pa torang yang jadi Dia pe ana-ana. Tuhan Allah so kase Dia pe Roh kamuka pa torang, kong torang tunggu-tunggu Dia mo kase badan yang baru pa torang di sorga. Badan baru itu yang tara perna mo saki deng tara perna mo mati.</verse>
				<verse number="24">Karna waktu torang jadi percaya, kong Tuhan kase slamat pa torang, mulai waktu itu, torang yakin torang mo dapa apa yang Tuhan Allah janji. Tapi, kalu umpama torang so dapa apa yang torang tunggu-tunggu, itu berarti, torang so tara usa baharap lagi. Karna tara mungkin orang masi baharap, kalu yang dia harap itu dia so dapa.</verse>
				<verse number="25">Jadi, kalu torang bolong dapa apa yang torang harap, torang musti tunggu deng sabar.</verse>
				<verse number="26">Bagitu lagi Tuhan Allah pe Roh mo tolong pa torang kase kuat torang pe hati waktu torang rasa tong pe percaya tara kuat. Jadi waktu torang berdoa, torang tara tau apa yang Tuhan Allah mau supaya torang mo bilang, tapi Tuhan Allah pe Roh yang tolong pa torang untuk kase turus pa Tuhan Allah apa yang torang mo bilang pa Tuhan Allah deng cara yang torang sandiri tara mampo bilang deng kata-kata.</verse>
				<verse number="27">Tuhan Allah yang tau skali manusia pe dalam hati. Dia me tau Dia pe Roh pe maksut. Barang, Roh itu kase turus Tuhan Allah pe umat pe doa, iko Tuhan Allah pe mau.</verse>
				<verse number="28">Torang tau ini: sapa saja yang sayang pa Tuhan Allah deng so dapa pangge la iko Dia pe mau, apa saja yang jadi pa dorang, mo bae ka, tara bae ka, torang tau, Tuhan Allah mo biking samua itu untuk dorang pe bae.</verse>
				<verse number="29">Karna dari dulu, Tuhan Allah so pili pa sapa saja yang Tuhan Allah tau dorang itu nanti mo percaya pa Dia. Tuhan Allah so pili pa dorang itu supaya dorang pe sifat bole sama deng Yesus Kristus, Tuhan Allah pe Anak. Jadi, dorang itu so sama deng Yesus Kristus pe sudara, kong Tuhan Allah biking Yesus Kristus jadi Anak yang tua dari samua sudara yang percaya.</verse>
				<verse number="30">Kong dorang yang Tuhan Allah so pili dari dulu itu, Dia pangge pa dorang jadi Dia pe umat. Dorang itu, Tuhan Allah biking jadi orang yang tara sala pa Dia pe muka. Kong nanti dorang itu mo dapa puji deng hormat sama-sama deng Dia.</verse>
				<verse number="31">Kalu torang inga samua yang Tuhan Allah so biking untuk torang, torang musti yakin Tuhan Allah ada sama-sama deng torang. Jadi sapa yang mampo lawan pa torang? Tarada, to?</verse>
				<verse number="32">Dia pe Anak sandiri saja Dia tara tahang-tahang, tapi Dia kase sampe mati di kayu salib supaya tebus torang pe dosa. Karna itu, torang jadi tau, apa saja yang bae untuk torang, pasti Dia kase.</verse>
				<verse number="33">Tuhan Allah so pili pa torang jadi Dia pe umat, jadi sapa yang bisa kase sala pa torang? Tarada to, barang Tuhan Allah so biking torang jadi orang yang tara sala pa Dia pe muka.</verse>
				<verse number="34">Tarada yang bisa kase hukuman pa torang yang percaya, karna Kristus Yesus yang ada bela pa torang pa Tuhan Allah pe muka. Kristus Yesus mati supaya tebus torang pe dosa. Kong lebe dari itu lagi, skarang Dia so hidup ulang kong dudu di tampa yang terhormat, pa Tuhan Allah pe sabla kanan.</verse>
				<verse number="35">Kong tarada satu yang bisa kase pisa pa torang dari Yesus Kristus pe sayang. Biar torang menderita, sengsara, siksa, kelaparan, tarada baju, cilaka, atau mo dapa bunu lagi, tapi Yesus Kristus tetap sayang pa torang.</verse>
				<verse number="36">Sama deng ada tatulis di Kitab Suci bagini: “Karna torang iko pa Tuhan, tiap hari orang cari la mo bunu pa torang, dorang anggap torang sama deng domba-domba yang so siap mo dapa potong.”</verse>
				<verse number="37">Tapi, biar torang mo dapa samua susa itu, itu tara akan bisa kase kala pa torang, mala torang lebe tamba menang karna Yesus Kristus sayang deng tolong pa torang.</verse>
				<verse number="38">Kita yakin skali, tara ada satu yang bisa kase pisa pa torang dari Yesus Kristus pe sayang. Jadi biar torang masi hidup atau so mati, Tuhan tetap sayang pa torang. Malaekat-malaekat deng setang-setang me tarada kuasa untuk mo kase pisa pa torang dari Tuhan pe sayang. Apa saja yang mo jadi skarang atau nanti, Tuhan tetap sayang pa torang.</verse>
				<verse number="39">Biar lagi kuasa-kuasa yang ada di langit deng di bumi atau apa saja yang ada, tara ada yang bisa biking sampe torang tapisa deng Tuhan Allah pe sayang karna apa yang Kristus Yesus, torang pe Tuhan so biking.</verse>
			</chapter>
			<chapter number="9">
				<verse number="1">Sudara-sudara, kita so percaya pa Yesus Kristus, jadi kita mo bicara deng sunggu-sunggu pa ngoni, kita tara bafoya. Kita pe hati yang Roh Kudus ada kuasai lagi bilang itu butul.</verse>
				<verse number="2">Ini yang kita mo bilang: kita pe hati saki deng sedi skali</verse>
				<verse number="3">karna kita pe sudara-sudara orang Yahudi tara mau percaya pa Yesus Kristus. Dorang itu sudara-sudara satu bangsa deng kita, jadi kita sanang skali kalu kita pe sudara-sudara itu dapa slamat dari dosa-dosa. Kalu saja kita bisa ganti pa dorang dapa hukuman deng tapisa dari Yesus Kristus, kita siap dapa hukuman itu, asal dorang bisa dapa slamat.</verse>
				<verse number="4">Dorang itu orang Israel. Dari dulu, Tuhan Allah pili kong biking pa dorang jadi Dia pe ana-ana. Deng Tuhan Allah so kase tunju Dia pe kuasa yang hebat pa dorang pe orang tua dulu-dulu. Tuhan Allah me so biking janji deng dorang pe orang tua dulu-dulu yang biking dorang jadi Dia pe umat. Tuhan Allah so kase pa dorang aturan di lima kitab Musa kong kase tunju pa dorang bagimana cara yang butul supaya semba pa Dia. Turus ada banya lagi janji yang Dia kase pa dorang pe orang tua dulu-dulu.</verse>
				<verse number="5">Dorang itu me turunan dari Abraham, Ishak deng Yakub, kong dari turunan ini Yesus Kristus lahir sebagai manusia untuk mo kase slamat pa manusia. Yesus Kristus itu suda Tuhan Allah, Dia pe kuasa lebe basar dari samua yang ada. Jadi Dia yang pantas dapa puji sampe slama-lamanya. Amin.</verse>
				<verse number="6">Memang banya orang Yahudi tara percaya pa Yesus Kristus. Tapi biar bagitu, kita tarada maksut mo bilang Tuhan Allah pe janji-janji pa torang pe orang tua dulu-dulu itu so tara akan jadi. Tapi kita pe maksut, tara samua orang yang lahir dari orang Israel pe turunan itu yang mo jadi Tuhan Allah pe umat.</verse>
				<verse number="7">Deng, tara samua Abraham pe turunan yang akan jadi Tuhan Allah pe ana-ana kong mo dapa Dia pe janji. Conto, Tuhan Allah so perna bilang pa Abraham bagini, “Cuma ngana pe turunan yang dari ngana pe ana Ishak saja, yang akan dapa Kita pe janji.”</verse>
				<verse number="8">Itu berarti, tara samua Abraham pe turunan yang Tuhan Allah biking jadi Dia pe ana-ana, tapi cuma orang yang percaya pa Tuhan Allah pe janji saja, dorang itu yang Tuhan Allah biking jadi Dia pe ana-ana.</verse>
				<verse number="9">Tuhan Allah janji pa Abraham bagini, “Satu taong lagi Kita mo bale ulang kamari, kong waktu itu, Sara mo melahirkan ana laki-laki.”</verse>
				<verse number="10">Deng bukang cuma itu saja. Ada conto laeng lagi waktu Ribka melahirkan ana laki-laki kambar. Dorang pe papa itu Ishak, Ishak itu torang pe orang tua dulu-dulu.</verse>
				<verse number="11">Waktu ana dua itu bolong lahir, kong dorang bolong tau biking barang yang bae deng yang jahat, Tuhan Allah so bilang bagini pa Ribka,</verse>
				<verse number="12">“Ngana pe ana yang bongso nanti mo jadi tuang pa dia pe kaka.” Tuhan Allah pe maksut supaya torang bole lia, Dia pili bukang iko apa yang dorang dua ada biking, tapi iko Tuhan Allah pe mau.</verse>
				<verse number="13">Yang kaka dia pe nama Esau, kong yang bongso dia pe nama Yakub. Tentang dorang, ada tatulis di Kitab Suci bagini: “Kita sayang pa Yakub, tapi Kita tara suka pa Esau.”</verse>
				<verse number="14">Deng bagitu, torang tau Tuhan Allah pili pa satu orang, kong yang laeng Dia tara pili. Tapi bukang berarti, Tuhan Allah itu tara adil, to?</verse>
				<verse number="15">Tuhan Allah sandiri so perna bilang pa nabi Musa bagini, “Kita mo kase tunju Kita pe rasa kasiang pa sapa saja yang Kita rasa kasiang. Deng Kita sandiri mo sayang pa sapa saja yang Kita rasa sayang.”</verse>
				<verse number="16">Jadi, kalu Tuhan Allah pili orang, Dia tara iko manusia pe mau, atau manusia pe usaha biking barang yang bae, tapi iko Tuhan Allah pe mau supaya Dia bole kase tunju Dia pe rasa sayang pa orang-orang.</verse>
				<verse number="17">Di Kitab Suci ada tulis tentang apa yang Tuhan Allah bilang pa raja Mesir bagini, “Kita angka pa ngana jadi raja, Kita pe maksut supaya waktu ngana malawang pa Kita, Kita bisa kase tunju Kita pe kuasa, sampe samua orang di dunia ini bole puji pa Kita.”</verse>
				<verse number="18">Jadi sudara-sudara, kalu Tuhan Allah mo kase tunju Dia pe rasa sayang pa satu orang, itu tersera Dia. Deng kalu Dia mo biking orang jadi karas kapala, itu me tersera pa Dia.</verse>
				<verse number="19">Tapi jang sampe ada orang yang bilang bagini, “Kalu samua yang jadi itu iko Tuhan Allah pe mau, bikiapa kong Tuhan Allah masi kase sala pa torang karna torang pe dosa? Padahal kalu torang biking sala itu, iko Dia pe mau.”</verse>
				<verse number="20">Tapi torang tara bole pikir bagitu. Torang ini sapa kong, sampe torang barani malawang pa Tuhan Allah? Torang ini cuma manusia yang Tuhan Allah cipta. Masa torang bilang bagini pa Dia, “Bikiapa kong Tuhan Allah cipta pa kita bagini?”</verse>
				<verse number="21">Dia pe conto sama deng tukang biking pot, dia pe hak biking pot iko dia pe mau. Tana liat satu gumpal dia bisa biking pot dua. Pot yang satu, dia biking supaya mo pake di acara-acara penting, kong yang satu lagi, dia biking cuma mo pake di ruma.</verse>
				<verse number="22">Bagitu lagi deng Tuhan Allah. Dia pe hak biking pa torang iko Dia pe mau. Biar Dia mara pa dorang yang jaga biking dosa deng Dia ingin kase tunju Dia pe kuasa untuk hukum pa dorang, tapi Dia sabar deng dorang sampe Dia tara hukum pa dorang yang pantas mo tapisa deng Tuhan Allah slama-lamanya.</verse>
				<verse number="23">Tuhan Allah sabar pa dorang supaya mo kase tunju Dia pe sayang yang luar biasa pa dorang yang Dia rasa kasiang. Dorang itu, Dia so pili dari dulu supaya dapa Dia pe sayang yang luar biasa itu.</verse>
				<verse number="24">Kong orang-orang itu bukang cuma torang orang Yahudi saja tapi orang yang bukang Yahudi lagi.</verse>
				<verse number="25">Tentang orang-orang yang bukang Yahudi, Tuhan Allah bilang bagini di kitab nabi Hosea, “Dulu orang-orang yang bukang Yahudi, Kita bolong pili pa dorang jadi Kita pe umat, tapi nanti Kita mo bilang, dorang itu Kita pe umat. Deng suku-suku yang dulu Kita tara sayang, dorang itu nanti mo jadi suku-suku yang Kita sayang.”</verse>
				<verse number="26">Kong ada lagi tatulis bagini tentang orang-orang yang bukang Yahudi, “Di daera yang dulu Kita bilang dorang bukang Kita pe umat, di situ me nanti Kita bilang dorang itu Kita pe ana-ana. Kita itu Tuhan Allah yang hidup.”</verse>
				<verse number="27">Tapi tentang orang Yahudi, Tuhan Allah togor karas pa dorang, kong ada tatulis di kitab nabi Yesaya bagini, “Biar orang Israel pe turunan banya sama deng paser di laut, tapi nanti cuma sadiki saja yang mo slamat dari dosa-dosa.</verse>
				<verse number="28">Karna so tara lama lagi Tuhan Allah pasti mo hukum pa orang-orang yang ada di dunia ini, sama deng yang Dia perna bilang dulu. Kong Dia mo kase hukuman itu tara ragu-ragu deng tara mo tunda-tunda.”</verse>
				<verse number="29">Kong ini lagi yang nabi Yesaya bilang tentang orang Yahudi dulu, “Torang itu untung karna Tuhan Yang Paling Berkuasa itu masi sayang pa torang, kong kase biar babarapa orang dari torang pe turunan itu bisa hidup. Kalu tarada, torang samua so abis dapa hukum, sama deng yang so jadi pa orang-orang di kota Sodom deng kota Gomora.”</verse>
				<verse number="30">Karna itu, torang bole bilang bagini: orang-orang yang bukang Yahudi, dorang tara berusaha supaya jadi orang yang butul pa Tuhan Allah pe muka. Tapi, biar bagitu, ada dari dorang yang percaya pa Yesus Kristus sampe Tuhan Allah biking dorang itu jadi orang yang tara sala pa Dia pe muka.</verse>
				<verse number="31">Itu beda deng orang-orang Yahudi. Dorang berusaha iko aturan di lima kitab Musa, tapi dorang tara mampo mo biking aturan itu, jadi dorang tara jadi orang yang butul pa Tuhan Allah pe muka yang dorang cari itu.</verse>
				<verse number="32">Bikiapa kong dorang tara jadi orang yang butul? Karna dorang tara percaya pa Yesus Kristus. Tapi dorang pikir kata, dorang bisa hidup butul kalu dorang biking barang yang bae iko aturan di lima kitab Musa. Deng dorang tara percaya pa Yesus Kristus, itu sama deng dong pe kaki mo tagate di batu kong jatu.</verse>
				<verse number="33">Dorang itu lagi sama deng yang Tuhan Allah bilang di Kitab Suci bagini, “Ngoni dengar bae-bae, Kita so taru batu satu di gunung Sion, kong sapa yang tara percaya, dorang pe kaki mo tagate di batu itu kong dorang mo jatu. Tapi sapa yang percaya pa Dia, dorang itu tara akan kecewa.”</verse>
			</chapter>
			<chapter number="10">
				<verse number="1">Sudara-sudara, kita ingin skali supaya orang-orang Yahudi yang satu bangsa deng kita bole dapa slamat dari dosa-dosa. Itu yang kita minta deng butul-butul pa Tuhan Allah.</verse>
				<verse number="2">Kita sandiri so lia, dorang memang smangat skali berusaha mo iko pa Tuhan Allah. Tapi biar dorang smangat, dorang tara mangarti cara yang butul mo iko pa Tuhan Allah.</verse>
				<verse number="3">Dorang tara tau dia pe cara supaya Tuhan Allah biking dorang itu jadi orang yang tara sala pa Dia pe muka. Dorang berusaha iko dorang pe cara sandiri. Dorang pikir kata, kalu dorang iko aturan-aturan di lima kitab Musa, dorang sandiri bisa jadi orang yang butul pa Tuhan Allah pe muka. Karna itu, dorang tara mau iko Tuhan Allah pe jalang la jadi orang yang tara sala pa Tuhan Allah pe muka.</verse>
				<verse number="4">Tuhan Allah pe jalang itu Yesus Kristus. Karna deng Yesus Kristus mati, orang tara usa iko aturan yang ada di lima kitab Musa lagi untuk jadi orang yang butul pa Tuhan Allah pe muka. Kalu dorang percaya pa Yesus Kristus, dorang itu mo jadi orang yang tara sala pa Tuhan Allah pe muka.</verse>
				<verse number="5">Dulu nabi Musa so tulis tentang orang yang mo jadi butul pa Tuhan Allah pe muka iko aturan yang ada di lima kitab Musa, dia tulis bagini, “Sapa yang biking aturan-aturan itu, dia akan hidup deng Tuhan Allah slama-lamanya.”</verse>
				<verse number="6">Tapi, ada lagi yang nabi Musa tulis yang bilang, torang bole jadi orang yang tara sala pa Tuhan Allah pe muka kalu torang percaya. Dia tulis, “Jang ngoni bilang dalam hati bagini, ‘Musti ada satu orang yang nae ka sorga.’ ” Kalu ngoni bilang bagitu, itu dia pe maksut mo bawa Yesus Kristus turung kamari dari sorga supaya kase tau cara orang dapa slamat.</verse>
				<verse number="7">Atau jang ngoni bilang, “Musti ada satu orang yang turung ka tampa orang mati.” Kalu ngoni bilang bagitu, itu dia pe maksut mo angka pa Yesus Kristus bawa kamari supaya kase tau cara orang dapa slamat.</verse>
				<verse number="8">Ngoni tara usa cari pa Yesus Kristus macam bagitu, karna di Kitab Suci so tatulis bagini, “Tuhan Allah pe kata-kata yang bawa slamat itu tara jao dari ngoni. Ngoni bole mangaku itu deng ngoni pe mulu, kong bole percaya itu di ngoni pe hati.” Tuhan Allah pe kata-kata itu yang torang jaga kase tau pa orang-orang, kata-kata itu tentang percaya pa Yesus Kristus.</verse>
				<verse number="9">Barang, kalu ngoni mangaku deng ngoni pe mulu, Yesus itu Tuhan, kong di ngoni pe hati butul-butul percaya Tuhan Allah so kase hidup ulang pa Yesus, ngoni itu mo dapa slamat dari dosa-dosa.</verse>
				<verse number="10">Karna kalu di ngoni pe hati ngoni percaya, Tuhan Allah mo biking ngoni jadi orang yang tara sala pa Dia pe muka. Deng kalu ngoni mangaku deng ngoni pe mulu, ngoni mo dapa slamat dari dosa-dosa.</verse>
				<verse number="11">Di Kitab Suci ada tatulis bagini, “Sapa saja yang percaya pa Tuhan Allah, dia tara akan kecewa.”</verse>
				<verse number="12">Samua orang bole dapa slamat, barang orang Yahudi deng orang yang bukang Yahudi tarada dia pe beda, karna Tuhan Allah itu samua orang pe Tuhan. Dia itu paling bae pa samua orang yang minta tolong pa Dia.</verse>
				<verse number="13">Barang di Kitab Suci ada tatulis bagini, “Sapa saja yang minta tolong pa Tuhan Allah, pasti dia mo dapa slamat.”</verse>
				<verse number="14">Tapi bagimana mungkin dorang bole minta tolong pa Tuhan Allah kalu dorang sandiri bolong percaya pa Dia, to? Deng dorang tara bisa percaya kalu dorang bolong dengar kabar tentang Dia, to? Dorang lagi tara bisa dengar kabar tentang Dia kalu tarada orang yang pi kase tau kabar pa dorang, to?</verse>
				<verse number="15">Bagitu me, tarada orang yang akan kase tau kabar tentang Dia kalu tarada yang utus pa dorang, to? Jadi sama deng di Kitab Suci ada tatulis, “Pe sanang skali dapa lia orang yang datang untuk kase tau Kabar Bae dari Tuhan Allah!”</verse>
				<verse number="16">Tapi tara samua orang yang dengar Kabar Bae itu jadi percaya. Barang, nabi Yesaya dulu perna tulis, “Tuhan, amper-amper tarada orang yang percaya kabar yang torang kase tau to?”</verse>
				<verse number="17">Jadi, orang musti dengar dulu kabar tentang Yesus Kristus, baru dorang mo percaya. Deng, dorang bisa dengar kabar tentang Yesus Kristus, kalu ada orang yang kase tau kabar itu pa dorang.</verse>
				<verse number="18">Banya orang Israel bolong percaya pa Yesus Kristus, tapi itu bukang karna dorang tara dengar kabar itu, to? Pasti dorang so dengar, karna di Kitab Suci ada tatulis, “Orang-orang so bawa kabar itu sampe di seluru dunia, dorang pe kata-kata so tasiar sampe pa samua orang.”</verse>
				<verse number="19">Atau kaapa dorang tara mangarti kabar itu? Tara mungkin. Dorang itu so mangarti kabar itu. Torang tau karna nabi Musa yang kakamuka kase tau Tuhan Allah pe bicara pa orang Israel, yang bagini, “Kita mo biking ngoni cemburu, waktu ngoni lia Kita perhatikan pa suku-suku bangsa yang bukang Kita pe umat. Kong Kita mo perhatikan pa orang-orang yang ngoni anggap bodo. Itu yang mo biking ngoni mara.”</verse>
				<verse number="20">Kong deng barani nabi Yesaya me bilang Tuhan Allah pe pasáng tentang orang-orang yang bukang dari ngoni pe bangsa Israel, bagini, “Orang yang tara perna cari pa Kita, skarang dorang so kanal pa Kita. Pa orang-orang yang tara perna tanya pa Kita, Kita so kase tunju Kita pe diri pa dorang.”</verse>
				<verse number="21">Tapi tentang orang Israel, nabi Yesaya kase tau Tuhan Allah pe pasáng pa dorang bagini, “Siang malam Kita buka Kita pe tangan pa ngoni, supaya ngoni bale ulang pa Kita. Tapi, ngoni ini tara dengar-dengaran pa Kita, ngoni memang pangmalawang.”</verse>
			</chapter>
			<chapter number="11">
				<verse number="1">Dari dulu Tuhan Allah so pili pa orang Israel jadi Dia pe umat, tapi banya yang so tara dengar-dengaran pa Dia. Kalu bagitu, apa Tuhan Allah mo buang pa dorang? Tarada! Karna kita sandiri me orang Israel, Abraham pe turunan dari suku Benyamin.</verse>
				<verse number="2">Tuhan Allah tara buang Dia pe umat yang Dia so pili dari dulu. Itu jelas kalu ngoni inga Tuhan Allah pe jawaban dulu pa nabi Elia, waktu dia mengelu pa Tuhan Allah tentang orang Israel. Carita itu ada tatulis di Kitab Suci.</verse>
				<verse number="3">Nabi Elia bilang bagini, “Tuhan Allah, dorang so bunu pa Tuhan Allah pe nabi-nabi, yang jaga kase turus Tuhan Allah pe pasáng. Kong dorang lagi so kase ancor tampa-tampa yang torang jaga pake bakar binatang korban persembahan untuk Tuhan Allah. Tinggal kita sandiri nabi yang masi hidup, kong dorang cari lagi pa kita la mo bunu.”</verse>
				<verse number="4">Tapi ini yang Tuhan Allah bilang pa nabi Elia, “Bukang cuma ngana, tapi masi ada Kita pe umat tuju ribu orang yang Kita jaga supaya dorang setia pa Kita, yang tara perna berlutut semba pa Baal, orang pe puji-puji.”</verse>
				<verse number="5">Jadi bagitu lagi deng skarang ini, biar cuma sadiki, tetap masi ada lagi orang Yahudi yang setia. Dorang itu yang Tuhan Allah pili dari dulu karna Dia pe bae pa dorang.</verse>
				<verse number="6">Dia tara pili pa dorang karna dong pe bae. Barang, kalu Tuhan Allah pili pa dorang cuma karna dong jaga biking barang yang bae, itu berarti, Tuhan Allah tara kase Dia pe bae yang cuma-cuma pa dorang, tapi itu cuma Dia mo balas dorang pe bae.</verse>
				<verse number="7">Jadi bagini, orang-orang Israel, dorang cari jalang supaya dong jadi orang yang butul pa Tuhan Allah pe muka, tapi amper samua tara dapa. Ada yang dapa, tapi tara banya orang. Dorang itu yang Tuhan Allah so pili dari dulu. Tapi orang Israel yang laeng jadi kapala batu, dong tara mau dengar-dengaran pa Tuhan Allah.</verse>
				<verse number="8">Dorang sama deng yang so tatulis di Kitab Suci bagini, “Tuhan Allah biking dorang pe hati deng pikiran sama deng orang yang so tasono. Dia biking dorang pe mata so tara bisa lia apa-apa, deng biking dorang pe talinga so tara bisa dapa dengar. Jadi, sampe hari ini dorang tara mangarti apa yang butul.”</verse>
				<verse number="9">Raja Daud dulu me ada bilang tentang orang Israel yang kapala batu itu bagini, “Tuhan, kita minta, kase biar saja dorang sanang-sanang turus deng dorang pe pesta sampe dorang tara sadar Tuhan tara suka deng dorang pe kajahatan, kage-kage dorang so dapa hukum. Sama deng dorang so taika di dodeso, sama deng dong tagate di batu. Itu yang jadi balasan untuk dorang pe kapala batu itu.</verse>
				<verse number="10">Kase biar dorang tara tau apa-apa sampe dong tara tau jalang yang butul, itu sama deng dong pe mata so kabur sampe tara bisa lia apa-apa. Kong kase biar la dorang tanggung turus dong pe hukuman sampe dong rasa sengsara, sama deng orang yang ada pikul barang di balakang sampe dia bongko.”</verse>
				<verse number="11">Jadi bagimana deng orang Yahudi yang tara percaya pa Yesus Kristus? Apa Tuhan Allah mo buang pa dorang? Tarada! Karna biar skarang dorang tara percaya pa Yesus Kristus, tapi kalu dong beruba kong percaya pa Dia, dorang masi bole dapa slamat. Tapi karna dong pe tara percaya, itu yang biking sampe suku-suku bangsa laeng dapa kesempatan supaya percaya la dong dapa slamat. Deng bagitu, waktu orang Yahudi lia pa suku-suku bangsa laeng yang percaya kong dapa slamat, dorang jadi cemburu kong mau percaya.</verse>
				<verse number="12">Jadi, orang Yahudi yang tara percaya itu yang biking sampe orang dari bangsa-bangsa laeng bole dapa berkat basar. Berkat basar itu slamat dari dosa-dosa. Jadi coba ngoni pikir, kalu nanti tamba deng samua orang Yahudi yang so bertobat kong percaya pa Yesus Kristus, pasti lebe basar lagi berkat yang Tuhan Allah mo kase.</verse>
				<verse number="13">Skarang kita mo bilang pa ngoni, sudara-sudara yang bukang Yahudi: kita ini Yesus Kristus pe utusan yang orang sebut rasul. Dia utus pa kita untuk kase tau Kabar Bae tentang Yesus Kristus pa ngoni orang-orang yang bukang Yahudi. Kong kita hargai skali kita pe pelayanan ini,</verse>
				<verse number="14">karna kita harap deng kita pe tugas ini, kita bisa biking kita pe sudara orang Yahudi yang satu bangsa deng kita jadi cemburu. Barang kalu dorang lia ada orang dari bangsa laeng dapa slamat, sapa tau deng bagitu, ada dari dorang yang bole percaya la dapa slamat lagi.</verse>
				<verse number="15">Kita pe maksut bagini, waktu Tuhan Allah tara tarima pa orang Yahudi yang tara percaya, itu kase kesempatan pa orang-orang yang bukang Yahudi supaya dorang percaya pa Yesus Kristus la jadi baku bae deng Tuhan Allah. Jadi, lebe bagus lagi kalu nanti Tuhan Allah tarima pa orang Yahudi lagi, itu sama deng dorang so mati kong hidup ulang.</verse>
				<verse number="16">Torang pe orang tua dulu-dulu, Abraham, Ishak deng Yakub, so jadi Tuhan Allah punya, jadi pasti torang lagi so jadi Tuhan Allah punya. Sama deng conto bagini, kalu torang orang Yahudi biking roti, tong pe biasa kase adonan yang pertama pa Tuhan Allah, itu berarti, samua adonan yang ada itu Tuhan Allah punya. Bagitu lagi kalu torang mo tanam pohong. Pasti dia pe akar yang torang mo serakan pa Tuhan Allah. Itu berarti, akar deng pohong itu satu kali so jadi Tuhan Allah punya.</verse>
				<verse number="17">Tapi orang Yahudi yang tara percaya pa Yesus Kristus, dorang itu sama deng cabang-cabang yang dapa potong dari pohong zaitun yang ada tanam di kobong. Kong orang yang bukang Yahudi, kalu dorang percaya pa Yesus Kristus, dong itu sama deng cabang-cabang dari pohong zaitun yang batumbu sandiri kong tuang kobong datang potong cabang-cabang itu turus kase malakat di pohong zaitun yang ada tanam di kobong itu. Deng bagitu, cabang dari pohong yang batumbu sandiri dapa hidup dari pohong yang ada tanam di kobong itu. Cabang itu sama deng ngoni orang yang bukang Yahudi, ngoni ini yang so percaya, jadi ngoni so tarima Tuhan Allah pe janji yang dulu Dia so kase pa orang Yahudi.</verse>
				<verse number="18">Jadi ngoni sudara-sudara yang bukang Yahudi, ngoni tara bole pandang enteng pa orang Yahudi yang Tuhan Allah tara tarima pa dorang. Dorang itu sama deng cabang yang Tuhan Allah so potong. Kalu ngoni mulai rasa pandang enteng pa dorang, ngoni musti inga, ngoni itu cuma sama deng cabang yang ada kase malakat, bukang sama deng akar. Ngoni tau to, bukang cabang yang kase hidup pa akar, tapi akar yang kase hidup pa cabang.</verse>
				<verse number="19">Jadi, jang ngoni bilang bagini, “Tuhan Allah suka pa torang, jadi Dia so buang pa orang Yahudi supaya bole tarima pa torang. Itu sama deng cabang-cabang dari pohong Zaitun di kobong dapa potong supaya cabang-cabang dari pohong laeng dapa kase malakat.”</verse>
				<verse number="20">Memang, banya orang Yahudi yang Tuhan Allah so buang, itu karna dorang tara percaya. Tapi ngoni orang yang bukang Yahudi, Tuhan Allah tarima pa ngoni karna ngoni percaya pa Dia. Jadi ngoni tara bole basombong, tapi ngoni musti tako pa Tuhan Allah!</verse>
				<verse number="21">Karna biar orang Yahudi itu sama deng cabang-cabang dari pohong zaitun yang ada tanam di kobong, Tuhan Allah buang pa dorang karna dong tara percaya. Apalagi ngoni yang cuma cabang-cabang dari pohong yang batumbu sandiri, Dia pasti buang pa ngoni kalu ngoni tara percaya.</verse>
				<verse number="22">Dari samua yang kita so bilang tadi, torang bole tau, Tuhan Allah itu bae, deng Dia lagi tegas kalu kase hukuman. Dia mo hukum pa orang Yahudi yang tara percaya pa Dia, tapi Dia kase Dia pe bae pa ngoni orang bukang Yahudi, asal ngoni tetap percaya pa Dia. Kalu tarada, Tuhan Allah mo buang lagi pa ngoni sama deng cabang yang so potong dari dia pe pohong yang ada tanam di kobong.</verse>
				<verse number="23">Kong tentang orang Yahudi yang tetap tara percaya itu, kalu dorang bertobat, dong me Tuhan Allah akan tarima ulang, sama deng Dia ada kase malakat ulang cabang itu di pohong zaitun yang ada tanam di kobong. Tuhan Allah biking bagitu, karna Dia ada kuasa.</verse>
				<verse number="24">Ngoni orang-orang bukang Yahudi, sebenarnya tara pantas Tuhan Allah tarima, sama deng cabang-cabang dari pohong zaitun yang batumbu sandiri, tara cocok dapa kase malakat di pohong zaitun yang ada tanam di kobong. Tapi biar bagitu, Tuhan Allah tarima pa ngoni karna ngoni percaya pa Dia. Jadi lebe-lebe lagi orang Yahudi kalu dorang percaya, Tuhan Allah pasti mo tarima ulang pa dorang. Dorang itu sama deng cabang yang dapa potong dari pohong zaitun yang ada tanam di kobong itu, jadi cocok kalu kase malakat ulang di pohong zaitun yang ada tanam di kobong itu.</verse>
				<verse number="25">Sudara-sudara yang percaya yang bukang orang Yahudi, kita mo kase tau pa ngoni Tuhan Allah pe rencana yang bolong ada orang yang tau. Kita mo kase tau supaya jang ngoni baanggap diri pande. Ini Tuhan Allah pe rencana: biar skarang banya orang Yahudi tara mo percaya pa Yesus Kristus, tapi dorang tara akan bagitu turus. Dorang pe kapala batu itu cuma sampe di waktu samua orang bukang Yahudi yang Tuhan Allah so pili jadi percaya.</verse>
				<verse number="26">Kalu orang bukang Yahudi so percaya pa Yesus Kristus, itu baru samua orang Yahudi me akan jadi percaya kong dapa slamat dari dosa-dosa. Dorang mo dapa slamat itu, barang ada tatulis di Kitab Suci bagini, “Nanti ada satu Orang yang datang kase slamat pa orang-orang, Dia datang dari gunung Sion. Dia mo hapus orang Yahudi pe kajahatan, orang Yahudi itu, Yakub pe turunan.”</verse>
				<verse number="27">Tuhan Allah ada bilang lagi, “Ini Kita pe janji pa dorang: Kita mo kase ampun dorang pe dosa-dosa.”</verse>
				<verse number="28">Biar bagitu me, banya dari kita pe sudara bangsa Yahudi yang tara percaya Kabar Bae tentang Yesus Kristus, karna itu dorang so jadi Tuhan Allah pe musu. Tapi karna dorang tara percaya Kabar Bae itu, biking ngoni untung, skarang Tuhan Allah so tarima pa ngoni. Cuma biar bagitu, orang-orang Yahudi tetap Tuhan Allah sayang, barang Tuhan Allah so pili pa dorang jadi Dia pe umat. Itu Dia pe janji dari dulu pa dorang pe orang tua dulu-dulu.</verse>
				<verse number="29">Tuhan Allah masi sayang pa orang Yahudi, karna kalu Dia pili orang untuk jadi Dia pe umat deng kase yang bae pa dorang, Dia tara perna beruba pikiran.</verse>
				<verse number="30">Dulu, ngoni orang-orang yang bukang Yahudi tara iko pa Tuhan Allah. Tapi skarang karna orang Yahudi tara dengar-dengaran pa Dia, Dia so kasiang pa ngoni sampe Dia kase bebas pa ngoni dari dosa-dosa.</verse>
				<verse number="31">Orang Yahudi jadi tara dengar-dengaran itu supaya Tuhan Allah jadi rasa kasiang pa ngoni kong kase kesempatan pa ngoni la bole bebas dari dosa-dosa. Tapi nanti satu waktu, Tuhan Allah akan rasa kasiang lagi pa dorang sama deng yang Dia so biking pa ngoni, kong dorang me bole bebas dari dosa-dosa.</verse>
				<verse number="32">Samua orang so tara dengar-dengaran pa Tuhan Allah. Tapi Tuhan Allah kase biar dorang bagitu supaya Dia bole kase tunju Dia pe rasa kasiang pa dorang sampe Dia kase bebas pa dorang dari dosa-dosa.</verse>
				<verse number="33">Bukang maeng, pe luar biasa skali Tuhan Allah! Dia tau samua hal, deng Dia tau ator samua. Tarada satu orang yang bisa mangarti Dia pe keputusan, deng tarada orang yang tau maksut dari apa yang Dia so biking.</verse>
				<verse number="34">Sama deng yang tatulis di Kitab Suci bagini, Tarada satu orang yang tau Tuhan Allah pe pikiran. Deng tarada satu orang yang bisa kase nasehat pa Dia.</verse>
				<verse number="35">Tarada apa-apa yang torang bisa kase pa Tuhan Allah sampe Dia musti mo balas pa torang.</verse>
				<verse number="36">Karna samua yang ada di dunia ini Tuhan Allah yang biking, kong samua itu Dia yang ator. Dia biking samua itu supaya Dia bole dapa puji. Jadi, mari suda torang puji deng hormat pa Dia sampe slama-lamanya! Amin.</verse>
			</chapter>
			<chapter number="12">
				<verse number="1">Sudara-sudara, Tuhan Allah bagitu kasiang pa torang. Karna itu, kita minta butul-butul pa ngoni: serakan suda ngoni pe diri pa Tuhan Allah untuk iko Dia pe mau, itu sama deng ngoni pe hidup so jadi korban persembahan pa Dia. Ngoni kase ngoni pe hidup jadi Dia punya, deng ngoni hidup untuk biking Dia pe hati sanang. Itu baru bilang ngoni pe ibada itu butul.</verse>
				<verse number="2">Jang ngoni iko dunia ini pe mau. Lebe bae ngoni kase biar la Tuhan Allah ruba ngoni pe pikiran jadi baru supaya ngoni pe kalakuang me beruba. Karna deng ngoni pe pikiran yang baru, ngoni bole tau Tuhan Allah pe mau: yang bagus, yang butul, deng yang biking Dia pe hati sanang.</verse>
				<verse number="3">Tuhan Allah kase Dia pe bae pa kita, sampe Dia so pili pa kita. Karna itu, kita kase nasehat pa ngoni bagini: jang ngoni pikir tinggi-tinggi tentang ngoni pe diri. Tapi lebe bae ngoni pikir yang pas tentang ngoni pe diri, iko ngoni pe percaya yang Tuhan Allah so kase pa ngoni satu-satu.</verse>
				<verse number="4">Ambe conto dari torang pe badan. Pa torang pe badan ini, ada kaki, tangan deng laeng-laeng lagi, kong samua itu ada dia pe tugas masing-masing.</verse>
				<verse number="5">Bagitu lagi deng torang. Biar torang banya orang, tapi tong so jadi satu sama deng torang ini satu badan karna torang so percaya pa Yesus Kristus. Kong torang samua baku perlu satu deng laeng, sama deng kaki, tangan deng yang laeng-laeng baku perlu.</verse>
				<verse number="6">Tuhan Allah so kase pa torang karunia baku beda-beda karna Dia pe bae pa torang. Jadi torang musti pake karunia-karunia itu untuk biking bagini: kalu Tuhan Allah kase pa torang karunia untuk kase turus Tuhan Allah pe pasáng, torang musti kase turus pasáng itu pa orang-orang, iko torang pe percaya pa Tuhan Allah.</verse>
				<verse number="7">Kalu Tuhan Allah so kase karunia pa torang untuk tolong orang, torang musti tolong orang. Kalu Tuhan Allah so kase karunia pa torang untuk mangajar, torang musti mangajar.</verse>
				<verse number="8">Kalu Tuhan Allah so kase karunia pa torang untuk kase smangat orang, torang musti biking itu. Kalu Tuhan Allah so kase karunia pa torang untuk kase pa orang apa yang torang punya, torang musti kase itu deng tulus. Kalu Tuhan Allah so kase karunia pa torang untuk jadi pemimpin, torang musti bapimpin bae-bae. Kong kalu Tuhan Allah so kase karunia pa torang untuk kasiang la tolong pa orang yang susa, torang musti biking itu deng hati sanang.</verse>
				<verse number="9">Ngoni musti sayang orang butul-butul, jang foya-foya! Ngoni musti binci samua barang yang jahat, kong ngoni biking suda samua yang bae.</verse>
				<verse number="10">Ngoni so sama deng basudara, jadi ngoni musti baku-baku sayang. Kong tiap orang musti lebe kamuka hormati turus-turus pa orang laeng lebe dari yang orang laeng biking.</verse>
				<verse number="11">Ngoni karja deng rajin untuk Tuhan, jang ngoni pamalas. Ngoni karja untuk Tuhan itu deng smangat.</verse>
				<verse number="12">Ngoni musti sanang suda, karna torang bole baharap deng yakin pa Tuhan. Ngoni musti sabar biar dapa siksa, deng ngoni lagi musti rajin berdoa!</verse>
				<verse number="13">Ngoni musti tolong pa orang-orang yang so jadi Tuhan Allah pe umat yang pe hidup kekurangan. Kong ngoni musti tarima pa orang-orang di ngoni pe ruma deng hati sanang.</verse>
				<verse number="14">Kong kalu ada orang yang biking siksa pa ngoni, ngoni musti minta pa Tuhan Allah kase yang bae pa dia. Inga! Ngoni musti minta Tuhan Allah kase yang bae, bukang kutuk.</verse>
				<verse number="15">Turus, kalu ada orang yang sanang, ngoni iko sanang sama-sama deng dia. Kong kalu ada orang yang manangis, ngoni iko manangis sama-sama deng dia!</verse>
				<verse number="16">Ngoni musti hidup satu hati deng ngoni pe sudara-sudara yang percaya. Jang basombong tapi musti batamang deng sapa saja, biar orang itu orang laeng anggap dia tara arti. Kong jang ngoni anggap ngoni pe diri so pande!</verse>
				<verse number="17">Kalu ada orang yang biking jahat pa ngoni, jang ngoni balas biking jahat lagi pa dia. Tapi ngoni musti pikir bae-bae apa yang bae yang ngoni musti biking supaya samua orang me lia itu bae.</verse>
				<verse number="18">Kong ngoni berusaha hidup dame turus deng samua orang, apalagi hidup dame itu musti ngoni yang kamuka biking!</verse>
				<verse number="19">Sudara-sudara yang kita sayang, jang ngoni balas pa orang yang biking jahat pa ngoni, tapi kase biar suda Tuhan Allah yang mo hukum. Karna ada tatulis di Kitab Suci bagini, “Kita yang pe hak untuk mo balas. Kita yang mo hukum.”</verse>
				<verse number="20">Jadi ngoni biking suda sama deng yang tatulis di Kitab Suci bagini, “Kalu ngoni pe musu lapar, kase makang suda pa dia. Kalu dia aus, kase minum suda pa dia. Karna kalu ngoni biking bagitu pa ngoni pe musu, nanti dia mo jadi malu sandiri.”</verse>
				<verse number="21">Jadi, jang ngoni balas yang jahat pa orang yang biking jahat pa ngoni, supaya yang jahat itu tara kase kala pa ngoni. Tapi lebe bae ngoni balas yang bae pa dorang. Deng ngoni biking yang bae, itu berarti, ngoni so kase kala yang jahat.</verse>
			</chapter>
			<chapter number="13">
				<verse number="1">Tiap orang musti dengar-dengaran pa pemerinta, karna Tuhan Allah sandiri yang kase kuasa pa dorang, deng karna pemerinta-pemerinta yang ada itu Tuhan Allah yang pili.</verse>
				<verse number="2">Jadi, orang yang malawang pa pemerinta, itu sama deng dia so malawang pa apa yang Tuhan Allah so ator. Kong sapa yang biking bagitu, dia pasti mo dapa hukum.</verse>
				<verse number="3">Orang yang biking barang yang bae, tara usa tako dapa hukuman dari pemerinta. Cuma orang yang biking barang yang jahat saja yang musti tako dapa hukuman dari pemerinta. Jadi kalu ngoni tara mau mo dapa hukum, ngoni musti biking barang yang bae, supaya ngoni dapa puji dari pemerinta.</verse>
				<verse number="4">Karna pemerinta itu sama deng Tuhan Allah pe orang karja, dorang biking dong pe karja untuk tong pe bae. Tapi kalu yang ngoni biking itu barang yang jahat, ngoni memang musti tako, karna dorang itu ada kuasa untuk hukum orang. Pemerinta itu Tuhan Allah pe orang karja, dorang itu sama deng Tuhan Allah pe wakil yang kase Tuhan Allah pe hukuman pa orang-orang yang jaga biking barang yang jahat.</verse>
				<verse number="5">Karna itu, ngoni musti dengar-dengaran pa pemerinta. Ngoni dengar-dengaran pa dorang bukang cuma karna ngoni tako Tuhan Allah mara kong mo kase hukuman, tapi ngoni dengar-dengaran, karna ngoni so tau di ngoni pe hati, itu suda yang butul yang ngoni musti biking.</verse>
				<verse number="6">Itu dia pe sebab bikiapa sampe ngoni bayar pajak. Deng ngoni bayar pajak, ngoni biking pemerinta bole biking dong pe tugas yang Tuhan Allah so kase pa dorang.</verse>
				<verse number="7">Jadi ngoni bayar suda apa yang pantas ngoni bayar pa samua orang: ngoni musti bayar pajak, deng bayar yang laeng lagi pa pemerinta yang ada hak mo tarima itu. Deng ngoni musti dengar-dengaran kong musti hormati pa sapa saja yang pimpin pa ngoni.</verse>
				<verse number="8">Jang ngoni bautang apa-apa pa sapa-sapa. Kacuali satu hal yang amper sama deng utang, yang ngoni musti biking turus-turus dalam ngoni pe hidup: ngoni musti baku-baku sayang satu deng yang laeng. Karna sapa saja yang sayang pa orang laeng, dia itu so biking samua aturan yang tatulis di lima kitab Musa.</verse>
				<verse number="9">Karna di lima kitab Musa itu ada tatulis bagini: ‘Jang baku suka deng orang pe laki atau orang pe bini, jang bunu orang, jang pancuri, deng jang ingin apa yang orang laeng punya.’ Torang so biking samua parenta itu kalu torang biking Tuhan Allah pe parenta satu yang bagini, “Ngoni musti sayang pa orang laeng sama deng ngoni sayang pa ngoni pe diri sandiri!”</verse>
				<verse number="10">Orang yang sayang pa orang laeng, tara mungkin dia biking barang yang jahat pa orang itu. Jadi orang yang sayang pa orang laeng, dia itu so biking samua Tuhan Allah pe aturan di lima kitab Musa.</verse>
				<verse number="11">Ngoni tau Tuhan pe waktu mo datang ulang so tara lama, jadi skarang dia pe waktu ngoni biking suda apa yang kita so bilang tadi, itu sama deng ngoni bangun tidor kong biking apa yang kita so bilang itu. Karna skarang ini Tuhan pe waktu mo kase slamat pa torang so lebe dekat, tara sama deng dulu waktu torang baru pertama jadi percaya.</verse>
				<verse number="12">Torang pe waktu untuk hidup di dunia ini so mo abis karna so tara lama lagi Tuhan mo datang. Itu sama deng so lewat tenga malam kong so mo amper siang. Karna itu, mari suda torang berenti biking barang yang jahat, yang biasa orang yang hidup di galap jaga biking. Deng mari suda torang kase siap tong pe diri untuk lawan samua yang tara bae, sama deng torang ada pake senjata.</verse>
				<verse number="13">Torang musti hidup deng kalakuang yang bae, kalakuang yang orang-orang jaga biking siang-siang. Jang babapesta kong mabo-mabo sampe biking hal sabarang, jang baseks sabarang, jang iko napsu sama deng binatang, jang suka bakalae deng jang suka mangiri.</verse>
				<verse number="14">Tapi lebe bae tiap hari torang iko cara hidup yang Yesus Kristus torang pe Tuhan so kase conto. Deng jang sama skali torang iko manusia pe mau yang suka biking dosa untuk kase puas torang pe keinginan.</verse>
			</chapter>
			<chapter number="14">
				<verse number="1">Ada orang-orang yang so percaya pa Tuhan tapi dorang pe percaya bolong kuat. Dorang itu bolong talalu tau bagimana mo hidup butul pa Tuhan Allah pe muka. Ngoni musti tarima pa dorang, jang baku malawang deng dorang tentang dong pe pendapat.</verse>
				<verse number="2">Ada conto bagini: orang yang pe percaya so kuat pa Tuhan, dorang itu so tau tarada makanang yang haram lagi. Tapi orang yang pe percaya bolong kuat pa Tuhan, dorang tako makang daging, dong cuma makang sayor saja.</verse>
				<verse number="3">Jadi, orang yang makang samua macam makanang, jang pandang enteng pa orang-orang yang cuma makang sayor saja, karna Tuhan Allah so tarima pa dorang. Kong orang yang cuma makang sayor, jang kase sala pa orang-orang yang bole makang samua macam makanang, karna Tuhan Allah me so tarima pa dorang.</verse>
				<verse number="4">Tuhan itu torang samua pe Tuang. Jadi torang tarada hak mo kase sala pa orang laeng pe orang karja. Cuma Tuhan saja yang ada hak untuk kase sala pa Dia pe orang karja. Deng Tuhan pasti mo tolong pa orang karja itu supaya bole hidup butul.</verse>
				<verse number="5">Ada conto laeng lagi bagini: ada orang yang pikir kata, ada hari yang lebe penting dari hari yang laeng. Ada lagi yang bilang samua hari sama saja. Tapi sebenarnya hari apa saja yang torang pili untuk semba pa Tuhan Allah, torang musti yakin, apa yang torang biking itu Tuhan Allah anggap butul.</verse>
				<verse number="6">Orang yang anggap satu hari lebe penting dari hari yang laeng, dia biking itu untuk hormati pa Tuhan. Deng orang yang makang samua macam makanang, dia makang itu, untuk hormati pa Tuhan karna dia mo bilang tarimakasi pa Tuhan Allah. Turus, orang yang cuma makang sayor saja karna pikir daging itu haram, dia makang itu untuk mo hormati pa Tuhan karna dia lagi bilang tarimakasi pa Tuhan Allah.</verse>
				<verse number="7">Torang samua musti biking bagitu, barang tarada orang dari torang yang hidup iko dia pe mau sandiri. Deng tarada orang dari torang yang akan mati iko dia pe mau sandiri.</verse>
				<verse number="8">Karna torang hidup, torang hidup untuk Tuhan, deng torang mati, torang mati untuk Tuhan. Jadi torang hidup ka mati ka, torang ini Tuhan punya.</verse>
				<verse number="9">Karna untuk itu suda, Yesus Kristus so mati kong hidup ulang, supaya Dia jadi samua orang pe Tuhan, orang-orang yang masi hidup deng orang-orang yang so mati.</verse>
				<verse number="10">Jadi, ngoni yang makang samua macam makanang, tara bole pandang enteng pa ngoni pe sudara yang percaya yang makang sayor saja. Bagitu lagi ngoni yang cuma makang sayor, ngoni tara bole kase sala ngoni pe sudara yang percaya yang makang samua macam makanang. Karna nanti satu waktu torang samua akan mangada pa Tuhan Allah di kursi raja untuk dapa adili.</verse>
				<verse number="11">Sama deng ada tatulis di Kitab Suci bagini, “Kita Tuhan Allah, Kita butul-butul hidup, deng Kita bilang ini butul-butul mo jadi, samua orang nanti mo berlutut kong semba di Kita pe muka, deng samua orang mo mangaku deng dong pe mulu, Kita ini Tuhan Allah.”</verse>
				<verse number="12">Jadi nanti torang masing-masing musti mangaku pa Tuhan Allah pe muka apa yang torang so biking, deng bikiapa kong torang biking itu.</verse>
				<verse number="13">Nanti Tuhan Allah mo adili pa torang samua, jadi jang torang baku kase sala lagi. Tapi lebe bae torang ati-ati supaya jang torang biking barang yang biking sampe torang pe sudara jatu dalam dosa!</verse>
				<verse number="14">Deng karna kita so satu hati deng Tuhan Yesus, kita tau deng yakin, tara ada lagi makanang yang haram pa Tuhan Allah pe muka. Tapi kalu ada orang yang pikir ada makanang yang haram, makanang itu mo jadi haram untuk dia kalu dia makang.</verse>
				<verse number="15">Tapi kalu ngoni makang makanang yang ngoni pe sudara yang percaya anggap haram sampe dia pe hati saki, itu berarti, ngoni tara sayang pa dia. Jadi jang ngoni makang atau minum apa-apa yang dia anggap haram, kalu gara-gara itu dia jadi berdosa, barang Yesus Kristus me mati untuk dia.</verse>
				<verse number="16">Karna itu, biar yang ngoni mo biking itu ngoni rasa butul, tapi kalu ngoni pe sudara yang percaya rasa itu tara bae, lebe bae jang ngoni biking itu, supaya jang ngoni pe nama jadi tara bae.</verse>
				<verse number="17">Karna kalu Tuhan Allah Berkuasa sebagai Raja pa torang pe hidup, yang penting itu bukang apa yang torang makang deng minum. Tapi Tuhan Allah mau torang hidup butul, baku bawa bae-bae, deng torang pe hati sanang karna Roh Kudus ada di torang pe hati.</verse>
				<verse number="18">Orang yang iko pa Yesus Kristus deng cara hidup macam bagitu, dia biking Tuhan Allah pe hati sanang kong orang-orang me hormati pa dia.</verse>
				<verse number="19">Jadi, mari suda torang salalu berusaha baku bawa bae-bae deng baku kase kuat torang samua pe percaya.</verse>
				<verse number="20">Jang ngoni kase rusak Tuhan Allah pe karja pa orang-orang percaya pe hati cuma gara-gara makanang saja. Memang butul, so tarada lagi makanang yang Tuhan Allah larang ngoni makang. Tapi ngoni jadi sala, kalu cuma karna apa yang ngoni makang biking ngoni pe sudara jadi berdosa.</verse>
				<verse number="21">Lebe bae jang ngoni makang daging atau minum anggur atau biking apa-apa, kalu itu cuma biking ngoni pe sudara yang percaya jadi berdosa.</verse>
				<verse number="22">Kalu ngoni yakin apa yang ngoni makang, minum atau biking itu tara sala, biar suda ngoni simpang itu di ngoni pe dalam hati supaya cuma ngoni deng Tuhan Allah saja yang tau, tara perlu ngoni suru orang laeng iko apa yang ngoni biking itu. Kalu ngoni rasa tara sala waktu ngoni biking satu barang yang ngoni yakin itu butul, ngoni itu suda yang paling sanang.</verse>
				<verse number="23">Tapi kalu ngoni pikir makang satu macam makanang itu berdosa, kong ngoni tetap makang itu, ngoni itu so jadi sala karna yang ngoni ada biking itu tara iko ngoni pe percaya. Barang, kalu yang ngoni biking itu tara iko ngoni pe percaya, itu berarti ngoni so berdosa.</verse>
			</chapter>
			<chapter number="15">
				<verse number="1">Torang yang pe percaya so kuat pa Tuhan, torang musti sabar pa orang-orang yang pe percaya bolong kuat pa Tuhan. Jang torang cuma cari tong pe sanang sandiri.</verse>
				<verse number="2">Tapi masing-masing orang dari torang musti biking yang bae pa orang laeng yang percaya, supaya dorang pe percaya pa Tuhan lebe tamba kuat.</verse>
				<verse number="3">Torang musti biking bagitu, karna Yesus Kristus me tara cari Dia pe sanang sandiri, tapi Dia siap orang hina. Itu sama deng yang ada tatulis di Kitab Suci bagini, “Kata-kata tara bae yang orang-orang bilang pa Tuhan Allah, itu so kanal pa kita.”</verse>
				<verse number="4">Samua yang tatulis dari dulu di Kitab Suci, ada tulis untuk kase ajar pa torang, supaya torang bole tetap percaya biar dapa siksa, deng supaya kase smangat pa torang untuk percaya deng yakin pa Tuhan Allah.</verse>
				<verse number="5">Tuhan Allah yang biking orang bole tetap percaya biar dapa siksa, deng yang kase smangat orang pe hati supaya lebe tamba kuat iko pa Dia. Kita minta pa Dia supaya Dia tolong pa ngoni la ngoni bole hidup satu hati deng ngoni pe sudara yang sama-sama percaya, iko Kristus Yesus pe cara hidup.</verse>
				<verse number="6">Jadi deng ngoni hidup satu hati, ngoni bole sama-sama puji deng hormat pa Tuhan Allah, torang pe Tuhan Yesus Kristus pe Bapa.</verse>
				<verse number="7">Karna itu, ngoni musti tarima satu deng yang laeng, sama deng Yesus Kristus me so tarima pa torang, supaya Tuhan Allah dapa puji deng hormat.</verse>
				<verse number="8">Kita kase inga pa ngoni bagini: Yesus Kristus datang di dunia untuk tolong pa torang orang Yahudi la iko apa yang Tuhan Allah janji pa torang pe orang tua dulu-dulu. Deng bagitu, Tuhan Allah kase tunju butul-butul Dia tara lupa biking Dia pe janji.</verse>
				<verse number="9">Deng, Yesus Kristus datang di dunia untuk orang-orang yang bukang Yahudi lagi karna Tuhan Allah rasa kasiang pa dorang, supaya dorang me bole puji deng hormat pa Tuhan Allah. Tuhan Allah janji nanti orang-orang Yahudi mo puji pa Dia sama-sama deng orang-orang yang bukang Yahudi. Itu sama deng Tuhan Allah pe nabi tulis di Kitab Suci bagini, “Kita mo puji-puji pa Tuhan Allah di orang-orang yang bukang Yahudi pe tenga-tenga. Deng kita mo manyanyi untuk puji Tuhan Allah pe nama.”</verse>
				<verse number="10">Kong ada lagi yang tatulis di Kitab Suci bagini, “Ee orang-orang bukang Yahudi! Ngoni rasa sanang suda sama-sama deng Tuhan Allah pe umat.”</verse>
				<verse number="11">Turus ada lagi yang tatulis di Kitab Suci bagini, “Ee ngoni samua orang-orang yang bukang Yahudi, puji suda pa Tuhan! Biar suda orang-orang dari samua suku bangsa akan puji pa Dia.”</verse>
				<verse number="12">Kong nabi Yesaya me tulis Tuhan Allah pe janji di Kitab Suci bagini, “Nanti dari Isai pe turunan, ada yang jadi Raja pa orang-orang yang bukang Yahudi. Kong dorang itu nanti pe tampa baharap pa Dia.”</verse>
				<verse number="13">Tuhan Allah itu yang biking torang bole baharap deng yakin, apa yang Dia janji Dia akan biking. Karna itu, kita minta pa Tuhan Allah supaya Dia biking ngoni pe hati sanang deng hati tenang, karna ngoni so percaya pa Dia. Kita minta itu supaya Roh Kudus pe kuasa bakarja di ngoni pe hati untuk biking ngoni tatamba baharap deng yakin turus pa Tuhan Allah.</verse>
				<verse number="14">Sudara-sudara, kita tau butul ngoni so banya biking barang yang bae, ngoni so banya mangarti Tuhan pe ajaran, deng ngoni me so mampo untuk baku kase ajar satu deng yang laeng Tuhan pe ajaran itu.</verse>
				<verse number="15">Tapi biar bagitu, kita tara malu kase inga pa ngoni di surat ini babarapa ajaran, barang memang itu tugas yang Tuhan Allah kase pa kita, karna Dia pe bae pa kita.</verse>
				<verse number="16">Dia pangge pa kita jadi Yesus Kristus pe utusan untuk kase tau Kabar Bae dari Tuhan Allah pa orang-orang yang bukang Yahudi. Kita pe tugas itu kita kase sama deng orang Yahudi pe imam pe tugas, karna kalu kita kase tau Kabar Bae itu pa orang bukang Yahudi kong dorang jadi percaya pa Yesus, itu kita so kase sanang Tuhan Allah pe hati, sama deng imam kase binatang korban persembahan pa Tuhan Allah. Kong Tuhan Allah tarima pa dorang karna Roh Kudus so biking dong jadi Tuhan Allah pe umat sandiri.</verse>
				<verse number="17">Kita so percaya pa Kristus Yesus, kong kita bole rasa sanang deng samua tugas yang kita biking untuk Tuhan Allah.</verse>
				<verse number="18">Jadi yang barani kita bilang pa orang, cuma apa yang kita biking pake Yesus Kristus pe kuasa yang ada pa kita. Dia pe kuasa yang ada pa kita itu, yang biking kita mampo kase ajar pa orang-orang yang bukang Yahudi sampe dorang dengar-dengaran pa Tuhan Allah. Dorang jadi dengar-dengaran itu karna apa yang kita bilang deng apa yang kita biking.</verse>
				<verse number="19">Deng Tuhan Allah pe Roh pe kuasa, kita biking mujizat-mujizat deng tanda-tanda yang biking orang herang. Kita so kase tau Kabar Bae tentang Yesus Kristus pa orang-orang di samua kota yang kita pigi, mulai dari kota Yerusalem sampe di daera Ilirikum.</verse>
				<verse number="20">Itu tugas yang kita dapa, kong kita salalu berusaha kase tau Kabar Bae tentang Yesus Kristus di tampa-tampa yang orang-orang bolong perna dengar. Kita tara mau kase tau Kabar Bae itu di tampa-tampa yang orang laeng so biking jemaat, sama deng orang yang tara mau kase badiri ruma di atas fandasi yang orang laeng so biking.</verse>
				<verse number="21">Kita so biking sama deng yang ada tatulis di Kitab Suci bagini, “Orang-orang yang bolong perna dengar kabar tentang Dia, dorang mo tau sapa Dia. Orang-orang yang bolong perna dengar kabar tentang Dia, dorang mo mangarti tentang Dia.”</verse>
				<verse number="22">Kita jaga kase tau Kabar Bae di tampa-tampa yang orang-orang bolong perna dengar. Jadi karna itu, kita bolong sempat pigi pa ngoni.</verse>
				<verse number="23">Tapi skarang, kita pe tugas di tampa-tampa itu kita so kase selesai. Jadi karna so lama skali kita suka mo baku dapa deng ngoni, so deng taong-taong lagi,</verse>
				<verse number="24">kita ada rencana mo pigi di Spanyol. Jadi bagus kita singga dulu pa ngoni, supaya kita pe hati jadi sanang sama-sama deng ngoni biar tara lama. Turus abis itu, kita harap ngoni bantu pa kita pigi di Spanyol.</verse>
				<verse number="25">Tapi kita bolong pigi pa ngoni skarang. Kita mo pigi di Yerusalem dulu, mo antar doi sumbangan untuk orang-orang yang so jadi Tuhan Allah pe umat yang hidup susa di sana.</verse>
				<verse number="26">Karna jemaat-jemaat dari daera Makedonia deng Akhaya, dorang deng sanang hati so kumpul doi untuk kase sumbangan pa orang-orang yang so jadi Tuhan Allah pe umat di Yerusalem.</verse>
				<verse number="27">Dorang ada sumbang itu deng hati sanang. Deng memang pantas dorang mo bantu pa dong pe sudara yang percaya, orang-orang Yahudi di Yerusalem. Barang, orang-orang bukang Yahudi, dorang dengar Kabar Bae tentang Yesus Kristus dari orang-orang Yahudi. Jadi pantas dorang balas orang Yahudi pe bae deng cara bantu dorang pe perlu.</verse>
				<verse number="28">Jadi, kalu kita so selesai kase sumbangan pa sudara-sudara di kota Yerusalem, baru kita mo barangkat di Spanyol kong mo singga dulu pa ngoni pe kota.</verse>
				<verse number="29">Deng kita tau skali, waktu kita singga kong baku dapa deng ngoni di situ, nanti kita bawa banya berkat dari Yesus Kristus pa ngoni.</verse>
				<verse number="30">Sudara-sudara, torang so percaya pa Yesus Kristus torang pe Tuhan, deng Roh Kudus me bakarja di torang pe hati sampe torang bole baku sayang satu deng yang laeng. Karna itu, kita minta pa ngoni supaya ngoni turus-turus berdoa untuk kita pa Tuhan Allah.</verse>
				<verse number="31">Tolong kase berdoa pa kita, minta Tuhan Allah jaga waktu kita pigi di daera Yudea supaya orang-orang Yahudi yang tara percaya pa Yesus, tara mo biking barang yang jahat pa kita. Deng berdoa lagi supaya orang-orang yang so jadi Tuhan Allah pe umat di kota Yerusalem bole tarima bae sumbangan yang kita mo bawa pa dorang.</verse>
				<verse number="32">Ngoni berdoa bagitu untuk kita supaya abis kita biking kita pe tugas, kalu memang Tuhan Allah mau kita datang pa ngoni, kita bole datang deng hati sanang. Deng nanti kalu kita so ada sama-sama deng ngoni, kita pe hati bole jadi tenang.</verse>
				<verse number="33">Tuhan Allah yang biking tong pe hati tetap tenang, jadi Kita minta supaya Dia ada sama-sama deng ngoni samua! Amin.</verse>
			</chapter>
			<chapter number="16">
				<verse number="1">Deng kita pe surat ini, kita mo kase tau lagi pa ngoni tentang torang pe sudara parampuang satu yang percaya. Dia pe nama Febe, dia jaga bantu layani jemaat di kota Kengkrea.</verse>
				<verse number="2">Nanti waktu dia pigi pa ngoni, kita minta supaya ngoni tarima pa dia deng bae-bae, barang dia so percaya pa Tuhan sama deng ngoni. Ngoni musti tarima pa dia deng bae-bae karna model bagitu yang orang-orang yang so jadi Tuhan Allah pe umat musti biking. Kong kita minta lagi, kalu dia perlu apa-apa pa ngoni, ngoni kase suda yang dia perlu, karna dia sandiri so kase bantuan pa banya orang deng pa kita lagi.</verse>
				<verse number="3">Kirim salam pa Priskila deng dia pe laki Akwila di sana. Dorang dua karja untuk Kristus Yesus sama-sama deng kita.</verse>
				<verse number="4">Dorang dua itu perna sampe amper mati waktu kase slamat pa kita. Kita bilang tarimakasi banya pa dorang dua. Kong bukang cuma kita saja, tapi samua jemaat yang bukang Yahudi me ada bilang tarimakasi banya pa dong dua.</verse>
				<verse number="5">Kirim salam lagi pa jemaat yang jaga bakumpul baibada pa dong Priskila deng Akwila pe ruma. Kirim salam lagi pa Epenetus, sudara yang percaya yang kita sayang. Dia itu yang kakamuka percaya pa Yesus Kristus di daera Asia Kecil.</verse>
				<verse number="6">Kirim salam lagi pa Maria yang so karja karas untuk ngoni pe bae.</verse>
				<verse number="7">Kirim salam lagi pa Andronikus deng Yunias yang satu bangsa deng kita, kong yang perna maso penjara sama-sama deng kita. Waktu kita bolong percaya pa Yesus Kristus, dorang dua itu so percaya, kong samua Tuhan Allah pe utusan yang orang sebut rasul, so kanal bae pa dorang.</verse>
				<verse number="8">Kirim salam pa Ampliatus yang kita sayang. Dia yang sama-sama percaya pa Tuhan.</verse>
				<verse number="9">Kirim salam lagi pa Urbanus, torang pe tamang yang karja sama-sama deng torang untuk Yesus Kristus. Kong kirim salam lagi pa Stakhis yang kita sayang.</verse>
				<verse number="10">Kirim salam pa Apeles, yang dapa banya cobaan tapi tetap percaya pa Yesus Kristus. Kong kirim salam lagi pa orang-orang yang ada di Aristobulus pe dalam ruma.</verse>
				<verse number="11">Kirim salam pa Herodion, dia satu bangsa deng kita. Kirim salam lagi pa orang-orang yang percaya pa Tuhan yang ada di Narkisus pe dalam ruma.</verse>
				<verse number="12">Kirim salam lagi pa Trifena deng Trifosa, dua sudara parampuang yang so karja karas untuk Tuhan. Kong salam lagi pa Persis, sudara parampuang yang kita sayang. Dia lagi so karja karas untuk Tuhan.</verse>
				<verse number="13">Kirim salam pa Rufus. Banya orang hormati pa dia, karna Tuhan so pili pa dia untuk biking Tuhan pe karja. Deng salam pa dia pe mama. Kita so anggap dia pe mama itu so sama deng kita pe mama sandiri.</verse>
				<verse number="14">Kong kirim salam lagi pa Asinkritus, Flegon, Hermes, Patrobas, Hermas deng samua sudara yang percaya yang sama-sama deng dorang.</verse>
				<verse number="15">Turus kirim salam lagi pa Filologus, Yulia, Nereus deng dia pe sudara parampuang. Deng kirim salam lagi pa Olimpas, deng lagi pa samua orang yang so jadi Tuhan Allah pe umat yang sama-sama deng dorang.</verse>
				<verse number="16">Kalu ngoni bakumpul untuk baibada, ngoni baku kase salam suda satu deng yang laeng untuk kase tunju ngoni baku sayang. Kong ada salam lagi pa ngoni dari samua Yesus Kristus pe jemaat yang ada di sini.</verse>
				<verse number="17">Sudara-sudara, kita minta deng butul-butul pa ngoni, ati-ati pa orang yang jaga kase ajaran yang baku beda deng yang torang so ajar pa ngoni. Ati-ati karna dorang suka biking ngoni jadi tapisa-pisa deng biking ngoni jadi ragu-ragu deng ajaran yang torang so kase ajar pa ngoni. Jadi jang badekat pa dorang itu!</verse>
				<verse number="18">Barang orang-orang yang macam bagitu, sebenarnya dorang tara karja untuk Yesus Kristus torang pe Tuhan, tapi dorang karja iko dong pe mau sandiri. Dorang buju deng kata-kata yang kase sadap di talinga pa orang yang masi bolong mangarti mana yang bae deng mana yang tara bae, sampe orang-orang me iko pa dorang pe ajaran yang tara butul.</verse>
				<verse number="19">Sudara-sudara, samua orang so dengar kabar, ngoni iko Tuhan pe ajaran turus. Karna itu, kita sanang skali deng ngoni. Tapi kita suka supaya ngoni lebe tamba tau mana yang bae, deng tara usa suda biking barang yang jahat.</verse>
				<verse number="20">Tuhan Allah yang biking torang pe hati tetap tenang, jadi kita minta supaya Dia capat-capat mo kase ancor pa Iblis, setang-setang pe raja, kong Iblis itu mo tundu pa ngoni. Deng Kita minta pa Yesus, torang pe Tuhan supaya kase Dia pe bae pa ngoni turus.</verse>
				<verse number="21">Timotius kita pe tamang karja, ada kirim salam pa ngoni. Deng ada salam dari Lukius, Yason deng Sosipater, kita pe tamang-tamang yang sama-sama orang Yahudi.</verse>
				<verse number="22">Kita ini Tertius, kita yang tulis Paulus pe surat ini deng kita pe tangan sandiri iko apa yang Paulus bilang. Kita lagi pe salam pa ngoni yang so sama-sama percaya pa Tuhan.</verse>
				<verse number="23">Gayus lagi ada kirim salam pa ngoni. Dia yang ada kase dia pe ruma untuk kita manumpang, deng dia lagi ada kase dia pe ruma pa jemaat la bakumpul untuk baibada. Kong Erastus, bendahara kota, deng torang pe sudara yang percaya yang pe nama Kwartus, ada kirim salam lagi pa ngoni.</verse>
				<verse number="24">[Kita minta pa Yesus Kristus, torang pe Tuhan, supaya Dia pe bae salalu ada untuk ngoni.]</verse>
				<verse number="25">Mari suda puji pa Tuhan Allah! Dia itu yang ada kuasa untuk biking ngoni pe percaya lebe tamba kuat, karna ngoni so dengar Kabar Bae tentang Yesus Kristus yang kita jaga kase tau pa orang-orang. Kabar Bae itu so lama skali, so deng ratus-ratus taong orang bolong tau,</verse>
				<verse number="26">tapi skarang baru Tuhan Allah kase tau pa torang manusia. Kabar Bae itu, Tuhan Allah so janji pa nabi-nabi dulu kong Dia suru dorang tulis itu supaya samua orang yang dari samua suku bangsa tau, kong dorang bole jadi percaya deng iko pa Yesus. Tuhan Allah itu salalu ada sampe slama-lamanya.</verse>
				<verse number="27">Cuma Dia saja yang tau samua-samua. Jadi mari torang puji deng hormat turus-turus pa Dia sampe slama-lamanya, karna apa yang Yesus Kristus so biking. Amin.</verse>
			</chapter>
		</book>
		<book number="46">
			<chapter number="1">
				<verse number="1">Salam dari kita Paulus, Kristus Yesus pe utusan yang orang sebut rasul. Kita jadi rasul, itu karna Tuhan Allah pili pa kita iko Dia pe mau. Surat ini lagi dari Sostenes, torang pe sudara yang percaya.</verse>
				<verse number="2">Kita tulis surat ini untuk ngoni Tuhan Allah pe jemaat yang ada di kota Korintus. Dia so biking ngoni jadi Dia pe umat sandiri yang bersi dari dosa, karna ngoni so percaya pa Yesus Kristus. Dia pangge pa ngoni untuk jadi Dia pe umat, sama-sama deng samua orang percaya di sagala tampa, yang salalu semba deng puji pa Yesus Kristus, torang samua pe Tuhan.</verse>
				<verse number="3">Kita minta pa Tuhan Allah, torang samua pe Bapa, deng pa Tuhan Yesus Kristus supaya kase yang bae pa ngoni, deng salalu biking ngoni pe hati tetap tenang.</verse>
				<verse number="4">Kita salalu bilang tarimakasi pa Tuhan Allah yang kita semba, karna ngoni. Barang, Dia so kase Dia pe bae pa ngoni karna ngoni percaya pa Kristus Yesus.</verse>
				<verse number="5">Deng karna ngoni pe percaya pa Dia, Dia biking ngoni kaya di hal-hal yang bagini: ngoni mampo babicara tentang Dia di orang banya pe muka, deng mangarti banya hal.</verse>
				<verse number="6">Itu jadi bukti, ajaran tentang Yesus Kristus yang kita kase tau pa ngoni itu, butul.</verse>
				<verse number="7">Jadi deng ngoni so tarima karunia dari Roh Kudus itu, ngoni so tara kurang karunia apa-apa lagi. Ngoni so tarima samua karunia dari Roh Kudus waktu ngoni sementara tunggu-tunggu torang pe Tuhan Yesus Kristus datang ulang.</verse>
				<verse number="8">Dia lagi akan kase kuat turus ngoni pe percaya sampe Dia datang ulang, supaya di waktu itu, Dia dapa ngoni tara sala apa-apa.</verse>
				<verse number="9">Tuhan Allah mo biking itu samua karna Dia itu setia. Dia yang pangge pa ngoni, supaya ngoni bole hidup satu hati deng Dia pe Anak Yesus Kristus, torang pe Tuhan.</verse>
				<verse number="10">Sudara-sudara, karna kita ini torang pe Tuhan Yesus Kristus pe utusan, jadi kita minta pa ngoni samua supaya ngoni baku dengar satu deng yang laeng. Ngoni tara bole tapisa satu deng yang laeng, tapi ngoni musti tetap jadi satu, satu pikiran deng satu tujuan.</verse>
				<verse number="11">Kita bilang bagitu pa ngoni sudara-sudara, barang ada orang-orang di Kloe pe ruma, yang kase tau pa kita tentang ngoni. Dorang bilang, ngoni ada baku tasala.</verse>
				<verse number="12">Kita pe maksut itu bagini: ada dari ngoni yang bilang, “Kita iko pa Paulus.” Yang laeng bilang, “Kita iko pa Apolos.” Kong yang laeng bilang, “Kita iko pa Petrus.” Atau yang laeng bilang, “Kita iko pa Yesus Kristus.”</verse>
				<verse number="13">Ee, bikiapa kong ngoni bicara bagitu? Apa Yesus Kristus ada tabagi-bagi kong? Atau jang sampe ngoni pikir kata, kita Paulus dapa salib untuk ngoni? Atau waktu ngoni baptis orang, ngoni pake kita pe nama kong? Tarada to?</verse>
				<verse number="14">Kita bilang tarimakasi pa Tuhan Allah, karna tara banya dari ngoni yang kita baptis, cuma Krispus deng Gayus saja.</verse>
				<verse number="15">Untung kita tara baptis pa ngoni, supaya tarada orang yang bilang, dia iko pa kita gara-gara dia dapa baptis pake kita pe nama.</verse>
				<verse number="16">Oo, kita baru inga, kita ada baptis pa Stefanus deng orang-orang yang ada pa dia pe ruma. Selain dari itu, kita tara inga, apa ada orang laeng lagi yang kita baptis atau tarada.</verse>
				<verse number="17">Barang, Yesus Kristus utus pa kita bukang untuk baptis orang, tapi Dia utus pa kita untuk kase tau Kabar Bae tentang Dia. Kong waktu kita kase tau Kabar Bae itu, kita tara pake bahasa tinggi-tinggi la orang sangka kita pande. Karna kalu kita biking bagitu, orang cuma suka dengar kita pe kata-kata, kong kita pe bicara tentang Yesus Kristus mati di kayu salib itu, jadi parcuma.</verse>
				<verse number="18">Ada orang yang bapikir, Kabar Bae tentang Yesus mati di kayu salib untuk tebus manusia pe dosa, itu orang bodo pe carita. Dorang itu mo tapisa deng Tuhan Allah slama-lamanya. Tapi untuk torang yang so dapa slamat karna percaya Kabar Bae itu, torang tau, Kabar Bae itu ada kuasa dari Tuhan Allah untuk kase slamat pa manusia.</verse>
				<verse number="19">Barang, Tuhan Allah bilang di Kitab Suci bagini, “Orang-orang yang pande, Kita mo kase ilang dong pe pande itu. Deng orang-orang yang tau banya, Kita mo kase ilang yang dong tau itu.”</verse>
				<verse number="20">Jadi, apa guna manusia pe pande? Apa guna guru-guru agama yang ahli lima kitab Musa? Deng, apa guna orang-orang yang pande bicara? Dorang pe pande itu dari dunia ini, kong Tuhan Allah so biking jadi tarada dia pe guna sama skali.</verse>
				<verse number="21">Karna biar manusia pande skali, manusia tara bisa kanal Tuhan Allah deng dong pe pande. Tapi Tuhan Allah itu tau samua hal kong Dia biking rencana yang bae, sampe Dia mau kase slamat pa orang-orang yang percaya Kabar Bae itu, biar banya orang bilang kata, itu orang bodo pe carita.</verse>
				<verse number="22">Orang-orang Yahudi tara mo percaya kalu dorang bolong lia mujizat, yang kase tunju Tuhan Allah pe kuasa. Bagitu lagi deng orang Yunani, dorang tara mo percaya kalu torang tara pake bahasa tinggi-tinggi iko manusia pe pande.</verse>
				<verse number="23">Tapi torang, torang kase tau Kabar Bae tentang Yesus Kristus yang mati di kayu salib supaya orang dapa slamat dari dosa. Kabar Bae itu biking orang-orang Yahudi rasa tersinggung, sama deng batu yang biking dong pe kaki tagate. Turus, orang yang bukang Yahudi rasa Kabar Bae itu tarada guna, kata, itu cuma orang bodo pe carita.</verse>
				<verse number="24">Tapi biar bagitu, ada orang Yahudi deng orang yang bukang Yahudi yang Tuhan Allah pangge jadi Dia pe umat. Kong untuk dorang samua, Kabar Bae tentang Yesus Kristus itu yang kase tunju Tuhan Allah pe kuasa, deng Tuhan Allah pe hikmat.</verse>
				<verse number="25">Barang, biar ada orang yang anggap Yesus mati di kayu salib itu tarada dia pe guna, tapi sebenarnya, apa yang Tuhan Allah biking, itu kase tunju Tuhan Allah pe hikmat yang hebat, jao lebe hebat dari manusia pe pande. Ada lagi yang anggap Yesus mati di kayu salib itu, dia pe arti, Tuhan Allah tarada kuasa, tapi sebenarnya, apa yang Dia biking itu, kase tunju Dia pe kuasa yang lebe hebat dari manusia pe kuasa.</verse>
				<verse number="26">Sudara-sudara, coba ngoni inga ngoni pe hidup dulu waktu Tuhan Allah bolong pangge pa ngoni iko pa Dia. Waktu itu kalu manusia mo nilai, cuma sadiki ngoni yang pande, cuma sadiki ngoni yang jadi orang penting, deng cuma sadiki lagi ngoni yang dari keluarga penting.</verse>
				<verse number="27">Tapi memang itu suda Tuhan Allah pe rencana. Dia pili orang yang manusia anggap bodo jadi Dia pe umat, supaya orang yang manusia anggap pande jadi malu waktu lia Tuhan Allah tara pili pa dorang karna dong pe pande. Tuhan Allah me pili orang yang manusia anggap tara penting jadi Dia pe umat, supaya orang yang manusia anggap penting itu jadi malu waktu lia Tuhan Allah tara pili pa dorang karna dong pe jabatan.</verse>
				<verse number="28">Tuhan Allah me pili pa orang-orang yang manusia anggap tara penting, yang hina, deng yang manusia anggap tara pake-pake, jadi percaya pa Dia. Deng bagitu, orang yang manusia anggap penting jadi sadar, samua yang dorang anggap penting, tara ada arti apa-apa pa Tuhan Allah.</verse>
				<verse number="29">Tuhan Allah biking bagitu, supaya tarada orang yang basombong pa Dia pe muka kong bilang, “Tuhan Allah pili pa kita karna kita pe pande.”</verse>
				<verse number="30">Barang, Tuhan Allah sandiri yang buka jalang untuk ngoni, supaya ngoni bole percaya pa Kristus Yesus. Deng bagitu, torang bole tau Tuhan Allah pe rencana yang bijaksana untuk kase slamat pa manusia. Yesus Kristus itu yang biking torang jadi orang yang tara sala pa Tuhan Allah pe muka deng yang biking torang jadi Dia pe umat, deng Yesus me yang tebus torang pe dosa-dosa.</verse>
				<verse number="31">Jadi skarang, dari samua yang Tuhan Allah so biking untuk torang, torang jadi mangarti apa yang tatulis di Kitab Suci bagini, “Sapa yang suka makang puji, lebe bae dia puji pa Tuhan karna apa yang Tuhan so biking.”</verse>
			</chapter>
			<chapter number="2">
				<verse number="1">Sudara-sudara, tuhari waktu kita datang kase tau tentang Tuhan Allah pe rencana yang dulu manusia bolong tau, kita tara pake bahasa tinggi-tinggi, kita me tara pake kita pe pande sandiri.</verse>
				<verse number="2">Barang waktu itu, kita so ambe keputusan bagini: selama kita ada sama-sama deng ngoni, yang paling penting yang kita mo bicara pa ngoni itu tentang Yesus Kristus, bukang mo pusing deng hal-hal laeng. Kita cuma mo bicara pa ngoni tentang Dia yang so mati di kayu salib untuk kase slamat pa manusia.</verse>
				<verse number="3">Kong waktu kita ada sama-sama deng ngoni itu, kita rasa kita pe diri tara mampo, deng kita rasa tako sampe totofore.</verse>
				<verse number="4">Waktu kita babicara pa ngoni, kita tara pake manusia pe pande untuk kase yakin pa ngoni apa yang kita bilang. Tapi waktu itu, Roh Kudus pe kuasa yang kase yakin pa ngoni sampe ngoni tau yang kita bilang itu, butul.</verse>
				<verse number="5">Deng Roh Kudus biking bagitu, ngoni bole percaya pa Yesus Kristus, bukang karna ngoni iko manusia pe pande, tapi karna Tuhan Allah pe kuasa.</verse>
				<verse number="6">Tapi biar bagitu, kalu torang babicara pa orang-orang yang dorang pe percaya so kuat, torang bicara tentang rencana yang bijaksana. Rencana yang bijaksana itu pe asal bukang dari dunia ini, deng bukang dari orang-orang yang berkuasa di dunia ini yang nanti dorang so tara berkuasa lagi.</verse>
				<verse number="7">Tapi rencana yang bijaksana itu dari Tuhan Allah. Rencana itu dulu orang bolong tau karna Tuhan Allah bolong buka rahasia itu. Dia pe rencana itu so ada dari dulu waktu Dia bolong cipta dunia ini. Dia biking rencana itu, supaya torang yang percaya pa Dia bole dapa puji deng hormat.</verse>
				<verse number="8">Tara ada dari pemimpin-pemimpin di dunia ini yang mangarti Tuhan Allah pe rencana itu. Karna kalu dorang mangarti itu, dong tara akan mo kase salib pa Tuhan yang hebat itu.</verse>
				<verse number="9">Rencana itu sama deng yang tatulis di Kitab Suci, bagini: “Tuhan Allah so kase sadia banya hal untuk orang-orang yang sayang pa Dia. Yang Dia so kase sadia itu, bolong perna manusia lia deng dia pe mata, bolong perna manusia dengar deng dia pe talinga, deng bolong perna ada pa manusia pe pikiran.”</verse>
				<verse number="10">Memang dulu, tarada orang yang tau tentang Tuhan Allah pe rencana itu. Tapi skarang, Roh Kudus so kase tau itu pa torang. Dia kase tau itu pa torang karna Dia me tau samua sampe Tuhan Allah pe isi hati.</verse>
				<verse number="11">Ambe conto bagini, yang tau torang pe isi hati, cuma torang sandiri. Bagitu me deng Tuhan Allah, yang tau Tuhan Allah pe isi hati, cuma Dia pe Roh sandiri.</verse>
				<verse number="12">Kong torang, torang tara tarima roh yang dari dunia ini, tapi torang tarima Roh Kudus yang dari Tuhan Allah, supaya torang tau samua yang Tuhan Allah so kase pa torang deng cuma-cuma.</verse>
				<verse number="13">Jadi waktu torang kase tau Tuhan Allah pe rencana yang Roh Kudus kase tau pa torang itu, torang tara pake manusia pe pande. Tapi torang kase tau pake kata-kata yang Roh Kudus kase pa torang. Deng kata-kata itu, tong kase jelas ajaran dari Roh Kudus pa orang-orang yang Roh Kudus kuasai.</verse>
				<verse number="14">Tapi orang-orang yang cuma iko manusia pe mau, dorang tara tarima ajaran dari Tuhan Allah pe Roh. Dorang anggap itu sama deng orang-orang bodo pe carita saja. Ajaran dari Roh Kudus itu dorang tara bisa mangarti, tapi ajaran itu orang bisa mangarti cuma kalu Roh Kudus yang bantu pa dorang untuk mangarti.</verse>
				<verse number="15">Kong orang yang Roh Kudus kuasai, dia tau nilai samua hal. Tapi orang laeng tara bisa nilai orang yang Roh Kudus kuasai itu pe pikiran.</verse>
				<verse number="16">Barang, ada tatulis di Kitab Suci bagini, “Tara ada satu orang yang tau Tuhan pe pikiran. Turus, tara ada satu orang yang bisa kase nasehat pa Dia.” Tapi torang yang Roh Kudus so kuasai ini, torang pe cara bapikir sama deng Yesus Kristus pe cara bapikir.</verse>
			</chapter>
			<chapter number="3">
				<verse number="1">Sudara-sudara, tuhari waktu kita masi sama-sama deng ngoni, kita tara bisa ajar pa ngoni sama deng kita ajar pa orang yang Roh Kudus so kuasai. Kita cuma kase ajar, ajaran yang gampang ngoni mangarti sama deng kita ajar pa orang-orang yang masi iko manusia pe mau yang suka biking dosa. Barang, ngoni pe percaya pa Yesus Kristus bolong kuat, sama deng ana kacil yang baru lahir.</verse>
				<verse number="2">Ana kacil yang baru lahir masi perlu aer susu, bolong mampo tarima makanang karas, to? Bagitu lagi deng ngoni, dulu kita kase ajar pa ngoni ajaran yang gampang orang mangarti, bukang ajaran yang cuma orang yang dong pe percaya so kuat saja bisa mangarti, karna waktu itu ngoni bolong mampo tarima ajaran macam itu. Kong skarang, ngoni me masi bolong mampo tarima ajaran itu.</verse>
				<verse number="3">Barang sampe skarang, ngoni pe kalakuang masi iko manusia pe mau. Kita bilang bagitu, barang ada dari ngoni yang jaga baku mangiri, deng baku-baku ambe. Itu dia pe tanda ngoni masi iko manusia pe mau.</verse>
				<verse number="4">Karna ada dari ngoni yang bilang, “Kita iko pa Paulus,” deng yang laeng bilang, “Kita iko pa Apolos”. Kalu ngoni biking bagitu, itu kase tunju ngoni masi iko manusia pe mau.</verse>
				<verse number="5">Jang ngoni anggap kita deng Apolos orang penting. Torang dua ini cuma orang-orang yang jaga biking apa yang Tuhan suru. Torang kase tau Kabar Bae tentang Yesus Kristus pa ngoni sampe ngoni jadi percaya. Torang cuma biking tugas yang Tuhan kase pa torang masing-masing.</verse>
				<verse number="6">Kita yang pertama kase tau Kabar Bae itu pa ngoni, abis itu, Apolos datang ajar pa ngoni, kong Tuhan Allah suda yang biking ngoni pe percaya lebe tamba kuat. Itu sama deng kita yang tanam bibit, Apolos yang siram bibit yang kita so tanam itu, kong Tuhan Allah yang kase batumbu bibit itu.</verse>
				<verse number="7">Jadi, yang penting itu bukang orang yang batanam atau orang yang basiram, tapi yang penting itu, Dia yang kase batumbu bibit. Dia itu Tuhan Allah.</verse>
				<verse number="8">Tuhan Allah pe orang karja itu sama deng orang yang batanam deng orang yang basiram, dorang dua itu karja untuk satu tujuan. Kong dong dua akan dapa upah dari Tuhan Allah iko deng dong pe karja masing-masing.</verse>
				<verse number="9">Torang dua ini me sama-sama karja untuk Tuhan Allah. Kong ngoni itu sama deng Tuhan Allah pe kobong, tampa yang tong dua bakarja. Deng ngoni lagi bole kase sama deng Tuhan Allah pe ruma.</verse>
				<verse number="10">Tuhan Allah pe bae pa kita sampe Dia pili pa kita jadi Dia pe utusan, kong kita yang pertama kase tau Kabar Bae tentang Yesus Kristus pa ngoni. Deng bagitu, kita sama deng tukang yang tau skali kase badiri ruma, kita yang biking ruma pe fandasi. Turus, orang laeng datang ajar pa ngoni. Itu sama deng dong kase turus bangun ruma di atas fandasi itu. Tapi tiap orang yang mangajar, musti perhatikan bae-bae apa yang dia ajar itu. Itu sama deng tukang yang musti perhatikan bae-bae apa yang dia mo bangun di atas fandasi itu.</verse>
				<verse number="11">Karna tarada jalang laeng untuk torang bisa jadi Tuhan Allah pe umat, cuma deng percaya pa Yesus Kristus saja. Karna itu, torang bisa bilang, Yesus Kristus itu sama deng ruma pe fandasi, tarada fandasi yang laeng.</verse>
				<verse number="12">Kalu orang biking bagus dia pe karja yang Tuhan Allah kase pa dia, dia sama deng tukang bangunan yang pake bahan yang bagus, macam deng mas, perak, atau permata, la bangun ruma di atas fandasi itu. Tapi kalu dia biking dia pe karja tara bagus, dia sama deng tukang bangunan yang pake bahan yang tara bagus, macam deng kayu lombo, rumpu kiring, atau kusu-kusu.</verse>
				<verse number="13">Nanti di hari kiamat, dorang masing-masing pe hasil karja akan dapa priksa, bagus ka tarada. Itu sama deng ruma yang mo dapa tes deng api, apa mo angus ka tarada. Karna bahan yang bagus, akan tahang waktu dapa bakar, sedangkan bahan yang tara bagus, tara tahang waktu dapa bakar.</verse>
				<verse number="14">Jadi, kalu Tuhan dapa orang itu pe karja bagus kong dia pe hasil bole tahang lama, itu bole kase sama deng orang yang dapa upah karna biking bangunan di atas fandasi yang bisa tahang lama.</verse>
				<verse number="15">Tapi kalu waktu Tuhan priksa kong dapa orang so tara biking bagus karja yang Tuhan kase, orang itu akan rugi. Orang itu memang slamat dari dosa-dosa, tapi dia tara dapa upah. Itu sama deng dia pe ruma tabakar, dia lari kaluar dari ruma itu, tapi amper mati.</verse>
				<verse number="16">Ngoni tau ka tarada, ngoni itu sama deng Tuhan Allah pe Ruma, kong Tuhan Allah pe Roh tinggal pa ngoni.</verse>
				<verse number="17">Kalu ada orang yang kase ancor Tuhan Allah pe Ruma, nanti Tuhan Allah akan kase hukum pa dia. Karna Tuhan Allah pe Ruma itu suci, kong ngoni itu suda Tuhan Allah pe Ruma.</verse>
				<verse number="18">Kalu ngoni anggap ngoni pe diri pande, itu ngoni so tipu ngoni pe diri sandiri, karna ngoni cuma pande di manusia pe muka saja. Lebe bae, ngoni tarima Tuhan Allah pe ajaran. Deng bagitu, biar manusia di dunia anggap ngoni bodo, tapi Tuhan Allah anggap ngoni pande.</verse>
				<verse number="19">Karna apa yang manusia anggap pande, itu bodo pa Tuhan Allah pe muka. Itu so tatulis di Kitab Suci bagini, “Tuhan Allah biking sampe orang yang anggap diri pande itu pe rencana tara jadi, kong dong pe rencana itu tabale pa dong pe diri sandiri.”</verse>
				<verse number="20">Ini lagi yang tatulis di Kitab Suci, “Tuhan tau orang yang anggap diri pande pe pikiran, tapi sebenarnya dong pe pikiran itu tarada dia pe guna.”</verse>
				<verse number="21">Karna itu, kita minta pa ngoni sudara-sudara: jang ngoni basombong karna ngoni iko pa pemimpin yang satu, kong pandang enteng pa pemimpin yang laeng. Barang, samua yang Tuhan kase pa ngoni itu untuk ngoni pe bae.</verse>
				<verse number="22">Kita Paulus, sama-sama deng Apolos deng Petrus, torang ini pemimpin yang Tuhan kase pa ngoni la bantu pa ngoni iko pa Dia. Dia kase pa ngoni hidup deng mati, Dia kase pa ngoni waktu skarang deng waktu yang akan datang. Samua-samua yang ada di dunia ini ngoni punya.</verse>
				<verse number="23">Kong ngoni ini Yesus Kristus punya, kong Yesus Kristus itu Tuhan Allah punya.</verse>
			</chapter>
			<chapter number="4">
				<verse number="1">Lebe bae ngoni anggap torang ini Yesus Kristus pe orang-orang karja yang dapa kase percaya dari Tuhan Allah untuk kase tau Dia pe rencana yang mo kase slamat pa manusia. Rencana itu yang dulu orang-orang bolong tau.</verse>
				<verse number="2">Kong untuk torang yang jadi Tuhan Allah pe orang-orang karja itu, torang musti setia biking apa yang Tuhan Allah suru, la torang ini bisa dapa percaya.</verse>
				<verse number="3">Jadi kalu ngoni nilai kita biking kita pe tugas itu sala, atau biar orang bawa pa kita di pengadilan me, tara apa-apa. Kita sandiri me tara perna nilai yang kita biking ini so bagus ka bolong.</verse>
				<verse number="4">Barang, di kita pe hati, kita rasa kita so biking kita pe tugas bae-bae sama deng yang Tuhan Allah suru. Tapi itu tara berarti kita ini orang yang butul. Nanti Tuhan Allah sandiri yang nilai kong bilang, kita butul ka tarada.</verse>
				<verse number="5">Karna itu, jang ngoni nilai orang laeng sala kalu bolong dia pe waktu. Nanti waktu Tuhan datang ulang, itu dia pe waktu untuk Tuhan mo adili pa samua orang. Kong waktu itu, Dia mo buka samua hal yang orang sambunyi dalam galap. Dia me akan buka apa yang orang rencana dalam hati. Waktu itu, Tuhan Allah akan puji pa tiap orang yang pantas dapa puji.</verse>
				<verse number="6">Sudara-sudara, kita bicara tentang kita deng Apolos tadi, supaya ngoni balajar dari torang dua kong ngoni bole mangarti parenta yang bilang bagini, “Jang langgar parenta-parenta yang so tatulis.” Kalu ngoni biking bagitu, tarada dari ngoni yang jadi sombong sampe ngoni hormati pemimpin yang satu kong pemimpin yang laeng ngoni kase sala.</verse>
				<verse number="7">Barang, kalu ngoni nilai pemimpin bagitu, itu sama deng ngoni anggap ngoni pe diri lebe penting dari orang laeng. Samua yang ngoni punya, itu dari Tuhan. Jadi bikiapa kong ngoni basombong, sama deng ngoni anggap apa yang ngoni tarima itu dari ngoni pe kemampuan sandiri, bukang dari Tuhan?</verse>
				<verse number="8">Ngoni memang so tara perlu apa-apa lagi, ngoni so punya samua-samua! Ngoni so hebat sama deng raja! Kong torang kata, tarada! Bagus kalu ngoni butul-butul so mulai hebat sama deng raja, supaya torang ini me bole lagi jadi raja sama-sama deng ngoni.</verse>
				<verse number="9">Tapi sebenarnya menurut kita, torang yang jadi Yesus Kristus pe rasul-rasul ini, Tuhan Allah so kase pa torang tampa yang paling tara penting. Torang ini so sama deng orang yang dapa tangka kong mo dapa bunu di banya orang pe muka. Torang pe susa di dunia ini, orang-orang dunia deng malaekat-malaekat ada lia-lia pa torang.</verse>
				<verse number="10">Torang ini orang anggap bodo karna torang jaga kase tau tentang Yesus Kristus. Tapi ngoni, orang anggap ngoni pande, barang ngoni so percaya pa Yesus Kristus. Torang ini orang anggap tara ada pengaru, tapi ngoni, orang anggap Tuhan Allah pe kuasa basar ada pa ngoni. Ngoni dapa hormati dari orang-orang, tapi pa torang, orang hina-hina.</verse>
				<verse number="11">Sampe skarang ini, torang jaga lapar deng aus. Torang pe pakeang me tarobe-tarobe, torang jaga dapa pukul deng tarada tampa tinggal yang tetap.</verse>
				<verse number="12">Torang ini karja karas sampe suar malele untuk torang pe hidup. Kalu orang momake pa torang, torang kase berdoa pa dorang la Tuhan kase yang bae pa dorang. Kalu orang siksa pa torang, torang sabar saja.</verse>
				<verse number="13">Kalu orang bicara tara bae tentang torang, tong tetap bicara bae-bae pa dorang. Sampe skarang ini, manusia di dunia so biking torang sama deng rumpu yang bobou busu, sama deng sampa.</verse>
				<verse number="14">Kita tulis samua ini bukang mo biking malu pa ngoni, tapi mo togor supaya ngoni jadi lebe bae. Karna ngoni ini kita anggap sama deng kita pe ana-ana yang kita sayang.</verse>
				<verse number="15">Barang, biar lagi ngoni pe guru deng ribu yang ajar pa ngoni tentang Yesus Kristus, tapi cuma kita yang pertama kali kase tau Kabar Bae tentang Yesus Kristus itu pa ngoni, sampe ngoni jadi percaya, itu sama deng kita so jadi ngoni pe papa, tarada yang laeng.</verse>
				<verse number="16">Karna itu, kita minta deng sunggu-sunggu pa ngoni, iko suda kita pe cara hidup.</verse>
				<verse number="17">Itu suda yang biking sampe kita utus Timotius pa ngoni, la dia kase inga ulang pa ngoni, bagimana kita pe cara hidup yang iko pa Kristus Yesus. Cara hidup itu yang kita so kase ajar pa samua jemaat di samua tampa yang kita pigi. Timotius itu kita so anggap kita pe ana. Dia kita sayang, deng dia lagi setia pa Tuhan.</verse>
				<verse number="18">Tapi ada laeng dari ngoni yang kira kata, kita tara mo datang togor pa ngoni lagi, jadi dorang so kapala basar.</verse>
				<verse number="19">Tapi kalu Tuhan mau kita datang, tara lama kita akan datang pa ngoni. Kong waktu kita so ada deng ngoni, kita akan tau orang-orang yang basombong itu. Kita akan lia apa butul dong biking banya hal yang bae itu pake Tuhan pe kuasa, atau dong cuma banya mulu saja.</verse>
				<verse number="20">Karna kalu Tuhan Allah Berkuasa sebagai Raja pa orang pe hidup, itu dapa lia bukang cuma dari orang itu pe kata-kata saja, tapi dari Tuhan Allah pe kuasa yang ada pa dia.</verse>
				<verse number="21">Jadi skarang tinggal ngoni pili saja: kalu kita datang pa ngoni kong ngoni tetap tara beruba deng ngoni pe kalakuang itu, ngoni mau kita pukul pa ngoni deng tali? Atau ngoni mo beruba la kita bicara bae-bae pa ngoni deng kase tunju kita pe sayang?</verse>
			</chapter>
			<chapter number="5">
				<verse number="1">Sudara-sudara, kita dengar ada dari ngoni jemaat yang jaga baku suka deng orang yang bukang dia pe bini. Kong yang dia baku suka itu, dia pe mama tiri sandiri! Yang dia biking itu jahat skali, padahal orang yang tara percaya pa Tuhan Allah me tara biking bagitu.</verse>
				<verse number="2">Tapi biar ada dari ngoni yang jaga biking bagitu me, ngoni masi saja basombong. Sebenarnya, ngoni musti hati susa skali deng yang dia biking itu, kong ngoni musti kase kaluar saja pa dia dari ngoni pe tenga-tenga.</verse>
				<verse number="3">Memang kita tara sama-sama deng ngoni di situ, tapi kita pe hati ada di situ. Karna itu, kita so ambe keputusan, orang yang biking jahat itu, ngoni musti kase hukuman pa dia.</verse>
				<verse number="4">Waktu ngoni orang-orang yang percaya pa Tuhan Yesus bakumpul, kita pe hati lagi ada sama-sama deng ngoni di situ. Jadi deng torang pe Tuhan Yesus pe kuasa, kita minta pa ngoni,</verse>
				<verse number="5">ngoni musti kase kaluar pa dia dari jemaat la serakan dia pa Iblis, setang-setang pe raja, supaya deng dia dapa siksa bagitu, dia pe mau yang suka biking dosa itu ilang. Deng bagitu, dia bertobat kong dapa slamat waktu Tuhan datang ulang.</verse>
				<verse number="6">Tara bagus ngoni basombong macam bagitu. Jang sampe ngoni tara sadar, kalu satu orang dari ngoni biking sala, bisa pengaru orang laeng dalam ngoni pe jemaat biking sala lagi. Itu sama deng ragi yang sadiki saja, bisa kase nae adonan.</verse>
				<verse number="7">Buang suda samua ngoni pe kalakuang yang jahat itu, la ngoni jadi jemaat yang pe hati bersi. Itu bole kase sama deng waktu torang orang Yahudi biking hari raya Roti Tara Pake Ragi, torang buang samua ragi dari torang pe ruma, kong tong biking adonan yang baru yang tara pake ragi. Ngoni memang so bersi karna ngoni so percaya pa Yesus Kristus yang mati untuk tebus torang pe dosa-dosa. Dia itu bole kase sama deng domba yang torang potong untuk biking jadi korban persembahan di torang pe hari raya.</verse>
				<verse number="8">Jadi, mari suda torang buang tong pe kalakuang yang jahat deng tong pe dosa-dosa, itu sama deng tong buang ragi yang lama di torang pe hari raya Paska. Kong torang jadi orang yang biking barang yang butul deng hati yang bersi, itu sama deng torang biking torang pe hari raya Roti Tara Pake Ragi.</verse>
				<verse number="9">Di kita pe surat satu yang kamuka, kita so bilang pa ngoni, jang ngoni batamang deng orang-orang yang baseks sabarang.</verse>
				<verse number="10">Waktu kita tulis itu, bukang kita pe maksut, jang batamang deng samua orang yang tara percaya, yang baseks sabarang, yang golojo orang pe barang, yang tukang tipu, deng yang jaga semba dong pe puji-puji. Karna kalu kita suru ngoni bajao dari dorang, ngoni musti kase tinggal dunia ini.</verse>
				<verse number="11">Tapi skarang kita tulis pa ngoni ini, kita pe maksut itu, jang ngoni batamang deng orang yang mangaku dia itu tong pe sudara yang percaya, padahal dia salalu biking hal-hal jahat ini: baseks sabarang, golojo orang pe barang kong mau ambe, jaga semba pa dia pe puji-puji, jaga bicara tara bae tentang orang laeng, jaga mabo-mabo, atau yang jaga rampas orang pe barang. Deng orang yang macam bagitu, ngoni tara bole batamang, apalagi mo makang sama-sama.</verse>
				<verse number="12">Kita bilang bagitu, karna torang orang percaya ada tanggung jawab untuk urus pa torang pe sudara-sudara di tong pe jemaat yang dong pe kalakuang tara bae. Tapi untuk orang-orang yang bolong percaya, torang tarada tanggung jawab untuk urus pa dorang.</verse>
				<verse number="13">Dorang di luar jemaat yang bolong percaya itu, nanti Tuhan Allah yang mo adili pa dorang. Ngoni musti biking apa yang so tatulis di Kitab Suci, “User kase kaluar dari ngoni pe jemaat orang yang bilang kata, dia sama-sama percaya deng ngoni, padahal dia jaga biking barang yang jahat!”</verse>
			</chapter>
			<chapter number="6">
				<verse number="1">Sudara-sudara yang percaya, kalu ada dari ngoni yang baku tasala, bikiapa kong ngoni bawa ngoni pe masala itu di pengadilan untuk urus ngoni pe masala? Jang ngoni bagitu. Tapi ngoni musti bawa ngoni pe masala itu pa orang-orang yang sama-sama percaya, la dorang bantu pa ngoni untuk kase selesai ngoni pe masala itu.</verse>
				<verse number="2">Ngoni tau to, nanti waktu kiamat, orang-orang yang so jadi Tuhan Allah pe umat yang akan adili pa samua orang yang ada di dunia ini. Jadi kalu ngoni tau itu, masa ngoni tara mampo kase selesai ngoni pe masala-masala biasa yang tara penting di dunia ini?</verse>
				<verse number="3">Ngoni pasti tau lagi, torang orang-orang percaya yang akan mo adili pa malaekat-malaekat. Jadi kalu cuma masala-masala dalam ngoni pe hidup hari-hari di dunia ini, pasti ngoni mampo kase selesai sandiri.</verse>
				<verse number="4">Jadi, kalu ada masala di antara ngoni orang yang percaya, dari ngoni jemaat suda yang urus masala itu. Jang ngoni bawa masala itu pa orang-orang yang tara percaya Tuhan, karna dorang itu bukang bagian dari ngoni.</verse>
				<verse number="5">Masa tarada satu orang dari ngoni jemaat yang cukup pande untuk urus ngoni pe masala-masala! Kita bilang bagitu, supaya ngoni malu kong beruba.</verse>
				<verse number="6">Tapi ngoni ini, kalu ngoni baku tasala, ngoni tara jaga urus ngoni pe masala itu di orang yang sama-sama percaya. Kong lebe soe lagi, ada dari ngoni yang lapor dia pe sudara yang percaya itu pa orang-orang yang tara percaya!</verse>
				<verse number="7">Tapi sebenarnya, deng ngoni ada masala saja di antara ngoni orang percaya, itu so kase tunju ngoni itu so sala skali. Jadi, kalu ada orang yang biking jahat pa ngoni biar tara ada dia pe alasan, atau ada yang kase foya pa ngoni la ambe ngoni pe barang, lebe bae ngoni tarima saja, tara usa bawa masala itu kamana-mana.</verse>
				<verse number="8">Ngoni sandiri yang biking jahat pa orang, padahal tara ada dia pe alasan, deng ngoni kase foya la ambe dorang pe barang. Kong lebe soe lagi, dorang yang ngoni kase foya deng kase rugi itu, ngoni pe sudara sandiri suda yang sama-sama percaya!</verse>
				<verse number="9">Ngoni pasti tau, orang-orang yang biking tara butul, dorang tara mungkin jadi Tuhan Allah pe umat yang Dia Berkuasa sebagai Raja pa dorang pe hidup. Jang dengar orang yang bilang kata, Tuhan Allah pe umat bole biking barang tara bae, conto sama deng bagini: orang yang baseks sabarang, orang yang semba pa dia pe puji-puji, orang yang baku suka deng orang yang bukang dia pe laki atau bini, laki-laki yang baseks deng laki-laki,</verse>
				<verse number="10">orang yang papancuri, orang yang golojo doi deng harta, orang yang pangmabo, orang yang jaga bicara tara butul tentang orang laeng, deng orang yang rampas orang pe barang. Orang-orang ini tara bisa jadi Tuhan Allah pe umat yang Dia Berkuasa sebagai Raja pa dorang pe hidup.</verse>
				<verse number="11">Deng ada babarapa dari ngoni yang dulu pe kalakuang tara bae bagitu. Tapi skarang so tarada, karna Tuhan Allah so kase bersi pa ngoni dari dosa. Tuhan Allah so biking ngoni jadi Dia pe umat sandiri deng biking ngoni jadi orang yang tara sala pa Dia pe muka. Tuhan Allah biking samua itu karna Tuhan Yesus Kristus so mati untuk kase slamat pa torang, deng karna Roh dari torang pe Tuhan Allah bakarja di ngoni pe hati.</verse>
				<verse number="12">Ada yang bilang bagini, “Torang bole biking samua hal,” tapi tara samua hal itu ada dia pe guna. Jadi biar kita bisa biking samua hal, tapi kita tara mau kase biar hal-hal itu kuasai kita pe diri.</verse>
				<verse number="13">Ada lagi yang bilang bagini, “Makanang ada dia pe guna untuk tong pe puru, kong tong pe puru Tuhan Allah biking untuk perlu makanang.” Tapi nanti waktu kiamat, dua-dua itu Tuhan Allah akan kase ancor. Tapi biar Tuhan Allah mo kase ancor, torang tara bole pake tong pe badan untuk baseks sabarang. Torang musti pake tong pe badan ini untuk biking Tuhan pe mau, kong Tuhan lagi yang akan jaga tong pe badan.</verse>
				<verse number="14">Tuhan Allah so kase hidup ulang pa Tuhan Yesus pake Dia pe kuasa. Bagitu lagi deng torang, Tuhan Allah akan kase hidup ulang pa torang pake Dia pe kuasa.</verse>
				<verse number="15">Ngoni tau ka tarada, waktu ngoni jadi percaya pa Yesus Kristus, ngoni so jadi satu deng Dia. Karna itu, ngoni tara bole pake ngoni pe badan untuk baseks sabarang. Kalu ngoni biking bagitu, itu sama deng ngoni pake Yesus Kristus pe badan untuk baseks sabarang. Ngoni tara bole bagitu!</verse>
				<verse number="16">Pasti ngoni so tau to, orang yang tidor deng parampuang tara bae, dia so jadi satu badan deng parampuang itu. Karna di Kitab Suci so tatulis bagini, “Dorang dua akan jadi satu.”</verse>
				<verse number="17">Tapi orang yang so hidup satu hati deng Tuhan, dia itu so jadi satu roh deng Tuhan.</verse>
				<verse number="18">Jadi, ngoni inga e, jang coba-coba ngoni baseks sabarang! Barang, dosa laeng yang orang jaga biking, itu tara ada dia pe akibat pa dia pe badan. Tapi kalu baseks sabarang, dosa itu biking rusak dia pe diri sandiri.</verse>
				<verse number="19">Ngoni so tau to, Roh Kudus tinggal dalam ngoni pe diri, jadi ngoni sama deng so jadi Tuhan Allah pe Ruma yang Roh Kudus tinggal. Tuhan Allah yang kase Roh Kudus itu pa ngoni, kong ngoni pe diri itu bukang ngoni punya sandiri, tapi Tuhan Allah punya.</verse>
				<verse number="20">Barang, waktu Tuhan Yesus mati untuk tebus ngoni pe dosa, itu pe arti, Dia so bili pa ngoni untuk jadi Dia pe umat. Jadi, ngoni musti pake ngoni pe badan untuk biking apa yang bae, supaya Tuhan Allah dapa puji deng hormat.</verse>
			</chapter>
			<chapter number="7">
				<verse number="1">Sudara-sudara, ngoni perna tanya pa kita di ngoni pe surat, “Bagus ka tarada, kalu laki-laki tara kawing?” Menurut kita, itu bagus kalu laki-laki tara kawing.</verse>
				<verse number="2">Tapi supaya tara tagoda untuk baseks sabarang, lebe bae tiap laki-laki kawing deng satu parampuang, deng tiap parampuang kawing deng satu laki-laki.</verse>
				<verse number="3">Laki jang tolak kalu dia pe bini mau tidor deng dia. Itu dia pe hak. Bagitu lagi deng bini, jang tolak kalu dia pe laki mau tidor deng dia. Itu me dia pe hak.</verse>
				<verse number="4">Karna waktu dong dua so kawing, bini so tarada hak lagi pa dia pe badan, tapi yang ada hak pa dia pe badan itu, dia pe laki. Bagitu lagi deng laki, dia so tarada hak lagi pa dia pe badan, tapi yang ada hak pa dia pe badan itu, dia pe bini.</verse>
				<verse number="5">Ngoni laki bini, ngoni dua tara bole baku tolak untuk biking ngoni pe hak itu. Tapi ngoni bole tara tidor sama-sama untuk sementara waktu kalu ngoni mo sadia waktu untuk berdoa, asal ngoni dua so baku ator kamuka. Abis itu, ngoni musti tidor sama-sama lagi, supaya Iblis tara goda pa ngoni, karna jang sampe ngoni itu tara mampo tahang ngoni pe napsu.</verse>
				<verse number="6">Apa yang kita bilang pa ngoni ini bukang parenta dari Tuhan Allah, tapi kita cuma usul saja.</verse>
				<verse number="7">Sebenarnya, kita lebe suka kalu samua orang yang bolong kawing jang kawing, sama deng kita. Tapi masing-masing orang yang percaya so dapa karunia kusus dari Tuhan Allah. Yang satu dapa karunia ini, yang laeng dapa karunia itu. Ada yang Tuhan kase karunia untuk tara kawing, deng ada yang Tuhan kase karunia untuk kawing.</verse>
				<verse number="8">Kita kase nasehat pa orang-orang yang bolong kawing, deng pa janda-janda, lebe bae dorang tara usa kawing suda, sama deng kita.</verse>
				<verse number="9">Tapi kalu dorang tara mampo tahang napsu, lebe bae dong kawing suda. Karna, itu yang lebe bagus daripada tara kawing kong diri sengsara gara-gara tara mampo tahang napsu itu.</verse>
				<verse number="10">Tapi untuk orang-orang yang so kawing, ini parenta dari Tuhan Yesus, bukang dari kita: parampuang yang so kawing, tara bole cere pa dia pe laki.</verse>
				<verse number="11">Tapi kalu macam dia so cere, dia tara bole kawing lagi. Tapi kalu dia tara mau tinggal sandiri tapisa deng dia pe laki, lebe bae dia bale ulang pa dia pe laki dulu itu. Kong laki, tara bole cere pa dia pe bini.</verse>
				<verse number="12">Turus, kita mo kase nasehat pa orang-orang yang laeng. Ini kita pe pendapat sandiri, bukang dari Tuhan Yesus. Kalu ada orang percaya yang pe bini tara percaya, tapi dia pe bini itu suka hidup sama-sama deng dia turus, jang dia cere pa dia pe bini.</verse>
				<verse number="13">Bagitu lagi kalu ada orang percaya yang dia pe laki tara percaya Tuhan Yesus, tapi dia pe laki itu suka hidup sama-sama deng dia turus, jang dia cere pa dia pe laki itu.</verse>
				<verse number="14">Karna ngoni yang percaya pa Tuhan Yesus, biar ngoni pe bini atau laki tara percaya, ngoni pe perkawinan Tuhan tarima karna ngoni laki bini so jadi satu. Kalu tara bagitu, ngoni pe ana-ana akan jadi sama deng ana-ana haram, tapi skarang Tuhan so tarima pa dorang jadi Dia pe umat sandiri.</verse>
				<verse number="15">Tapi kalu laki atau bini yang tara percaya Tuhan Yesus itu mau baku pisa saja, kase biar suda. Itu berarti, ngoni yang percaya itu so tara taika lagi deng ngoni pe laki atau bini. Barang, Tuhan Allah mau ngoni hidup baku bawa bae-bae.</verse>
				<verse number="16">Kita suru ngoni yang percaya itu jang cere ngoni pe laki atau bini yang tara percaya itu, karna sapa tau dia bisa jadi orang yang percaya kong dapa slamat karna dia lia ngoni yang percaya pe cara hidup yang bae waktu masi sama-sama deng dia.</verse>
				<verse number="17">Tiap orang percaya musti hidup iko apa yang Tuhan Yesus so kase pa dia, jadi dia bole hidup bagitu turus, sama deng waktu Tuhan Allah pangge pa dia untuk jadi percaya. Itu suda parenta yang kita kase ajar di tiap jemaat yang kita pigi.</verse>
				<verse number="18">Conto bagini: kalu ada orang yang so sunat, tanda dia itu orang Yahudi, abis itu baru dia jadi percaya pa Tuhan Yesus yang pangge pa dia, jang dia manyangkal dia pe sunat itu, kata, dia tara jadi orang Yahudi lagi. Deng kalu ada orang yang bukang Yahudi yang so jadi percaya pa Tuhan Yesus, jang dia minta basunat sama deng orang Yahudi.</verse>
				<verse number="19">Karna orang yang sunat deng tara sunat itu tara penting. Yang penting itu iko Tuhan Allah pe parenta-parenta.</verse>
				<verse number="20">Jadi, bagus kalu tiap orang turus hidup sama deng dia pe keadaan waktu Tuhan Allah pangge pa dia untuk iko pa Tuhan Allah.</verse>
				<verse number="21">Dia pe conto laeng lagi bagini: ngoni orang karja yang ngoni pe tuang so bili pa ngoni, kalu Tuhan pangge pa ngoni untuk jadi percaya pa Dia, tara usa pusing suda deng ngoni pe keadaan itu. Tapi, kalu ada kesempatan untuk urus bebas la jang jadi ngoni pe tuang punya lagi, pake suda kesempatan itu.</verse>
				<verse number="22">Barang, orang karja yang Tuhan so pangge untuk iko pa Tuhan, dia itu so jadi orang bebas karna Tuhan Allah so kase bebas pa dia dari dosa-dosa. Bagitu lagi deng orang bebas yang bukang orang karja tapi dia so percaya pa Yesus Kristus, dia itu so jadi Yesus Kristus pe orang karja.</verse>
				<verse number="23">Ngoni, Tuhan Allah so bili deng bayar mahal waktu Yesus Kristus dapa salib untuk tebus ngoni pe dosa-dosa. Karna itu, jang lagi kase ngoni pe diri untuk dapa bili jadi manusia pe orang karja.</verse>
				<verse number="24">Jadi sudara-sudara, ngoni tetap bagitu suda, sama deng ngoni pe keadaan waktu Tuhan Allah pangge pa ngoni untuk iko pa Dia. Hidup suda bagitu turus pa Tuhan Allah pe muka.</verse>
				<verse number="25">Skarang, tentang orang-orang yang bolong kawing, kita tara dapa parenta dari Tuhan, tapi kita mo kase nasehat pa dorang. Yang kita mo bilang ini, ngoni bole percaya karna Tuhan so pili pa kita jadi Dia pe utusan, itu Dia pe rasa kasiang pa kita.</verse>
				<verse number="26">Kita pe nasehat bagini: di waktu skarang ini, torang mangada susa deng sengsara, jadi lebe bae ngoni tara usa ruba ngoni pe hidup yang Tuhan so kase pa ngoni, hidup bagitu suda.</verse>
				<verse number="27">Kalu ngoni so kawing, jang berusaha untuk cere ngoni pe bini. Kong kalu ngoni bolong kawing, lebe bae tara usa kawing suda.</verse>
				<verse number="28">Tapi kalu nyong-nyong kawing, dia tara biking dosa. Bagitu lagi, kalu nona-nona kawing, dia tara biking dosa. Tapi untuk orang-orang yang so kawing, dong mo dapa banya sengsara di dunia ini, deng kita tara mau ngoni dapa sengsara macam bagitu.</verse>
				<verse number="29">Sudara-sudara, ini kita pe maksut: tara lama lagi mo kiamat. Karna itu, di waktu sisa ini, orang yang ada bini, dorang musti kase banya waktu untuk biking Tuhan pe mau, sama deng orang yang hidup tarada bini.</verse>
				<verse number="30">Bagitu lagi deng orang yang hati susa, jang cuma pikir tentang dong pe susa saja. Orang yang sanang, jang pikir dong pe sanang saja. Kong orang yang babili satu barang, jang pikir barang itu dong punya saja.</verse>
				<verse number="31">Yang jelas itu bagini, orang yang sibuk cari apa-apa dalam dunia ini, jang cuma pikir tentang dong pe hidup di dunia ini saja. Karna dunia yang torang tinggal ini so mulai tara bagus deng akan ancor nanti.</verse>
				<verse number="32">Kita mau supaya jang ngoni talalu bapikir tentang samua yang ada di dunia ini sampe so tara layani pa Tuhan bae-bae. Laki-laki yang tara kawing, dia pe perhatian ada lebe banya untuk Tuhan, bagimana supaya dia kase sanang Tuhan pe hati.</verse>
				<verse number="33">Tapi laki-laki yang ada bini, dia pe perhatian lebe banya untuk dia pe hidup hari-hari di dunia, bagimana supaya dia bisa kase sanang dia pe bini pe hati.</verse>
				<verse number="34">Deng bagitu, dia pe perhatian tabagi-bagi. Kong kalu parampuang yang tarada laki, deng nona-nona, dong pe perhatian lebe banya pa Tuhan. Dorang kase dong pe diri, deng kase dong pe pikiran, cuma untuk biking Tuhan pe hati sanang. Tapi parampuang yang ada laki, dia pe perhatian lebe banya pa dia pe hidup hari-hari, bagimana supaya dia bisa kase sanang dia pe laki pe hati.</verse>
				<verse number="35">Samua nasehat yang kita bilang ini untuk ngoni sandiri pe bae, bukang mo larang-larang pa ngoni. Kita pe maksut, supaya ngoni biking apa yang pantas untuk Tuhan pe umat biking, deng supaya ngoni pe perhatian pa Tuhan tara tabagi-bagi.</verse>
				<verse number="36">Kalu ada laki-laki yang rasa dia so biking yang tara bagus pa dia pe calon kawing, dia tunda-tunda dong pe kawing, apalagi dia pe calon kawing so tamba tua, turus dia so mau kawing deng dia pe calon itu, lebe bae dia kawing suda, itu tara berdosa.</verse>
				<verse number="37">Tapi kalu ada laki-laki yang so ambe keputusan di dia pe dalam hati untuk tara kawing deng dia pe calon kawing, kong dia pe keputusan itu tara terpaksa, yang dia biking itu bae, asal dia mampo tahang dia pe napsu.</verse>
				<verse number="38">Jadi yang jelas itu, orang yang kawing deng dia pe calon kawing, dia so biking barang yang bae. Deng orang yang tara kawing deng dia pe calon kawing, itu dia so biking yang lebe bae lagi.</verse>
				<verse number="39">Kalu ada bini yang pe laki masi hidup, dia masi tetap laki itu pe bini sampe mati. Tapi kalu dia pe laki so mati, dia bisa kawing deng sapa saja yang dia mau, asal orang itu orang yang percaya pa Tuhan.</verse>
				<verse number="40">Tapi menurut kita, bagus kalu dia so tara kawing lagi. Deng, kita rasa Tuhan Allah pe Roh yang pimpin pa kita untuk kase nasehat ini.</verse>
			</chapter>
			<chapter number="8">
				<verse number="1">Skarang kita mo bicara tentang daging yang orang so biking persembahan untuk dorang pe puji-puji. Memang ngoni orang percaya so tau, orang pe puji-puji itu tarada kuasa. Tapi karna ngoni so tau itu, ada dari ngoni yang jadi sombong. Lebe bae ngoni baku sayang, itu yang bole kase kuat orang pe percaya.</verse>
				<verse number="2">Kalu ada orang yang kira kata, dia so tau banya hal, sebenarnya yang dia tau itu masi bolong lengkap.</verse>
				<verse number="3">Tapi orang yang sayang pa Tuhan Allah, pasti Tuhan Allah kanal pa dia.</verse>
				<verse number="4">Jadi tentang daging yang orang so biking persembahan untuk dorang pe puji-puji, torang orang percaya tau, torang bole makang itu, karna puji-puji yang ada di dunia ini tara arti apa-apa. Deng, torang lagi tau, cuma ada satu Tuhan saja, Dia itu Tuhan Allah.</verse>
				<verse number="5">Barang, biar banya orang anggap ‘allah’ deng ‘tuhan’ ada banya di langit deng di bumi, deng memang itu ada,</verse>
				<verse number="6">tapi untuk torang yang percaya, Tuhan Allah itu cuma satu saja. Dia itu torang pe Bapa, yang cipta samua-samua yang ada di dunia ini, deng Dia itu lagi yang kase torang hidup supaya tong hidup untuk biking Dia pe mau. Torang pe Tuhan me cuma satu, Yesus Kristus. Kong deng Dia itu suda, Tuhan Allah cipta dunia deng samua-samua yang ada. Deng karna Dia, torang bole hidup.</verse>
				<verse number="7">Tapi biar bagitu, tara samua orang yang tau, orang pe puji-puji itu tarada dia pe kuasa. Ada orang yang waktu bolong percaya Tuhan, dorang kase-kase makang pa dong pe puji-puji. Kong biar dorang so tara semba lagi pa puji-puji itu, di dorang pe hati, dorang masi kira kata, kalu dong makang daging yang orang so kase pa puji-puji itu, dong itu so berdosa pa Tuhan Allah. Dorang pikir bagitu, karna dong pe percaya bolong kuat.</verse>
				<verse number="8">Sebenarnya, makanang itu sandiri tara biking tong pe hubungan lebe dekat deng Tuhan Allah. Torang tara rugi kalu tara makang, deng tong tara untung lagi kalu tong makang.</verse>
				<verse number="9">Tapi, biar ngoni bisa makang makanang apa saja, ngoni musti tetap ati-ati, jang sampe deng ngoni makang itu, itu biking ngoni pe sudara laeng yang bolong kuat percaya pa Tuhan, jadi berdosa. Itu sama deng ngoni biking dorang pe kaki tagate di batu kong jatu.</verse>
				<verse number="10">Kita pe maksut bagini: ngoni orang percaya so tau to, tara jadi masala makang daging yang orang so kase pa puji-puji. Turus, orang yang pe percaya bolong kuat, di dia pe hati bolong tau mana yang butul deng mana yang tara butul. Kalu dia lia ngoni makang daging di orang pe puji-puji pe tampa-tampa, dia pasti tapengaru mo makang daging itu.</verse>
				<verse number="11">Kalu ngoni biking bagitu, ngoni so biking ngoni pe sudara yang pe percaya bolong kuat jadi rusak dia pe hubungan deng Tuhan. Padahal Yesus Kristus so mati untuk tebus dia pe dosa lagi.</verse>
				<verse number="12">Kalu ngoni biking ngoni pe sudara jadi bagitu, ngoni so berdosa pa ngoni pe sudara-sudara yang percaya itu, yang pe percaya pa Tuhan bolong kuat. Ngoni so biking dong pe hati jadi takaruang. Deng cara bagitu, ngoni so berdosa pa Yesus Kristus.</verse>
				<verse number="13">Jadi, kalu gara-gara makanang itu biking kita pe sudara yang percaya pa Tuhan jadi berdosa, itu sama deng kita so biking dia pe kaki tagate di batu kong jatu. Jadi lebe bae kita sama skali tara usa makang daging itu lagi selama kita hidup. Karna kita tara mau skali kita pe sudara jadi berdosa lagi gara-gara kita.</verse>
			</chapter>
			<chapter number="9">
				<verse number="1">Kita ini Yesus Kristus pe utusan yang orang sebut rasul, to? Kita ini orang yang bebas biking apa saja yang kita pikir butul, to? Kita yang so lia pa Yesus, torang pe Tuhan deng kita pe mata kapala sandiri, to? Kong karna kita pe suar lala kase tau Tuhan pe firman sampe ngoni jadi percaya, to?</verse>
				<verse number="2">Kong biar orang laeng tara percaya kita ini rasul, tapi ngoni percaya kita ini rasul, karna ngoni percaya pa Tuhan waktu kita kase tau firman pa ngoni. Itu bukti kita ini memang rasul.</verse>
				<verse number="3">Kong untuk orang yang kase sala pa kita, kata, kita ini bukang rasul, ini yang kita bilang pa dorang:</verse>
				<verse number="4">kita deng Barnabas ada hak sama deng rasul yang laeng untuk makang deng minum dari torang pe suar lala yang kase tau Tuhan pe firman. Iyo, to?</verse>
				<verse number="5">Torang me ada hak untuk kawing deng parampuang yang percaya pa Tuhan Yesus. Kong kalu kita ada bini, dia me bole kita bawa waktu tong bajalang jao kase tau Kabar Bae pa orang-orang, sama deng rasul yang laeng ada bawa dong pe bini yang percaya pa Tuhan, bagitu lagi Tuhan Yesus pe sudara-sudara deng Petrus. Iyo, to?</verse>
				<verse number="6">Atau ngoni kira kata, cuma kita deng Barnabas saja yang musti karja di luar pelayanan untuk dapa torang pe hidup hari-hari, kong rasul-rasul yang laeng tarada?</verse>
				<verse number="7">Coba ngoni pikir, tarada tentara yang baongkos dia pe diri sandiri waktu biking dia pe tugas. Tarada orang kobong yang tanam anggur, kong tara makang dari dia pe hasil kobong itu. Turus, tarada orang yang piara domba, kong tara minum susu dari domba itu. Samua itu butul, to?</verse>
				<verse number="8">Kita pe maksut, orang yang kase tau Tuhan pe firman pa orang-orang, dorang ada hak untuk hidup dari dong pe suar lala itu. Itu bukang cuma manusia pe pikiran saja, tapi itu sama deng yang tatulis di lima kitab Musa, to?</verse>
				<verse number="9">Karna di aturan-aturan itu, nabi Musa tulis bagini, “Sapi yang bakarja karas untuk torang, jang torang ika dia pe mulu. Kase biar saja, supaya dia bisa makang!” Jadi dari yang so tatulis itu, jang ngoni kira Tuhan Allah pe maksut itu di sapi.</verse>
				<verse number="10">Ngoni so tau to, tulisan itu pe tujuan untuk torang manusia! Tulisan itu pe arti bagini: orang yang bakarja di kobong, atau yang batumbu gandum untuk kase lapas dia pe kuli, dong pantas baharap mo dapa bagian dari dong pe karja itu. Bagitu lagi deng torang rasul-rasul.</verse>
				<verse number="11">Torang ini so kase tau Kabar Bae tentang Yesus Kristus pa ngoni, itu sama deng torang so tanam bibit. Kong sama deng orang tanam bibit dapa bagian dari dia pe hasil waktu bapete, pasti torang me bole dapa torang pe bagian untuk torang pe hidup hari-hari dari ngoni, waktu torang kase tau Kabar Bae tentang Yesus Kristus itu pa ngoni, to?</verse>
				<verse number="12">Orang laeng yang ajar firman pa ngoni me baharap pa ngoni untuk dong pe hidup hari-hari, apalagi torang. Pasti torang me ada hak lebe basar untuk dapa itu dari ngoni, to? Tapi biar bagitu me, torang tara pake torang pe hak itu. Biar torang susa, torang tetap batahang kong tara minta apa-apa pa orang yang tong kase tau Tuhan pe firman. Jang sampe deng torang minta itu, biking orang tara mo dengar Kabar Bae tentang Yesus Kristus lagi.</verse>
				<verse number="13">Ambe conto, orang yang pe karja di Ruma Ibada Pusat di Yerusalem, ngoni pasti tau, dorang dapa makanang dari dong pe karja di situ. Deng imam-imam yang bakar binatang di tampa bakar korban persembahan untuk Tuhan Allah, untuk dong pe hidup hari-hari bisa dong ambe dari binatang yang dong kase korban itu.</verse>
				<verse number="14">Bagitu me Tuhan Allah so bilang, orang yang biking dia pe tugas kase tau Kabar Bae tentang Yesus Kristus, dia musti dapa dia pe hidup hari-hari dari dia pe karja itu.</verse>
				<verse number="15">Tapi biar Tuhan Allah bilang kita ada hak bagitu, kita tara perna pake hak itu. Kong kita tulis surat ini, kita me tarada maksut mo minta apa-apa dari ngoni. Karna kita sanang kita bisa kase tau Kabar Bae tentang Yesus Kristus pa ngoni deng tara minta apa-apa dari ngoni. Lebe bae kita mati daripada kita pe suar lala itu kase ganti deng doi.</verse>
				<verse number="16">Karna waktu kita kase tau Kabar Bae tentang Yesus Kristus, kita tarada alasan untuk mo baangka-angka diri, itu memang so jadi kita pe tugas yang musti kita biking. Cilaka suda kita, kalu kita tara kase tau Kabar Bae itu.</verse>
				<verse number="17">Barang, kalu kita kase tau Kabar Bae itu karna kita pe mau sandiri, kita me harap dapa balasan dari kita pe suar lala itu. Tapi yang kita biking itu bukang kita pe mau sandiri. Kita kase tau Kabar Bae itu, barang Tuhan Allah yang kase percaya pa kita untuk kita biking itu.</verse>
				<verse number="18">Jadi apa kita pe balasan? Ini kita pe balasan: kita sanang kase tau Kabar Bae itu deng cuma-cuma, orang tara perlu bayar pa kita, deng kita tara pake kita pe hak untuk dapa bayar dari pelayanan ini.</verse>
				<verse number="19">Barang, biar kita ini orang bebas, tapi kita biking kita pe diri ini sama deng samua orang pe orang karja, supaya bisa bantu orang-orang jadi percaya pa Tuhan Yesus. Kita biking bagitu, la banya skali orang dapa slamat.</verse>
				<verse number="20">Waktu kita ada sama-sama deng orang Yahudi, kita iko dong pe biasa biking aturan-aturan yang ada di lima kitab Musa supaya kita bole pengaru pa dorang untuk tarima Kabar Bae yang kita kase tau itu. Jadi, waktu kita sama-sama deng orang-orang yang pegang kuat aturan-aturan di lima kitab Musa itu, kita me pegang kuat aturan-aturan itu. Tapi sebenarnya karna kita so percaya pa Yesus Kristus, kita so tara perlu lagi biking aturan-aturan itu. Biar bagitu, kita biking saja aturan-aturan itu sama deng dorang, la dong sanang lia kita pe hidup kong percaya pa Tuhan Yesus yang kita kase tau pa dorang.</verse>
				<verse number="21">Waktu kita bawa Kabar Bae pa orang-orang bukang Yahudi yang tara iko aturan di lima kitab Musa, kita biking kita pe diri sama deng dorang yang tara iko aturan-aturan di lima kitab Musa. Kita biking bagitu, supaya kita bole pengaru pa dorang la dong percaya pa Yesus Kristus. Kita pe maksut, bukang kita langgar Tuhan Allah pe aturan itu, tapi kita tetap iko Yesus Kristus pe parenta.</verse>
				<verse number="22">Waktu kita sama-sama deng orang yang dong pe percaya pa Tuhan Yesus bolong kuat, kita batamang deng dorang kong tara biking apa-apa yang dong anggap tara bagus, supaya kita bole pengaru pa dorang la jadi percaya kuat pa Tuhan Yesus, biar cuma sadiki orang dari dorang yang iko.</verse>
				<verse number="23">Samua yang kita biking itu, kita biking la tamba hari tamba banya orang yang percaya Kabar Bae tentang Yesus Kristus, supaya kita deng dorang bole dapa samua yang bae yang Tuhan Allah so janji di Kabar Bae itu.</verse>
				<verse number="24">Ngoni tantu tau conto ini. Samua orang yang iko lomba lari, dorang berusaha lari kuat-kuat la dapa juara, tapi yang mo dapa hadia cuma satu orang saja. Bagitu lagi deng ngoni, ngoni me musti berusaha iko Tuhan Allah pe mau sama deng dorang yang lari kuat untuk dapa hadia itu, supaya ngoni bole dapa hadia yang Tuhan Allah so sadia.</verse>
				<verse number="25">Samua orang yang iko lomba, kalu mau dapa hadia, dorang musti latihan bae-bae deng jaga diri bae-bae, biar hadia itu tara akan tahang sampe slama-lamanya. Tapi torang yang percaya pa Tuhan Yesus, torang nanti dapa hadia, kong hadia itu sampe slama-lamanya. Jadi, torang musti tahang diri.</verse>
				<verse number="26">Karna itu, kita berusaha iko pa Tuhan sama deng kita ada iko lomba lari. Kita tara lari asal lari, tapi kita berusaha lari kuat-kuat sampe di garis finis. Deng kalu kase sama kita deng tukang tinju, kita bukang tukang tinju yang bapukul sabarang.</verse>
				<verse number="27">Tapi kita lati kita pe diri sunggu-sunggu deng kita jaga kita pe diri bae-bae iko Tuhan Allah pe mau, supaya nanti kalu kita so abis kase tau Kabar Bae tentang Yesus Kristus pa orang-orang laeng, kita sandiri jang dapa tolak tapi kita dapa upah dari Tuhan Allah.</verse>
			</chapter>
			<chapter number="10">
				<verse number="1">Sudara-sudara, kita mo kase inga pa ngoni, waktu torang pe orang tua dulu-dulu bajalang kaluar dari tana Mesir, Tuhan Allah pake awan untuk lindungi pa dorang, deng dorang samua me bole lewat Laut Mera pe tenga-tenga deng slamat, karna Tuhan Allah kase kiring aer masing itu di dong pe tampa lewat.</verse>
				<verse number="2">Waktu dorang samua sama-sama bajalang di bawa awan deng dapa lewat Laut Mera, dorang itu sama deng so dapa baptis dalam awan deng dalam laut untuk jadi orang yang iko pa nabi Musa.</verse>
				<verse number="3">Waktu dorang bajalang itu, dorang samua makang makanang yang sama. Makanang itu Tuhan Allah yang kase.</verse>
				<verse number="4">Dorang samua me minum aer yang sama yang Tuhan Allah kase, aer itu kaluar dari batu basar satu. Batu basar itu sama deng Yesus Kristus sandiri yang ada iko sama-sama turus deng dorang.</verse>
				<verse number="5">Tapi biar bagitu me, banya dari dorang yang Tuhan Allah tara suka deng dong pe kalakuang, karna itu, dorang mati tataambur di padang gurun.</verse>
				<verse number="6">Samua yang jadi pa dorang dulu itu, jadi conto untuk kase inga pa torang, la jang torang ingin biking barang yang jahat, sama deng dorang,</verse>
				<verse number="7">deng supaya jang torang jadi orang yang jaga semba pa puji-puji, sama deng banya orang dari dorang itu jaga biking. Itu sama deng yang tatulis di Kitab Suci, “Bangsa itu, dorang dudu makang deng minum rame-rame, abis itu dorang baronggeng untuk puji dorang pe puji-puji itu.”</verse>
				<verse number="8">Torang me tara bole baseks sabarang, sama deng babarapa orang dari dorang jaga biking. Karna kalakuang itu, sampe dalam satu hari, ada dua pulu tiga ribu orang yang mati.</verse>
				<verse number="9">Torang tara bole coba Tuhan pe sabar, sama deng babarapa orang dari dorang jaga biking bagitu. Karna itu, dorang dapa gigi dari ular bisa, kong mati.</verse>
				<verse number="10">Deng torang lagi tara bole mengelu, sama deng babarapa orang dari dorang jaga biking. Karna itu, malaekat maut kase mati pa dorang.</verse>
				<verse number="11">Samua cilaka yang dorang dapa itu ada, supaya torang jang iko dorang pe conto, kong itu ada tulis di Kitab Suci untuk kase inga pa torang yang hidup di jaman skarang ini yang so dekat deng hari kiamat.</verse>
				<verse number="12">Karna itu, sapa yang pikir dia pe percaya pa Tuhan so kuat, dia musti bae-bae la jang dia tagoda biking dosa.</verse>
				<verse number="13">Tiap kali ngoni dapa coba untuk biking dosa, ngoni musti inga, samua manusia jaga dapa cobaan macam bagitu. Tapi Tuhan Allah salalu setia deng Dia pe janji pa ngoni, jadi Dia tara akan kase biar ngoni dapa cobaan yang lebe dari yang ngoni mampo tanggung. Waktu ngoni dapa cobaan, Dia akan kase jalang kaluar, supaya ngoni mampo tahang mangada cobaan itu.</verse>
				<verse number="14">Karna itu, sudara-sudara yang kita sayang, jang coba-coba ngoni semba pa orang pe puji-puji!</verse>
				<verse number="15">Kita ini bicara pa ngoni orang-orang yang bisa mangarti banya hal, jadi ngoni pikir suda sandiri apa yang kita bilang ini!</verse>
				<verse number="16">Waktu torang iko perjamuan, torang minum anggur dari cawan kong bilang tarimakasi pa Tuhan. Deng torang minum anggur itu, itu pe arti, Tuhan Allah so biking torang jadi satu deng Yesus Kristus pe dara yang tatumpa di kayu salib. Kong waktu torang pela-pela roti kong makang, itu pe arti, Tuhan Allah so biking torang jadi satu deng Yesus Kristus pe badan yang tapaku di kayu salib.</verse>
				<verse number="17">Roti itu cuma satu kong ada pela-pela, baru torang makang sama-sama dari roti itu. Jadi, biar torang banya orang tapi torang samua sama deng so jadi satu badan karna torang pe hubungan deng Yesus Kristus itu.</verse>
				<verse number="18">Coba ngoni pikir tentang orang Israel dulu-dulu. Waktu dorang bawa dong pe binatang la bakar jadi korban persembahan pa Tuhan Allah, dorang me bole makang daging dari persembahan itu.</verse>
				<verse number="19">Kita bilang bagitu, jang ngoni kira kita pe maksut makanang yang orang kase makang pa dorang pe puji-puji itu, ada arti. Tarada, makanang itu deng dong pe puji-puji itu me tarada arti.</verse>
				<verse number="20">Kita pe maksut, makanang yang orang so kase pa puji-puji, dorang tara kase itu pa Tuhan Allah, tapi pa setang-setang. Deng kita tara mau ngoni iko dorang semba pa setang-setang!</verse>
				<verse number="21">Kalu ngoni minum dari cawan di Tuhan pe perjamuan deng makang dari Tuhan pe meja perjamuan, ngoni ada hubungan dekat deng Tuhan. Tapi kalu ngoni minum dari cawan yang orang pe puji-puji punya, itu pe arti, ngoni so ada hubungan dekat deng dorang lagi. Tara bole bagitu!</verse>
				<verse number="22">Kalu ngoni ambe bagian untuk semba pa puji-puji itu, ngoni biking Tuhan mara. Atau jang sampe ngoni pikir ngoni pe kuasa lebe kuat dari Tuhan, kong Tuhan tara mo hukum pa ngoni.</verse>
				<verse number="23">Sudara-sudara, ada yang bilang bagini, “Torang bole biking apa saja yang torang mau.” Itu memang butul, tapi tara samua yang torang mo biking itu ada dia pe guna. Jadi biar lagi torang bole biking samua, tapi tara samua yang tong biking itu, biking torang pe percaya jadi lebe kuat.</verse>
				<verse number="24">Jang ada dari ngoni yang berusaha cari dia pe bae sandiri, tapi paling bagus tiap orang berusaha lagi untuk biking orang laeng pe bae.</verse>
				<verse number="25">Samua daging yang orang jual di pasar, bole ngoni makang deng hati yang tara ragu. Tara usa ngoni mo cari tau kalu daging itu orang so kase pa puji-puji ka tarada.</verse>
				<verse number="26">Barang, ada tatulis di Kitab Suci bagini, “Dunia deng samua dia pe isi itu Tuhan punya.”</verse>
				<verse number="27">Kalu orang yang bolong percaya pa Tuhan undang ngoni makang, kong ngoni datang, makang saja apa yang dia kase. Tara perlu ngoni cari tau dulu kalu makanang itu dong so kase pa dong pe puji-puji ka tarada. Kalu ngoni tara cari tau itu, ngoni pe hati tara rasa bersala waktu makang makanang itu.</verse>
				<verse number="28">Tapi kalu ada yang bilang, “Daging itu orang so kase pa dorang pe puji-puji”, jang ngoni makang, supaya ngoni perhatikan ngoni pe tamang yang kase tau itu. Jang sampe dia pe hati rasa barát kalu ngoni makang itu.</verse>
				<verse number="29">Kita suru bagitu, bukang karna torang pe hati rasa barát makang daging itu. Tapi torang musti pikir orang itu pe hati, jang sampe dia rasa barát kalu tong makang daging itu. Tapi biar bagitu, jang sampe ada orang yang rasa tara sadap kong bilang bagini, “Bikiapa kong kita tara bisa iko kita pe mau cuma karna orang laeng pe hati rasa barát?</verse>
				<verse number="30">Kalu kita so kamuka berdoa bilang tarimakasi pa Tuhan Allah, baru kita makang makanang itu, bikiapa kong orang laeng mo kase sala pa kita karna makanang yang kita so bilang tarimakasi itu?”</verse>
				<verse number="31">Yang jelas itu bagini, kalu ngoni mo makang ka, mo minum ka, atau mo biking apa saja, biking saja samua itu supaya Tuhan Allah dapa puji deng hormat.</verse>
				<verse number="32">Jang ngoni biking apa-apa yang biking sampe orang laeng tara jadi iko pa Tuhan, biar dia itu orang Yahudi ka, orang bukang Yahudi ka, atau biar lagi dia itu dari Tuhan Allah pe jemaat.</verse>
				<verse number="33">Ngoni biking suda sama deng yang kita jaga biking: di samua hal yang kita biking, kita biking samua itu bae-bae supaya samua orang sanang deng apa yang kita biking itu. Apa saja yang kita biking, itu bukang untuk kita pe bae sandiri, tapi untuk orang banya pe bae, supaya dorang me bole dapa slamat.</verse>
			</chapter>
			<chapter number="11">
				<verse number="1">Ngoni iko suda kita pe cara hidup, sama deng kita lagi iko Yesus Kristus pe cara hidup.</verse>
				<verse number="2">Sudara-sudara, kita puji pa ngoni, karna ngoni inga samua yang kita jaga biking, deng ngoni me tetap pegang kuat ajaran yang kita so kase ajar pa ngoni.</verse>
				<verse number="3">Tapi ada yang kita masi mo kase inga pa ngoni lagi: yang jadi kapala pa samua laki-laki yang percaya, itu Yesus Kristus. Kong yang jadi kapala pa parampuang yang percaya, itu laki-laki. Baru, yang jadi kapala pa Yesus Kristus, itu Tuhan Allah.</verse>
				<verse number="4">Jadi, kalu ngoni jemaat bakumpul, tiap laki-laki yang berdoa atau yang kase turus pasáng yang Tuhan Allah kase pa dia, kong dia pake panutu kapala, itu dia so kase malu pa Yesus Kristus, sebagai dia pe Kapala.</verse>
				<verse number="5">Bagitu lagi tiap parampuang yang berdoa atau yang kase turus pasáng yang Tuhan Allah kase pa dia, kong dia tara pake panutu kapala, itu dia so kase malu pa dia pe laki, sebagai dia pe kapala. Itu sama deng parampuang itu ada kase botak dia pe kapala sandiri.</verse>
				<verse number="6">Karna kalu parampuang tara mau pake panutu kapala, lebe bae dia gunting pende dia pe rambu. Tapi kalu dia rasa gunting pende atau babotak itu biking dia malu, lebe bae dia pake panutu kapala.</verse>
				<verse number="7">Tapi kalu laki-laki, dia tara perlu pake panutu kapala, karna dia itu Tuhan Allah cipta satu rupa deng Tuhan Allah, kong karna laki-laki itu suda, orang mo puji deng hormat pa Tuhan Allah. Tapi kalu parampuang, dia musti pake panutu kapala, supaya karna dia, orang akan puji pa dia pe laki.</verse>
				<verse number="8">Barang, dulu waktu Tuhan Allah cipta manusia, Dia tara cipta laki-laki dari parampuang, tapi Dia cipta parampuang dari laki-laki.</verse>
				<verse number="9">Deng Tuhan Allah tara cipta laki-laki untuk bantu parampuang, tapi Tuhan cipta parampuang untuk bantu laki-laki.</verse>
				<verse number="10">Karna itu, parampuang musti pake panutu kapala, la jadi tanda dia dengar-dengaran pa dia pe laki. Deng bagitu, malaekat-malaekat sanang lia pa dia.</verse>
				<verse number="11">Tapi biar bagitu me, untuk torang yang so percaya pa Tuhan, tarada parampuang yang tara perlu laki-laki. Deng tarada laki-laki yang tara perlu parampuang.</verse>
				<verse number="12">Karna sama deng Tuhan Allah cipta parampuang dari laki-laki, bagitu me laki-laki lahir dari parampuang. Kong samua-samua pe asal dari Tuhan Allah.</verse>
				<verse number="13">Coba ngoni nilai sandiri suda, deng ngoni akan setuju, tara pantas to, kalu parampuang berdoa pa Tuhan Allah kong tara pake panutu kapala?</verse>
				<verse number="14">Ngoni me so tau, kalu laki-laki pe rambu panjang, biasa torang bilang dia biking malu dia pe diri sandiri saja.</verse>
				<verse number="15">Tapi kalu parampuang pe rambu panjang, torang bilang bagus kong tong puji. Karna rambu panjang itu Tuhan Allah kase pa parampuang untuk jadi dia pe panutu kapala.</verse>
				<verse number="16">Tapi kalu ada orang yang mo baku malawang tentang masala parampuang mo tutu kapala, torang mo kase tau pa dorang, torang deng Tuhan Allah pe jemaat-jemaat lagi pe biasa so bagitu suda.</verse>
				<verse number="17">Skarang kita mo kase tau babarapa hal pa ngoni, tapi dalam hal-hal ini kita tara bisa puji pa ngoni. Barang, waktu ngoni bakumpul untuk ibada, ngoni tara biking barang yang bae, tapi yang ngoni biking itu, barang yang tara bae.</verse>
				<verse number="18">Yang pertama yang kita dengar, waktu ngoni bakumpul untuk baibada, ngoni baku pisa-pisa. Kong amper samua yang kita dengar itu kita percaya.</verse>
				<verse number="19">Memang ngoni musti tapisa-pisa satu deng yang laeng, supaya jadi jelas, sapa yang butul-butul iko pa Tuhan deng sapa yang tarada.</verse>
				<verse number="20">Kong waktu ngoni bakumpul iko perjamuan, ngoni pe kalakuang tara cocok untuk orang yang pantas mo iko perjamuan.</verse>
				<verse number="21">Barang, waktu biking perjamuan itu, ada yang so makang deng minum kamuka, ahirnya yang laeng tara dapa apa-apa, kong lapar. Turus, ada lagi yang minum sampe mabo.</verse>
				<verse number="22">Bikiapa kong ngoni sampe jadi bagitu? Pa ngoni pe ruma ada makanang, to? Yang ngoni biking itu, ngoni biking malu pa Tuhan Allah pe jemaat deng pa orang-orang miskin, barang orang-orang miskin itu tara ada apa-apa untuk dong makang di ruma! Yang ngoni biking itu kita sama skali tara puji.</verse>
				<verse number="23">Karna, kita so kase tau pa ngoni apa yang kita so dengar dari Tuhan Yesus sandiri: malam itu, waktu Tuhan Yesus mo dapa serakan, Dia ambe roti,</verse>
				<verse number="24">turus Dia bilang tarimakasi pa Tuhan Allah. Abis itu, Dia pela-pela roti itu kong bilang, “Roti ini Kita pe badan yang Kita serakan untuk ngoni. Makang ini untuk inga pa Kita!”</verse>
				<verse number="25">Bagitu lagi abis makang, Dia ambe cawan, turus Dia bilang, “Anggur dalam cawan ini, Kita pe dara. Kita pe dara yang biking sah janji yang baru antara Tuhan Allah deng manusia. Tiap kali ngoni biking perjamuan kong minum anggur ini, ngoni biking itu untuk inga pa Kita!”</verse>
				<verse number="26">Jadi, tiap kali ngoni makang roti ini deng minum anggur ini, itu sama deng ngoni so kase tau ulang pa orang-orang tentang Tuhan pe kematian sampe Dia datang ulang.</verse>
				<verse number="27">Jadi, kalu ada orang yang makang roti deng minum anggur untuk iko perjamuan deng cara yang tara pantas, itu dia so berdosa, karna dia tara hargai Tuhan Yesus pe badan deng dara.</verse>
				<verse number="28">Karna itu, lebe bae tiap orang lia dia pe diri sandiri dulu, baru abis itu dia iko perjamuan makang roti deng minum anggur itu.</verse>
				<verse number="29">Karna sapa yang makang roti deng minum anggur itu, tapi dia pe kalakuang tara pantas waktu iko perjamuan itu, itu berarti, dia tara hargai Tuhan pe badan. Karna itu, Tuhan mo hukum pa dia.</verse>
				<verse number="30">Jadi, karna itu suda, banya dari ngoni yang tara kuat, dapa saki, deng ada yang mati.</verse>
				<verse number="31">Tapi kalu torang lia dulu torang pe diri sandiri, torang tara dapa hukuman dari Tuhan.</verse>
				<verse number="32">Tapi kalu torang dapa hukuman dari Tuhan, itu pe tujuan untuk ajar pa torang la biking barang yang butul, supaya nanti torang tara akan dapa hukum sama-sama deng orang-orang yang tara percaya pa Tuhan yang iko dunia pe mau.</verse>
				<verse number="33">Karna itu sudara-sudara, kalu ngoni bakumpul untuk makang di perjamuan, ngoni musti baku tunggu supaya bisa makang sama-sama.</verse>
				<verse number="34">Kalu ada yang lapar, lebe bae dia baalas dulu dari ruma. Deng bagitu, waktu ngoni bakumpul iko perjamuan, ngoni tara dapa hukuman dari Tuhan. Kong tentang hal-hal yang laeng lagi, nanti kita datang baru kita bilang.</verse>
			</chapter>
			<chapter number="12">
				<verse number="1">Sudara-sudara, skarang kita mo bicara tentang karunia-karunia yang Roh Kudus kase. Kita mau supaya ngoni mangarti bae-bae tentang karunia-karunia itu.</verse>
				<verse number="2">Ngoni tau, dulu waktu ngoni bolong kanal pa Tuhan Allah, ngoni dapa tipu deng tapengaru sampe ngoni semba pa puji-puji yang tara bisa bicara itu.</verse>
				<verse number="3">Karna itu, skarang kita mau ngoni tau, orang yang Tuhan Allah pe Roh ada pa dia pe diri, tara mungkin dia mo kutuk pa Yesus. Bagitu lagi, cuma orang yang ada Roh Kudus pa dia pe diri yang bisa bilang, “Yesus itu Tuhan”.</verse>
				<verse number="4">Ada macam-macam karunia yang Roh Kudus kase, tapi samua itu pe asal dari Roh Kudus yang cuma satu itu saja.</verse>
				<verse number="5">Kong ada macam-macam cara untuk layani pa Tuhan, tapi Tuhan yang torang layani itu cuma satu saja.</verse>
				<verse number="6">Turus, ada macam-macam karja untuk layani pa Tuhan, tapi yang kase kuasa untuk biking samua itu, pe asal cuma dari Tuhan Allah yang satu itu saja.</verse>
				<verse number="7">Tiap orang tarima karunia dari Roh Kudus untuk samua orang pe bae.</verse>
				<verse number="8">Pa yang satu, Roh Kudus kase karunia untuk pande bicara banya hal. Kong pa yang laeng, Roh Kudus yang sama itu kase karunia untuk mangarti banya hal, kong mampo kase tau tentang hal-hal itu.</verse>
				<verse number="9">Pa yang laeng lagi, Roh Kudus yang sama itu kase karunia untuk kuat percaya pa Yesus, deng pa yang laeng, Roh Kudus yang sama itu kase karunia untuk kase sembu macam-macam panyake.</verse>
				<verse number="10">Pa yang laeng, Roh Kudus kase karunia untuk biking mujizat, deng pa yang laeng, Roh Kudus kase karunia untuk kase turus pasáng yang Tuhan Allah kase pa dia, kong pa yang laeng, Roh Kudus kase karunia untuk tau mana pasáng dari Tuhan Allah deng mana yang bukang. Kong pa yang laeng, Roh Kudus kase karunia untuk bicara pake bahasa roh, deng pa yang laeng lagi, Roh Kudus kase karunia untuk bisa kase arti bahasa roh itu.</verse>
				<verse number="11">Samua karunia ini pe asal dari Roh Kudus yang sama, kong Roh Kudus itu cuma satu saja. Roh Kudus itu kase karunia yang baku-baku beda pa tiap-tiap orang, iko Roh Kudus itu pe mau.</verse>
				<verse number="12">Torang banya orang, tapi torang jadi satu, karna torang sama-sama percaya pa Yesus Kristus. Itu sama deng orang pe badan yang cuma satu, tapi ada dia pe kaki, tangan, mata, deng laeng-laeng.</verse>
				<verse number="13">Barang torang ini, ada orang Yahudi, deng ada yang bukang Yahudi. Ada orang karja yang dia pe tuang so bili, deng ada orang yang bebas. Torang samua Roh Kudus biking torang jadi satu, karna torang samua dapa baptis dari Roh Kudus yang sama. Roh Kudus yang sama itu, yang so ada pa torang samua, itu sama deng torang ada minum dari mata aer yang sama.</verse>
				<verse number="14">Ambe conto torang pe badan. Di tong pe badan, ada kaki, tangan, mata, deng laeng-laeng. Dapa lia ada banya, tapi dia pe badan cuma satu saja.</verse>
				<verse number="15">Jadi, kaki tara bole bilang, “Kita ini bukang tangan, jadi kita tara satu deng badan.” Biar dia bicara bagitu me, dia masi tetap satu deng badan itu.</verse>
				<verse number="16">Kong talinga me tara bole bilang, “Kita ini bukang mata, jadi kita tara satu deng badan.” Biar dia bicara bagitu me, dia masi tetap satu deng badan itu.</verse>
				<verse number="17">Kalu misalnya satu badan itu cuma mata, kong di mana talinga untuk badengar? Deng kalu misalnya satu badan itu cuma talinga, kong di mana idong untuk baciom apa-apa?</verse>
				<verse number="18">Tapi yang butul itu, pa torang pe badan ada kaki, tangan, mata deng laeng-laeng yang Tuhan Allah kase masing-masing ada dia pe tampa kusus, iko Tuhan Allah pe mau.</verse>
				<verse number="19">Kalu tong pe badan itu cuma kaki sasaja, tangan sasaja, mata sasaja, itu dia pe nama bukang badan lagi, to?</verse>
				<verse number="20">Memang manusia pe badan itu ada kaki, tangan, mata deng banya yang laeng lagi, tapi dia pe badan itu cuma satu saja.</verse>
				<verse number="21">Karna itu, mata tara bole bilang pa tangan, “Kita tara perlu pa ngana.” Bagitu lagi, kapala tara bole bilang pa kaki, “Kita tara perlu pa ngana.”</verse>
				<verse number="22">Tapi sebenarnya, bagian badan mana yang orang anggap tara penting, justru itu yang paling torang perlu.</verse>
				<verse number="23">Ada bagian-bagian badan yang torang kurang perhatikan, itu yang torang urus bae-bae. Kong ada lagi bagian-bagian badan yang tara pantas untuk orang mo lia, itu yang tong tutu.</verse>
				<verse number="24">Baru, apa yang ada pa torang pe badan yang biasa orang lia, itu tara perlu tong tutu. Tuhan Allah so ator torang pe badan ini bae-bae, supaya pa tong pe badan, apa yang torang anggap tara penting, itu yang tong mo perhatikan bae-bae.</verse>
				<verse number="25">Deng bagitu, torang pe badan tara akan tapisa-pisa, tapi pa tong pe bagian badan yang baku beda itu, akan bisa baku perhatikan satu deng yang laeng.</verse>
				<verse number="26">Jadi kalu kaki atau tangan saki, samua me rasa saki. Deng kalu kaki atau tangan dapa hormat, yang laeng me rasa sanang.</verse>
				<verse number="27">Bagitu lagi deng ngoni. Ngoni samua yang percaya jadi satu, sama deng Yesus Kristus pe kaki, tangan, mata deng bagian-bagian laeng lagi. Itu sama saja deng ngoni itu jadi Yesus Kristus pe satu badan anteru.</verse>
				<verse number="28">Jadi Tuhan Allah so kase pa ngoni tiap-tiap orang di jemaat, dia pe tugas masing-masing macam bagini: pertama, ada Yesus Kristus pe utusan-utusan yang kase tau Kabar Bae pa orang-orang, dorang itu orang sebut rasul-rasul. Kedua, ada yang jaga kase turus Tuhan Allah pe pasáng, dorang itu orang sebut nabi-nabi. Ketiga, ada yang jadi guru yang kase ajar Tuhan pe ajaran. Turus, ada orang-orang yang Tuhan kase karunia untuk biking mujizat, yang laeng Dia kase karunia untuk kase sembu orang saki, yang laeng Dia kase karunia untuk tolong pa orang-orang, deng yang laeng lagi dapa karunia untuk pimpin Tuhan Allah pe jemaat. Kong ada lagi yang dapa karunia untuk bicara pake macam-macam bahasa yang Roh Kudus kase.</verse>
				<verse number="29">Jadi samua dapa karunia dari Roh Kudus tapi baku-baku beda. Tara samua jadi rasul, tara samua jadi nabi, tara samua jadi guru, tara samua bisa biking mujizat,</verse>
				<verse number="30">tara samua bisa kase sembu orang saki, tara samua bisa bicara pake bahasa roh, deng tara samua dapa karunia untuk kase arti bahasa roh itu.</verse>
				<verse number="31">Tapi biar bagitu, ngoni musti berusaha dapa karunia-karunia penting dari Roh Kudus yang bisa bantu pa orang-orang. Kong skarang, kita mo kase tau pa ngoni mana yang paling penting.</verse>
			</chapter>
			<chapter number="13">
				<verse number="1">Biar lagi Roh Kudus kase pa kita karunia sampe kita bisa bicara deng macam-macam bahasa yang manusia jaga pake, deng bahasa yang malaekat jaga pake lagi, tapi kalu kita tara sayang pa orang laeng, yang kita bicara itu tarada dia pe guna. Itu kita cuma baribut, sama deng orang yang pake gong deng ceker kong kase babunyi sabarang-sabarang.</verse>
				<verse number="2">Biar lagi kita ada karunia untuk kase turus pasáng yang Tuhan Allah kase pa kita, deng biar lagi kita tau samua Tuhan Allah pe rencana yang orang laeng bolong tau, deng biar lagi kita tau samua hal, deng biar lagi kita pe percaya kuat sampe bole kase pinda gunung, tapi kalu kita tara sayang pa orang laeng, kita sama skali tara guna.</verse>
				<verse number="3">Biar lagi kita kase barbage samua yang kita punya pa orang susa, deng biar lagi kita serakan kita pe diri untuk dapa bakar karna iko pa Tuhan Yesus, tapi kalu kita tara sayang pa orang laeng, samua itu tarada dia pe guna untuk kita.</verse>
				<verse number="4">Orang yang sayang pa orang laeng, dia itu sabar, hati bae, tara mangiri, tara angka-angka diri, deng tara sombong.</verse>
				<verse number="5">Kong dia lagi tara biking yang tara sopan, deng tara paksa orang untuk iko dia pe mau. Dia tara pangmara, deng tara simpang hati pa orang yang ada biking sala pa dia.</verse>
				<verse number="6">Dia lagi tara sanang kalu orang biking barang yang jahat, tapi dia sanang kalu orang biking barang yang butul.</verse>
				<verse number="7">Deng dia lagi batahang deng orang yang pe kalakuang tara bagus, dia salalu percaya pa orang laeng, dia salalu baharap orang laeng biking barang yang butul, deng biar lagi dia dapa siksa macam-macam, dia tetap sabar.</verse>
				<verse number="8">Sayang itu akan ada sampe slama-lamanya. Tapi karunia untuk kase tau Tuhan Allah pe pasáng, itu nanti so tara ada lagi. Kong karunia untuk bicara deng bahasa roh, itu akan berenti. Bagitu lagi deng karunia untuk tau samua hal, nanti mo ilang.</verse>
				<verse number="9">Barang, karunia untuk tau samua hal, deng karunia untuk kase turus Tuhan Allah pe pasáng, itu tara sempurna.</verse>
				<verse number="10">Tapi nanti kalu Tuhan datang ulang kong biking samua jadi sempurna, karunia yang tara sempurna itu akan ilang.</verse>
				<verse number="11">Ambe conto bagini: waktu kita masi ana kacil, kita pe bicara sama deng ana kacil, deng kita pe cara bapikir sama deng ana kacil. Tapi skarang, bagitu kita so basar, kita kase tinggal kalakuang macam ana kacil itu.</verse>
				<verse number="12">Conto itu pe arti, skarang torang bolong mangarti samua tentang Tuhan Allah, itu sama deng torang ada lia torang pe diri di kaca yang kabur. Tapi nanti kalu torang deng Tuhan Allah so baku lia muka deng muka, torang akan tau samua tentang Dia deng jelas. Skarang torang bolong tau deng sempurna tentang Tuhan Allah, jadi Dia masi kase karunia dari Dia pe Roh, tapi nanti di sorga torang mo tau itu deng sempurna, jadi Tuhan Allah tara perlu kase karunia lagi pa torang, sama deng Dia yang kanal pa tong deng sempurna.</verse>
				<verse number="13">Jadi, skarang tinggal tiga hal yang penting yang torang musti biking turus-turus: percaya pa Tuhan, baharap pa Dia, deng sayang pa orang laeng. Kong dari tiga ini, yang paling penting, itu sayang pa orang laeng.</verse>
			</chapter>
			<chapter number="14">
				<verse number="1">Sudara-sudara, ngoni musti berusaha untuk sayang pa orang laeng. Ngoni me musti berusaha skali dapa karunia-karunia dari Roh Kudus, lebe-lebe lagi karunia untuk kase turus Tuhan Allah pe pasáng pa orang-orang.</verse>
				<verse number="2">Barang, kalu orang dapa karunia untuk bicara pake bahasa roh, dia tara bicara pa manusia, tapi pa Tuhan Allah, karna tarada orang yang mangarti dia pe bahasa itu. Roh Kudus yang biking sampe dia bisa bicara tentang hal-hal yang manusia bolong tau.</verse>
				<verse number="3">Padahal, orang yang dapa karunia untuk kase turus Tuhan Allah pe pasáng pa orang-orang, dia itu bicara pa manusia, kong dia pe kata-kata itu dia pe guna untuk tamba kase kuat dorang pe percaya, untuk kase smangat pa dorang, deng untuk kase hibur pa dorang.</verse>
				<verse number="4">Tapi orang yang dapa karunia untuk bicara pake bahasa roh, karunia itu cuma untuk kase kuat dia sandiri pe percaya saja. Sedangkan orang yang ada karunia untuk kase turus Tuhan Allah pe pasáng pa orang-orang, itu dia bole bantu pa jemaat la dong pe percaya lebe tamba kuat.</verse>
				<verse number="5">Kita suka supaya ngoni samua dapa karunia la bisa bicara pake bahasa roh, tapi kita lebe suka lagi, kalu ngoni ada karunia untuk kase turus Tuhan Allah pe pasáng pa orang-orang. Karna orang yang kase turus Tuhan Allah pe pasáng pa orang-orang, dia itu lebe ada guna untuk jemaat daripada orang yang bicara pake bahasa roh. Bole pake bahasa roh, asal ada orang yang bisa kase arti dia pe bicara itu, supaya orang-orang pe percaya pa Tuhan lebe tamba kuat.</verse>
				<verse number="6">Jadi sudara-sudara, kalu kita datang pa ngoni kong kita bicara pake bahasa roh, itu tarada guna untuk ngoni to? Lebe bae kita pake bahasa yang ngoni samua mangarti, supaya ada guna pa ngoni. Deng bahasa yang ngoni mangarti itu, kita bole kase jelas pa ngoni apa yang Tuhan Allah so kase tunju pa kita, kita bole biking ngoni mangarti banya hal tentang Tuhan Allah, kita bole kase turus Tuhan Allah pe pasáng pa ngoni, deng kita me bole kase ajar Tuhan Allah pe ajaran pa ngoni.</verse>
				<verse number="7">Conto bagini: alat musik macam suling deng kecapi, biar itu benda mati, tapi bisa kase kaluar suara. Tapi kalu orang tara tau baramaeng alat musik itu bae-bae, orang yang dengar tara bisa tau lagu apa itu yang dong ada baramaeng.</verse>
				<verse number="8">Conto laeng lagi: tentara tiop trompet kase babunyi panjang-panjang la jadi tanda untuk tentara laeng datang bakumpul pigi prang. Tapi kalu dong tiop sasabarang, tarada tentara yang mo datang bakumpul untuk pigi prang, to?</verse>
				<verse number="9">Bagitu lagi deng ngoni yang jaga pake bahasa roh. Kalu orang laeng tara bisa mangarti ngoni pe bicara, ngoni pe bicara itu tarada guna, sama deng ngoni bicara di angin saja.</verse>
				<verse number="10">Di dunia ini, ada banya macam bahasa. Kong masing-masing bahasa itu ada dia pe arti.</verse>
				<verse number="11">Tapi kalu kita tara mangarti bahasa yang orang laeng bilang pa kita, kita anggap dia orang luar. Deng kalu kita bicara pa dia, dia me anggap kita orang luar.</verse>
				<verse number="12">Jadi bagitu lagi deng ngoni. Kita tau ngoni so berusaha skali dapa karunia-karunia dari Roh Kudus. Itu bagus, tapi yang paling penting, ngoni berusaha dapa karunia yang bisa ngoni pake untuk lebe kase kuat jemaat.</verse>
				<verse number="13">Karna itu, orang yang bicara pake bahasa roh, dia musti berdoa supaya dia dapa lagi karunia untuk kase mangarti bahasa itu pa orang-orang.</verse>
				<verse number="14">Barang, kalu kita berdoa pake bahasa roh, kata-kata yang kaluar itu kita tara mangarti karna itu bukang dari kita pe pikiran sandiri, tapi dari Roh Kudus.</verse>
				<verse number="15">Jadi kalu bagitu, yang bae kita mo biking apa? Kita suka pake dua-dua. Kita mo berdoa dari kita pe roh pake bahasa roh, deng kita lagi mo berdoa pake kata-kata dari kita pe pikiran. Kita mo manyanyi puji pa Tuhan dari kita pe roh pake bahasa roh, deng kita lagi mo manyanyi puji pa Tuhan pake kata-kata dari kita pe pikiran.</verse>
				<verse number="16">Karna, kalu ngoni berdoa bilang tarimakasi pa Tuhan Allah pake bahasa roh dari ngoni pe roh saja, nanti orang-orang yang ada di situ tara akan bilang “Amin” pa ngoni pe doa itu, barang dorang tara mangarti apa yang ngoni bilang.</verse>
				<verse number="17">Biar lagi ngoni pe doa sukur pa Tuhan Allah paling bagus, tapi kalu ngoni pe doa itu orang laeng tara bisa mangarti, itu tara kase kuat pa dorang.</verse>
				<verse number="18">Kita bilang tarimakasi pa Tuhan Allah, barang dari torang samua, kita yang paling banya bicara pake bahasa roh.</verse>
				<verse number="19">Tapi biar bagitu, waktu tong bakumpul baibada, kita lebe suka bicara cuma lima kata saja asal orang mangarti, daripada kita bicara deng ribu kata pake bahasa roh, kong orang di situ tara mangarti.</verse>
				<verse number="20">Sudara-sudara, mangarti bae-bae yang kita bilang tentang karunia-karunia itu, deng jang ngoni pe pikiran sama deng ana-ana. Tapi tentang barang yang jahat, ngoni pe pikiran musti sama deng ana-ana supaya ngoni tara bapikir untuk biking yang jahat.</verse>
				<verse number="21">Di lima kitab Musa, ada tatulis bagini, “Tuhan bilang, ‘Nanti Kita mo kirim orang-orang bukang Yahudi yang pake bahasa asing, la bicara pa Kita pe umat, orang-orang Yahudi. Tapi biar bagitu, dorang tetap tara akan dengar pa Kita.’ ”</verse>
				<verse number="22">Jadi bagini: kalu ada orang yang bicara pake bahasa roh, itu jadi tanda untuk kase tunju Tuhan Allah pe kuasa pa orang yang bolong percaya, bukang untuk orang yang so percaya. Tapi kalu ada orang yang kase turus pasáng yang Tuhan Allah kase pa dia, itu tolong pa orang yang percaya supaya dia pe percaya lebe tamba kuat. Itu tara guna pa orang yang bolong percaya.</verse>
				<verse number="23">Jadi, kalu ngoni satu jemaat ada bakumpul sama-sama, kong tiap orang bicara pake bahasa roh, turus ada orang-orang dari luar jemaat, atau orang-orang yang tara percaya pa Tuhan maso di situ, akan dorang bilang, “Ya, dong so gila!”</verse>
				<verse number="24">Tapi kalu di situ ngoni samua kase turus pasáng yang Tuhan Allah kase tau pa ngoni, kong waktu itu orang yang tara percaya atau orang dari luar jemaat maso, turus dong dengar apa yang ngoni bilang, dong akan sadar dong so biking dosa, deng dong lagi sadar dong pantas mo dapa hukum.</verse>
				<verse number="25">Kong samua yang tasambunyi di dong pe hati akan dapa tau. Turus, dong akan berlutut kong semba pa Tuhan Allah deng mangaku bagini, “Ee, butul e! Tuhan Allah ada pa ngoni pe tenga-tenga!”</verse>
				<verse number="26">Jadi bagini sudara-sudara, kalu ngoni bakumpul sama-sama untuk baibada, lebe bae ngoni masing-masing ambe bagian: ada yang manyanyi puji pa Tuhan, ada yang mangajar, ada yang kase jelas apa yang Tuhan Allah so kase tunju pa dia, ada yang bicara pake bahasa roh, deng ada lagi yang kase mangarti bahasa roh itu untuk jemaat. Ngoni biking samua itu untuk kase kuat jemaat.</verse>
				<verse number="27">Kalu ada yang mo bicara pake bahasa roh, paling banya dua atau tiga orang saja. Kong bicara jang sama-sama, tunggu satu abis, baru satu lagi. Deng musti ada orang laeng lagi yang kase mangarti apa yang dorang bicara itu.</verse>
				<verse number="28">Tapi kalu dalam ibada itu tarada orang yang ada karunia kase mangarti bahasa roh itu pa jemaat, lebe bae orang yang bicara pake bahasa roh itu dia badiam saja waktu ibada itu, kong dia cuma bole bicara di dia pe dalam hati deng pa Tuhan Allah saja.</verse>
				<verse number="29">Bagitu lagi deng orang yang ada karunia untuk kase turus pasáng dari Tuhan Allah, lebe bae cuma dua atau tiga orang saja yang kase turus pasáng itu pa jemaat. Kong yang laeng, pikir bae-bae apa yang dorang bilang itu.</verse>
				<verse number="30">Tapi kalu ada orang sementara bicara pa jemaat, kong kage-kage orang laeng dapa pasáng dari Tuhan Allah, lebe bae orang yang sementara bicara itu berenti bicara dulu.</verse>
				<verse number="31">Deng biking bagitu, ngoni samua bole baku-baku ganti kase turus pasáng dari Tuhan Allah, supaya ngoni samua bole balajar deng ngoni bole baku kase kuat ngoni pe percaya.</verse>
				<verse number="32">Orang yang dapa karunia untuk kase turus pasáng dari Tuhan Allah, dia bisa kontrol dia pe diri waktu kase tau pasáng itu, dia bisa tau tempo apa mo bicara, deng tempo apa mo berenti.</verse>
				<verse number="33">Barang, Tuhan Allah itu Tuhan yang tara suka ibada yang kaco, Dia suka ibada yang bajalang deng tenang.</verse>
				<verse number="34">Sama deng orang-orang yang so jadi Tuhan Allah pe umat di samua jemaat jaga biking: waktu bakumpul baibada deng jemaat, parampuang-parampuang musti dudu tenang. Tara bole bicara deng musti dengar apa yang pemimpin ada bilang. Itu sama deng aturan-aturan yang ada di lima kitab Musa.</verse>
				<verse number="35">Deng kalu ada dari dorang parampuang yang mo cari tau satu hal, lebe bae dorang badiam. So pulang di ruma, baru tanya pa dong pe laki, karna tara sopan kalu parampuang babicara waktu jemaat bakumpul baibada.</verse>
				<verse number="36">Atau ngoni kira kata, Tuhan Allah pe firman itu datang dari ngoni? Kong ngoni kira kata, Dia pe firman itu cuma untuk ngoni saja?</verse>
				<verse number="37">Kalu ada orang yang rasa dia ada karunia untuk kase turus pasáng dari Tuhan Allah, atau kalu dia rasa dia ada karunia yang laeng dari Roh Kudus, dia itu musti sadar, apa yang kita bilang ini, itu butul-butul parenta dari Tuhan Allah.</verse>
				<verse number="38">Tapi kalu dia tara peduli deng apa yang kita bilang ini, jang ngoni bapusing deng dia.</verse>
				<verse number="39">Karna itu sudara-sudara, ngoni musti berusaha supaya dapa karunia untuk kase turus pasáng dari Tuhan Allah, deng jang ngoni larang pa orang yang babicara pake bahasa roh.</verse>
				<verse number="40">Tapi waktu ngoni baibada, ngoni musti biking itu bae-bae, supaya jang kaco.</verse>
			</chapter>
			<chapter number="15">
				<verse number="1">Sudara-sudara, skarang kita mo kase inga lagi Kabar Bae tentang Yesus Kristus yang kita perna kase tau pa ngoni. Ngoni so tarima deng tetap kuat percaya Kabar Bae itu.</verse>
				<verse number="2">Kalu ngoni tetap percaya Kabar Bae yang kita so kase tau pa ngoni itu, ngoni mo dapa slamat. Tapi kalu tarada, ngoni pe percaya itu jadi parcuma.</verse>
				<verse number="3">Barang, dari samua ajaran yang kita so tarima dari Tuhan Yesus, itu suda yang kita so kase tau pa ngoni, kong yang paling penting itu bagini: Yesus Kristus so mati untuk tebus torang pe dosa-dosa, iko sama deng yang so tatulis di Kitab Suci.</verse>
				<verse number="4">Dia so dapa kubur, kong Tuhan Allah so kase hidup ulang pa Dia di hari yang ketiga, iko sama deng yang so tatulis di Kitab Suci.</verse>
				<verse number="5">Abis itu, Dia so kase tunju Dia pe diri pa Petrus. Abis pa Petrus, Dia kase tunju Dia pe diri pa Dia pe murit dua blas orang.</verse>
				<verse number="6">Abis itu lagi, ada lima ratus orang lebe yang percaya ada bakumpul, turus Dia kase tunju Dia pe diri pa dorang samua satu kali. Dari dorang samua itu, ada banya yang masi hidup sampe kita tulis surat ini, tapi ada lagi yang so mati.</verse>
				<verse number="7">Abis itu, Dia kase tunju Dia pe diri pa Yakobus, deng pa samua utusan yang orang sebut rasul.</verse>
				<verse number="8">Kong yang paling terahir, Yesus kase tunju Dia pe diri lagi pa kita. Kita tara sama deng rasul-rasul yang laeng, karna Tuhan pangge pa kita jadi rasul di waktu yang tara sangka-sangka, itu sama deng ana kacil yang lahir bolong dia pe waktu.</verse>
				<verse number="9">Sebenarnya kita ini tara pantas dapa bilang rasul, barang dulu itu, so kita ini suda yang jaga siksa pa Tuhan Allah pe jemaat. Karna itu, dari samua rasul, kita ini suda yang paling tara arti.</verse>
				<verse number="10">Tapi kita jadi rasul skarang, cuma karna Tuhan Allah pe bae pa kita. Deng Dia pe bae itu tara parcuma. Mala dari samua rasul, yang karja karas itu kita. Tapi samua karja itu kita mampo biking bukang karna kita pe kemampuan sandiri, tapi karna Tuhan Allah pe bae pa kita.</verse>
				<verse number="11">Jadi waktu ngoni dengar Kabar Bae itu, biar itu dari kita ka, dari orang laeng ka, samua itu tara masala. Yang penting torang so ajar Kabar Bae itu pa ngoni kong ngoni jadi percaya.</verse>
				<verse number="12">Torang kan so kase ajar pa orang-orang, Yesus Kristus mati tapi so hidup ulang. Masa ada dari ngoni yang bilang kata, orang yang so mati tara akan hidup ulang?</verse>
				<verse number="13">Kalu memang orang mati tara mungkin hidup ulang, itu berarti, Yesus Kristus me tara hidup ulang.</verse>
				<verse number="14">Deng kalu Yesus Kristus me tara hidup ulang, samua ajaran yang tong so kase tau pa orang-orang itu me parcuma, deng ngoni pe percaya pa Yesus me tarada dia pe guna.</verse>
				<verse number="15">Lebe-lebe lagi torang so bafoya tentang Tuhan Allah, bilang kata, Dia so kase hidup ulang pa Yesus Kristus. Padahal, kalu butul orang mati tara mungkin hidup ulang, itu berarti, Tuhan Allah me tara kase hidup ulang pa Yesus Kristus.</verse>
				<verse number="16">Karna kalu butul orang yang mati tara mo hidup ulang, Yesus Kristus me tara hidup ulang.</verse>
				<verse number="17">Deng kalu Yesus Kristus tara hidup ulang, ngoni pe percaya pa Yesus Kristus itu tarada dia pe guna. Kong ngoni pe dosa-dosa tara dapa ampun.</verse>
				<verse number="18">Bagitu lagi orang yang percaya pa Yesus Kristus yang so mati, dorang pe dosa me tara dapa ampun kong dorang mo dapa hukum.</verse>
				<verse number="19">Deng torang yang masi hidup, kalu torang baharap pa Yesus Kristus la Dia mo tolong pa torang cuma sampe di dunia ini saja, torang ini suda orang-orang yang paling kasiang dari samua manusia.</verse>
				<verse number="20">Tapi yang butul itu bagini: Yesus Kristus mati kong Tuhan Allah so kase hidup ulang pa Dia. Dia itu yang pertama hidup ulang, kong nanti orang-orang percaya yang so mati me, dorang lagi akan hidup ulang.</verse>
				<verse number="21">Barang, gara-gara satu orang pe dosa, itu yang biking samua orang musti mati, orang itu Adam. Kong karna satu Orang lagi, itu yang biking samua orang bole hidup ulang, Orang itu Yesus Kristus.</verse>
				<verse number="22">Samua orang musti mati, karna iko pa Adam yang berdosa. Bagitu lagi, samua orang yang so satu hati deng Yesus Kristus, akan hidup ulang.</verse>
				<verse number="23">Tapi samua yang akan hidup ulang itu iko dia pe giliran: yang kakamuka hidup ulang itu, Yesus Kristus. Kong nanti waktu Yesus Kristus datang ulang di dunia ini, orang-orang yang percaya pa Dia me mo hidup ulang.</verse>
				<verse number="24">Waktu itu, dunia mo kiamat. Kong Yesus Kristus mo serakan ulang Dia pe kuasa sebagai Raja pa Tuhan Allah, Dia pe Bapa, karna Dia so kase kala Dia pe musu samua: samua yang bapimpin, samua yang ada kuasa deng samua yang ada pengaru di dunia ini.</verse>
				<verse number="25">Barang, Yesus Kristus musti tetap berkuasa sebagai Raja sampe Tuhan Allah kase kala samua Dia pe musu, itu sama deng Tuhan Allah taru samua Dia pe musu di Yesus Kristus pe di bawa kaki.</verse>
				<verse number="26">Kong Tuhan Allah pe musu yang terahir yang Dia mo kase kala itu, kuasa yang biking orang mati.</verse>
				<verse number="27">Barang, di Kitab Suci so tatulis bagini, “Tuhan Allah biking samua yang malawang pa Dia ada di bawa Kristus pe kuasa.” Deng bagitu, torang jadi mangarti, samua-samua ada di bawa Yesus Kristus pe kuasa. Cuma Tuhan Allah saja yang tarada, karna Tuhan Allah yang biking sampe samua ada di bawa Yesus Kristus pe kuasa.</verse>
				<verse number="28">Kong kalu samua so ada di bawa Yesus Kristus pe kuasa, Yesus Kristus sandiri sebagai Anak Allah mo kase Dia pe diri di bawa Tuhan Allah pe kuasa, karna Tuhan Allah itu yang so biking samua-samua ada di bawa Yesus Kristus pe kuasa. Deng bagitu, Tuhan Allah yang berkuasa pa samua-samua yang ada.</verse>
				<verse number="29">Kong tentang orang mati yang hidup ulang, kalu ngoni bilang kata, orang mati tara akan hidup ulang, bikiapa kong ada orang yang dapa baptis untuk orang yang so mati? Kalu orang mati tara akan hidup ulang, bikiapa kong dorang mo dapa baptis untuk orang mati?</verse>
				<verse number="30">Kong torang lagi tiap saat ambe resiko mati karna kase tau Kabar Bae. Jadi kalu orang mati tara akan hidup ulang, tara ada dia pe guna torang ambe resiko macam bagitu.</verse>
				<verse number="31">Itu butul sudara-sudara, tiap hari kita mangada siksa itu sampe amper-amper mo mati karna kita bawa Kabar Bae ini. Tapi kita bangga pa ngoni, barang ngoni so percaya pa Kristus Yesus, torang pe Tuhan.</verse>
				<verse number="32">Kong kalu orang mati tara akan hidup ulang, tarada guna lagi kita mangada siksa dari kita pe musu-musu di kota Efesus sini. Itu sama deng kita ada baku mangada deng binatang-binatang jahat. Kalu memang orang mati tara hidup ulang, lebe bae torang biking bagini suda, “Mari tong bapesta rame-rame deng mari tong makang minum saja, karna beso torang so mati kong!”</verse>
				<verse number="33">Ngoni so tau itu sala, jadi jang iko. Sama deng yang torang jaga dengar orang bilang bagini, “Kalu ngoni batamang deng orang yang pe kalakuang tara bae, ngoni pe kalakuang me akan beruba jadi tara bae lagi.”</verse>
				<verse number="34">Jadi, ngoni musti sadar butul-butul, kong jang biking dosa lagi. Karna ada dari ngoni yang bolong kanal pa Tuhan Allah. Kita bilang bagitu la ngoni jadi malu kong bertobat.</verse>
				<verse number="35">Tapi mangkali ada yang mo tanya bagini, “Bagimana orang yang so mati kong mo hidup ulang? Kong waktu hidup ulang, dorang pe badan macam bagimana?”</verse>
				<verse number="36">Pe bodo skali orang yang batanya bagitu! Ambe conto bagini: kalu torang tanam bibit, bibit itu tara akan batumbu kalu bolong isi dalam tana. Itu sama deng dia mati dulu baru batumbu.</verse>
				<verse number="37">Kong bibit yang tong tanam itu bukang tanaman yang so batumbu memang, tapi yang masi biji, macam deng bibit gandum atau bibit-bibit laeng.</verse>
				<verse number="38">Tuhan Allah akan kase batumbu bibit-bibit itu masing-masing iko dia pe bentuk. Tuhan Allah biking bagitu iko Dia pe mau.</verse>
				<verse number="39">Bagitu lagi deng samua yang hidup di dunia, masing-masing pe badan tara sama. Manusia pe badan laeng, binatang-binatang pe badan laeng, burung-burung pe badan laeng, deng ikang-ikang pe badan me laeng.</verse>
				<verse number="40">Bagitu lagi deng samua yang ada di langit: ada matahari, bulan, deng bintang. Yang di langit itu pe hebat tara sama deng yang di dunia ini pe hebat.</verse>
				<verse number="41">Matahari pe hebat, laeng deng bulan pe hebat. Deng bulan pe hebat, laeng dari bintang-bintang pe hebat. Kong bintang yang satu deng bintang yang laeng pe hebat baku laeng-laeng lagi.</verse>
				<verse number="42">Bagitu lagi yang mo jadi pa orang mati pe badan waktu mo hidup ulang. Waktu orang mati pe badan dapa kubur, badan itu mo ancor. Tapi waktu dia hidup ulang, badan itu tara akan mati lagi.</verse>
				<verse number="43">Waktu orang mati itu dapa kubur, dia pe badan so tara bagus deng so tarada kekuatan apa-apa lagi. Tapi waktu Tuhan Allah kase hidup ulang pa dia, dia pe badan so ganti deng badan yang luar biasa deng kuat.</verse>
				<verse number="44">Badan yang dapa kubur itu pe asal dari dunia ini. Tapi badan yang Tuhan kase nanti waktu torang hidup ulang, itu badan dari Roh Kudus yang untuk torang di sorga. Jadi kalu ada badan yang dari dunia ini, pasti ada lagi badan yang dari Roh Kudus.</verse>
				<verse number="45">Itu sama deng yang so tatulis di Kitab Suci bagini, “Tuhan Allah biking manusia pertama yang pe nama Adam, jadi hidup.” Kong Yesus Kristus yang dapa sebut, Adam terahir itu, Dia yang kase hidup pa manusia.</verse>
				<verse number="46">Tapi torang manusia pe badan skarang ini bukang dari Roh Kudus, tapi dari dunia ini. Nanti kalu torang so hidup ulang, baru torang dapa badan yang baru yang dari Roh Kudus.</verse>
				<verse number="47">Manusia pertama Tuhan Allah biking dari tana, dia pe asal dari dunia ini. Tapi manusia yang kedua, yang torang bilang Yesus Kristus itu, Dia pe asal dari sorga.</verse>
				<verse number="48">Samua manusia yang pe asal dari dunia ini, pe badan macam deng manusia pertama. Tapi manusia yang nanti mo hidup di sorga, dorang pe badan nanti macam deng Dia yang pe asal dari sorga.</verse>
				<verse number="49">Skarang torang pe badan macam deng manusia pertama yang Tuhan Allah biking dari tana. Tapi nanti kalu torang so hidup ulang, torang pe badan akan jadi macam deng Dia yang dari sorga.</verse>
				<verse number="50">Sudara-sudara, kita pe maksut itu bagini: torang pe badan yang dari dunia ini ada daging deng dara, jadi tara bisa maso di Tuhan Allah pe tampa Berkuasa sebagai Raja. Torang tara bisa tinggal di sorga deng badan yang akan mati deng ancor ini, karna di sorga tara ada yang akan mati.</verse>
				<verse number="51">Jadi dengar bae-bae, kita mo kase tau rahasia satu ini: tara samua torang yang percaya akan mati, tapi torang yang masi hidup ka, mati ka, torang samua pe badan akan beruba.</verse>
				<verse number="52">Itu akan jadi tiba-tiba waktu trompet yang terahir babunyi. Karna waktu trompet yang terahir babunyi, orang-orang yang so mati akan hidup ulang, kong dorang pe badan mo beruba jadi badan yang tara akan mati lagi. Kong torang yang masi hidup, torang pe badan akan beruba jadi baru,</verse>
				<verse number="53">karna torang pe badan yang bisa mati deng bisa ancor ini, musti beruba jadi badan yang tara bisa mati deng tara bisa ancor.</verse>
				<verse number="54">Kong pas torang pe badan beruba jadi badan yang tara mati deng tara bisa ancor lagi itu, apa yang so tatulis di Kitab Suci dulu itu so jadi. Bagini yang tatulis, “Tuhan Allah so kase kala kuasa yang biking orang mati.</verse>
				<verse number="55">Ee, kuasa yang biking orang mati, so kala ngana! Mana ngana pe bisa yang bisa biking orang sampe mati?”</verse>
				<verse number="56">Dosa itu bisa biking orang mati, itu sama deng binatang pe bisa yang bole biking orang mati. Kong torang yang biking dosa musti dapa hukum, karna torang so langgar aturan-aturan di lima kitab Musa.</verse>
				<verse number="57">Tapi torang bilang tarimakasi banya pa Tuhan Allah karna Dia so kase bebas pa torang dari dosa-dosa, itu sama deng Dia so kase menang pa torang. Dia kase menang pa torang karna apa yang Yesus Kristus, torang pe Tuhan so biking di kayu salib.</verse>
				<verse number="58">Jadi sudara-sudara yang kita sayang, ngoni pe percaya musti tetap kuat. Jang kase biar ada yang pengaru pa ngoni sampe ngoni ragu deng ngoni pe percaya itu. Ngoni karja turus untuk Tuhan butul-butul, karna ngoni tau, apa yang ngoni biking untuk Tuhan itu tara akan parcuma.</verse>
			</chapter>
			<chapter number="16">
				<verse number="1">Skarang kita mo tulis tentang doi yang ngoni ada kumpul untuk kase pa orang-orang yang so jadi Tuhan Allah pe umat di kota Yerusalem. Kita minta ngoni biking sama deng yang kita so bilang pa jemaat-jemaat di daera Galatia.</verse>
				<verse number="2">Bagus kalu tiap hari Minggu, ngoni masing-masing buka ngoni pe doi laeng dari ngoni pe hasil karja, kong simpang itu di ruma, supaya waktu kita datang, ngoni tara cari-cari lagi untuk kumpul doi itu.</verse>
				<verse number="3">Kalu kita so sampe pa ngoni, kita mo suru orang-orang yang ngoni percaya la antar ngoni pe doi sumbangan itu di kota Yerusalem. Nanti kita kase pa dorang surat la kase jelas dong pe tujuan deng doi sumbangan itu.</verse>
				<verse number="4">Kong kalu ngoni rasa penting, kita iko ka sana lagi, nanti kita pigi sama-sama deng dorang ka sana.</verse>
				<verse number="5">Kita rencana mo pigi pa ngoni, tapi kita mo lewat di daera Makedonia dulu, abis itu baru kita pigi pa ngoni.</verse>
				<verse number="6">Kong di Korintus, kita mo tinggal sadiki lama deng ngoni atau mungkin kita mo tinggal di situ selama musim dingin, supaya abis musim dingin ngoni bole bantu pa kita untuk kase turus kita pe perjalanan di mana kita mo pigi.</verse>
				<verse number="7">Barang skarang, kita tara mau basingga cuma rabu-rabu saja pa ngoni. Kalu itu Tuhan pe mau, kita harap kita tinggal deng ngoni sadiki lama.</verse>
				<verse number="8">Tapi, kita mo tinggal dulu di sini di kota Efesus, sampe hari raya Pentakosta.</verse>
				<verse number="9">Barang di sini, Tuhan buka jalang pa kita untuk kase tau Kabar Bae. Itu kita pe karja yang basar deng penting, biar lagi di sini ada banya orang yang tantang pa kita.</verse>
				<verse number="10">Kalu Timotius datang pa ngoni, ngoni tarima bae-bae pa dia supaya dia rasa tenang deng tara tako waktu sama-sama deng ngoni. Karna dia me ada biking karja yang Tuhan suru, sama deng yang kita biking.</verse>
				<verse number="11">Jadi, jang ada dari ngoni yang pandang enteng pa Timotius! Tapi ngoni tolong pa dia, supaya dia bole kase turus dia pe perjalanan deng slamat, sampe dia bole bale ulang pa kita. Karna kita di sini ada tunggu pa dia sama-sama deng torang pe sudara-sudara laeng yang percaya.</verse>
				<verse number="12">Skarang tentang Apolos, torang pe sudara yang percaya. So ulang-ulang kita minta pa dia, la dia deng sudara-sudara yang percaya yang laeng pigi lia pa ngoni. Tapi dia sama skali tara mau pigi pa ngoni skarang. Nanti kalu ada kesempatan, baru dia akan pigi pa ngoni di situ.</verse>
				<verse number="13">Ngoni musti jaga diri bae-bae! Ngoni pe percaya musti kuat pa Tuhan! Jang ngoni tako, tapi ngoni musti barani!</verse>
				<verse number="14">Samua yang ngoni biking, ngoni biking suda itu deng rasa sayang.</verse>
				<verse number="15">Sudara-sudara, ngoni pasti so tau, Stefanus deng dia pe keluarga yang kakamuka percaya pa Yesus Kristus di daera Akhaya. Kong ngoni me tau lagi, dorang yang kase dong pe diri deng sunggu-sunggu untuk layani pa orang-orang yang so jadi Tuhan pe umat. Karna itu, kita minta pa ngoni,</verse>
				<verse number="16">supaya ngoni dengar-dengaran pa dorang deng pa orang-orang yang ada karja sama-sama deng dorang, dorang itu yang karja karas untuk tolong pa orang percaya.</verse>
				<verse number="17">Kita sanang skali, barang Stefanus, Fortunatus deng Akhaikus so datang kamari. Deng dorang datang kamari itu, so sama deng dorang ada ganti pa ngoni di sini untuk bantu pa kita.</verse>
				<verse number="18">Barang, dorang itu kase kuat kita pe hati, sama deng dorang me kase kuat ngoni pe hati, jadi ngoni musti hormati orang-orang yang sama deng dorang itu.</verse>
				<verse number="19">Jemaat-jemaat di daera Asia Kecil ada kirim salam pa ngoni samua. Akwila deng dia pe bini Priskila, deng jemaat yang jaga bakumpul pa dorang pe ruma, ada kirim salam banya-banya pa ngoni.</verse>
				<verse number="20">Samua sudara yang percaya di sini me, ada kirim salam pa ngoni samua di situ. Kong kalu ngoni baku dapa, ngoni baku kase salam suda satu deng yang laeng, untuk kase tunju ngoni itu baku sayang.</verse>
				<verse number="21">Kita tulis ini deng kita pe tangan sandiri: salam dari kita Paulus.</verse>
				<verse number="22">Orang yang tara sayang pa Tuhan, biar suda dia dapa kutuk. Maranata, Tuhan datang suda!</verse>
				<verse number="23">Kita minta pa Tuhan Yesus supaya Dia kase Dia pe bae pa ngoni.</verse>
				<verse number="24">Kita sayang pa ngoni samua yang percaya pa Kristus Yesus.</verse>
			</chapter>
		</book>
		<book number="47">
			<chapter number="1">
				<verse number="1">Sudara-sudara Tuhan Allah pe jemaat yang ada di kota Korintus, deng ngoni samua orang yang so jadi Tuhan Allah pe umat yang ada di seluru daera Akhaya. Salam dari kita Paulus, deng dari Timotius, torang pe sudara yang percaya. Kita ini Kristus Yesus pe utusan yang orang sebut rasul. Kita jadi rasul, itu karna Tuhan Allah pe mau.</verse>
				<verse number="2">Kita minta pa Tuhan Allah, torang samua pe Bapa, deng pa Tuhan Yesus Kristus, supaya kase yang bae pa ngoni, deng salalu biking ngoni pe hati tetap tenang.</verse>
				<verse number="3">Mari suda torang puji pa Tuhan Allah, torang pe Tuhan Yesus Kristus pe Bapa! Dia itu Bapa yang salalu kasiang pa torang, deng Dia itu Tuhan Allah yang salalu kase kuat torang pe hati.</verse>
				<verse number="4">Dia yang kase kuat torang pe hati waktu tong dapa macam-macam sengsara, supaya deng kekuatan itu tong me bole kase kuat orang laeng pe hati yang dapa macam-macam sengsara. Torang bole kase kuat pa dorang sama deng Tuhan Allah so kase kuat pa torang.</verse>
				<verse number="5">Barang, torang so dapa sengsara sama deng yang Yesus Kristus dapa. Tapi waktu tong dapa sengsara macam-macam itu, Yesus Kristus me kase kuat skali tong pe hati tara abis-abis.</verse>
				<verse number="6">Biar torang dapa sengsara, Tuhan pake tong pe sengsara itu la tong bisa kase kuat ngoni pe hati, deng ngoni bole slamat dari dosa-dosa. Kong waktu Tuhan kase kuat tong pe hati, tong me bole kase kuat ngoni pe hati supaya ngoni tetap percaya deng sabar biar lagi ngoni dapa sengsara, sama deng sengsara yang tong perna rasa.</verse>
				<verse number="7">Jadi torang yakin skali ngoni akan tetap batahang percaya pa Tuhan. Barang, ngoni so dapa sengsara sama deng sengsara yang tong rasa, jadi torang tau, pasti Tuhan kase kuat lagi ngoni pe hati sama deng yang torang rasa.</verse>
				<verse number="8">Sudara-sudara, torang mau ngoni tau tentang sengsara yang perna torang dapa waktu torang di daera Asia Kecil. Sengsara itu tong rasa barát skali, rasa-rasa tong tara mampo tanggung sengsara itu sampe tong pe smangat hidup me ilang.</verse>
				<verse number="9">Mala torang rasa macam deng torang mo dapa hukuman mati. Tapi samua itu jadi, supaya torang tara bagantong pa tong pe diri sandiri, tapi supaya tong cuma bagantong pa Tuhan Allah, yang ada kuasa untuk kase hidup ulang pa orang-orang yang so mati.</verse>
				<verse number="10">Dia so kase slamat pa torang dari bahaya yang biking tong amper mati. Kong Dia itu suda yang jadi torang pe tampa baharap, Dia akan kase slamat pa torang lagi.</verse>
				<verse number="11">Kong ngoni me musti kase berdoa pa torang turus-turus, karna deng ngoni pe doa itu, nanti ada banya orang yang bilang tarimakasi pa Tuhan Allah karna Dia kase Dia pe bae pa torang, deng karna Dia so dengar ngoni samua pe doa itu untuk torang.</verse>
				<verse number="12">Sudara-sudara, yang biking torang pe hati sanang, itu karna tong pe dalam hati sandiri yang kase tau ini butul: torang pe kalakuang pa samua orang di dunia itu bae deng lebe-lebe lagi tong pe hubungan deng ngoni me bae. Torang pe hidup jujur, deng tong pe tujuan butul iko Tuhan Allah pe mau. Kong samua yang tong biking itu bukang karna tong iko manusia pe pande, tapi karna Tuhan Allah pe bae sampe tong mampo biking samua itu.</verse>
				<verse number="13">Di surat-surat yang tong tulis pa ngoni, tong cuma tulis apa yang bisa ngoni baca deng mangarti. Kita yakin, lama-lama nanti ngoni akan mangarti butul-butul.</verse>
				<verse number="14">Skarang ngoni baru mangarti sadiki kita pe hati. Kita harap nanti waktu Tuhan Yesus datang ulang, ngoni jemaat Korintus mo hati sanang deng torang karna samua yang torang so biking, deng torang me mo hati sanang deng ngoni karna samua yang ngoni so biking.</verse>
				<verse number="15">Kong karna kita yakin ngoni rasa sanang deng torang, kita perna ada rencana mo pigi pa ngoni supaya ngoni bisa tarima samua yang bae lagi yang Tuhan mo kase pa ngoni waktu kita datang pa ngoni yang kedua kali.</verse>
				<verse number="16">Jadi, waktu kita rencana mo pigi di daera Makedonia, kita mo singga dulu lia pa ngoni di kota Korintus. Abis itu, baru kita turus pigi di Makedonia. Pulang dari Makedonia, kita mo singga lagi pa ngoni di Korintus. Deng bagitu, ngoni bisa bantu kita pe perlu supaya kita bisa kase turus kita pe perjalanan di daera Yudea.</verse>
				<verse number="17">Tapi biar kita bolong bisa biking kita pe rencana itu, jang ngoni anggap kita ini ragu-ragu. Kita ini tara biking rencana iko kita pe mau sandiri sama deng orang yang jaga iko dunia pe mau, di mulu bilang “iyo”, di hati bilang “tarada”.</verse>
				<verse number="18">Kita tara bagitu, sudara-sudara! Itu sama deng Tuhan Allah, yang pe janji pa torang tara perna beruba. Bagitu lagi deng torang, kata-kata yang tong so bilang pa ngoni, tara perna beruba.</verse>
				<verse number="19">Ngoni bole percaya kita pe bicara skarang ini, karna Yesus Kristus, Anak Allah yang kita, Silwanus deng Timotius ada kase tau pa ngoni, tetap biking apa yang Dia so bilang. Dia pantas torang percaya. Dia tara perna bilang “iyo” kong di Dia pe hati bilang “tarada”.</verse>
				<verse number="20">Torang tau itu butul, barang samua yang Tuhan Allah janji pa Dia pe umat, Dia so biking waktu Yesus Kristus datang untuk kase slamat pa torang. Karna itu torang bilang, “Amin, memang butul”. Kong karna Yesus itu butul, mari torang puji deng hormat pa Tuhan Allah.</verse>
				<verse number="21">Barang, Tuhan Allah itu yang kase kuat pa torang deng ngoni pe hati, supaya torang samua bisa jadi satu hati deng Yesus Kristus. Dia itu Tuhan Allah yang so pili pa torang jadi Dia pe umat sandiri.</verse>
				<verse number="22">Dia me kase Roh Kudus tinggal dalam tong samua pe hati, la tong yakin samua yang Tuhan janji, pasti Dia kase. Dia kase Roh Kudus itu jadi tanda pa torang, torang itu Dia punya.</verse>
				<verse number="23">Tuhan Allah tau, kita bolong jadi datang pa ngoni di kota Korintus, barang kita tara mau togor karas pa ngoni sampe biking ngoni hati saki deng jadi malu. Tuhan Allah yang jadi saksi, barang Dia tau kita pe isi hati.</verse>
				<verse number="24">Torang tara mo parenta pa ngoni tentang apa yang ngoni musti percaya, karna ngoni pe percaya pa Yesus Kristus so kuat. Tapi torang pe tujuan untuk bantu pa ngoni supaya deng ngoni iko pa Yesus Kristus, ngoni pe hati bole sanang.</verse>
			</chapter>
			<chapter number="2">
				<verse number="1">Jadi waktu itu, kita so ambe keputusan dalam hati, kita tara mo datang togor pa ngoni di ngoni pe muka lagi, karna kita tara mo biking ngoni pe hati sedi lagi sama deng kita datang tuhari tu.</verse>
				<verse number="2">Karna kalu kita so kase sedi ngoni pe hati, sapa lagi yang bisa kase sanang kita pe hati? Tara ada lagi, barang kita so kase sedi ngoni yang bisa kase sanang pa kita.</verse>
				<verse number="3">Jadi, itu dia pe sebab, tuhari kita so tulis surat pa ngoni kamuka untuk togor pa ngoni. Kita biking bagitu la ngoni ruba ngoni pe kalakuang supaya waktu kita datang ulang pa ngoni di kota Korintus, ngoni so tara akan kase sedi lagi kita pe hati. Barang ngoni yang musti biking kita pe hati sanang. Deng kita yakin, kalu kita pe hati sanang, ngoni me pasti sanang lagi.</verse>
				<verse number="4">Waktu kita tulis surat yang kamuka itu pa ngoni, kita pe hati sedi, kita rasa barát sampe kita pe aer mata me malele. Kita tulis surat itu bukang untuk biking ngoni sedi, tapi supaya ngoni tau, kita sayang skali pa ngoni samua.</verse>
				<verse number="5">Jadi tentang satu orang yang biking dosa di ngoni pe jemaat situ, bukang kita saja yang dia kase sedi, tapi ngoni samua. Atau paling tarada dia kase sedi babarapa orang di situ. Samua ini kita tara kase lebe-lebe.</verse>
				<verse number="6">Kong pa dia yang so biking torang sedi itu, banya dari ngoni jemaat yang so hukum pa dia, jadi itu so cukup suda.</verse>
				<verse number="7">Jadi skarang ngoni kase ampun suda pa dia, deng hibur lagi pa dia, jang dia rasa talalu barát sampe ilang smangat hidup.</verse>
				<verse number="8">Karna itu, kita minta deng sunggu-sunggu pa ngoni, supaya ngoni kase tunju ulang ngoni butul-butul sayang pa dia.</verse>
				<verse number="9">Barang, di kita pe surat yang kamuka, kita suru ngoni kase hukuman pa orang yang biking sala itu. Kita pe tujuan, kita mo cari tau ngoni iko yang kita ada suru ka tarada. Kong karna ngoni so biking apa yang kita suru itu,</verse>
				<verse number="10">jadi skarang, kita bilang pa ngoni, jang hukum lagi pa dia. Kalu ngoni kase ampun orang yang biking sala pa ngoni, kita me kase ampun pa dia. Kong kalu memang ada yang musti kita kase ampun, pasti kita kase ampun. Kita kase ampun orang itu untuk ngoni pe bae, kong Yesus Kristus yang jadi saksi kita kase ampun pa orang itu.</verse>
				<verse number="11">Torang musti kase ampun pa orang yang biking sala itu supaya Iblis tara dapa kesempatan untuk tipu pa torang, karna torang tau dia pe rencana jahat macam itu.</verse>
				<verse number="12">Waktu kita sampe di kota Troas untuk kase tau Kabar Bae tentang Yesus Kristus, kita lia Tuhan so buka jalang pa kita di sana untuk kase tau Kabar Bae itu,</verse>
				<verse number="13">tapi kita pe hati tara tenang, barang kita tara baku dapa deng kita pe sudara yang sama-sama percaya, yang pe nama Titus. Karna itu, kita basiloloa pa orang di sana kong kita pigi di daera Makedonia.</verse>
				<verse number="14">Tapi biar bagitu me, kita bilang tarimakasi banya pa Tuhan Allah, karna Dia salalu pimpin pa torang yang percaya pa Yesus Kristus, supaya torang bisa menang dari kuasa jahat. Tuhan Allah pake pa torang di mana-mana untuk kase tau Kabar Bae tentang Yesus Kristus, supaya orang-orang bisa kanal pa Dia. Waktu dorang dengar Kabar Bae itu, dorang jadi sanang, sama deng dong dapa ciom bobou sadap.</verse>
				<verse number="15">Barang, waktu torang kase tau Kabar Bae tentang Yesus Kristus pa orang-orang, torang sama deng kemenyan yang jadi persembahan yang bobou sadap dari Yesus Kristus untuk Tuhan Allah. Orang-orang yang akan dapa slamat dari dosa-dosa, dorang tarima Kabar Bae itu sama deng Kabar Bae itu jadi bobou sadap pa dorang. Tapi orang-orang yang akan mati tapisa deng Tuhan Allah, dorang itu tara tarima Kabar Bae itu, sama deng Kabar Bae itu jadi bobou busu pa dorang.</verse>
				<verse number="16">Untuk orang-orang yang akan mati tapisa deng Tuhan Allah karna tara tarima Kabar Bae itu, dong anggap torang yang percaya pa Yesus Kristus macam deng bobou bangke, barang torang kase tau Tuhan Allah akan biking dorang mati tapisa dari Dia. Tapi untuk orang-orang yang mo dapa hidup deng Tuhan Allah slama-lamanya karna tarima Kabar Bae itu, dong anggap torang macam deng bobou sadap, karna torang kase tau Kabar Bae yang biking dong dapa hidup deng Tuhan Allah slama-lamanya. Kong kita mo tanya, sapa yang mampo biking tugas ini?</verse>
				<verse number="17">Torang tara mampo biking tugas ini deng tong pe kekuatan sandiri. Barang torang tara sama deng banya orang laeng, yang kalu kase tau Tuhan Allah pe firman, cuma mo cari doi. Tapi torang, kalu torang kase tau Tuhan Allah pe firman, torang biking deng hati bersi. Tuhan Allah sandiri yang kase tugas ini pa torang deng Dia yang lia torang kase tau Tuhan Allah pe firman pa orang-orang, karna torang percaya pa Yesus Kristus.</verse>
			</chapter>
			<chapter number="3">
				<verse number="1">Tapi jang sampe ngoni kira kata, torang lagi ada puji-puji tong pe diri. Torang tara sama deng babarapa guru agama yang datang bawa surat pujian supaya ngoni tarima pa dorang. Waktu dorang pigi dari ngoni me dorang minta surat pujian dari ngoni la dong bawa di orang laeng. Tapi torang ini tara perlu surat macam bagitu.</verse>
				<verse number="2">Ngoni itu sama deng surat yang tatulis pa tong pe hati, barang samua orang bisa lia ngoni pe hidup yang bagus deng dong bole tau, itu torang pe hasil karja. Waktu orang-orang lia itu, itu sama deng dong bisa baca tong dua pe surat pujian.</verse>
				<verse number="3">Kong karna ngoni pe hidup yang bagus itu, jadi jelas pa samua orang, ngoni ini hasil dari torang pe pelayanan kase tau tentang Yesus Kristus. Jadi torang bisa bilang, ngoni pe diri itu sama deng surat yang Yesus Kristus tulis sandiri. Dia tara tulis pake tinta, deng Dia tara tulis di batu, sama deng waktu Tuhan Allah kase aturan-aturan pa nabi Musa. Tapi ngoni jadi sama deng Yesus Kristus pe surat waktu Dia biking ngoni pe hidup beruba karna Roh Kudus bakarja di ngoni pe hati.</verse>
				<verse number="4">Torang barani bilang ngoni itu torang pe hasil karja, barang torang percaya pa Tuhan Allah, kong torang bole percaya pa Tuhan Allah, karna samua yang Yesus Kristus biking untuk torang.</verse>
				<verse number="5">Torang tara maksut tong sandiri yang mampo biking tugas itu. Torang tara mampo, tapi Tuhan Allah yang kase mampo pa torang untuk biking tugas yang Tuhan Allah kase pa torang ini.</verse>
				<verse number="6">Dia itu yang so biking torang mampo biking apa yang Dia suru, untuk kase tau Tuhan Allah pe janji yang baru pa orang-orang, janji antara Tuhan Allah deng manusia. Janji yang baru itu bukang bagantong dari apa yang so tatulis dalam aturan-aturan di lima kitab Musa, karna aturan-aturan itu kalu torang tara bisa iko samua, nanti waktu torang mati, torang tapisa deng Tuhan Allah slama-lamanya. Tapi janji yang baru itu bagantong dari Roh Kudus. Tuhan Allah kase Dia pe Roh pa torang, la torang ada kuasa iko Tuhan Allah pe mau, deng torang bole hidup deng Tuhan Allah slama-lamanya.</verse>
				<verse number="7">Memang janji yang lama itu Tuhan Allah tulis di batu kong kase pa nabi Musa, tapi orang tara mampo iko aturan-aturan itu jadi itu biking orang bisa mati tapisa deng Tuhan Allah. Tapi biar bagitu, Tuhan Allah pe kuasa yang hebat ada di aturan-aturan itu kong biking Musa pe muka basilau skali sampe orang Israel tara bisa haga pa Musa pe muka, biar lagi cahaya itu mulai ilang palang-palang sampe abis. Tuhan Allah pe kuasa bagitu hebat di aturan-aturan itu, jadi</verse>
				<verse number="8">pasti akan lebe hebat lagi Tuhan Allah pe kuasa di Dia pe janji yang baru, to? Karna Roh Kudus yang bakarja di torang pe hati untuk iko janji yang baru itu.</verse>
				<verse number="9">Kita pe maksut itu bagini. Aturan yang Tuhan Allah kase pa nabi Musa itu biking manusia tau dorang so biking dosa kong musti dapa hukum. Tapi kalu janji yang lama itu saja datang dari Tuhan Allah pe kuasa yang hebat, apalagi deng janji yang baru, pasti datang dari Tuhan Allah pe kuasa yang lebe hebat lagi, karna janji yang baru itu yang bole biking torang jadi tara sala pa Tuhan Allah pe muka.</verse>
				<verse number="10">Jadi torang tau, kuasa yang ada di aturan yang Tuhan Allah kase pa Musa dulu memang hebat, tapi skarang jadi tara hebat kalu mo kase banding deng Tuhan Allah pe kuasa yang paling hebat yang ada di janji yang baru itu.</verse>
				<verse number="11">Barang, biar janji yang lama yang ada di lima kitab Musa itu cuma sementara saja, tapi dia pe kuasa itu hebat. Kong, apalagi janji yang baru, pasti dia pe kuasa lebe hebat skali karna tetap ada sampe slama-lamanya.</verse>
				<verse number="12">Jadi, karna torang bagitu yakin deng Tuhan Allah pe janji yang baru itu, torang barani kase tau Kabar Bae tentang Yesus Kristus pa orang-orang.</verse>
				<verse number="13">Torang tara sama deng nabi Musa yang tutu dia pe muka pake kaeng waktu dia bilang aturan itu pa orang Israel, supaya dorang tara lia cahaya yang dari Tuhan Allah, biar lagi cahaya itu mulai ilang palang-palang dari dia pe muka.</verse>
				<verse number="14">Tapi orang Israel itu pe pikiran tatutu sampe tara mangarti aturan-aturan itu pe maksut. Kong skarang ini me waktu orang Israel baca janji yang lama itu lagi, dorang pe pikiran masi tatutu, macam deng kaeng yang Musa pake untuk tutu pa dia pe muka itu, jadi dorang tara mampo mangarti. Nanti kalu dorang so percaya pa Yesus Kristus, baru dong bole mangarti butul-butul Tuhan Allah pe janji.</verse>
				<verse number="15">Skarang me, tiap kali dorang baca aturan-aturan di lima kitab Musa, dong tetap tara mangarti karna dong pe pikiran masi tatutu, sama deng masi ada kaeng yang tutu dong pe muka sampe dong tara dapa lia apa-apa.</verse>
				<verse number="16">Tapi kalu ada yang bertobat kong percaya pa Tuhan Yesus, pasti dong pe pikiran yang tatutu itu mo tabuka.</verse>
				<verse number="17">Karna Tuhan yang kita bilang itu Roh, deng kalu Dia pe Roh itu tinggal di torang pe hati, torang dapa bebas dari aturan-aturan yang kase pisa pa torang deng Tuhan.</verse>
				<verse number="18">Kong untuk torang samua yang percaya, so tara ada lagi yang tutu tong pe pikiran, jadi torang bisa lia Tuhan pe kuasa yang luar biasa. Turus, orang me bisa lia Tuhan pe kuasa yang luar biasa pa torang pe diri. Barang, Tuhan salalu ruba torang pe hidup supaya torang bole jadi sama deng Dia, tamba hari torang pe kalakuang deng torang pe hidup tamba bae. Tuhan yang biking torang jadi bagitu, Dia itu suda Roh Kudus.</verse>
			</chapter>
			<chapter number="4">
				<verse number="1">Karna Tuhan Allah pe sayang pa torang, Dia pili pa torang untuk kase tau Kabar Bae tentang Yesus Kristus pa orang-orang. Kong karna itu, torang tara ilang smangat waktu biking tugas ini.</verse>
				<verse number="2">Torang so ambe keputusan, torang tara akan perna pake cara-cara tara bae waktu kase tau Kabar Bae itu, karna cara itu cuma mo biking torang jadi malu. Deng torang tara akan kase bodo pa orang, deng tara akan bicara putar bale tentang Tuhan Allah pe firman. Tapi torang akan kase mangarti butul-butul ajaran itu pa orang, iko Tuhan pe mau. Deng biking bagitu, di dorang pe hati, dorang akan tau sandiri, apa yang torang kase tau itu butul ka tarada.</verse>
				<verse number="3">Kalu ada orang yang tara percaya Kabar Bae yang torang kase tau itu, dorang itu pe pikiran tatutu sampe dorang tara percaya Kabar Bae itu. Itu bukang karna tong dua kase tau pa dorang yang tara jelas, tapi karna dorang tara mau percaya Kabar Bae itu, dorang akan tapisa deng Tuhan Allah slama-lamanya.</verse>
				<verse number="4">Dorang tara percaya Kabar Bae itu karna Iblis, setang-setang pe raja, yang tutu dong pe pikiran. Iblis itu yang orang banya di dunia iko pa dia. Deng bagitu, dorang tara dapa tau Kabar Bae itu butul, deng dorang tara mangarti Yesus Kristus yang pe kuasa luar biasa itu sama persis deng Tuhan Allah.</verse>
				<verse number="5">Yang torang dua kase tau pa orang-orang, bukang tentang torang pe diri sandiri, tapi torang kase tau tentang Yesus Kristus, Dia itu suda Tuhan, yang pimpin pa torang! Deng torang bawa tong pe diri ini sama deng Tuhan pe orang karja untuk layani pa ngoni, iko Yesus Kristus pe mau.</verse>
				<verse number="6">Barang, waktu Tuhan Allah biking dunia ini, Dia bicara supaya galap jadi tarang. Bagitu lagi, Dia biking torang pe hati yang galap jadi tarang, supaya tong bole mangarti Tuhan Allah pe kuasa yang luar biasa, kong itu torang bole lia dari Yesus Kristus pe hidup.</verse>
				<verse number="7">Torang ini cuma manusia yang lema, sama deng pot dari tana liat. Tapi biar bagitu, Tuhan Allah kase percaya Dia pe Kabar Bae tentang Yesus Kristus itu pa torang. Kabar Bae itu hebat skali, bole kase sama deng harta yang berharga. Jadi, deng tong kase tau Kabar Bae itu, itu jadi jelas skali pa orang-orang, kuasa basar yang ada pa torang itu memang dari Tuhan Allah, bukang dari tong pe diri sandiri.</verse>
				<verse number="8">Torang dapa sengsara macam-macam, tapi Tuhan tetap kase kuat pa torang sampe torang tetap batahang. Torang dapa susa sampe amper-amper torang so tara tau mo bagimana lagi, tapi torang tara perna ilang smangat.</verse>
				<verse number="9">Torang dapa siksa, tapi Tuhan tara perna kase tinggal pa torang sandiri. Biar torang dapa pukul sampe taguling-guling, tapi torang tara mati.</verse>
				<verse number="10">Torang dapa sengsara deng amper mati sama deng Yesus Kristus, tapi itu jadi supaya orang bisa lia Yesus Kristus pe kuasa ada pa tong pe diri, deng dong bisa tau deng jelas, butul Yesus so hidup ulang.</verse>
				<verse number="11">Barang, selama torang masi hidup di dunia ini, ada saja orang yang cari mo bunu pa torang karna torang iko pa Yesus Kristus. Deng dorang biking bagitu, jadi jelas pa samua orang, Yesus Kristus so hidup ulang karna dorang lia Yesus Kristus pe kuasa ada pa torang pe badan yang nanti mo mati ini.</verse>
				<verse number="12">Jadi torang salalu mangada deng orang-orang yang berusaha mo bunu pa torang sampe amper-amper tong mo mati. Tara apa suda. Yang penting torang so kase tau Kabar Bae pa ngoni supaya ngoni bisa percaya pa Tuhan Yesus kong hidup deng Dia slama-lamanya.</verse>
				<verse number="13">Di Kitab Suci ada tatulis bagini, “Karna kita percaya, jadi kita barani bicara.” Bagitu lagi deng torang. Torang percaya, jadi torang tetap barani kase tau Kabar Bae tentang Yesus Kristus pa orang-orang.</verse>
				<verse number="14">Barang, Tuhan Allah so kase hidup ulang pa Tuhan Yesus, jadi torang me tau, biar torang mati nanti, Dia mo kase hidup ulang pa torang. Dia mo kumpul pa torang deng ngoni sama-sama pa Dia pe muka.</verse>
				<verse number="15">Torang dapa samua siksa itu waktu tong kase tau Kabar Bae tentang Yesus Kristus, tapi samua itu untuk ngoni pe bae. Karna kalu lebe banya orang yang dengar tentang Tuhan Allah pe bae pa manusia, nanti tamba banya orang yang bilang tarimakasi pa Tuhan Allah. Deng bagitu, Tuhan Allah lebe dapa puji deng hormat.</verse>
				<verse number="16">Kong karna torang tau Tuhan akan kase kuat pa torang, torang tara ilang smangat waktu kase tau Kabar Bae tentang Yesus Kristus. Tiap hari torang pe badan lebe tara kuat deng saki lagi, tapi biar bagitu me, tong pe hati lebe hari lebe tamba percaya deng lebe kuat.</verse>
				<verse number="17">Memang, sengsara yang tong dapa di dunia ini barát, tapi kalu tong pikir apa yang Tuhan Allah so sadia pa torang di sorga, sengsara itu bole torang bilang tara barát kong cuma sementara. Jadi kalu torang tetap batahang deng sengsara itu, torang so siap untuk tarima samua yang hebat itu di sorga.</verse>
				<verse number="18">Sudara-sudara, sengsara itu torang rasa cuma selama tong ada di dunia ini saja. Jadi jang cuma torang perhatikan apa yang tong dapa lia deng mata kapala sandiri saja. Tapi perhatikan suda apa yang torang akan dapa nanti, yang Tuhan Allah so kase sadia untuk torang di sorga, karna itu yang akan ada sampe slama-lamanya.</verse>
			</chapter>
			<chapter number="5">
				<verse number="1">Torang pe badan di dunia ini sama deng ruma yang tong tinggal tara lama. Jadi torang tau, waktu torang orang percaya mati, itu sama deng tong pe tampa tinggal itu ancor, kong Tuhan Allah nanti kase pa torang tampa tinggal yang baru supaya bole tinggal di sorga. Tampa tinggal itu bukang ruma yang manusia biking, tapi badan yang baru, yang hidup deng Tuhan Allah slama-lamanya.</verse>
				<verse number="2">Selama torang masi hidup di dunia ini, torang mengelu karna sengsara, kong tong rindu mo dapa badan yang baru di sorga.</verse>
				<verse number="3">Barang, deng torang dapa badan yang baru itu, itu sama deng tong kase lapas tong pe pakeang lama la pake pakeang baru, biar torang tara talanjang.</verse>
				<verse number="4">Memang selama torang hidup deng tong pe badan di dunia ini, torang mengelu karna banya sengsara. Tapi biar torang mengelu, itu bukang berarti torang ingin capat mati la torang lapas tong pe badan yang skarang, tapi torang mau supaya torang ganti tong pe badan yang lama deng badan yang baru di sorga.</verse>
				<verse number="5">Tuhan Allah sandiri yang so kase siap tong pe badan yang baru itu untuk hidup di sorga. Kong Dia lagi yang so kase Roh Kudus pa torang di dunia ini, supaya jadi tanda, pasti torang mo dapa badan yang baru itu.</verse>
				<verse number="6">Kong karna torang tau Tuhan Allah akan kase pa torang badan yang baru, tong pe hati salalu kuat. Torang tau, tong pe badan di dunia ini sama deng ruma yang torang tinggal sementara. Jadi, selama torang masi di dunia ini, torang bolong bisa tinggal sama-sama deng Tuhan di sorga.</verse>
				<verse number="7">Tapi, waktu torang masi hidup di dunia ini, torang hidup iko tong pe percaya pa Yesus Kristus saja, bukang iko apa yang torang dapa lia, karna torang bolong dapa lia samua yang Tuhan Allah so janji mo kase pa torang.</verse>
				<verse number="8">Jadi torang pe hati tetap kuat, kong torang lebe suka kase tinggal tong pe badan di dunia ini, la tinggal deng Tuhan di sorga.</verse>
				<verse number="9">Kong karna torang lebe suka tinggal deng Tuhan Yesus, biar torang masi hidup di dunia ini ka, so hidup deng Tuhan Yesus di sorga ka, torang salalu berusaha skali kase sanang Tuhan Allah pe hati.</verse>
				<verse number="10">Torang mo kase sanang Tuhan Allah pe hati, karna nanti torang samua musti mangada pa Yesus Kristus untuk dapa adili, supaya tiap orang mo dapa apa yang pantas dia dapa. Yang pantas dia dapa itu iko apa yang dia biking waktu dia tinggal di dunia ini, bae atau jahat.</verse>
				<verse number="11">Karna torang tau Tuhan mo adili pa torang, jadi deng rasa tako pa Tuhan, torang berusaha kase yakin orang supaya dorang me jadi percaya pa Tuhan Yesus. Tuhan Allah tau torang pe dalam hati, kong kita harap ngoni me tau itu lagi.</verse>
				<verse number="12">Torang tulis bagini pa ngoni, torang tara maksut mo puji diri lagi. Tapi kita bilang yang bae yang torang biking itu supaya ngoni rasa sanang deng torang, deng supaya ngoni ada alasan untuk kase jawaban pa orang-orang yang kase sala pa torang, dorang itu yang cuma lia orang pe muka tapi tara lia sampe di hati.</verse>
				<verse number="13">Barang, ada yang bilang torang sama deng orang yang tara waras waktu kase tau Kabar Bae tentang Yesus Kristus. Tapi tara apa, yang penting torang biking apa yang Tuhan Allah mau la Dia dapa puji. Kong ada lagi yang bilang torang waras waktu kase tau Kabar Bae tentang Yesus Kristus, itu me bae, karna yang torang biking itu untuk ngoni pe bae.</verse>
				<verse number="14">Torang biking samua itu karna Yesus Kristus pe sayang ada pa torang samua. Barang torang tau, Yesus Kristus so mati karna torang samua pe dosa, kong karna itu, bole bilang torang ini sama deng orang yang so mati sama-sama deng Dia.</verse>
				<verse number="15">Yesus Kristus so mati untuk samua orang, supaya orang-orang percaya yang masi hidup di dunia ini, tara hidup lagi untuk kase sanang dong pe diri sandiri, tapi supaya dorang bole hidup untuk kase sanang pa Yesus Kristus, yang so mati deng hidup ulang untuk dorang.</verse>
				<verse number="16">Jadi karna torang tau Yesus Kristus pe sayang pa samua orang itu, torang tara nilai orang pake manusia pe pikiran lagi. Memang dulu waktu torang bolong percaya Tuhan itu, torang nilai pa Yesus Kristus pake manusia pe pikiran, tapi skarang tara bagitu lagi.</verse>
				<verse number="17">Karna itu, sapa saja yang so percaya pa Yesus Kristus, dia itu so jadi manusia baru. Dia pe sifat dulu-dulu yang tara bae itu so ilang. Samua so jadi baru.</verse>
				<verse number="18">Samua itu, Tuhan Allah yang biking. Jadi waktu Yesus Kristus mati di kayu salib, Dia kase bae-bae ulang torang manusia pe hubungan deng Tuhan Allah. Kong Dia lagi yang kase percaya pa torang untuk bantu pa orang-orang la dorang jadi percaya pa Dia supaya dorang me pe hubungan deng Tuhan Allah jadi bae-bae ulang.</verse>
				<verse number="19">Kong Kabar Bae yang torang kase tau itu bagini: waktu Yesus Kristus mati di kayu salib, Tuhan Allah buka jalang la torang manusia pe hubungan bole bae-bae ulang deng Dia. Kong samua orang pe dosa-dosa, Dia so tara hitung lagi untuk Dia hukum. Deng Dia kase tugas pa torang la bantu orang jadi percaya pa Dia, supaya dorang pe hubungan jadi bae-bae ulang deng Tuhan Allah.</verse>
				<verse number="20">Jadi torang biking tong pe tugas itu, Yesus Kristus yang utus pa torang. Torang kase tau tentang Dia, itu sama deng Tuhan Allah sandiri yang bicara pa ngoni pake torang pe kata-kata. Deng Yesus Kristus pe kuasa, tong dua minta supaya ngoni kase ngoni pe diri suda pa Tuhan Allah la Dia biking ngoni pe hubungan jadi bae-bae ulang deng Dia.</verse>
				<verse number="21">Yesus Kristus tara perna biking dosa, tapi Tuhan Allah so kase hukuman pa Dia untuk ganti pa torang yang berdosa, supaya torang yang percaya pa Yesus Kristus, Tuhan Allah biking torang jadi orang yang tara sala pa Dia pe muka.</verse>
			</chapter>
			<chapter number="6">
				<verse number="1">Torang deng Tuhan Allah karja sama-sama untuk kase tau Kabar Bae tentang Yesus Kristus pa orang-orang. Ngoni ini so tarima Tuhan Allah pe bae waktu Yesus Kristus dapa salib, jadi torang minta pa ngoni, jang kase sia-sia Tuhan Allah pe bae itu.</verse>
				<verse number="2">Barang, Tuhan Allah bilang di Kitab Suci bagini, “Di waktu yang Kita so ator, Kita dengar pa ngana. Kong di hari yang Kita kase slamat pa orang-orang, di hari itu suda Kita tolong pa ngana.” Jadi sudara-sudara, inga e, hari ini suda dia pe waktu yang Tuhan so ator itu. Hari ini suda dia pe waktu, yang Tuhan kase slamat pa orang-orang dari dosa-dosa.</verse>
				<verse number="3">Torang berusaha hidup bae-bae supaya jang torang biking orang tara mo iko pa Yesus Kristus. Jadi, deng torang hidup bae-bae bagitu, tara ada orang yang mo kase sala apa-apa pa torang di torang pe pelayanan.</verse>
				<verse number="4">Mala samua yang torang biking, torang biking bae-bae supaya jelas torang ini orang yang karja untuk Tuhan Allah, macam deng bagini: biar torang dapa siksa, susa deng sengsara, torang batahang turus.</verse>
				<verse number="5">Biar torang dapa pukul, dapa maso di penjara, deng dapa koroyo, torang tetap sabar. Torang karja karas untuk Tuhan Allah, biar laengkali torang tara tidor-tidor deng tara makang-makang.</verse>
				<verse number="6">Samua yang torang biking, tong biking deng hati bersi, torang lagi tau banya hal karna Tuhan Allah bantu pa torang, torang sabar, torang bae-bae deng orang, torang sayang orang butul-butul, deng Roh Kudus bakarja di torang pe hati.</verse>
				<verse number="7">Torang salalu kase tau ajaran yang butul pa orang-orang, deng Tuhan Allah pe kuasa ada pa torang. Torang jaga biking yang butul kong itu sama deng torang bawa senjata, karna kalu torang so biking yang butul, torang bisa lawan orang yang tara suka torang iko pa Tuhan Yesus.</verse>
				<verse number="8">Waktu torang dapa hormat, dapa hina, dapa kase tara bae nama, deng dapa puji, torang tetap saja biking yang Tuhan Allah suru. Kong ada yang bilang torang ajar yang sala, padahal torang ini salalu ajar yang butul.</verse>
				<verse number="9">Torang ini sebenarnya banya orang kanal, tapi ada yang pura-pura tara kanal pa torang. Torang amper-amper mati, tapi torang tetap saja hidup. Torang dapa hukuman barát ulang-ulang, tapi torang tetap tara mati.</verse>
				<verse number="10">Biar torang dapa banya susa, torang pe hati tetap saja rasa sanang. Biar torang tara ada doi, tapi torang so bantu banya orang la percaya pa Yesus Kristus, itu sama deng torang biking dorang jadi kaya. Deng biar torang tara ada apa-apa di dunia, tapi sebenarnya torang dapa samua-samua dari Tuhan.</verse>
				<verse number="11">Ee ngoni orang-orang Korintus! Torang bilang deng turus tarang ini pa ngoni, deng torang sayang skali pa ngoni.</verse>
				<verse number="12">Torang pe sayang pa ngoni basar skali, tapi ngoni pe sayang pa torang cuma sadiki.</verse>
				<verse number="13">Skarang, kita bicara pa ngoni sama deng ngoni itu kita pe ana-ana, jadi kita bilang pa ngoni: buka ngoni pe hati lebar-lebar la sayang pa torang, sama deng torang me sayang pa ngoni.</verse>
				<verse number="14">Ngoni yang percaya pa Tuhan Yesus, jang baika diri deng orang-orang yang tara percaya. Coba ngoni pikir! Orang yang jaga biking barang yang butul deng orang yang jaga biking barang yang tara butul, tara sama, to? Itu sama deng tarang tara mungkin mo jadi satu deng galap!</verse>
				<verse number="15">Yesus Kristus deng Iblis, setang-setang pe raja tara sama, to? Bagitu lagi deng orang-orang yang percaya pa Tuhan Yesus deng orang-orang yang tara percaya pa Tuhan Yesus, tara sama!</verse>
				<verse number="16">Apa ada hubungan antara Tuhan Allah pe Ruma deng manusia pe tampa semba puji-puji? Tara ada hubungan! Torang orang-orang percaya, tong ini sama deng Tuhan Allah pe Ruma, karna Tuhan Allah yang hidup tinggal di torang pe hati. Itu sama deng Tuhan Allah janji dulu, kong skarang so jadi, “Kita mo tinggal sama-sama deng dorang, deng hidup deng dorang, kong Kita mo jadi dorang pe Tuhan Allah, deng dorang mo jadi Kita pe umat.”</verse>
				<verse number="17">Karna itu Tuhan Allah bilang lagi bagini, “Ngoni kaluar suda dari dorang pe tenga-tenga, dorang yang tara percaya. Ngoni bapisa dari dorang. Jang ngoni iko dorang biking dosa, supaya jang ngoni jadi orang yang tara bersi pa Kita pe muka. Iko yang Kita bilang ini la Kita tarima pa ngoni.</verse>
				<verse number="18">Kita akan jadi ngoni pe Bapa, deng ngoni lagi mo jadi Kita pe ana-ana laki-laki deng Kita pe ana-ana parampuang.” Itu yang Tuhan Allah bilang di Kitab Suci. Dia itu yang Paling Berkuasa.</verse>
			</chapter>
			<chapter number="7">
				<verse number="1">Sudara-sudara yang kita sayang, karna torang so tarima Tuhan Allah pe janji-janji itu, mari suda torang kase bersi torang pe diri dari samua yang biking torang berdosa, bae itu yang ada pa tong pe hati, pikiran deng yang torang biking. Kong deng torang biking bagitu, torang yang so bersi dari dosa pa Tuhan Allah pe muka tamba hari jadi lebe tamba sempurna deng tako pa Tuhan Allah.</verse>
				<verse number="2">Sudara-sudara, buka hati suda pa torang. Barang, torang ini tara perna biking sala pa sapa saja, tara biking rugi pa sapa saja, deng torang lagi tara cari untung, biar cuma pa satu orang lagi.</verse>
				<verse number="3">Kita bilang bagitu, kita tara maksut mo kase sala pa ngoni, karna tadi kita so bilang to, torang sayang pa ngoni. Ngoni ada di torang pe hati selama torang hidup atau mati.</verse>
				<verse number="4">Kita percaya skali pa ngoni, mala kita sanang skali deng apa yang ngoni biking. Jadi biar lagi torang banya kali dapa siksa, tapi kita pe hati tahibur deng sanang skali karna ngoni.</verse>
				<verse number="5">Waktu torang sampe di daera Makedonia, torang tara bisa tenang. Barang, apa saja yang tong biking, torang menderita: orang baku malawang deng torang, kong torang pikiran karna pikir pa ngoni.</verse>
				<verse number="6">Tapi Tuhan Allah yang salalu kase kuat pa orang yang ilang smangat, Dia kirim Titus datang pa torang untuk kase kuat tong pe hati.</verse>
				<verse number="7">Torang pe hati jadi kuat, bukang cuma karna Titus so datang pa torang, tapi karna ngoni so biking dia pe hati jadi kuat waktu dia sama-sama deng ngoni. Dia bilang, ngoni so ingin skali mo baku dapa deng kita, ngoni so manyasal deng apa yang ngoni biking dulu, kong ngoni smangat lagi supaya ngoni deng kita pe hubungan jadi bae-bae ulang. Samua itu biking kita pe hati tamba sanang skali.</verse>
				<verse number="8">Jadi, biar lagi kita so kase sedi ngoni pe hati deng kita pe surat yang kamuka itu, tapi kita tara manyasal ada tulis surat itu, karna ada dia pe guna pa ngoni. Memang, waktu kita baru tulis surat itu, kita rasa manyasal, karna kita tau kalu ngoni baca surat itu, pasti ngoni pe hati jadi sedi, biar lagi sedi itu cuma sementara.</verse>
				<verse number="9">Tapi skarang kita sanang skali, bukang karna ngoni rasa sedi, tapi karna sedi yang ngoni rasa itu biking ngoni jadi bertobat. Karna sedi yang ngoni rasa itu, sedi yang sama deng yang Tuhan Allah mau, jadi biar sadiki me kita pe surat itu tara kase rugi apa-apa pa ngoni.</verse>
				<verse number="10">Kita bilang bagitu, barang sedi itu yang Tuhan Allah mau la biking orang bole bertobat kong dapa slamat. Jadi orang yang dapa sedi macam bagitu, dia tara akan manyasal. Tapi ada lagi sedi yang orang-orang tara percaya rasa. Sedi itu tara biking dorang jadi bertobat, kong dorang mo dapa hukum tapisa deng Tuhan Allah slama-lamanya.</verse>
				<verse number="11">Coba ngoni inga sedi yang ngoni rasa waktu baca kita pe surat yang kamuka itu. Sedi itu yang Tuhan Allah mau, karna sedi itu biking ngoni berusaha untuk biking barang yang butul, bagini: ngoni dapa smangat untuk biking Tuhan pe mau, ngoni kase bersi ngoni pe nama dari apa yang orang tudu pa ngoni, ngoni mara pa orang-orang yang biking dosa, ngoni jadi tako kalu tara butul-butul iko pa Tuhan, ngoni ingin baku dapa deng torang, deng ngoni lagi tara tako untuk hukum pa orang-orang yang biking sala. Samua yang ngoni biking itu kase tunju ngoni tara sala.</verse>
				<verse number="12">Jadi waktu kita tulis surat itu, kita pe tujuan bukang cuma untuk orang yang sala, deng bukang lagi cuma untuk orang yang menderita karna orang laeng pe sala itu. Tapi kita pe tujuan supaya ngoni sandiri bole tau ngoni memang butul-butul sayang pa torang, kong Tuhan Allah tau itu butul.</verse>
				<verse number="13">Samua yang ngoni so biking itu biking torang pe hati jadi kuat. Kong lebe lagi dari itu, torang sanang skali waktu tong tau, Titus me rasa sanang lagi. Dia rasa sanang karna ngoni bae-bae pa dia, itu yang biking dia pe hati tenang.</verse>
				<verse number="14">Kita so puji-puji memang tentang ngoni pa Titus waktu dia bolong datang pa ngoni, deng ngoni memang tara kase malu pa kita. Bagitu lagi, samua yang torang so perna bilang pa ngoni itu butul, sama deng yang torang ada puji-puji pa ngoni tentang Titus itu me butul.</verse>
				<verse number="15">Kong skarang dia lebe tamba sayang pa ngoni, barang dia inga, ngoni itu dengar-dengaran pa dia, deng ngoni tarima deng hormati skali pa dia.</verse>
				<verse number="16">Kita sanang skali, karna dalam samua hal kita bisa percaya pa ngoni.</verse>
			</chapter>
			<chapter number="8">
				<verse number="1">Sudara-sudara, torang mo kase tau pa ngoni tentang Tuhan Allah pe bae yang Dia kase pa jemaat-jemaat yang ada di daera Makedonia.</verse>
				<verse number="2">Biar jemaat-jemaat itu dapa banya penderitaan yang barát, tapi Tuhan Allah biking dorang pe hati tetap sanang skali. Deng biar lagi dorang hidup susa skali, tapi dorang pe hati bae sampe dong bisa bantu talebe-lebe pa orang laeng.</verse>
				<verse number="3">Kita sandiri bole kase tau, dorang so bakase iko apa yang ada pa dorang. Mala so talebe-lebe lagi. Tara ada yang paksa pa dorang biking bagitu.</verse>
				<verse number="4">Jemaat-jemaat di Makedonia minta itu deng sunggu-sunggu pa torang, supaya dorang lagi bisa ambe bagian kase doi sumbangan untuk bantu pa orang-orang yang so jadi Tuhan Allah pe umat yang hidup susa di kota Yerusalem.</verse>
				<verse number="5">Doi sumbangan yang dorang kase itu, lebe banya dari yang torang harap dong kase. Tapi dorang so lebe kamuka kase dong pe hidup pa Tuhan Yesus, turus dorang kase lagi dong pe hidup pa torang, karna itu yang Tuhan Allah mau.</verse>
				<verse number="6">Jadi, karna lia jemaat-jemaat di Makedonia pe hati bae, torang kirim lagi Titus pa ngoni untuk dia kase turus kumpul doi sumbangan yang tempo hari dia so perna suru ngoni kumpul. Dia bantu pa ngoni kumpul doi sumbangan untuk orang percaya di Yerusalem sampe samua siap.</verse>
				<verse number="7">Ngoni so bagus skali suda dalam hal-hal ini: ngoni pe percaya so kuat, ngoni so bisa bicara di muka umum, ngoni so tau banya tentang Tuhan, ngoni so bantu orang deng sunggu-sunggu, deng ngoni lagi so sayang skali pa torang. Jadi, ngoni musti lebe bagus lagi bakase doi sumbangan pa orang-orang susa.</verse>
				<verse number="8">Kita bicara tentang doi sumbangan itu, bukang berarti kita mo parenta pa ngoni. Tapi kita mau ngoni tau, jemaat-jemaat di daera Makedonia suka skali bantu pa orang yang perlu, supaya ngoni lagi ada smangat untuk bantu orang sama deng yang jemaat-jemaat Makedonia so biking. Karna kalu ngoni biking bagitu, orang bisa tau, ngoni itu butul-butul sayang orang.</verse>
				<verse number="9">Sebenarnya kita tara perlu suru ngoni bantu pa dorang, barang ngoni so tau Yesus Kristus torang pe Tuhan pe bae yang Dia so kase pa ngoni. Biar Dia punya samua-samua yang ada, tapi karna Dia sayang pa torang, Dia kase tinggal samua itu supaya jadi manusia yang tara punya apa-apa. Dia biking bagitu la torang dapa banya yang bae dari Tuhan Allah.</verse>
				<verse number="10">Jadi menurut kita yang ada dia pe guna untuk ngoni itu bagini: ngoni jemaat yang so kamuka pikir untuk bantu pa orang-orang percaya yang hidup susa di Yerusalem. Kong ngoni me yang kamuka kumpul doi sumbangan itu taong lalu.</verse>
				<verse number="11">Jadi kase selesai suda kumpul ngoni pe doi sumbangan itu. Dulu ngoni smangat skali kumpul doi sumbangan itu, jadi skarang ngoni musti smangat lagi bagitu untuk kase selesai kumpul, kong bakase itu iko apa yang ada pa ngoni.</verse>
				<verse number="12">Karna kalu ngoni bakase deng hati yang sanang, tamba lagi yang ngoni kase itu iko apa yang ngoni mampo bakase, Tuhan akan tarima apa yang ngoni kase itu. Dia tara perna minta torang kase lebe dari apa yang ada pa torang.</verse>
				<verse number="13">Kita tara maksut ngoni bakase lebe dari ngoni pe kemampuan, baru orang laeng cuma kase sadiki. Kita pe maksut, torang samua bisa bantu sama-sama pa dorang iko masing-masing torang pe kemampuan.</verse>
				<verse number="14">Jadi skarang kalu ngoni ada lebe, ngoni bisa kase cukup pa dorang di Yerusalem pe kekurangan, supaya nanti, kalu apa yang lebe pa dorang, dong bisa kase cukup lagi ngoni pe kekurangan. Deng bagitu, torang bisa pikul sama-sama torang pe susa.</verse>
				<verse number="15">Itu samua jadi sama deng yang so tatulis di Kitab Suci bagini, “Orang yang dapa banya, dia tara talebe-lebe. Deng orang yang dapa sadiki, dia tara kurang apa-apa.”</verse>
				<verse number="16">Torang bilang tarimakasi pa Tuhan Allah karna Dia yang biking sampe Titus suka bantu pa ngoni, sama deng torang suka bantu pa ngoni.</verse>
				<verse number="17">Memang torang yang minta dia pigi pa ngoni, kong dia pigi. Tapi dia pigi bukang cuma karna torang yang suru, tapi sebenarnya dia sandiri yang so smangat skali mo pigi pa ngoni deng hati yang sunggu-sunggu.</verse>
				<verse number="18">Kong Titus tara pigi sandiri. Torang ada utus lagi torang pe sudara satu yang percaya. Samua jemaat ada puji-puji pa sudara itu, barang dia karja karas kase tau Kabar Bae tentang Yesus Kristus.</verse>
				<verse number="19">Bukang cuma karna itu sampe torang utus pa dia, tapi karna jemaat-jemaat yang pili pa dia untuk antar doi sumbangan pa orang-orang percaya di Yerusalem. Torang biking samua itu supaya Tuhan bole dapa puji deng hormat, deng supaya orang bole tau, torang memang suka bantu orang.</verse>
				<verse number="20">Torang utus pa sudara satu itu la iko deng torang sama-sama untuk antar doi itu karna torang baati-ati skali, jang sampe ada orang yang mo kase sala pa torang waktu antar doi sumbangan yang banya skali ini.</verse>
				<verse number="21">Torang biking bagitu karna torang mau biking yang butul, bukang saja pa Tuhan pe muka, tapi pa manusia pe muka lagi.</verse>
				<verse number="22">Ada lagi sudara satu yang percaya, yang torang utus sama-sama deng dong Titus. Sudara itu so ulang-ulang torang uji dia pe karja sampe tong lia dia pe karja bagus. Kong skarang, dia so lebe berusaha lagi mo bantu pa ngoni karna dia percaya skali pa ngoni.</verse>
				<verse number="23">Kong tentang Titus, dia itu kita pe tamang yang bakarja sama-sama deng kita untuk bantu pa ngoni. Kong dua sudara yang percaya yang sama-sama deng Titus, dorang dua itu dapa utus dari jemaat-jemaat untuk antar doi sumbangan di Yerusalem. Apa yang dorang dua biking itu, biking Yesus Kristus dapa puji deng hormat.</verse>
				<verse number="24">Karna dorang dapa utus dari jemaat-jemaat, kita minta pa ngoni jemaat Korintus, tarima pa dong tiga kong kase tunju ngoni pe sayang pa dorang, supaya samua jemaat me bole tau, ngoni butul-butul sayang pa dorang, deng dorang me tau lagi apa yang torang jaga kase puji-puji tentang ngoni pe sayang deng jaga bantu pa orang-orang talebe-lebe, itu memang butul.</verse>
			</chapter>
			<chapter number="9">
				<verse number="1">Sebenarnya, kita tara perlu tulis lagi pa ngoni tentang doi sumbangan untuk orang-orang yang so jadi Tuhan Allah pe umat di kota Yerusalem,</verse>
				<verse number="2">karna kita so tau ngoni suka mo bantu pa dorang. Jadi kita puji pa ngoni di jemaat-jemaat di daera Makedonia bagini, “Torang pe sudara-sudara yang percaya di daera Akhaya, dari taong lalu dorang so siap untuk kase doi sumbangan.” Jadi deng ngoni smangat bakase doi sumbangan itu, banya orang di daera Makedonia yang jadi lebe tamba smangat lagi untuk bantu sama deng yang ngoni biking itu.</verse>
				<verse number="3">Tapi, biar ngoni so smangat bakase sumbangan itu, kita utus pa Titus deng dia pe tamang dua orang yang percaya itu pigi pa ngoni la bantu pa ngoni kumpul doi sumbangan itu. Kita biking bagitu, supaya apa yang kita so perna puji tentang ngoni pa dorang itu butul, deng ngoni memang siap untuk kase sumbangan itu, sama deng yang kita so bilang.</verse>
				<verse number="4">Jang sampe waktu orang-orang Makedonia datang sama-sama deng kita, kong ngoni bolong kumpul doi itu. Nanti kan torang samua yang malu. Apalagi ngoni, barang kita so bilang memang pa dorang, ngoni itu so siap bantu.</verse>
				<verse number="5">Kita tara mau ngoni jadi malu, jadi kita suru pa sudara-sudara yang percaya itu supaya pigi kamuka pa ngoni di Korintus, kong bantu pa ngoni kumpul doi sumbangan yang ngoni so janji mo kase itu. Kalu doi sumbangan itu so siap, itu so jelas ngoni pe hati memang bae kong bukang ngoni kase deng hati barát.</verse>
				<verse number="6">Ngoni inga e: orang yang baambur bibit sadiki di kobong, dia pe hasil sadiki saja. Tapi orang yang baambur bibit banya di kobong, dia pe hasil akan banya lagi.</verse>
				<verse number="7">Jadi, tiap orang musti kase apa yang dia sandiri so putuskan mo bakase. Jang bakase deng hati barát atau karna terpaksa. Barang, Tuhan Allah sayang pa orang yang bakase deng hati sanang.</verse>
				<verse number="8">Kong karna Tuhan Allah pe bae yang talebe-lebe, Dia mampo kase lengkap ngoni pe perlu. Deng bagitu, dalam hal apa saja ngoni tara kurang apa-apa, deng ngoni akan mampo biking banya hal yang bae untuk bantu pa orang laeng.</verse>
				<verse number="9">Tuhan Allah kase talebe-lebe itu pa ngoni pe hidup sama deng yang so tatulis di Kitab Suci bagini, “Dia bakase banya skali pa orang-orang susa, kong yang Dia biking itu butul, deng tara abis-abis sampe slama-lamanya.”</verse>
				<verse number="10">Tuhan Allah yang kase sadia bibit untuk orang yang baambur bibit di kobong. Deng Dia yang kase makanang pa torang manusia la torang bisa makang. Jadi bagitu lagi, Tuhan Allah mo tamba apa yang ada pa ngoni la ngoni bisa biking banya skali barang yang bae pa orang laeng. Itu sama deng orang bapanen, kong dia pe hasil banya.</verse>
				<verse number="11">Tuhan Allah akan kase sagala macam berkat pa ngoni supaya ngoni me suka bakase talebe-lebe pa orang laeng. Kong nanti waktu torang antar ngoni pe doi sumbangan pa orang-orang percaya di Yerusalem, banya orang akan bilang tarimakasi banya pa Tuhan Allah.</verse>
				<verse number="12">Karna doi sumbangan yang ngoni kase untuk Tuhan Allah pe umat yang susa di Yerusalem, itu bukang cuma mo kase cukup dorang pe perlu, tapi itu me akan biking banya orang bilang tarimakasi pa Tuhan Allah.</verse>
				<verse number="13">Jadi waktu ngoni kase doi sumbangan yang talebe-lebe itu, itu biking banya orang mo puji deng hormat pa Tuhan Allah karna dorang lia ngoni butul-butul percaya Kabar Bae tentang Yesus Kristus, deng karna dorang lia ngoni pe hati bae waktu ngoni bakase pa orang laeng.</verse>
				<verse number="14">Kong dorang me sayang pa ngoni sampe dorang kase berdoa lagi pa ngoni, karna dorang tau Tuhan Allah kase Dia pe bae pa ngoni deng cara Dia kase pa ngoni hati yang suka skali bakase pa orang, laeng.</verse>
				<verse number="15">Mari torang bilang tarimakasi pa Tuhan Allah, karna waktu Dia kase Yesus Kristus mati untuk kase slamat pa torang dari dosa-dosa, itu bole kase sama deng hadia yang paling bagus. Hadia itu pe bagus, torang tara dapa bilang deng kata-kata.</verse>
			</chapter>
			<chapter number="10">
				<verse number="1">Kita Paulus, minta pa ngoni supaya ngoni dengar bae-bae yang kita mo bilang ini. Ada dari ngoni yang bilang, kita tara barani togor karas pa ngoni waktu kita ada sama-sama deng ngoni. Kata, kita cuma barani togor karas waktu torang baku jao pake surat. Tapi skarang, sama deng Yesus Kristus pe sifat yang tara sombong deng tara kasar,</verse>
				<verse number="2">kita minta pa ngoni, jang biking sampe kita musti togor karas pa ngoni waktu torang sama-sama nanti, barang ada dari ngoni laeng yang tara dengar-dengaran pa torang. Dorang bilang kata, torang ini cuma iko manusia pe mau saja. Pa dorang-dorang itu suda yang kita mo togor karas.</verse>
				<verse number="3">Memang torang manusia biasa, tapi kalu ada orang yang malawang Tuhan pe firman, torang tara lawan pa dorang pake manusia pe cara.</verse>
				<verse number="4">Barang, torang tara lawan pake senjata dunia yang manusia pake, tapi torang pake kuasa dari Tuhan Allah yang bisa kase kala pa apa saja yang malawang Tuhan pe firman. Kuasa dari Tuhan Allah itu bole kase sama deng senjata yang tentara jaga pake untuk kase ancor dong pe musu-musu pe benteng-benteng yang kuat.</verse>
				<verse number="5">Kong deng kuasa dari Tuhan Allah itu, torang mampo lawan samua pikiran yang tara butul dari orang yang malawang Tuhan Yesus pe ajaran. Biar dorang itu pake alasan iko manusia pe pande, torang mampo kase kala samua dorang pe pikiran yang sombong yang biking orang tara percaya, sampe orang bisa butul-butul dengar-dengaran pa Yesus Kristus.</verse>
				<verse number="6">Kong kalu ngoni so butul-butul dengar-dengaran pa Yesus Kristus, baru torang siap togor deng hukum pa orang di jemaat yang masi tara mau dengar-dengaran pa Dia.</verse>
				<verse number="7">Sudara-sudara, inga bae-bae apa yang butul yang ngoni so tau. Ada orang di situ yang bilang kata, cuma dorang itu saja yang biking apa yang Yesus Kristus suru, tapi dorang musti inga lagi, torang lagi orang yang biking apa yang Yesus Kristus suru, sama deng dorang.</verse>
				<verse number="8">Jadi kalu kita bicara banya tentang Tuhan angka pa torang untuk biking apa yang Dia suru, jang sampe ada yang anggap kita puji diri. Barang, Tuhan kase kuasa pa torang itu supaya torang pake untuk kase kuat ngoni pe percaya, bukang untuk kase ancor ngoni pe percaya.</verse>
				<verse number="9">Jadi kita tara mo kase tako-tako pa ngoni deng kita pe surat-surat yang kita so kirim pa ngoni.</verse>
				<verse number="10">Karna ada yang bilang bagini, “Jang bapusing deng Paulus. Barang dia cuma tegas deng karas di surat. Tapi kalu so baku dapa langsung, dia pe hati so lombo kong dia pe kata-kata so tara guna.”</verse>
				<verse number="11">Tapi itu tara butul. Jadi, orang yang bicara bagitu musti sadar, apa yang torang tulis di surat-surat, itu suda yang torang mo biking di ngoni pe muka.</verse>
				<verse number="12">Tong tiga tara barani kase sama atau kase banding torang pe diri deng dorang yang jaga puji dong pe diri itu. Dorang itu nilai dorang pe diri pake dong pe ukuran sandiri, sampe dong pikir apa saja yang dong biking itu bae. Paling bodo suda dorang!</verse>
				<verse number="13">Tapi torang tara bagitu. Torang cuma sanang deng karja yang Tuhan Allah kase pa torang untuk kase tau Kabar Bae di torang pe wilaya karja, bukang di orang laeng pe wilaya karja. Kong ngoni itu termasuk torang pe wilaya karja,</verse>
				<verse number="14">jadi torang pe hak suda untuk kase tau Kabar Bae tentang Yesus Kristus pa ngoni, karna torang yang pertama pigi kase tau Kabar Bae tentang Yesus Kristus pa ngoni.</verse>
				<verse number="15">Torang tara puji torang pe diri karna orang laeng pe karja yang dong biking di luar torang pe wilaya karja. Tapi torang harap, kalu nanti ngoni pe percaya so tamba kuat, karja kase tau firman yang torang biking di antara ngoni akan tatamba basar lagi, karna ngoni tara di luar wilaya karja yang Tuhan Allah kase pa torang.</verse>
				<verse number="16">Deng kalu torang pe karja di antara ngoni tatamba basar, torang bole kase tau Kabar Bae tentang Yesus Kristus di daera-daera yang lebe jao dari ngoni pe daera, di tampa yang orang bolong perna pigi kase tau Kabar Bae itu. Kong kalu tong biking bagitu, tara ada orang yang mo bilang torang ada bapuji diri deng orang laeng pe hasil karja cuma karna torang lagi karja di dong pe wilaya karja.</verse>
				<verse number="17">Karna di Kitab Suci so tatulis bagini, “Sapa yang suka bapuji diri, lebe bae dia puji pa Tuhan karna apa yang Tuhan so biking.”</verse>
				<verse number="18">Karna bukang orang yang puji diri sandiri yang biking Tuhan tarima pa dorang, tapi orang yang Tuhan Allah puji saja yang Dia tarima.</verse>
			</chapter>
			<chapter number="11">
				<verse number="1">Sudara-sudara, kita minta jang ngoni pastiu deng yang kita mo bilang ini, biar apa yang kita mo bilang ini orang anggap sama deng orang bodo pe bicara. Kita tau, ngoni memang sabar deng kita.</verse>
				<verse number="2">Kita jaga bae-bae pa ngoni sama deng Tuhan Allah sandiri jaga pa ngoni, jang sampe ada yang ganggu ngoni pe percaya pa Yesus Kristus. Kita sama deng papa satu yang so janji mo kase kawing dia pe ana parampuang deng laki-laki satu, jadi papa itu jaga turus pa ana parampuang itu supaya dia tetap bersi sampe dia kawing deng dia pe calon kawing.</verse>
				<verse number="3">Tapi kita tako jang sampe ada yang pengaru pa ngoni deng dong pe ajaran yang sala sampe ngoni so tara percaya lagi pa Yesus Kristus deng hati yang sunggu-sunggu. Itu sama deng Hawa dulu yang dapa tipu dari ular sampe malawang Tuhan Allah pe parenta karna ular pe putar bale itu.</verse>
				<verse number="4">Kita bicara bagitu, barang ngoni itu gampang skali tarima orang laeng, biar itu dorang ajar yang sala tentang Yesus Kristus, atau tentang roh yang baku beda deng Roh Kudus yang ngoni so tarima, atau tentang kabar bae yang baku beda deng Kabar Bae tentang Yesus Kristus yang ngoni so tarima dari torang.</verse>
				<verse number="5">Dorang yang datang ajar pa ngoni itu, orang bilang dorang itu, “Tuhan pe utusan-utusan yang hebat”, tapi menurut kita, dorang itu tara lebe hebat dari kita.</verse>
				<verse number="6">Biar lagi kita tara pintar bicara di orang-orang pe muka, tapi kalu tentang Tuhan Allah pe firman, kita tau butul. Ngoni tau itu to, karna kita so ulang-ulang kase tunju deng jelas pa ngoni dalam sagala hal.</verse>
				<verse number="7">Waktu kita kase tau Kabar Bae dari Tuhan Allah pa ngoni, kita tara minta ngoni bayar pa kita. Tapi kita karja cari kita pe doi sandiri untuk kita pe hidup hari-hari. Kita karja sama deng orang biasa bagitu, itu karna kita hormati pa ngoni la ngoni bole dengar Kabar Bae itu deng cuma-cuma. Jadi apa kita sala tara minta apa-apa dari ngoni? Pasti tarada to?</verse>
				<verse number="8">Waktu kita kase tau Kabar Bae itu pa ngoni, yang bantu ongkos kita pe hidup hari-hari itu jemaat laeng. Jadi itu sama deng, kita so kase rugi pa jemaat laeng supaya kita bisa layani pa ngoni.</verse>
				<verse number="9">Waktu kita ada sama-sama deng ngoni kong kita kekurangan, kita tara minta dari ngoni biar cuma dari satu orang saja. Karna untuk tutu kita pe kekurangan itu, sudara-sudara yang percaya yang datang dari daera Makedonia yang bantu pa kita. Jadi kita tara jadi beban pa ngoni, deng bagitu kita akan tetap kase tau Kabar Bae itu turus-turus deng cuma-cuma pa ngoni.</verse>
				<verse number="10">Kita rasa sanang skali karna kita tara perna minta apa-apa dari ngoni atau orang laeng, kong kita akan sanang lagi karna kita bole kase turus Kabar Bae itu deng cuma-cuma pa samua orang di daera Akhaya. Kong ngoni bole tau yang kita bilang itu butul karna Yesus Kristus pe ajaran ada di kita pe hati.</verse>
				<verse number="11">Tapi biar kita tara minta apa-apa pa ngoni, jang kira kata, kita tara sayang pa ngoni. Tuhan Allah tau, kita sayang skali pa ngoni!</verse>
				<verse number="12">Kita tetap tara akan minta apa-apa dari ngoni, supaya orang-orang yang bilang kata, dorang itu Tuhan pe utusan-utusan yang hebat, tara ada alasan untuk kase puji dong pe diri, kata, dorang itu ada karja untuk layani pa ngoni sama deng torang layani pa ngoni.</verse>
				<verse number="13">Barang, dorang itu bukang Tuhan Yesus yang utus. Dorang bakarja deng cara yang tara butul. Dorang cuma babafoya, dorang biking dong pe diri sama deng Yesus Kristus pe utusan-utusan, padahal bukang.</verse>
				<verse number="14">Jang ngoni herang suda deng orang yang macam bagitu. Barang, Iblis, setang-setang pe raja saja biking diri sama deng malaekat yang hati bae deng bawa tarang.</verse>
				<verse number="15">Jadi jang ngoni herang, orang yang karja untuk Iblis, dorang itu me cuma babafoya biking dong pe diri sama deng orang yang jaga biking barang yang butul. Kong dorang itu nanti mo dapa hukuman yang pantas dari Tuhan Allah, iko apa yang dong so biking.</verse>
				<verse number="16">Kita bilang ulang e: jang ngoni anggap kita bodo. Tapi biar ngoni anggap kita bodo, tara apa suda. Kita cuma minta ngoni dengar yang kita mo bilang ini tentang apa yang kita so perna biking supaya kita bole bapuji diri sadiki.</verse>
				<verse number="17">Kita puji diri bagini, bukang karna Tuhan Allah yang suru kita bicara sama deng orang bodo, tapi kita sandiri yang bicara bagini.</verse>
				<verse number="18">Memang banya orang yang suka puji dong pe diri. Dorang bilang samua yang dong biking, iko manusia pe cara yang sombong. Jadi kita me mo puji kita pe diri. Tapi tara apa, to?</verse>
				<verse number="19">Ngoni so biasa dengar pa utusan-utusan yang puji dong pe diri sama deng orang bodo, karna ngoni me anggap ngoni pe diri pande.</verse>
				<verse number="20">Kong bukang cuma itu saja, ngoni me kase biar utusan-utusan yang bilang kata, dong itu hebat, dong biking pa ngoni macam deng orang karja yang tara dapa bayar. Dorang makang doi dari ngoni, dorang kuasai pa ngoni, dorang basombong kong injang-injang pa ngoni, deng dorang tampeleng pa ngoni.</verse>
				<verse number="21">Jadi apa kita musti malu karna kita tara karas pa ngoni bagitu? Tarada! Tapi kalu utusan-utusan itu barani bapuji diri, kita me barani puji kita pe diri sama deng dorang! (Kita bicara ini sama deng orang bodo pe bicara.)</verse>
				<verse number="22">Dorang puji dong pe diri, barang dorang dari bangsa Ibrani, orang Israel pe turunan, deng Abraham pe turunan. Tapi biar bagitu, kita me bole puji kita pe diri sama deng dorang, karna kita me dari bangsa Ibrani, kita me orang Israel pe turunan, deng kita me Abraham pe turunan.</verse>
				<verse number="23">Dorang bilang dorang itu orang-orang yang jaga biking apa yang Yesus Kristus suru. Tapi kita, kita ini orang yang jaga biking apa yang Yesus Kristus suru, lebe dari dorang itu. (Kita bicara ini sama deng orang yang so tara waras bicara!) Tapi sebenarnya kita ini yang karja karas lebe dari dorang itu, sampe banya kali kita maso penjara, banya kali kita dapa pukul deng dapa siksa sampe tara mampo hitung, kong banya kali lagi kita amper mati.</verse>
				<verse number="24">So lima kali orang Yahudi yang satu bangsa deng kita tangka kong siksa pa kita. Tiap kali dong tangka, dong pukul pa kita tiga pulu sembilan kali deng tali yang ada barang tajam di dia pe ujung.</verse>
				<verse number="25">Perna lagi tiga kali dong pukul pa kita ulang-ulang deng kayu. Ada lagi satu kali dong lempar ulang-ulang pa kita deng batu. Kong perna lagi tiga kali kapal yang kita nae tenggelam, turus kita anyor-anyor saja di laut selama satu hari satu malam.</verse>
				<verse number="26">So ulang-ulang kita pigi ka mana-mana kase tau Kabar Bae tentang Yesus Kristus, banya kali bahaya yang kita dapa yang biking kita amper mati macam deng bagini: kita dapa banjir, kita dapa rampok, kita dapa tantang dari orang-orang satu bangsa deng kita deng dari orang-orang yang bukang Yahudi lagi. Kita mangada lagi bahaya yang ada di kota deng bahaya di padang gurun, bahaya di laut, deng bahaya dari orang-orang yang bilang dong percaya pa Tuhan Yesus, padahal tarada.</verse>
				<verse number="27">Kita banya karja banting tulang, laeng kali kita tara tidor-tidor, laeng kali kita tara makang deng minum, laeng kali kita tara ada makanang, deng laeng kali kita tadingin-dingin karna tarada baju tabal.</verse>
				<verse number="28">Kong selain dari samua itu, tiap hari kita hawater karna kita pikiran skali pa samua jemaat.</verse>
				<verse number="29">Barang, kalu ada satu dari kita pe sudara yang percaya rasa tara kuat, kita me hati susa. Kalu ada orang yang tagoda biking dosa sampe dia so tara percaya pa Tuhan, kita pe hati lagi jadi susa skali.</verse>
				<verse number="30">Kalu kita musti puji kita pe diri sandiri, kita lebe suka mo puji tentang hal-hal yang kita tara mampo biking supaya ngoni tau kita tara kuat.</verse>
				<verse number="31">Yang kita bilang itu, butul. Tuhan Allah, torang pe Tuhan Yesus pe Bapa, Dia tau kita tara bafoya. Puji suda pa Dia sampe slama-lamanya.</verse>
				<verse number="32">Waktu kita ada di kota Damsyik, orang yang raja Aretas angka jadi gubernur suru pa pengawal-pengawal jaga bae-bae kota pe pintu gerbang, la kalu kita kaluar dong bisa tangka pa kita.</verse>
				<verse number="33">Tapi kita lolos saja, barang kita pe tamang-tamang kase maso pa kita di karanjang basar satu kong kase turung pa kita pake tali dari pagar tembok yang kase kuliling kota itu. Deng bagitu, gubernur tara dapa tangka pa kita.</verse>
			</chapter>
			<chapter number="12">
				<verse number="1">Biar tarada guna puji diri, tapi kita mo puji kita pe diri lagi. Kita mo carita kita pe penglihatan deng barang yang laeng yang hebat yang Tuhan Yesus so kase tunju langsung pa kita.</verse>
				<verse number="2">Ada satu orang percaya yang kita kanal. Ampa blas taong yang lalu, kage-kage dia taangka ka atas di sorga, di tingkat yang ketiga. Tapi kita tara tau, dia taangka deng dia pe badan, atau cuma dia pe roh yang taangka, itu cuma Tuhan Allah saja yang tau.</verse>
				<verse number="3">Sama deng kita so bilang: kita tau tentang orang itu, tapi kita tara tau dia taangka ka atas di sorga deng badan langsung, atau tarada. Kalu itu, cuma Tuhan Allah saja yang tau.</verse>
				<verse number="4">Pokonya, kage-kage dia taangka di Tuhan Allah pe tampa yang paling bagus, tampa itu pe nama Firdaus. Di tampa itu dia dengar hal-hal luar biasa yang tara mungkin manusia bisa kase jelas deng kata-kata, deng yang memang manusia tara bole kase tau.</verse>
				<verse number="5">Jadi kita mo puji orang itu karna apa yang dia lia, tapi kita tara puji kita pe diri, kita cuma puji diri tentang apa yang kita tara mampo biking.</verse>
				<verse number="6">Sebenarnya kalu kita mo puji diri, bisa saja, tapi kita tara mau puji diri sama deng orang bodo. Karna yang kita carita tentang orang yang taangka ka atas itu, kita ini suda, kong itu butul. Tapi biar bagitu me kita tara puji diri apa-apa, karna kita tara mau orang anggap kita lebe hebat dari apa yang dong lia kita biking deng apa yang dong dengar kita bilang.</verse>
				<verse number="7">Jadi supaya kita tara jadi sombong deng penglihatan-penglihatan yang hebat itu, Tuhan Allah kase biar setang, Iblis pe ana bua kase sengsara pa kita deng panyake satu. Panyake itu bole kase sama deng duri yang tabiar pa kita pe dalam badan, kong panyake itu biking kita menderita supaya kita jang jadi sombong.</verse>
				<verse number="8">Tentang panyake itu, so tiga kali kita minta deng sunggu-sunggu pa Tuhan, supaya Dia kase sembu pa kita.</verse>
				<verse number="9">Tapi Dia bilang pa kita bagini, “Kita tara kase sembu pa ngana, tapi Kita akan tetap kase tunju Kita pe bae pa ngana. Itu so cukup. Karna waktu ngana rasa tara kuat, di situ Kita pe kuasa akan bakarja sempurna pa ngana pe hidup.” Jadi karna itu, kita lebe suka puji diri untuk bilang apa-apa yang kita tara mampo biking, karna waktu kita tara kuat, Yesus Kristus pe kuasa ada sama-sama deng kita.</verse>
				<verse number="10">Jadi, kita sanang saja, biar lagi kita rasa kita tara kuat, dapa siksa, menderita, dapa aniaya deng sengsara. Barang waktu kita tara kuat, waktu itu suda, Yesus Kristus biking kita mampo hadapi samua itu.</verse>
				<verse number="11">Kita so puji kita pe diri sandiri tadi, sama deng orang bodo. Tapi kita bagitu karna ngoni yang paksa. Sebenarnya ngoni musti puji pa kita karna biar lagi orang bilang kita ini tara arti apa-apa, tapi kita ini butul Yesus Kristus pe utusan. Kalu utusan-utusan yang orang bilang kata, dorang itu hebat, dorang tara lebe hebat dari kita.</verse>
				<verse number="12">Waktu kita masi sama-sama deng ngoni, kita so kase bukti, kita ini memang Yesus Kristus pe utusan, karna kita biking mujizat-mujizat, deng tanda-tanda laeng yang kase tunju Tuhan Allah pe kuasa sampe orang-orang jadi herang. Kong samua yang kita biking itu, kita biking deng sabar.</verse>
				<verse number="13">Tapi cuma satu hal yang kita tara biking pa ngoni pe jemaat yang utusan laeng ada biking itu, kita tara minta ngoni tanggung kita pe perlu hari-hari. Apa kita pe perlu hari-hari musti jadi beban pa ngoni la jadi bukti kita me Tuhan Yesus pe utusan? Kong apa kita musti minta maaf pa ngoni karna itu? Tarada to?</verse>
				<verse number="14">Dengar e! Skarang ini, kita ada rencana mo pigi lia pa ngoni untuk yang ketiga kali. Tapi kita tara mau jadi beban pa ngoni, barang kita datang untuk bantu pa ngoni, bukang untuk cari apa yang ada pa ngoni. Yang penting, kita mau ngoni sunggu-sunggu percaya pa Yesus Kristus. Kita ini sama deng ngoni pe orang tua. Jadi, kita pe perlu hari-hari bukang ana-ana yang musti tanggung, tapi orang tua yang musti tanggung ana-ana pe perlu hari-hari.</verse>
				<verse number="15">Kita suka pake samua yang ada pa kita untuk bantu pa ngoni, mala kita pe hidup sandiri me kita kase korban supaya bisa bantu pa ngoni. Kita sayang skali pa ngoni macam deng bagitu, kong ngoni pe sayang pa kita cuma stenga-stenga tu!</verse>
				<verse number="16">Ngoni sandiri tau to, kita tara perna jadi beban pa ngoni. Tapi ada dari ngoni yang bilang kata, kita tipu pa ngoni la kita dapa untung.</verse>
				<verse number="17">Apa kita perna cari untung pa ngoni waktu kita utus orang pigi pa ngoni? Tarada to?</verse>
				<verse number="18">Memang kita so suru pa Titus untuk pigi pa ngoni, sama-sama deng tong pe sudara yang percaya satu. Jadi kita tanya pa ngoni, waktu Titus datang pa ngoni, apa dia tipu pa ngoni kong ambe untung dari ngoni? Tarada to? Kita tau tarada, karna Titus deng kita itu, torang pe hati deng kalakuang itu sama untuk bantu pa ngoni.</verse>
				<verse number="19">Mangkali ngoni pikir, torang tulis samua ini cuma untuk mo bela tong pe diri sandiri saja. Tarada, itu bukang torang pe maksut. Sudara-sudara yang kita sayang, samua yang torang kase tau ini, tong kase tau karna tong so percaya pa Yesus Kristus, kong Tuhan Allah jadi saksi, samua itu butul. Samua yang torang kase tau deng yang tong biking pa ngoni itu, cuma untuk kase kuat ngoni pe percaya.</verse>
				<verse number="20">Kita hawater, kalu kita so datang pa ngoni nanti, ngoni bolong biking sama deng yang kita mau. Bagitu lagi deng ngoni, ngoni lia kita biking tara sama deng yang ngoni mau. Kita hawater, jang sampe kita dapa ada dari ngoni yang baku-baku malawang, baku mangiri, mara-mara, cuma pikir diri sandiri, carita busu orang pe nama, bamulu, basombong deng biking kaco.</verse>
				<verse number="21">Kita hawater, kalu kita datang itu, kita dapa ngoni masi biking dosa sama deng dulu, kong ngoni bolong bertobat. Kalu bagitu, kita jadi malu pa Tuhan Allah pe muka, kong kita mo manangis karna banya dari ngoni yang pe kalakuang masi cafarune, yang baseks sabarang, deng yang masi biking hal-hal yang tara pantas untuk mo biking.</verse>
			</chapter>
			<chapter number="13">
				<verse number="1">Ini akan jadi yang ketiga kali kita mo pigi lia pa ngoni. Inga apa yang so tatulis di Kitab Suci, “Kalu ada orang yang dapa tudu biking sala, musti ada dua atau tiga orang yang jadi saksi untuk bilang orang itu sala.”</verse>
				<verse number="2">Waktu kita datang yang kedua kali pa ngoni, kita so perna togor pa orang-orang di situ yang biking dosa, supaya dorang berenti biking dosa. Skarang bagitu kita jao dari ngoni, kita kase inga lagi pa dorang, deng pa samua orang yang biking dosa. Ini yang kita kase inga: nanti waktu kita datang ulang, kita mo togor karas kong mo kase hukuman pa samua orang yang masi biking dosa.</verse>
				<verse number="3">Kita mo hukum pa ngoni yang masi biking dosa, karna ngoni sandiri yang minta bukti pa kita, apa Yesus Kristus yang suru kita kase tau Dia pe firman pa ngoni ka tarada. Yesus Kristus itu kalu togor pa ngoni, tara palang-palang, tapi Dia hukum pa ngoni deng Dia pe kuasa.</verse>
				<verse number="4">Memang waktu Dia mati di kayu salib, Dia tara kuat. Tapi skarang Dia hidup ulang deng kuasa dari Tuhan Allah. Bagitu lagi deng torang, torang percaya pa Yesus Kristus biar torang tara kuat. Tapi torang hidup deng Dia pe kuasa, kong deng Dia pe kuasa itu torang bisa hukum pa ngoni.</verse>
				<verse number="5">Coba ngoni uji ngoni pe diri sandiri, ngoni butul-butul percaya ka tarada. Priksa ngoni pe hati, apa ngoni tau pasti, Kristus Yesus ada di ngoni pe hati? Kalu tarada, berarti ngoni tara tahang uji.</verse>
				<verse number="6">Kong kita me harap ngoni akan tau pasti torang so tahang uji, torang ini memang butul Tuhan Yesus pe utusan.</verse>
				<verse number="7">Torang berdoa pa Tuhan Allah supaya jang ngoni biking dosa. Torang berdoa bagitu, bukang cuma supaya ngoni tau torang ini butul-butul Yesus Kristus pe utusan, tapi supaya ngoni biking yang butul iko Tuhan pe mau. Kalu torang tara dapa kesempatan kase tunju torang ini utusan, tara apa. Yang penting ngoni so biking yang butul.</verse>
				<verse number="8">Karna kalu ngoni ada biking barang yang butul, torang tara bole lawan pa ngoni. Torang cuma mo tolong pa ngoni supaya ngoni iko ajaran yang butul.</verse>
				<verse number="9">Barang, biar orang lia torang ini pemimpin yang tara kuat, torang pe hati tetap sanang asal ngoni pe percaya kuat pa Tuhan Yesus. Torang minta pa Tuhan la ngoni jadi tamba butul-butul iko pa Dia.</verse>
				<verse number="10">Jadi kita tulis surat ini untuk ngoni waktu kita masi jao dari ngoni la ngoni bertobat, supaya nanti waktu kita so sama-sama deng ngoni kita tara usa ambe tindakan karas untuk togor pa ngoni karna memang Tuhan so kase kuasa pa kita deng maksut untuk kase kuat ngoni pe percaya, bukang mo kase ancor ngoni pe percaya.</verse>
				<verse number="11">Sudara-sudara, di ahir kita pe surat ini, kita minta ngoni samua hati sanang suda karna Tuhan. Ngoni berusaha la ngoni tamba butul-butul iko pa Tuhan Allah. Kong ngoni tarima kita pe nasehat samua ini. Ngoni hidup satu hati, deng hidup baku bawa bae-bae. Kalu ngoni hidup bagitu, Tuhan Allah yang sayang pa torang deng yang biking torang pe hati jadi tenang, akan sama-sama deng ngoni.</verse>
				<verse number="12">Kong waktu ngoni baku dapa, ngoni baku kase salam satu deng yang laeng untuk kase tunju ngoni baku sayang. Samua orang yang so jadi Tuhan Allah pe umat di sini, ada kirim salam pa ngoni.</verse>
				<verse number="13">Kita minta supaya Tuhan Yesus Kristus kase Dia pe bae pa ngoni, deng supaya Tuhan Allah sayang pa ngoni, deng supaya ngoni samua bole hidup satu hati deng Roh Kudus.</verse>
			</chapter>
		</book>
		<book number="48">
			<chapter number="1">
				<verse number="1">Surat ini dari kita Paulus. Kita ini Yesus Kristus pe utusan yang orang sebut rasul. Kita jadi rasul, bukang karna manusia yang suru, atau karna manusia yang pili pa kita, tapi Yesus Kristus deng Tuhan Allah yang pili pa kita. Tuhan Allah itu suda torang pe Bapa, yang kase hidup ulang pa Yesus Kristus waktu Dia mati.</verse>
				<verse number="2">Salam untuk ngoni jemaat-jemaat yang ada di daera Galatia. Samua sudara yang percaya yang ada sama-sama deng kita di sini me ada kirim salam pa ngoni!</verse>
				<verse number="3">Kita minta pa Tuhan Allah, torang samua pe Bapa, deng pa Tuhan Yesus Kristus, supaya kase yang bae pa ngoni deng salalu biking ngoni pe hati tetap tenang.</verse>
				<verse number="4">Tuhan Yesus Kristus yang so serakan Dia pe diri untuk tebus torang pe dosa-dosa, supaya Dia bole kase bebas pa torang dari kuasa jahat yang skarang ada di dunia ini. Dia biking samua itu, iko Tuhan Allah, torang pe Bapa pe mau.</verse>
				<verse number="5">Samua puji deng hormat hanya untuk Tuhan Allah sampe slama-lamanya! Amin.</verse>
				<verse number="6">Sudara-sudara, kita herang skali pa ngoni! Tuhan Allah so pangge pa ngoni untuk jadi Dia pe umat, kong Dia so kase slamat pa ngoni cuma karna Yesus Kristus pe bae pa ngoni. Tapi ngoni pe capat skali tara iko Kabar Bae itu lagi. Ngoni so iko ajaran laeng yang dorang bilang kata, Kabar Bae, padahal bukang.</verse>
				<verse number="7">Sebenarnya tarada jalang laeng untuk dapa slamat. Tapi ada orang yang kase putar bale Kabar Bae yang butul tentang Yesus Kristus sampe dong biking ngoni pe pikiran jadi kaco.</verse>
				<verse number="8">Tapi dengar bae-bae! Kalu ada dari torang atau malaekat satu dari sorga yang datang kase tau pa ngoni ajaran yang tara sama deng Kabar Bae tentang Yesus Kristus yang ngoni so tarima dari torang, dia itu suda Tuhan Allah mo kutuk!</verse>
				<verse number="9">Waktu torang masi ada deng ngoni, torang so perna bilang pa ngoni, kong skarang kita sandiri mo bilang ulang lagi pa ngoni bagini: kalu ada orang yang kase tau pa ngoni ajaran yang tara sama deng Kabar Bae tentang Yesus Kristus yang ngoni so tarima dari torang, dia suda yang Tuhan Allah mo kutuk!</verse>
				<verse number="10">Kita bilang bagitu, kita tara maksut supaya dapa puji dari manusia. Tapi kita cuma suka cari dapa puji dari Tuhan Allah. Mangkali ada dari ngoni yang pikir, kita cuma mo biking sanang manusia pe hati? Tarada kasiang. Kalu saja kita cuma suka mo biking sanang manusia pe hati, itu berarti, kita ini bukang orang yang jaga biking apa yang Yesus Kristus suru.</verse>
				<verse number="11">Sudara-sudara, ngoni musti tau, Kabar Bae tentang Yesus Kristus yang kita so perna kase tau pa ngoni, itu bukang dari manusia.</verse>
				<verse number="12">Karna Kabar Bae itu kita tara tarima dari manusia, deng bukang lagi manusia yang kase ajar itu pa kita, tapi Yesus Kristus sandiri yang bilang langsung pa kita.</verse>
				<verse number="13">Tantu ngoni so dengar tentang kita pe hidup dulu waktu kita masi iko aturan agama Yahudi. Waktu itu, kita sandiri yang kase siksa Tuhan Allah pe jemaat deng kita berusaha karas la bisa kase abis pa dorang.</verse>
				<verse number="14">Kita banya skali balajar tentang aturan-aturan agama Yahudi deng kita jaga biking aturan itu. Jadi kalu mo kase banding deng orang Yahudi yang satu umur deng kita, kita yang paling jago. Kita memang butul-butul iko samua aturan yang kita pe orang tua dulu-dulu jaga iko.</verse>
				<verse number="15">Tapi Tuhan Allah yang so pili pa kita waktu kita masi ada di kita pe mama pe dalam puru. Kong di waktu yang Dia so tentukan, Dia pangge pa kita jadi Dia pe utusan yang orang sebut rasul. Dia pangge pa kita bagitu, karna Dia pe bae pa kita.</verse>
				<verse number="16">Waktu Tuhan Allah pangge pa kita itu, deng sanang hati Dia kase lia Dia pe Anak, la kita kanal sapa Dia supaya kita bole kase tau pa orang-orang yang bukang Yahudi tentang Dia pe Anak itu. Kong waktu kita so abis lia Dia pe Anak, kita tara minta pa sapa-sapa untuk bantu pa kita kase mangarti Kabar Bae tentang Yesus Kristus itu, karna kita so tarima langsung dari Dia.</verse>
				<verse number="17">Kita me tara pigi di kota Yerusalem la baku dapa deng rasul-rasul yang so kamuka jadi rasul dari kita supaya dorang bole bantu pa kita untuk biking lebe mangarti tentang Kabar Bae itu. Tarada! Tapi kita pigi di tana Arab, abis itu kita bale ulang di kota Damsyik.</verse>
				<verse number="18">Kong nanti waktu so lewat tiga taong, kita pigi di kota Yerusalem untuk baku dapa deng Petrus. Kita tinggal deng dia lima blas hari.</verse>
				<verse number="19">Tapi waktu itu, kita tara baku dapa deng rasul-rasul yang laeng. Kita cuma baku dapa deng Yakobus, Tuhan Yesus pe sudara.</verse>
				<verse number="20">Sudara-sudara, samua yang kita tulis tentang kita pe diri ini memang butul, Tuhan Allah tau kita tara bafoya.</verse>
				<verse number="21">Kong abis di Yerusalem itu, kita pigi di daera Siria deng daera Kilikia.</verse>
				<verse number="22">Sampe waktu itu, kita bolong sempat baku dapa deng jemaat-jemaat di daera Yudea yang so percaya pa Yesus Kristus, jadi dorang bolong kanal pa kita.</verse>
				<verse number="23">Dorang cuma dengar carita tentang kita yang bagini, “Orang yang dulu jaga siksa pa torang, skarang ini dia so jaga kase tau Kabar Bae pa orang-orang la dorang percaya pa Tuhan Yesus. Padahal dulu dia itu suda yang mo kase abis pa torang yang percaya pa Tuhan Yesus.”</verse>
				<verse number="24">Pe dengar itu, dorang puji deng hormat pa Tuhan Allah karna apa yang Tuhan Allah so biking dalam kita pe hidup.</verse>
			</chapter>
			<chapter number="2">
				<verse number="1">Pas so lewat ampa blas taong, kita pigi ulang di kota Yerusalem sama-sama deng Barnabas. Kong waktu itu, kita me bawa pa Titus.</verse>
				<verse number="2">Kita pigi di Yerusalem karna Tuhan Allah sandiri yang suru kita pigi ka sana. Kong di situ, kita baku dapa kusus deng pemimpin-pemimpin jemaat yang kita rasa ada pengaru. Kita kase carita pa dorang Kabar Bae tentang Yesus Kristus yang kita jaga kase tau pa orang-orang bukang Yahudi, supaya dorang bole dengar kong kase tau pa kita kalu kita pe ajaran itu butul. Jang sampe dorang bilang kata, kita pe usaha kase tau Kabar Bae pa orang bukang Yahudi yang kita so biking dulu deng skarang, samua itu tarada dia pe guna.</verse>
				<verse number="3">Tapi dorang setuju deng ajaran yang kita ajar pa orang bukang Yahudi, deng dorang me tarima pa Titus, orang bukang Yahudi yang ada sama-sama deng kita, deng dorang tara paksa pa dia la dapa sunat iko aturan di lima kitab Musa.</verse>
				<verse number="4">Memang ada babarapa orang laeng yang tantang supaya Titus dapa sunat. Dorang itu maso babadiam di jemaat, biking diri percaya pa Yesus Kristus sama deng torang, padahal dorang itu cuma mo cari tau pa torang. Dorang lia torang so bebas dari aturan-aturan di lima kitab Musa karna torang so percaya pa Kristus Yesus, kong dorang mo biking torang taika ulang deng aturan-aturan itu, sama deng orang karja yang taika pa dia pe tuang.</verse>
				<verse number="5">Tapi torang tara kase iko orang-orang itu pe mau, biar cuma sadiki lagi. Torang tara kase iko pa dorang supaya Kabar Bae yang butul yang ngoni jaga iko, tara baku campur deng dorang pe ajaran yang tara butul itu.</verse>
				<verse number="6">Kong tentang pemimpin-pemimpin jemaat di Yerusalem yang kita baku dapa itu, waktu dorang dengar Kabar Bae yang kita biasa kase tau pa orang-orang, dorang tara suru kita tamba apa-apa. (Biar lagi pemimpin-pemimpin itu orang anggap orang basar, kita tara pusing, karna Tuhan Allah tara pili-pili orang).</verse>
				<verse number="7">Dorang tara suru tamba apa-apa lagi, mala dorang jadi yakin Tuhan Allah yang kase percaya pa kita untuk kase tau Kabar Bae tentang Yesus Kristus pa orang-orang bukang Yahudi, sama deng Dia me ada kase percaya pa Petrus untuk kase tau pa orang-orang Yahudi.</verse>
				<verse number="8">Barang, Tuhan Allah yang kase kuasa pa Petrus jadi rasul pa orang-orang Yahudi itu, deng Tuhan Allah itu lagi yang kase kuasa pa kita jadi rasul untuk orang-orang yang bukang Yahudi.</verse>
				<verse number="9">Yakobus, Petrus deng Yohanes yang orang-orang jaga anggap pemimpin-pemimpin jemaat itu, waktu dorang sandiri jadi sadar Tuhan Allah so kase pa kita tugas kusus itu, dorang pegang tangan pa kita deng pa Barnabas. Dorang pegang tangan itu, jadi tanda dorang satu hati deng torang. Turus, dorang lagi setuju, kita deng Barnabas tetap kase tau Kabar Bae pa orang-orang yang bukang Yahudi, baru dorang tiga itu tetap kase tau Kabar Bae pa orang-orang Yahudi.</verse>
				<verse number="10">Dorang tiga cuma minta pa torang supaya torang tetap inga pa orang-orang miskin deng jaga bantu pa dorang, deng memang itu yang kita suka skali biking.</verse>
				<verse number="11">Satu kali waktu Petrus datang di kota Antiokhia, kita togor pa dia tarang-tarang, barang apa yang dia biking itu sala.</verse>
				<verse number="12">Karna bagini: dia pe biasa dudu makang sama-sama deng sudara-sudara bukang Yahudi yang so percaya pa Yesus. Tapi bagitu orang-orang Yahudi yang Yakobus utus datang dari Yerusalem, Petrus bajao dari orang percaya yang bukang Yahudi itu. Dia so tara makang sama-sama deng dorang lagi, barang dia tako pa dorang orang Yahudi yang suka paksa samua orang percaya dapa sunat.</verse>
				<verse number="13">Orang-orang Yahudi laeng lagi yang so percaya pa Yesus Kristus, dorang me munafik sama deng Petrus. Dorang tara mau makang lagi deng orang bukang Yahudi, sampe Barnabas me so tapengaru jadi munafik sama deng dorang itu.</verse>
				<verse number="14">Yang dorang biking itu, kita lia tara baku cocok deng Kabar Bae tentang Yesus Kristus. Padahal, cuma Kabar Bae itu yang butul. Jadi kita bilang pa Petrus di samua orang pe muka, “Ngana orang Yahudi, tapi ngana so percaya pa Yesus Kristus, jadi ngana tara musti hidup iko aturan yang orang Yahudi jaga iko. Tapi bikiapa kong ngana paksa orang yang bukang Yahudi hidup iko agama Yahudi pe aturan-aturan untuk jadi percaya pa Yesus Kristus?”</verse>
				<verse number="15">Kita deng Petrus so memang orang Yahudi dari lahir. Torang tara sama deng orang yang bukang Yahudi. Orang yang bukang Yahudi, dorang itu tara iko aturan di lima kitab Musa, jadi orang Yahudi anggap dorang orang berdosa.</verse>
				<verse number="16">Tapi biar bagitu, torang tau, Tuhan Allah biking orang jadi tara sala pa Dia pe muka bukang karna dorang iko aturan di lima kitab Musa, tapi karna dorang percaya pa Kristus Yesus. Karna itu, torang orang Yahudi, torang me percaya pa Kristus Yesus supaya deng torang pe percaya itu, Tuhan Allah biking torang jadi orang yang tara sala pa Dia pe muka, bukang karna torang ada biking aturan-aturan di lima kitab Musa. Karna di Kitab Suci ada tatulis bagini, “Tara ada orang yang jadi butul pa Tuhan Allah pe muka gara-gara dia ada biking aturan-aturan di lima kitab Musa.”</verse>
				<verse number="17">Torang ini orang Yahudi, kong torang so percaya pa Yesus Kristus karna torang suka Tuhan Allah biking pa torang jadi orang yang tara sala pa Dia pe muka. Tapi jang sampe ada orang yang mo bilang bagini, “Ngoni ini cuma percaya pa Yesus Kristus deng tara iko aturan di lima kitab Musa lagi, jadi ngoni orang yang berdosa, sama saja deng orang bukang Yahudi. Itu sama deng Yesus Kristus ada biking ngoni ini jadi orang berdosa.” Dorang bilang bagitu, itu tara butul!</verse>
				<verse number="18">Karna kalu kita mo bale ulang untuk biking aturan-aturan di lima kitab Musa supaya Tuhan Allah biking kita jadi orang yang tara sala pa Dia pe muka, itu sama deng orang yang ada kase badiri ulang gedung tua yang dia so kase ancor. Kalu kita biking bagitu, itu jelas kita memang butul-butul so berdosa pa Tuhan Allah.</verse>
				<verse number="19">Dulu waktu kita berusaha iko aturan-aturan di lima kitab Musa, kita tara mampo iko samua aturan itu. Karna itu, kita jadi orang yang sala pa Tuhan Allah pe muka. Itu sama deng kita so dapa hukuman mati karna aturan-aturan itu. Tapi skarang, karna Yesus Kristus mati di kayu salib, kita pe hidup yang jaga biking aturan itu sama deng so mati, supaya kita bole bebas untuk hidup kase sanang pa Tuhan Allah. Kong deng Yesus Kristus mati di kayu salib, kita sama deng so mati sama-sama deng Dia.</verse>
				<verse number="20">Jadi, skarang kita hidup tara iko kita pe kekuatan sandiri lagi, tapi Yesus Kristus yang hidup deng berkuasa pa kita pe diri. Kong selama kita hidup di dunia skarang ini, kita hidup cuma deng percaya saja pa Anak Allah. Dia yang so sayang pa kita deng yang so serakan Dia pe diri mati untuk kita.</verse>
				<verse number="21">Tuhan Allah biking torang jadi orang yang tara sala pa Dia pe muka, kong kita tara tolak Dia pe bae itu. Karna kalu saja torang bole jadi orang yang tara sala pa Tuhan Allah pe muka deng cara biking aturan-aturan di lima kitab Musa, itu berarti, Yesus Kristus pe kematian di kayu salib tarada dia pe guna.</verse>
			</chapter>
			<chapter number="3">
				<verse number="1">Ee ngoni orang-orang percaya di Galatia! Tuhari, kita so kase tau deng jelas di ngoni pe muka-muka to, Yesus Kristus mati di kayu salib untuk tebus torang pe dosa. Tapi skarang orang so kase tipu pa ngoni untuk iko dorang pe ajaran yang sala, kata, musti iko aturan-aturan di lima kitab Musa baru dapa slamat. Ngoni memang bodo!</verse>
				<verse number="2">Coba ngoni inga! Ngoni tarima Roh Kudus itu bukang gara-gara ngoni ada biking aturan-aturan di lima kitab Musa, to? Tapi ngoni tarima Roh Kudus karna ngoni percaya pa Yesus Kristus waktu ngoni dengar Kabar Bae tentang Dia itu.</verse>
				<verse number="3">Waktu ngoni baru percaya pa Yesus Kristus, Roh Kudus itu bakarja kong kuasai pa ngoni pe diri, tapi skarang ngoni so bale biking aturan-aturan di lima kitab Musa la mo berusaha sandiri supaya ngoni jadi orang yang butul pa Tuhan Allah pe muka. Sebenarnya jang ngoni jadi bodo macam bagitu!</verse>
				<verse number="4">Waktu ngoni baru percaya pa Yesus, ngoni tahang banya siksa dari orang-orang yang tara percaya. Jadi, kalu ngoni tara percaya ajaran yang butul itu lagi, parcuma ngoni pe siksa yang ngoni dapa itu. Masa mo jadi parcuma bagitu!</verse>
				<verse number="5">Tuhan Allah so kase Dia pe Roh pa ngoni deng so biking mujizat di ngoni pe tenga-tenga. Jang sampe ngoni kira kata, Dia biking samua itu karna ngoni ada iko aturan-aturan di lima kitab Musa. Tarada! Tapi Dia biking samua itu cuma karna ngoni ada dengar Kabar Bae tentang Yesus Kristus, turus ngoni jadi percaya.</verse>
				<verse number="6">Ambe conto, torang pe orang tua dulu-dulu, Abraham. Di Kitab Suci ada tatulis bagini, “Abraham percaya pa Tuhan Allah, deng karna dia pe percaya itu, Tuhan Allah tarima pa dia jadi orang yang tara sala pa Tuhan Allah pe muka.”</verse>
				<verse number="7">Jadi dari Kitab Suci itu, ngoni bole tau deng jelas, sapa yang percaya pa Tuhan Allah, dia itu so butul-butul jadi Abraham pe turunan.</verse>
				<verse number="8">Di Kitab Suci, torang bole tau, dari dulu Tuhan Allah so rencana mo biking orang-orang bukang Yahudi itu jadi orang yang tara sala pa Dia pe muka, asal dorang percaya pa Yesus Kristus. Tuhan Allah so kase tau Kabar Bae tentang Yesus Kristus itu lebe kamuka pa Abraham bagini, “Dari ngana, samua suku bangsa di dunia mo dapa berkat.”</verse>
				<verse number="9">Jadi, Tuhan Allah kase berkat itu pa Abraham karna Abraham pe percaya pa Tuhan Allah. Bagitu lagi deng torang, torang mo dapa berkat jadi orang yang tara sala pa Tuhan Allah pe muka, asal torang percaya pa Yesus Kristus.</verse>
				<verse number="10">Tapi orang yang berusaha untuk jadi orang yang butul pa Tuhan Allah pe muka deng cara biking aturan-aturan di lima kitab Musa, dorang itu suda orang-orang yang dapa kutuk dari Tuhan Allah karna tara ada dari dorang yang mampo biking samua aturan itu. Karna di Kitab Suci tatulis bagini, “Sapa yang tara biking samua aturan di lima kitab Musa, dia itu mo dapa kutuk dari Tuhan Allah.”</verse>
				<verse number="11">Jadi torang tau deng jelas, tara ada orang yang jadi orang yang butul pa Tuhan Allah pe muka gara-gara dia ada iko aturan-aturan di lima kitab Musa. Karna di Kitab Suci tatulis bagini, “Orang yang percaya pa Tuhan, dia itu yang Tuhan biking jadi orang yang tara sala pa Tuhan pe muka kong dia yang mo hidup deng Tuhan Allah slama-lamanya.”</verse>
				<verse number="12">Tapi kalu torang berusaha iko aturan-aturan di lima kitab Musa supaya jadi butul pa Tuhan Allah pe muka, itu berarti, torang bagantong pa torang pe diri sandiri untuk jadi orang yang butul pa Dia pe muka, torang tara bagantong pa torang pe percaya pa Tuhan Allah. Karna di Kitab Suci ada tatulis bagini, “Orang yang iko samua aturan di lima kitab Musa, dorang hidup cuma iko-iko aturan-aturan itu.”</verse>
				<verse number="13">Kong torang samua pantas dapa kutuk karna torang tara mampo iko samua aturan di lima kitab Musa. Tapi biar bagitu me, Yesus Kristus kase Dia pe diri mati la kase bebas pa torang dari kutuk itu, deng cara Dia kase Dia pe diri dapa kutuk mati untuk torang. Karna di Kitab Suci ada tatulis bagini, “Orang yang dapa hukum mati di kayu salib, dia itu sama deng dapa kutuk dari Tuhan Allah.”</verse>
				<verse number="14">Yesus Kristus serakan Dia pe diri mati bagitu, supaya orang-orang yang bukang Yahudi me bole dapa berkat untuk jadi orang yang tara sala pa Tuhan Allah pe muka, sama deng Tuhan Allah janji pa Abraham deng dia pe turunan Yahudi dulu. Jadi, kalu torang percaya pa Kristus Yesus, torang samua bole tarima Roh Kudus yang Tuhan Allah so janji dari dulu itu.</verse>
				<verse number="15">Sudara-sudara, kita mo kase conto satu dari hidup hari-hari. Kalu orang biasa biking janji, turus dorang biking sah dong pe janji itu, so tara ada lagi orang laeng yang bole mo kase batal atau bole mo tamba apa-apa di janji itu, biar lagi janji itu cuma manusia yang biking.</verse>
				<verse number="16">Bagitu lagi deng Tuhan Allah pe janji-janji yang Dia biking pa Abraham deng Abraham pe turunan. Di Kitab Suci itu, tara tatulis Tuhan Allah kase Dia pe janji itu pa “Abraham pe turunan-turunan” sama deng janji itu untuk banya orang, tapi ada tulis, Dia kase Dia pe janji itu cuma pa “Abraham pe turunan” saja, jadi itu pe maksut, janji itu cuma pa satu orang saja, Dia itu Yesus Kristus.</verse>
				<verse number="17">Kita pe maksut bagini: Tuhan Allah so lebe kamuka biking janji itu deng Abraham, kong Tuhan Allah so biking sah janji itu. Abis itu, ampa ratus tiga pulu taong brikut, baru Tuhan Allah kase aturan-aturan pa nabi Musa, itu aturan-aturan di lima kitab Musa. Jadi aturan-aturan yang muncul dari balakang itu tara bole kase batal atau hapus janji yang so ada lebe kamuka itu.</verse>
				<verse number="18">Karna itu, skarang jang ngoni pikir kalu orang iko aturan-aturan di lima kitab Musa turus, Tuhan Allah pasti mo kase pa dia apa yang Tuhan Allah so janji pa Abraham waktu dulu itu. Sebenarnya Tuhan Allah memang mo kase pa ngoni apa yang Dia so janji pa Abraham dulu, tapi Dia mo kase itu pa ngoni deng cuma-cuma. Jadi kalu ngoni lebe kamuka biking aturan-aturan itu supaya ngoni bole tarima apa yang Tuhan Allah janji itu, itu dia pe nama bukang janji lagi.</verse>
				<verse number="19">Jadi karna Tuhan Allah so kamuka biking janji deng Abraham, turus Dia pe maksut apa deng biking lagi aturan-aturan di lima kitab Musa itu? Tuhan Allah tamba aturan-aturan itu supaya torang sadar, torang manusia berdosa. Kong, torang musti iko aturan-aturan itu sampe dia pe waktu Abraham pe turunan Satu yang Tuhan Allah janji itu datang. Waktu Tuhan Allah kase aturan-aturan itu, Dia pe malaekat-malaekat kase sampe pa nabi Musa, baru nabi Musa kase sampe pa orang-orang Yahudi. Deng bagitu, nabi Musa jadi orang yang sama deng jambatan antara Tuhan Allah deng manusia.</verse>
				<verse number="20">Tapi, waktu Tuhan Allah biking janji deng Abraham, Dia tara pake orang untuk jadi sama deng jambatan untuk kase sampe janji itu pa orang-orang Yahudi, tapi Dia sandiri yang bicara langsung pa Abraham.</verse>
				<verse number="21">Jang sampe ngoni kira kata, aturan-aturan di lima kitab Musa itu baku lawan deng Tuhan Allah pe janji-janji pa Abraham yang so kamuka ada. Itu sama skali tara baku lawan. Kalu saja aturan-aturan itu bisa biking tong pe diri hidup deng Tuhan Allah slama-lamanya, itu berarti, torang iko aturan-aturan itu supaya torang sandiri bole berusaha biking tong pe diri jadi orang yang butul pa Tuhan Allah pe muka, tapi yang sebenarnya bukang bagitu.</verse>
				<verse number="22">Karna di Kitab Suci ada tatulis bagini, “Samua orang di dunia ini so sala pa Tuhan Allah pe muka karna dorang pe dosa.” Jadi karna samua manusia pe dosa itu, Tuhan Allah biking Dia pe janji deng Abraham, supaya sapa yang percaya pa Yesus Kristus, dia itu mo dapa Tuhan Allah pe janji untuk hidup deng Tuhan Allah slama-lamanya, itu yang Tuhan Allah mo kase.</verse>
				<verse number="23">Dulu waktu torang bolong tau untuk percaya pa Yesus Kristus, torang iko aturan-aturan di lima kitab Musa. Waktu itu, torang sama deng orang yang dapa tahang di penjara, karna torang taika skali deng aturan-aturan itu. Torang taika bagitu sampe di waktu Yesus Kristus datang kong Tuhan Allah kase jelas pa torang, torang bole percaya pa Yesus Kristus.</verse>
				<verse number="24">Jadi waktu itu, aturan-aturan di lima kitab Musa itu jadi sama deng torang pe guru yang ajar deng pimpin pa torang sampe di waktu Yesus Kristus datang di dunia. Waktu Yesus Kristus datang, sapa saja yang percaya pa Dia, Tuhan Allah biking dia jadi orang yang tara sala pa Tuhan Allah pe muka.</verse>
				<verse number="25">Jadi skarang, aturan-aturan di lima kitab Musa so tara jadi sama deng tong pe guru lagi, karna Yesus Kristus so ada, kong torang so bole percaya pa Dia untuk jadi orang yang tara sala pa Tuhan Allah pe muka.</verse>
				<verse number="26">Jadi sudara-sudara, ngoni so jadi Tuhan Allah pe ana-ana karna ngoni so percaya pa Yesus Kristus.</verse>
				<verse number="27">Ngoni so dapa baptis, itu satu tanda ngoni so percaya pa Yesus Kristus. Karna itu, ngoni so tarima Yesus Kristus pe sifat pa ngoni pe diri. Jadi tiap hari ngoni so iko Dia pe sifat, itu sama deng ngoni pe baju yang ngoni pake tiap hari.</verse>
				<verse number="28">Karna itu, samua orang yang so percaya pa Yesus Kristus so tarada beda pa Tuhan Allah pe muka. Biar ngoni itu orang Yahudi atau orang bukang Yahudi, biar ngoni orang karja yang tara bebas atau orang bebas, deng biar ngoni itu laki-laki atau parampuang, Tuhan Allah lia ngoni samua itu sama, karna ngoni itu orang-orang yang so sama-sama percaya pa Kristus Yesus.</verse>
				<verse number="29">Kong karna ngoni itu Yesus Kristus pe umat, itu berarti, ngoni me so jadi Abraham pe turunan, deng ngoni lagi ada hak mo tarima apa yang Tuhan Allah ada janji dulu pa Abraham.</verse>
			</chapter>
			<chapter number="4">
				<verse number="1">Sudara-sudara, kita mo kase conto satu lagi bagini: kalu ada satu orang yang mo tarima warisan dari dia pe orang tua, tapi dia masi ana kacil, dia bolong bisa. Dia itu so sama deng orang karja yang tarada hak apa-apa dari dia pe tuang pe warisan. Jadi, sebenarnya dia nanti mo dapa samua warisan itu, tapi karna dia masi kacil, dia bolong bisa dapa apa-apa.</verse>
				<verse number="2">Ada orang-orang yang urus pa dia deng awasi dia pe warisan itu, sampe dia pe waktu yang dia pe papa so tentukan untuk tarima warisan itu.</verse>
				<verse number="3">Bagitu lagi deng torang manusia. Waktu Tuhan Yesus bolong datang kase slamat pa torang, torang itu masi jaga iko aturan-aturan di dunia ini, macam deng ana kacil iko-iko dia pe orang tua pe parenta.</verse>
				<verse number="4">Tapi, bagitu waktu yang Tuhan Allah tentukan so sampe, Tuhan Allah utus Dia pe Anak datang di dunia. Anak itu yang lahir dari parampuang satu, kong Anak itu, hidup iko agama Yahudi pe aturan-aturan yang ada di lima kitab Musa.</verse>
				<verse number="5">Anak Allah itu datang di dunia untuk tebus kong kase lapas pa torang yang taika deng aturan-aturan di lima kitab Musa itu, supaya torang bole jadi Tuhan Allah pe ana-ana.</verse>
				<verse number="6">Kong karna torang so jadi Tuhan Allah pe ana-ana, Tuhan Allah so suru pa Dia pe Anak pe Roh tinggal di torang pe hati, kong Roh yang ada di torang pe hati itu bakarja deng biking torang bole pangge pa Tuhan Allah itu, “Papa e, ya Bapa!”</verse>
				<verse number="7">Jadi ngoni bukang lagi sama deng orang karja yang tarada hak apa-apa, tapi ngoni itu so jadi Tuhan Allah pe ana-ana. Deng karna butul ngoni itu Dia pe ana-ana, ngoni pasti mo dapa samua yang Tuhan Allah so janji deng yang Dia so kase siap untuk Dia pe ana-ana.</verse>
				<verse number="8">Dulu, waktu ngoni bolong kanal pa Tuhan Allah, ngoni pe puji-puji suru-suru pa ngoni sama deng jadi ngoni pe tuhan, padahal ngoni pe puji-puji itu bukang Tuhan Allah.</verse>
				<verse number="9">Tapi skarang ngoni so kanal pa Tuhan Allah, atau lebe bae kita bilang, Tuhan Allah yang so kanal pa ngoni ini. Jadi bikiapa kong ngoni bale lagi untuk jadi aturan-aturan di dunia ini pe suru-suru? Aturan-aturan itu tarada dia pe guna deng tara bisa kase slamat pa ngoni.</verse>
				<verse number="10">Ngoni paling rajin iko aturan-aturan, macam deng iko aturan di hari sabat yang orang tara bole bakarja, biking acara di hari, bulan-bulan, deng taong-taong yang agama Yahudi so tentukan.</verse>
				<verse number="11">Kita hawater deng ngoni yang biking acara di hari-hari itu, jang sampe ngoni so tara bagantong lagi pa Tuhan Yesus untuk dapa slamat. Deng bagitu, kita pe karja karas untuk kase tau Kabar Bae tentang Tuhan Yesus pa ngoni itu so tarada dia pe guna lagi.</verse>
				<verse number="12">Sudara-sudara, kita ini orang Yahudi, tapi biar kita orang Yahudi me kita so jadi sama deng ngoni orang yang bukang Yahudi, karna kita so tara iko aturan di lima kitab Musa itu untuk dapa slamat. Karna itu, kita minta pa ngoni supaya ngoni iko kita pe cara hidup skarang ini yang so tara taika lagi deng aturan-aturan itu. Waktu kita ada sama-sama deng ngoni, ngoni tara perna biking sala apa-apa pa kita.</verse>
				<verse number="13">Pasti ngoni masi inga, waktu kita pertama kali datang pa ngoni, itu karna kita saki. Kong justru itu, jadi kesempatan pa kita untuk kase tau Kabar Bae dari Tuhan Allah pa ngoni.</verse>
				<verse number="14">Waktu itu, kita ada saki sadiki barát sampe kita pe badan yang saki ini jadi beban pa ngoni, tapi ngoni tara perna hina atau tolak pa kita. Ngoni tarima pa kita sama deng kita ini Tuhan Allah pe malaekat. Ngoni sambut pa kita sama deng kita ini suda Kristus Yesus.</verse>
				<verse number="15">Waktu itu, ngoni dapa lia sanang skali. Tapi skarang, bikiapa kong ngoni so tara sanang macam bagitu lagi? Kita sandiri bole mo jadi saksi tentang ngoni dulu. Waktu itu ngoni suka skali bantu pa kita, rasa-rasa ngoni mo cungkel lagi ngoni pe mata kong kase pa kita.</verse>
				<verse number="16">Tapi skarang, ngoni anggap kita ini ngoni pe musu. Padahal, kita cuma kase tau yang butul pa ngoni.</verse>
				<verse number="17">Orang-orang yang ajar pa ngoni ajaran-ajaran yang tara butul itu, dorang berusaha skali perhatikan bae-bae pa ngoni supaya ngoni iko pa dorang, tapi yang dong ada biking itu tara bagus. Dorang suka kase putus tong dua deng ngoni pe hubungan supaya ngoni cuma mo iko pa dorang kong bukang iko pa tong dua.</verse>
				<verse number="18">Memang bagus orang berusaha turus untuk biking satu barang yang bae untuk ngoni. Tapi jang sampe cuma waktu kita ada saja, bagitu kita so tara ada, dorang berenti biking yang bae itu.</verse>
				<verse number="19">Ee, ngoni yang kita anggap sama deng kita pe ana-ana, skarang kita rasa lagi kita pe hati saki skali ada pikir-pikir tentang ngoni. Saki yang kita rasa, barát sama deng saki yang parampuang ada rasa waktu mo melahirkan. Kalu ngoni pe sifat so beruba iko Yesus Kristus pe sifat, itu baru kita pe hati saki mo ilang.</verse>
				<verse number="20">Kita suka skali kalu skarang ini kita ada sama-sama deng ngoni di situ supaya kita bole mo bicara lebe bae-bae pa ngoni, karna skarang torang baku jao, kita so tara tau mo bilang apa lagi pa ngoni.</verse>
				<verse number="21">Ee, ngoni sudara-sudara yang mau hidup iko aturan-aturan di lima kitab Musa, ngoni musti mangarti dulu aturan-aturan itu pe maksut. Jang sampe ngoni tara mangarti conto yang tatulis di Kitab Suci.</verse>
				<verse number="22">Di Kitab Suci ada tatulis, Abraham pe ana ada dua. Yang satu lahir dari Hagar. Hagar itu Abraham pe pembantu satu yang dia perna bili yang tarada hak apa-apa, deng yang satu lagi lahir dari Sara, dia pe bini sandiri yang bukang dia pe pembantu.</verse>
				<verse number="23">Ana yang lahir dari pembantu parampuang satu itu, dia lahir, karna manusia pe mau sandiri. Tapi ana yang lahir dari parampuang yang bukang pembantu, dia itu lahir, karna Tuhan Allah so janji pa Abraham.</verse>
				<verse number="24">Abraham pe bini dua itu, bole mo kase sama deng dua janji yang Tuhan Allah ada biking. Abraham pe bini Hagar, itu bole mo kase sama deng perjanjian yang Tuhan Allah biking deng orang Israel waktu Dia bicara di gunung Sinai, karna perjanjian itu biking orang iko aturan sama deng dong jadi aturan itu pe suru-suru.</verse>
				<verse number="25">Jadi Hagar itu bole mo kase sama deng gunung Sinai yang ada di tana Arab, deng bole lagi kase sama deng kota Yerusalem skarang ini. Barang, orang-orang di kota Yerusalem skarang, musti iko samua aturan di lima kitab Musa untuk jadi orang yang butul pa Tuhan Allah pe muka, dorang itu sama deng orang karja yang tara hak apa-apa.</verse>
				<verse number="26">Tapi Sara itu bukang pembantu yang Abraham punya, jadi bole kase sama deng torang yang percaya pa Tuhan Yesus karna torang tara musti iko aturan-aturan di lima kitab Musa sama deng aturan itu suru-suru pa torang. Sara itu bole mo kase sama deng kota Yerusalem yang baru di sorga, di mana torang samua orang yang percaya pa Tuhan Yesus mo pigi, torang orang-orang yang so bebas dari aturan-aturan di lima kitab Musa.</verse>
				<verse number="27">Itu yang ada tatulis di Kitab Suci bagini, “Ngana parampuang yang dulu bolong bisa dapa ana, ngana musti sanang! Sanang suda deng basimore suda ngana parampuang yang dulu bolong perna rasa saki karna melahirkan! Karna parampuang yang dia pe laki dulu ada kase tinggal, dia dapa ana lebe banya dari parampuang yang ada dia pe laki.”</verse>
				<verse number="28">Jadi sudara-sudara, ngoni so jadi Tuhan Allah pe ana-ana karna ngoni so percaya Tuhan Allah pe janji, sama deng Ishak yang lahir karna Tuhan Allah pe janji pa Abraham.</verse>
				<verse number="29">Dulu, Hagar pe ana lahir karna manusia pe mau, dia itu Ismael. Ismael itu yang siksa pa Sara pe ana, Ishak, ana yang lahir karna kuasa dari Roh Kudus. Bagitu lagi deng yang ada jadi skarang ini, orang yang iko aturan-aturan di lima kitab Musa jaga siksa pa torang yang percaya pa Yesus Kristus.</verse>
				<verse number="30">Tapi di Kitab Suci ada tulis bagini, “User suda parampuang yang jadi Abraham pe pembantu itu, deng dia pe ana itu. Karna dia pe ana itu tara bole tarima warisan dari dia pe papa. Warisan itu untuk ana yang lahir dari parampuang yang bukang Abraham pe pembantu itu.”</verse>
				<verse number="31">Jadi sudara-sudara, torang ini tara sama deng parampuang yang jadi pembantu pe ana-ana karna torang tara taika deng aturan-aturan di lima kitab Musa untuk jadi butul pa Tuhan Allah pe muka, tapi torang ini sama deng parampuang yang bebas pe ana-ana, karna torang percaya pa Yesus Kristus yang biking torang jadi tara sala pa Tuhan Allah pe muka.</verse>
			</chapter>
			<chapter number="5">
				<verse number="1">Sudara-sudara, torang skarang so bebas, karna Yesus Kristus so kase bebas pa torang dari aturan-aturan di lima kitab Musa la torang dapa slamat. Karna itu, torang musti tetap kuat percaya, jang kase biar torang pe diri taika deng aturan-aturan itu lagi, barang itu sama deng torang jadi aturan itu pe suru-suru.</verse>
				<verse number="2">Dengar bae-bae yang kita Paulus mo bilang pa ngoni: kalu ngoni kase ngoni pe diri dapa sunat cuma deng maksut supaya ngoni jadi orang yang butul pa Tuhan Allah pe muka, itu so sala, kong apa yang Yesus Kristus biking di kayu salib jadi tara ada dia pe guna untuk ngoni.</verse>
				<verse number="3">Kita kase inga ulang pa ngoni: tiap orang yang kase dia pe diri supaya dapa sunat iko aturan itu, dia itu musti iko samua aturan di lima kitab Musa.</verse>
				<verse number="4">Kalu ngoni mau iko aturan-aturan di lima kitab Musa untuk jadi orang yang butul pa Tuhan Allah pe muka, itu berarti, ngoni pe hubungan deng Yesus Kristus so taputus. Karna Tuhan Allah so kase Dia pe bae pa ngoni deng cara biking ngoni jadi orang yang tara sala pa Dia pe muka. Jadi kalu ngoni sandiri mo usaha jadi orang yang butul, ngoni so tolak Dia pe bae itu.</verse>
				<verse number="5">Tapi sudara-sudara, Roh Kudus bakarja di torang pe hati jadi torang percaya Tuhan Allah mo biking torang jadi orang yang tara sala pa Dia pe muka. Itu suda yang torang tunggu-tunggu.</verse>
				<verse number="6">Karna untuk torang yang so sama-sama percaya pa Kristus Yesus, torang mo iko aturan sunat itu ka, tarada ka, itu tara penting, tapi yang paling penting torang pe percaya pa Yesus Kristus yang dapa lia dari torang pe sayang pa orang laeng.</verse>
				<verse number="7">Dulu, pe bagus skali ngoni iko pa Tuhan Yesus, ngoni bole mo kase sama deng orang yang iko lomba lari kong ada lari bae-bae. Tapi skarang ini, ngoni so tara sama deng yang dulu lagi. Sapa yang so pengaru pa ngoni sampe ngoni so tara iko lagi ajaran yang butul?</verse>
				<verse number="8">Pengaru itu bukang dari Tuhan Allah yang ada pangge pa ngoni untuk iko pa Dia.</verse>
				<verse number="9">Dorang pe pengaru yang sadiki itu bole biking banya orang jadi tara iko lagi ajaran yang butul, itu sama deng ragi sadiki yang bisa biking samua adonan jadi nae.</verse>
				<verse number="10">Kita percaya pa Tuhan deng kita yakin skali pa Dia, ngoni tara akan tapengaru lagi untuk iko orang pe pengaru yang sala itu, yang tara sama deng yang kita ajar. Tapi orang yang jaga kase pengaru pa ngoni sampe biking ngoni tara sadar so iko yang sala, dia itu pasti mo dapa hukum dari Tuhan Allah, biar sapa lagi dia itu.</verse>
				<verse number="11">Sudara-sudara, ada orang yang bilang kata, kita ini jaga kase ajar orang musti iko aturan sunat yang ada di lima kitab Musa. Padahal, kita tara perna ajar bagitu, karna kalu kita ajar bagitu, pasti orang-orang yang sama-sama Yahudi deng kita tara siksa pa kita. Tapi yang kita kase ajar pa orang-orang itu, dorang musti percaya pa Yesus Kristus yang mati di kayu salib. Kong gara-gara kita kase ajar bagitu, ini yang jadi masala basar pa dorang sampe dorang tara mau percaya, sama deng dorang pe kaki ada tagate di batu.</verse>
				<verse number="12">Orang-orang yang biking sampe ngoni jadi bingung deng dong pe ajaran itu, lebe bae dorang potong kase putus suda dong pe kemaluan sandiri!</verse>
				<verse number="13">Sudara-sudara, Tuhan Allah so pangge pa ngoni iko pa Dia, deng bagitu ngoni bisa bebas dari aturan-aturan di lima kitab Musa untuk dapa slamat. Cuma jang ngoni pikir ngoni so bebas, turus ngoni bole biking kalakuang yang tara bagus iko apa saja yang ngoni suka. Bukang bagitu. Tapi yang butul yang musti biking itu, ngoni musti baku-baku layani karna ngoni baku sayang.</verse>
				<verse number="14">Barang, Tuhan Allah pe parenta bagini, “Ngoni musti sayang pa orang laeng sama deng ngoni sayang pa ngoni pe diri sandiri.” Kalu ngoni iko parenta itu, itu sama deng ngoni so iko samua aturan di lima kitab Musa.</verse>
				<verse number="15">Tapi kalu ngoni cuma bakalae deng baku malawang, ngoni musti ati-ati, jang sampe ngoni sama deng binatang yang baku-baku gigi sampe baku abis.</verse>
				<verse number="16">Kita pe maksut bagini: ngoni musti hidup iko Roh Kudus pe mau. Kalu ngoni hidup bagitu, ngoni tara akan iko manusia pe mau yang suka biking dosa.</verse>
				<verse number="17">Karna manusia pe mau yang suka biking dosa itu baku lawan deng Roh Kudus pe mau. Bagitu lagi deng Roh Kudus pe mau, itu baku lawan deng manusia pe mau. Kong karna dua-dua itu baku lawan, itu biking torang tara biking barang yang bae yang torang suka mo biking.</verse>
				<verse number="18">Tapi kalu torang kase tong pe diri untuk Roh Kudus pimpin, torang tara musti iko aturan-aturan di lima kitab Musa.</verse>
				<verse number="19">Orang-orang yang cuma iko manusia pe mau yang suka biking dosa itu dapa lia dari dorang pe kalakuang macam bagini: baseks sabarang, biking kalakuang yang cafarune, jaga iko napsu sama deng binatang,</verse>
				<verse number="20">jaga semba pa dong pe puji-puji, pake tiop-tiop, binci pa orang laeng, bakalae, mangiri pa orang-orang laeng, capat skali mara, cuma pikir diri sandiri, suka biking orang tapisa-pisa, suka baku beda pendapat sampe biking kelompok-kelompok,</verse>
				<verse number="21">mangiri orang pe barang, pangmabo, babapesta kong mabo-mabo sampe biking hal sabarang, deng biking hal-hal laeng yang tara bagus lagi. Tentang samua hal yang tara bagus itu, hari ini kita kase inga ulang pa ngoni, sama deng yang kita so perna bilang pa ngoni dulu, bagini: orang yang hidup bagitu tara akan dapa bagian waktu Tuhan Allah Berkuasa sebagai Raja pa Dia pe umat.</verse>
				<verse number="22">Tapi orang yang Roh Kudus kuasai itu dapa lia dari dorang pe hidup macam bagini: pangsayang, hati sanang, hati tenang, pangsabar, pangbae, biking barang yang bae, setia,</verse>
				<verse number="23">tara kasar, deng kuasai diri sandiri. Tara ada aturan yang kase sala orang yang hidup macam bagitu.</verse>
				<verse number="24">Sapa saja yang so jadi Kristus Yesus pe umat, dia itu so tara iko manusia pe mau yang suka biking dosa deng napsu yang tara bae. Itu bole mo kase sama deng dia so kase mati sifat itu di atas kayu salib.</verse>
				<verse number="25">Roh Kudus so kuasai pa torang deng biking torang hidup deng cara yang baru, jadi mari suda torang hidup iko Roh Kudus itu pe mau turus.</verse>
				<verse number="26">Deng tara usa suda torang jadi pangbasombong, tara usa suda torang baku pancing mara, kong tara usa suda torang baku mangiri.</verse>
			</chapter>
			<chapter number="6">
				<verse number="1">Sudara-sudara, kalu ngoni dapa ngoni pe sudara satu yang percaya ada biking dosa, lebe bae ngoni yang Roh Kudus kuasai kase nasehat pa dia bae-bae supaya jang dia biking bagitu lagi, kong dia bole bale ulang di jalang yang butul. Ngoni me musti jaga-jaga supaya ngoni sandiri jang sampe tagoda untuk biking dosa sama deng orang itu.</verse>
				<verse number="2">Ngoni baku-baku bantu suda satu deng yang laeng, karna itu sama deng ngoni ada bantu pikul orang laeng pe beban. Kalu ngoni biking bagitu, ngoni so biking parenta yang Yesus Kristus ada suru untuk ngoni mo biking.</verse>
				<verse number="3">Karna kalu ada orang yang pikir kata, dia pe diri itu lebe penting dari orang laeng, padahal tara bagitu, dia itu so kase foya pa dia pe diri sandiri.</verse>
				<verse number="4">Lebe bae tiap orang pikir bae-bae tentang apa yang dia so biking, itu bae ka tarada. Kalu yang dia biking itu barang yang bae, dia bole rasa sanang, kong tara perlu dia kase banding apa yang dia biking itu deng yang orang laeng biking.</verse>
				<verse number="5">Barang, masing-masing orang musti tanggung jawab apa yang dia so biking.</verse>
				<verse number="6">Tiap orang yang dapa kase ajar Tuhan Allah pe firman, dia itu musti barbage dia pe hasil karja pa orang yang so kase ajar Tuhan Allah pe firman itu.</verse>
				<verse number="7">Sudara-sudara, jang sampe ngoni sala mangarti: apa yang torang biking, itu suda yang nanti Tuhan mo pake untuk tentukan apa yang Dia balas pa torang. Itu sama deng apa yang torang ada tanam di kobong, itu lagi hasil yang nanti torang mo pete. Jadi, jang ada yang bapikir dia bole mo kase bodo pa Tuhan Allah.</verse>
				<verse number="8">Sapa yang hidup cuma iko manusia pe mau yang suka biking dosa, dia itu nanti mo dapa dia pe balasan dari Tuhan Allah, dia itu mo tapisa deng Tuhan Allah slama-lamanya. Tapi sapa yang biking barang yang bae iko Roh Kudus pe mau, dia itu nanti mo dapa dia pe balasan dari Tuhan Allah, dia mo hidup deng Tuhan Allah slama-lamanya.</verse>
				<verse number="9">Jang torang pastiu untuk salalu biking barang yang bae, karna kalu torang tetap biking yang bae, Tuhan mo balas torang pe bae itu di waktu yang Dia so tentukan, itu sama deng petani mo dapa hasil dari apa yang dia so tanam di kobong.</verse>
				<verse number="10">Jadi selama torang masi hidup, mari suda torang biking barang yang bae pa samua orang, lebe-lebe lagi pa torang pe sudara-sudara yang sama-sama percaya.</verse>
				<verse number="11">Sudara-sudara, coba ngoni perhatikan. Kita ada tulis bagian terahir surat ini deng kita pe tangan sandiri. Kita tulis pake huruf yang basar-basar ini.</verse>
				<verse number="12">Orang-orang Yahudi yang coba paksa pa ngoni yang percaya untuk iko aturan sunat lagi, dorang itu mo biking bagitu cuma supaya orang laeng puji pa dorang. Dorang so percaya pa Yesus tapi dong tako orang Yahudi laeng mo siksa pa dorang kalu dong ajar pa ngoni untuk percaya saja pa Yesus Kristus yang mati di salib, kong tara ajar untuk iko aturan sunat.</verse>
				<verse number="13">Padahal, dorang yang iko aturan sunat itu, dorang sandiri tara jaga iko aturan-aturan di lima kitab Musa itu. Tapi dorang berusaha buju pa ngoni iko aturan sunat supaya dorang bole angka diri sandiri deng bilang ngoni itu ada iko dong pe aturan sunat.</verse>
				<verse number="14">Tapi untuk kita, kita tara mau sama skali puji diri tentang apa yang kita so biking. Kita cuma mo puji torang pe Tuhan Yesus Kristus deng tentang apa yang Dia so biking di kayu salib, barang Yesus Kristus mati dapa salib untuk kase bebas pa kita dari kita pe dosa. Karna waktu Dia mati itu, itu sama deng samua kita pe keinginan so iko dapa salib sama-sama deng Dia. Jadi kita so tara tapengaru iko dunia pe mau lagi.</verse>
				<verse number="15">Barang, dapa sunat atau tara dapa sunat, bukang itu yang penting. Tapi yang penting itu, Tuhan biking torang jadi orang yang hidup deng cara baru.</verse>
				<verse number="16">Turus ngoni yang hidup iko apa yang kita bilang ini, kita minta supaya Tuhan Allah salalu biking ngoni pe hati tetap tenang deng supaya Dia kase Dia pe rasa kasiang pa ngoni. Ngoni yang hidup bagitu, ngoni itu suda Tuhan Allah pe umat.</verse>
				<verse number="17">Kita minta supaya mulai dari skarang, jang ada orang yang cari hal lagi deng kita. Barang, masi ada bakas-bakas luka pa kita pe badan, karna waktu kita kase tau tentang Yesus Kristus, ada orang-orang yang siksa pa kita. Itu samua tanda-tanda, kita ini Yesus Kristus pe umat.</verse>
				<verse number="18">Sudara-sudara, kita minta pa Yesus Kristus, torang pe Tuhan, untuk kase Dia pe bae pa ngoni. Amin.</verse>
			</chapter>
		</book>
		<book number="49">
			<chapter number="1">
				<verse number="1">Sudara-sudara yang so jadi Tuhan Allah pe umat di kota Efesus, ngoni yang so percaya pa Kristus Yesus. Salam dari kita Paulus. Kita ini Kristus Yesus pe utusan yang orang sebut rasul, kong kita jadi rasul karna Tuhan Allah pe mau.</verse>
				<verse number="2">Kita minta pa Tuhan Allah, torang samua pe Bapa deng pa Tuhan Yesus Kristus, supaya yang kase bae pa ngoni, deng salalu biking ngoni pe hati tetap tenang.</verse>
				<verse number="3">Mari suda torang puji pa Tuhan Allah, torang pe Tuhan Yesus Kristus pe Bapa! Dia so kase sagala berkat rohani dari sorga pa torang, karna torang so percaya pa Yesus Kristus.</verse>
				<verse number="4">Barang, dulu waktu Tuhan Allah bolong biking dunia ini, Dia so pili pa torang untuk percaya pa Yesus Kristus supaya torang bole jadi Tuhan Allah pe umat yang pe hati bersi, deng tarada sala pa Dia pe muka.</verse>
				<verse number="5">Tuhan Allah sayang pa torang, kong karna itu, dari dulu Dia so ada rencana untuk kase jadi torang Dia pe ana-ana. Torang jadi Dia pe ana-ana itu karna apa yang Yesus Kristus biking, kong memang itu suda yang Tuhan Allah ingin biking.</verse>
				<verse number="6">Jadi mari suda, torang puji pa Tuhan Allah karna Dia so kase Dia pe bae yang hebat itu pa torang. Dia kase Dia pe bae itu karna torang so percaya pa Yesus Kristus yang Dia sayang.</verse>
				<verse number="7">Barang, deng Yesus Kristus mati kong Dia pe dara tatumpa untuk tebus pa torang, torang bole dapa ampun dari torang pe dosa-dosa. Samua itu torang dapa, karna Tuhan Allah pe bae yang basar skali pa torang.</verse>
				<verse number="8">Dia pe bae itu Dia kase talebe-lebe pa torang, kong Dia biking torang bijaksana deng biking torang mangarti banya hal tentang Dia pe rencana.</verse>
				<verse number="9">Dulu, tarada orang yang tau Dia pe rencana itu, tapi skarang Dia so kase tau pa torang. Dia pe rencana itu tentang Yesus Kristus, kong rencana itu suda yang Dia ingin biking dari dulu.</verse>
				<verse number="10">Dia pe rencana itu bagini: kalu so sampe dia pe waktu yang Tuhan Allah so tentukan, Dia mo biking samua yang ada di sorga deng di bumi jadi satu, kong Yesus Kristus yang berkuasa pa samua itu.</verse>
				<verse number="11">Tuhan Allah ator samua yang ada itu, iko Dia pe mau yang Dia so tentukan. Dari dulu, Dia so pili pa torang supaya torang bole tarima apa yang Dia so janji mo kase pa torang karna torang percaya pa Yesus Kristus.</verse>
				<verse number="12">Jadi torang orang Yahudi yang so kamuka baharap pa Yesus Kristus, torang bole puji deng hormat pa Tuhan Allah yang hebat.</verse>
				<verse number="13">Kong ngoni orang-orang yang bukang Yahudi, skarang ngoni me so dengar ajaran yang butul kong so jadi percaya pa Yesus Kristus. Ajaran yang butul itu, Kabar Bae tentang Yesus Kristus yang so kase slamat pa ngoni dari dosa-dosa. Kong waktu ngoni percaya pa Yesus Kristus, Tuhan Allah kase Roh Kudus pa ngoni supaya jadi tanda ngoni itu so jadi Tuhan Allah punya. Roh Kudus itu suda yang Tuhan Allah so janji dari dulu.</verse>
				<verse number="14">Roh Kudus itu jadi tanda, torang akan dapa samua hal yang Tuhan Allah janji untuk torang, karna torang ini yang so jadi Tuhan Allah punya. Dia so kase janji itu pas di waktu yang Dia so tentukan untuk kase bebas pa torang dari samua-samua yang jahat. Karna itu, mari suda torang puji pa Tuhan Allah yang hebat itu.</verse>
				<verse number="15">Jadi, waktu kita dengar ngoni pe percaya pa Tuhan Yesus deng ngoni pe sayang pa samua orang yang so jadi Tuhan Allah pe umat,</verse>
				<verse number="16">kita tara berenti-berenti bilang tarimakasi banya pa Tuhan Allah karna ngoni. Deng waktu kita berdoa, kita salalu inga pa ngoni.</verse>
				<verse number="17">Kita berdoa pa Tuhan Allah, torang pe Tuhan Yesus Kristus pe Bapa yang hebat. Kita minta supaya Dia pe Roh pe kuasa buka ngoni pe pikiran deng biking ngoni lebe mangarti tentang Tuhan Allah, sampe ngoni kanal pa Dia lebe dalam lagi.</verse>
				<verse number="18">Kong kita minta lagi supaya Dia buka ngoni pe hati, la ngoni bisa mangarti butul samua hal yang ngoni bole harap pa Dia karna ngoni yang Dia so pili jadi Dia pe umat. Deng kita minta lagi supaya ngoni mangarti pe hebat skali samua janji yang Dia mo kase pa ngoni itu.</verse>
				<verse number="19">Kong kita minta lagi pa Tuhan Allah, supaya Dia biking ngoni mangarti pe hebat skali Dia pe kuasa yang bakarja pa torang yang percaya pe hati. Kuasa yang ada pa torang itu luar biasa skali,</verse>
				<verse number="20">sama deng kuasa yang Dia pake waktu kase hidup ulang pa Yesus Kristus. Kong deng kuasa itu lagi Dia angka pa Yesus Kristus dudu di tampa yang terhormat, pa Dia pe sabla kanan di sorga.</verse>
				<verse number="21">Kong kuasa yang so ada pa Yesus Kristus itu paling basar skali, lebe basar dari samua kuasa deng dari samua yang berkuasa di langit deng di bumi. Kong Dia pe kuasa itu lebe basar dari samua-samua yang ada, bukang cuma skarang ini saja, tapi sampe slama-lamanya.</verse>
				<verse number="22">Tuhan Allah kase kala samua-samua yang ada, supaya samua-samua itu ada di bawa Yesus Kristus pe kuasa. Deng Tuhan Allah biking Yesus Kristus jadi kapala pa samua orang yang percaya pa Dia.</verse>
				<verse number="23">Kong orang-orang percaya itu bole kase sama deng Dia pe badan. Dia itu sama deng torang pe kapala yang biking torang ini jadi lengkap. Jadi, Yesus Kristus itu suda yang kase apa yang Dia punya pa Dia pe jemaat. Kong Dia me yang berkuasa pa samua-samua yang ada di mana saja.</verse>
			</chapter>
			<chapter number="2">
				<verse number="1">Sudara-sudara, dulu waktu ngoni bolong percaya pa Yesus Kristus, ngoni jaga biking dosa deng jaga langgar Tuhan Allah pe parenta, ngoni itu sama deng orang yang so mati.</verse>
				<verse number="2">Waktu itu, ngoni hidup masi suka biking dosa sama deng orang yang bolong kanal pa Tuhan Allah, baru ngoni lagi iko Iblis pe mau. Iblis itu setang-setang pe raja yang berkuasa di udara, deng dia itu suda yang skarang ini ada pengaru pa orang-orang yang tara dengar-dengaran pa Tuhan Allah.</verse>
				<verse number="3">Dulu torang samua itu sama deng dorang lagi, torang hidup cuma iko manusia pe mau yang suka biking dosa, deng torang cuma iko torang pe keinginan deng pikiran yang tara bae. Sebenarnya torang pantas dapa hukum dari Tuhan Allah, karna yang torang biking itu jahat, sama deng samua orang di dunia jaga biking.</verse>
				<verse number="4">Tapi Tuhan Allah pe rasa kasiang pa torang itu basar skali. Karna itu, Dia sayang skali pa torang.</verse>
				<verse number="5">Waktu torang masi jaga langgar Tuhan Allah pe parenta, itu bole mo kase sama deng torang so mati. Tapi biar bagitu, waktu Tuhan Allah kase hidup ulang pa Yesus Kristus, itu sama deng Dia so kase hidup ulang pa torang. Jadi, Dia kase slamat pa torang dari dosa-dosa cuma karna Dia pe bae pa torang.</verse>
				<verse number="6">Barang, sama deng Kristus Yesus mati kong Tuhan Allah kase hidup ulang pa Dia, itu lagi yang jadi deng torang yang so satu hati deng Kristus Yesus. Tuhan Allah so kase torang hidup deng cara yang baru kong Dia kase pa torang tampa untuk berkuasa sama-sama deng Kristus Yesus di sorga.</verse>
				<verse number="7">Tuhan Allah biking bagitu, supaya mulai dari sini ka sana orang-orang bole dapa tau Tuhan Allah pe bae deng pe sayang yang talebe-lebe, yang Dia kase pa torang karna torang so satu hati deng Kristus Yesus.</verse>
				<verse number="8">Tuhan Allah kase slamat pa torang yang so percaya pa Yesus Kristus karna Dia pe bae pa torang. Dia kase slamat pa torang dari dosa-dosa bukang karna torang pe usaha biking barang yang bae, tapi Dia kase slamat itu deng cuma-cuma pa torang.</verse>
				<verse number="9">Jadi, tarada orang yang bole basombong bilang kata, karna dia pe usaha biking barang yang bae sampe dia dapa slamat.</verse>
				<verse number="10">Barang, Tuhan Allah yang biking torang jadi manusia yang pe hidup so tara sama deng dulu lagi karna torang so satu hati deng Kristus Yesus. Tuhan Allah kase torang hidup deng cara yang baru supaya torang bole biking barang yang bae, yang Dia so rencana dari dulu untuk torang.</verse>
				<verse number="11">Sudara-sudara, coba ngoni inga ngoni pe hidup yang dulu. Mulai dari lahir, ngoni bukang orang Yahudi, jadi orang-orang Yahudi hina pa ngoni, bilang ngoni itu bukang Tuhan Allah pe umat, barang ngoni tara dapa sunat sama deng dorang. Padahal sunat itu cuma manusia sandiri yang biking di badan.</verse>
				<verse number="12">Waktu itu, ngoni tara tau sama skali sapa itu Yesus Kristus. Ngoni itu orang asing yang bukang dari bangsa Israel. Jadi ngoni bukang Tuhan Allah pe umat yang Dia pili, deng ngoni tara akan dapa apa yang Tuhan Allah janji pa orang Israel. Ngoni hidup di dunia ini tara ada hubungan deng Tuhan Allah, jadi ngoni tara bisa baharap pa sapa-sapa supaya bole dapa slamat dari dosa-dosa.</verse>
				<verse number="13">Tapi skarang, karna ngoni so satu hati deng Kristus Yesus, ngoni so tara sama deng dulu waktu ngoni pe hidup masi jao dari Tuhan Allah. Skarang Tuhan Allah so biking ngoni jadi dekat deng Dia karna Yesus Kristus pe dara so tatumpa di kayu salib.</verse>
				<verse number="14">Barang, Yesus Kristus itu suda yang biking torang samua pe hubungan deng Tuhan Allah jadi bae-bae ulang, supaya torang orang Yahudi deng ngoni orang yang bukang Yahudi jadi baku bae-bae ulang kong jadi satu. Dulu, torang orang Yahudi deng ngoni orang yang bukang Yahudi baku musu sama deng ada pagar tembok basar yang kase pisa pa torang. Tapi waktu Yesus mati di kayu salib, itu sama saja deng Dia so kase ancor pagar itu.</verse>
				<verse number="15">Skarang, karna deng Yesus Kristus mati di kayu salib, Dia biking supaya torang yang percaya pa Dia tara perlu lagi iko aturan-aturan di lima kitab Musa untuk dapa slamat dari dosa-dosa. Kong karna itu, torang orang Yahudi yang jaga iko aturan itu, deng ngoni orang yang bukang Yahudi yang tara iko aturan itu, bole jadi satu kelompok yang baru karna torang samua so satu hati deng Yesus Kristus, kong Dia biking torang bole hidup baku bawa bae-bae.</verse>
				<verse number="16">Jadi, deng Yesus Kristus so mati di kayu salib, Dia biking torang orang-orang Yahudi deng ngoni orang-orang bukang Yahudi pe hubungan so bae-bae ulang deng Tuhan Allah, kong torang samua so tara baku musu lagi.</verse>
				<verse number="17">Itu yang biking sampe Yesus Kristus datang di dunia ini. Dia datang kase tau Kabar Bae yang biking orang bole baku bae deng Tuhan Allah. Dia kase tau itu pa orang-orang bukang Yahudi yang dulu jao dari Tuhan Allah deng pa orang-orang Yahudi yang dulu dekat deng Tuhan Allah.</verse>
				<verse number="18">Barang, karna Yesus Kristus itu, torang samua dapa pintu maso untuk badekat pa Tuhan Allah torang pe Bapa. Kong Roh Kudus yang ada pa torang samua pe hati itu suda yang tolong pa torang untuk badekat deng Dia.</verse>
				<verse number="19">Jadi sudara-sudara yang bukang Yahudi, ngoni itu bukang lagi sama deng orang asing atau orang pendatang, tapi ngoni itu so jadi Tuhan Allah pe umat, deng ngoni itu so termasuk Tuhan Allah pe keluarga.</verse>
				<verse number="20">Skarang torang yang so jadi Tuhan Allah pe keluarga bole kase sama deng ruma yang Tuhan Allah ada kase badiri. Kong kalu orang kase badiri satu ruma, musti taru kamuka batu yang paling penting di fandasi itu untuk kase kuat ruma itu. Kristus Yesus itu bole kase sama deng batu yang paling penting di fandasi itu. Kong ada Yesus Kristus pe utusan yang orang sebut rasul-rasul, deng ada lagi nabi-nabi yang jaga kase turus Tuhan Allah pe pasáng, dorang itu bole kase sama deng ruma pe tiang-tiang.</verse>
				<verse number="21">Torang yang so satu hati deng Yesus Kristus, Dia so biking torang jadi Dia pe umat yang hidup cuma biking Dia pe mau, itu sama deng bahan-bahan ruma yang ada kase susun di atas batu fandasi yang kuat itu sampe jadi satu ruma yang ada kase kusus untuk Tuhan Allah tinggal.</verse>
				<verse number="22">Jadi skarang, karna torang so jadi satu hati deng Yesus Kristus, biar dari bangsa mana saja, Dia biking torang samua jadi satu, sama deng satu ruma, kong di situ tampa untuk Tuhan Allah pe Roh tinggal.</verse>
			</chapter>
			<chapter number="3">
				<verse number="1">Sudara-sudara, kita Paulus dapa kase maso di penjara, barang kita kase tau Kabar Bae tentang Kristus Yesus untuk ngoni orang-orang bukang Yahudi.</verse>
				<verse number="2">Pasti ngoni so dengar, Tuhan Allah pe bae pa kita sampe Dia so kase tugas pa kita untuk kase tau Kabar Bae tentang Yesus Kristus pa ngoni.</verse>
				<verse number="3">Memang, dulu bolong ada orang yang tau tentang Tuhan Allah pe rencana pa orang-orang bukang Yahudi. Tapi skarang, Tuhan Allah pe Roh Kudus so kase tau Dia pe rencana itu pa kita. Kong kita so tulis tentang Tuhan Allah pe rencana itu di surat ini, tapi cuma pende saja.</verse>
				<verse number="4">Kong kalu ngoni baca surat ini, ngoni akan mangarti Tuhan Allah pe rencana tentang Yesus Kristus itu sama deng yang kita tau.</verse>
				<verse number="5">Dulu, Tuhan Allah bolong kase tau Dia pe rencana itu pa orang-orang, tapi skarang Dia pe Roh so pili pa kita supaya kase tau Dia pe rencana itu pa orang-orang yang Dia so pili. Dorang itu, Yesus Kristus pe utusan-utusan yang orang sebut rasul-rasul, deng pa nabi-nabi yang jaga kase turus Tuhan Allah pe pasáng.</verse>
				<verse number="6">Tuhan Allah pe rencana itu bagini: ngoni orang-orang yang bukang Yahudi akan percaya Kabar Bae tentang Yesus Kristus, jadi ngoni me bole sama-sama deng orang-orang Yahudi jadi Dia pe ana-ana yang tarima samua yang Tuhan Allah so janji. Ngoni orang bukang Yahudi deng torang orang Yahudi so jadi satu sama deng jadi satu badan. Kong torang samua itu mo dapa yang Tuhan Allah janji pa torang yang so percaya pa Kristus Yesus.</verse>
				<verse number="7">Tuhan Allah pe bae pa kita sampe Dia kase tugas pa kita untuk kase tau Kabar Bae tentang Yesus Kristus pa orang-orang. Dia pe bae pa kita itu bantu pa kita supaya kita bole biking tugas itu pake Tuhan Allah pe kuasa yang bakarja di kita pe hati.</verse>
				<verse number="8">Dari samua yang so jadi Tuhan Allah pe umat, kita ini suda yang paling tarada arti apa-apa. Tapi biar bagitu, Tuhan Allah kase Dia pe bae pa kita untuk kita kase tau Kabar Bae tentang Yesus Kristus pa orang-orang bukang Yahudi. Kita kase tau pa dorang tentang sagala hal yang talebe-lebe, yang Dia so rencana mo kase pa orang yang percaya pa Dia.</verse>
				<verse number="9">Tuhan Allah yang biking samua-samua yang ada, Dia itu yang kase tugas itu pa kita, supaya samua orang dapa lia jelas Tuhan Allah pe rencana yang so deng ratus-ratus taong Dia bolong kase tau itu so jadi.</verse>
				<verse number="10">Tuhan Allah pe maksut supaya samua yang bapimpin deng yang berkuasa di langit bole tau, Tuhan Allah itu tau samua hal deng tara perna abis akal untuk ator samua yang ada. Dorang bole tau itu karna dorang lia Dia biking orang Yahudi deng orang bukang Yahudi jadi satu karna skarang dorang so percaya pa Yesus Kristus.</verse>
				<verse number="11">Tuhan Allah biking dorang jadi satu itu iko apa yang Dia so rencana dari dulu, waktu Dia bolong biking dunia ini. Kong Dia pe rencana itu bole jadi karna apa yang Kristus Yesus torang pe Tuhan so biking.</verse>
				<verse number="12">Kong karna torang so percaya pa Yesus Kristus, torang dapa pintu maso untuk badekat pa Tuhan Allah, deng torang tara usa tako tapi bole yakin Dia akan tarima pa torang.</verse>
				<verse number="13">Jadi, kita minta pa ngoni, biar ngoni dengar kita menderita deng sengsara gara-gara kita kase tau Kabar Bae tentang Yesus Kristus pa ngoni, jang ngoni hati susa, karna siksa yang kita rasa itu dia pe tujuan supaya ngoni bole dapa puji deng hormat.</verse>
				<verse number="14">Jadi sudara-sudara, waktu kita inga Tuhan Allah pe bae yang Dia so kase pa ngoni itu, kita berlutut berdoa pa Tuhan Allah torang pe Bapa.</verse>
				<verse number="15">Dia itu suda yang jadi Bapa untuk torang samua yang percaya yang ada di dunia deng di sorga, kong Dia so biking torang jadi sama deng satu keluarga.</verse>
				<verse number="16">Kita minta pa Tuhan Allah yang paling hebat la Dia pe Roh pe kuasa kase kuat ngoni pe hati,</verse>
				<verse number="17">supaya Yesus Kristus tetap tinggal di ngoni pe hati karna ngoni percaya pa Dia. Kita minta pa Tuhan Allah supaya ngoni pe sayang lebe tamba basar pa Tuhan Allah deng pa samua orang, itu sama deng pohong pe akar yang lebe tatanam kuat di tana.</verse>
				<verse number="18">Kita minta pa Tuhan Allah supaya ngoni deng samua orang yang so jadi Tuhan Allah pe umat, bole mangarti pe basar skali Yesus Kristus pe sayang pa torang. Dia pe sayang yang basar itu, torang tara bisa ukur dia pe lebar, dia pe panjang, dia pe tinggi deng dia pe dolom,</verse>
				<verse number="19">kong Dia pe sayang itu, lebe basar dari apa yang torang pikir. Kita minta pa Tuhan Allah la ngoni bole butul-butul mangarti Yesus Kristus pe sayang itu, supaya orang lebe tamba dapa lia Tuhan Allah pe sifat pa ngoni pe hidup.</verse>
				<verse number="20">Tuhan Allah pe kuasa yang bakarja pa torang pe hidup itu paling basar skali, kong deng Dia pe kuasa itu Dia bisa biking lebe dari apa yang torang minta, deng lebe dari apa yang torang pikir.</verse>
				<verse number="21">Jadi, torang yang so jadi Dia pe jemaat, torang yang so satu hati deng Kristus Yesus, mari suda torang puji deng hormat pa Dia sampe slama-lamanya. Amin.</verse>
			</chapter>
			<chapter number="4">
				<verse number="1">Sudara-sudara, karna Tuhan so kase Dia pe bae yang basar itu pa torang, jadi ini nasehat dari kita yang skarang ada di penjara gara-gara kita jaga biking apa yang Tuhan suru. Tuhan so pangge pa ngoni la iko pa Dia, jadi kita bilang pa ngoni supaya ngoni hidup butul sama deng yang pantas untuk orang yang so iko pa Dia.</verse>
				<verse number="2">Ngoni pe hidup musti bagini: tara basombong, tara kasar pa orang, deng salalu sabar. Biar ada orang yang biking sala pa ngoni, jang capat mara, barang ngoni so baku sayang.</verse>
				<verse number="3">Ngoni musti berusaha sunggu-sunggu supaya hidup baku bawa bae-bae, karna Roh Kudus so biking torang jadi satu.</verse>
				<verse number="4">Torang yang percaya pa Yesus so jadi satu, sama deng torang so jadi satu badan, deng Roh Kudus yang ada pa torang me cuma satu. Kong cuma pa Tuhan Allah saja torang baharap karna Dia yang pangge pa torang untuk iko pa Dia.</verse>
				<verse number="5">Torang pe Tuhan cuma satu, torang pe percaya cuma satu, deng torang dapa baptis me pe tujuan cuma satu, untuk iko pa Dia.</verse>
				<verse number="6">Turus, torang pe Tuhan Allah lagi cuma satu, Dia itu torang samua pe Bapa. Dia yang berkuasa lebe dari samua yang ada, deng yang bakarja pa torang samua pe hidup, Dia itu yang ada pa torang samua pe hati.</verse>
				<verse number="7">Tapi Yesus Kristus so kase pa torang yang percaya, kemampuan yang baku beda-beda untuk layani orang. Dia kase itu karna Dia pe bae yang cuma-cuma pa torang, kong kemampuan-kemampuan yang Dia kase pa torang itu iko Dia pe mau.</verse>
				<verse number="8">Itu butul, karna ini yang so tatulis di Kitab Suci, “Waktu Dia nae di tampa yang tinggi, Dia bawa Dia pe musu-musu yang Dia so kase kala itu, kong Dia kase hal-hal yang bae deng cuma-cuma pa manusia.”</verse>
				<verse number="9">Jadi kalu di situ bilang, “Dia so nae di tampa yang tinggi,” itu berarti, Dia lagi so perna turung di bagian yang paling bawa, itu di bumi, to?</verse>
				<verse number="10">Dia yang so perna turung, Dia itu suda Yesus Kristus. Dia me yang so perna nae di tampa yang tinggi di sorga, supaya Dia bole berkuasa pa samua-samua yang ada.</verse>
				<verse number="11">Yesus Kristus itu suda yang kase kemampuan pa Dia pe umat yang baku-baku beda: ada yang jadi Yesus Kristus pe utusan-utusan yang orang sebut rasul-rasul, ada yang jadi nabi-nabi yang jaga kase turus Tuhan Allah pe pasáng, ada yang kase tau Kabar Bae tentang Yesus Kristus di tampa yang orang-orang bolong dengar, ada yang jadi pemimpin di jemaat sama deng gembala jaga dia pe domba bae-bae, deng ada lagi yang mangajar di jemaat.</verse>
				<verse number="12">Yesus Kristus kase Dia pe kemampuan pa dorang itu, supaya dorang bole tolong pa orang-orang yang so jadi Tuhan Allah pe umat. Tuhan Allah pe umat itu sama deng Yesus Kristus pe badan. Kalu Tuhan Allah pe umat dapa tolong bagitu, Dia pe umat bole biking dorang pe tugas, deng dorang lagi bole baku kase kuat dong pe percaya,</verse>
				<verse number="13">sampe torang samua jadi satu karna sama-sama percaya pa Yesus Kristus, deng torang bole kanal pa Dia, Anak Allah. Torang lagi bole butul-butul iko pa Dia, deng torang pe sifat lebe hari lebe tamba bae sampe sama deng Yesus Kristus pe sifat.</verse>
				<verse number="14">Kalu torang pe percaya so kuat bagitu, torang so tara gampang dapa tipu sama deng ana kacil. Jadi kalu ada orang yang datang kase ajar ajaran macam-macam yang tara butul untuk pengaru pa torang, torang tara akan gampang taiko pa dorang. Torang tara akan sama deng omba yang kasana-kamari iko angin batiop.</verse>
				<verse number="15">Tapi torang bilang yang butul pa orang laeng karna torang sayang pa dorang. Kong dalam samua hal, torang pe sifat lebe hari lebe tamba bae sampe sama deng Yesus Kristus pe sifat. Dia itu torang samua yang percaya pe pemimpin, sama deng Dia itu torang pe kapala.</verse>
				<verse number="16">Kong Dia yang biking torang yang percaya jadi satu, sama deng torang ini satu badan: torang ini sama deng Dia pe kaki, tangan, deng samua-samua yang ada pa Dia pe badan. Dia pe kuasa ada pa torang samua, jadi kalu torang masing-masing biking tong pe tugas yang Dia so kase, kuasa itu biking torang lebe hari lebe tamba baku sayang deng lebe tamba baku kase kuat torang pe percaya.</verse>
				<verse number="17">Jadi, karna torang so jadi satu, kita kase inga bae-bae pa ngoni pake Tuhan pe kuasa: jang lagi ngoni hidup sama deng orang yang tara kanal pa Tuhan Allah, dorang yang cuma pikir hal-hal yang tarada dia pe guna.</verse>
				<verse number="18">Dorang pe pikiran itu so galap, dorang susa mo tau yang butul. Dorang pe hidup so jao dari hidup yang Tuhan Allah mo kase pa dorang karna dorang tara mau tau tentang Dia deng karna dorang pe kapala batu.</verse>
				<verse number="19">Dorang pe urat malu so putus, dorang kase dong pe diri untuk hidup iko dong pe napsu yang tara bae, deng dorang paling suka biking hal-hal yang cafarune.</verse>
				<verse number="20">Tapi ajaran yang ngoni so dengar tentang Yesus Kristus itu, bukang kase ajar untuk hidup tara bae macam bagitu!</verse>
				<verse number="21">Barang, ngoni so dengar deng so tarima ajaran yang butul, kong ajaran yang butul itu memang ada pa Tuhan Yesus.</verse>
				<verse number="22">Jadi, buang suda ngoni pe kalakuang tara bae yang ngoni biking waktu ngoni bolong percaya pa Yesus Kristus, karna ngoni pe keinginan yang tara bae itu yang biking ngoni dapa tipu sampe ngoni pe hidup jadi rusak.</verse>
				<verse number="23">Tapi kase biar suda Tuhan Allah ruba ngoni pe hati deng pikiran,</verse>
				<verse number="24">supaya ngoni pe hidup beruba jadi baru, karna memang Tuhan Allah so cipta pa ngoni untuk iko Dia pe sifat. Deng bagitu, ngoni jadi orang yang bole biking barang yang butul deng hidup deng hati yang bersi.</verse>
				<verse number="25">Jadi, berenti suda bicara yang foya-foya, tapi bicara suda yang butul-butul satu deng yang laeng, karna torang orang percaya ini so taika jadi satu sama deng kaki, tangan, deng samua-samua yang ada pa torang pe badan.</verse>
				<verse number="26">Kalu ngoni mara pa orang, jang sampe mara itu biking ngoni jadi berdosa. Deng jang ngoni simpang ngoni pe mara itu sampe matahari maso,</verse>
				<verse number="27">supaya jang Iblis, setang-setang pe raja dapa kesempatan pengaru pa ngoni untuk biking dosa.</verse>
				<verse number="28">Orang yang papancuri, berenti suda bapancuri. Tapi lebe bae dia rajin bakarja, supaya deng dia pe hasil karja itu dia bole barbage pa orang yang ada kekurangan.</verse>
				<verse number="29">Kalu ngoni bicara, jang ada kata-kata tara bae kaluar dari ngoni pe mulu. Lebe bae, yang musti ngoni pake waktu bicara itu, kata-kata yang bisa kase kuat orang laeng pe hati, deng kata-kata yang perlu dorang dengar untuk dong pe bae.</verse>
				<verse number="30">Jang sampe deng ngoni pe bicara yang tara bae itu, ngoni biking Tuhan Allah pe Roh Kudus jadi sedi. Inga, Tuhan Allah pe Roh Kudus yang ada pa torang itu jadi tanda, torang ini Tuhan Allah punya, sampe di waktu Dia datang ulang untuk kase slamat pa torang.</verse>
				<verse number="31">Ngoni musti buang suda samua ngoni pe hati saki, simpang hati, deng mara-mara. Ngoni berenti suda mara-mara sampe marontak. Berenti suda kase tara bae orang pe nama, deng berenti lagi biking samua yang jahat.</verse>
				<verse number="32">Tapi lebe bae ngoni bae-bae pa orang laeng deng sayang pa dorang. Ngoni kase ampun suda pa orang yang biking sala pa ngoni, sama deng Tuhan Allah so kase ampun pa ngoni yang so percaya pa Yesus Kristus.</verse>
			</chapter>
			<chapter number="5">
				<verse number="1">Sudara-sudara, ngoni itu Tuhan Allah pe ana-ana yang Dia sayang. Jadi, ngoni musti berusaha iko Tuhan Allah pe sifat.</verse>
				<verse number="2">Ngoni musti hidup baku-baku sayang, sama deng Kristus Yesus me sayang pa torang sampe Dia serakan Dia pe diri mati untuk torang. Kong apa yang Dia biking itu Tuhan Allah tarima, sama deng korban persembahan yang bobou sadap yang biking Tuhan Allah pe hati sanang.</verse>
				<verse number="3">Ngoni itu Tuhan Allah pe umat, jadi jang ngoni baseks sabarang, jang biking hal-hal yang cafarune, deng jang ingin orang pe barang jadi ngoni punya. Samua itu biar cuma sebut saja me jangan, karna itu tara pantas untuk orang-orang yang so jadi Tuhan Allah pe umat.</verse>
				<verse number="4">Bagitu lagi, ngoni tara bole bilang kata-kata yang kotor, deng kata-kata yang tarada dia pe guna. Ngoni me jang basangaja deng kata-kata yang kurang ajar. Barang, samua kata-kata itu tara pantas untuk ngoni yang so percaya pa Yesus Kristus mo bilang. Tapi yang paling bae yang ngoni musti biking itu, ngoni bilang tarimakasi suda pa Tuhan Allah.</verse>
				<verse number="5">Ngoni inga suda ini bae-bae: orang yang baseks sabarang, yang biking hal-hal yang cafarune, deng yang ingin orang pe barang jadi dia punya, tara ada yang akan jadi Tuhan Allah deng Yesus Kristus pe umat yang Dia Berkuasa sebagai Raja pa dorang pe hidup, barang dorang lebe kase penting hal-hal itu daripada Tuhan.</verse>
				<verse number="6">Jang ngoni dapa kase bodo dari orang-orang yang bilang kata, hal-hal itu bukang dosa. Barang, Tuhan Allah pasti mo hukum pa orang-orang yang biking hal-hal itu, karna dorang tara dengar-dengaran pa Tuhan Allah.</verse>
				<verse number="7">Karna itu, jang ngoni iko pa orang yang pe kalakuang macam bagitu.</verse>
				<verse number="8">Memang dulu, ngoni pe kalakuang me tara bae, sama deng orang-orang yang hidup dalam galap. Tapi skarang, karna ngoni so percaya pa Tuhan, itu sama deng ngoni so hidup dalam tarang. Jadi ngoni pe hidup musti bae-bae sama deng ana-ana tarang.</verse>
				<verse number="9">Karna orang yang hidup dalam tarang, dorang itu biking barang yang bae, yang butul, deng yang adil.</verse>
				<verse number="10">Deng ngoni lagi musti berusaha cari tau apa saja yang biking Tuhan Allah pe hati sanang.</verse>
				<verse number="11">Jang ngoni iko orang yang hidup dalam galap pe kalakuang. Dorang pe kalakuang itu tara ada dia pe guna. Tapi lebe bae ngoni musti bilang suda yang dong biking itu sala.</verse>
				<verse number="12">Barang, apa yang dorang biking deng sambunyi-sambunyi itu, tara bae skali, sampe biar cuma sebut saja me torang so rasa malu.</verse>
				<verse number="13">Tapi waktu torang togor pa orang-orang yang biking sala, kong dorang dengar deng tau itu sala, itu sama deng torang ada pasang lampu di galap supaya bole dapa lia deng jelas.</verse>
				<verse number="14">Itu dia pe sebab sampe ada orang yang bilang bagini, “Ee ngoni yang masi tidor, bangun suda, ngoni ini sama deng orang yang so mati, ngoni musti hidup ulang. Barang, Yesus Kristus mo kase tarang ngoni pe hati.”</verse>
				<verse number="15">Jadi perhatikan bae-bae ngoni pe cara hidup, jang jadi sama deng orang yang tara tau apa-apa. Tapi ngoni musti hidup sama deng orang yang tau mana yang bae deng mana yang jahat.</verse>
				<verse number="16">Skarang ini so paling banya kajahatan, karna itu ngoni pake suda bae-bae waktu yang ada untuk biking barang yang bae.</verse>
				<verse number="17">Jang ngoni sama deng orang yang bodo, tapi ngoni berusaha suda supaya ngoni mangarti bae-bae Tuhan pe mau.</verse>
				<verse number="18">Jang ngoni bamabo, karna itu yang biking ngoni tara bisa kuasai ngoni pe diri, sampe ngoni biking banya macam barang yang tara bae. Tapi lebe bae ngoni kase ngoni pe diri untuk Roh Kudus kuasai.</verse>
				<verse number="19">Deng ngoni baku kase kuat suda ngoni pe hati satu deng yang laeng pake lagu-lagu mazmur, lagu-lagu yang puji pa Tuhan, deng lagi lagu-lagu laeng yang Roh Kudus kase langsung pa ngoni. Ngoni manyanyi puji pa Tuhan suda deng hati yang sunggu-sunggu, jang cuma di mulu saja.</verse>
				<verse number="20">Kong dalam sagala hal, ngoni musti salalu bilang tarimakasi banya pa Tuhan Allah torang pe Bapa, karna samua yang torang pe Tuhan Yesus Kristus so biking.</verse>
				<verse number="21">Ngoni musti hidup baku-baku dengar satu deng yang laeng. Kalu ngoni biking bagitu, ngoni so hormati pa Yesus Kristus.</verse>
				<verse number="22">Ngoni bini-bini, ngoni musti dengar-dengaran pa ngoni pe laki, sama deng ngoni dengar-dengaran pa Tuhan,</verse>
				<verse number="23">karna laki itu bini pe pemimpin, sama deng Yesus Kristus jadi kapala untuk pimpin jemaat. Kong jemaat itu bole kase sama deng Yesus Kristus pe badan, karna Yesus Kristus yang kase slamat pa jemaat dari dosa-dosa.</verse>
				<verse number="24">Jadi sama deng jemaat dengar-dengaran pa Yesus Kristus, bagitu lagi deng bini-bini musti dengar-dengaran pa dorang pe laki dalam sagala hal.</verse>
				<verse number="25">Ngoni laki-laki yang so kawing, ngoni musti sayang pa ngoni pe bini sama deng Yesus Kristus sayang pa Dia pe jemaat, sampe Dia serakan Dia pe diri mati untuk jemaat itu.</verse>
				<verse number="26">Yesus Kristus mati, supaya torang Dia pe jemaat bole jadi Dia pe umat yang bersi dari dosa karna torang so dengar Dia pe firman deng torang so dapa baptis.</verse>
				<verse number="27">Jadi, torang yang so jadi Dia pe jemaat bole jadi Tuhan pe umat yang bersi dari dosa, kong tarada orang yang mo kase sala pa torang. Torang tarada dosa apa-apa sampe waktu Tuhan Yesus datang ulang jemput pa torang, jadi torang bole badiri pa Dia pe muka.</verse>
				<verse number="28">Bagitu lagi deng ngoni laki-laki yang so kawing, ngoni musti sayang ngoni pe bini sama deng ngoni sayang ngoni pe diri sandiri. Sapa yang sayang dia pe bini, itu sama saja deng dia sayang pa dia pe diri sandiri.</verse>
				<verse number="29">Karna tarada orang yang binci dia pe diri sandiri, mala dia akan jaga deng sayang dia pe diri sandiri, sama deng Yesus Kristus yang jaga deng sayang Dia pe jemaat.</verse>
				<verse number="30">Dia jaga deng sayang pa Dia pe jemaat karna torang ini sama deng Dia pe kaki, tangan, deng samua-samua yang ada pa Dia pe badan.</verse>
				<verse number="31">Di Kitab Suci ada tatulis bagini, “Karna itu, laki-laki akan kase tinggal dia pe papa deng mama, kong hidup satu deng dia pe bini, supaya dorang dua jadi satu.”</verse>
				<verse number="32">Apa yang tatulis tentang laki bini itu, itu pe arti lebe dari hubungan laki bini, kong banya orang bolong tau. Kita pe maksut tentang laki bini jadi satu itu, itu Yesus Kristus pe hubungan deng Dia pe jemaat.</verse>
				<verse number="33">Jadi bagini: laki musti sayang dia pe bini sama deng dia sayang pa dia pe diri sandiri. Bagitu lagi deng bini, bini musti hormati dia pe laki.</verse>
			</chapter>
			<chapter number="6">
				<verse number="1">Ngoni ana-ana yang so percaya pa Tuhan, ngoni musti dengar-dengaran pa ngoni pe orang tua, karna itu yang pantas ngoni biking.</verse>
				<verse number="2">Di Kitab Suci tatulis bagini, “Ngoni musti hormati ngoni pe papa deng ngoni pe mama.” Ini parenta yang paling pertama yang ada janji dari Tuhan Allah.</verse>
				<verse number="3">Janji itu bagini, “Ngoni yang hormati ngoni pe papa deng mama, ngoni pe hidup akan sanang, deng ngoni pe umur akan panjang di dunia ini.”</verse>
				<verse number="4">Bagitu lagi deng ngoni papa-papa, jang ngoni kasar pa ngoni pe ana-ana sampe biking dorang jadi mara. Tapi ngoni musti didik pa dorang deng bae-bae, deng ajar pa dorang iko Tuhan pe mau.</verse>
				<verse number="5">Ngoni orang-orang karja yang ngoni pe tuang so bili, ngoni musti dengar-dengaran pa ngoni pe tuang yang ada di dunia ini. Ngoni musti hormati deng tako pa dorang deng hati yang sunggu-sunggu, sama deng ngoni dengar-dengaran pa Yesus Kristus.</verse>
				<verse number="6">Jang ngoni dengar-dengaran cuma waktu ngoni pe tuang ada lia-lia saja, la ngoni dapa puji. Tapi ngoni musti dengar-dengaran pa dorang, karna ngoni itu so kase ngoni pe diri jadi Yesus Kristus pe orang-orang karja, kong ngoni musti biking apa yang Tuhan Allah mau deng hati yang sunggu-sunggu.</verse>
				<verse number="7">Ngoni biking suda ngoni pe karja itu deng hati yang sanang, sama deng ngoni ada bakarja untuk Tuhan, bukang untuk manusia.</verse>
				<verse number="8">Inga, Tuhan nanti akan balas pa sapa saja yang biking apa saja yang bae. Biar lagi dia itu orang karja yang so dapa bili ka, tarada ka, Tuhan akan balas samua.</verse>
				<verse number="9">Bagitu lagi deng ngoni tuang-tuang, ngoni me musti biking yang bae pa ngoni pe orang-orang karja yang ngoni so bili. Jang ngoni ancam pa dorang. Inga, ngoni pe Tuhan deng dorang pe Tuhan itu cuma satu. Dia ada di sorga kong Dia tara pili-pili orang.</verse>
				<verse number="10">Ahirnya, kita mo bilang pa ngoni bagini, kase kuat suda ngoni pe hati deng Tuhan pe kuasa yang Dia so kase pa ngoni karna ngoni so satu hati deng Tuhan.</verse>
				<verse number="11">Pake apa saja yang Tuhan Allah kase pa ngoni, supaya waktu Iblis, setang-setang pe raja coba pa ngoni pake dia pe rencana jahat untuk tipu pa ngoni, ngoni bisa batahang lawan pa dia. Ngoni lawan pa dia, sama deng tentara yang pake alat prang lengkap untuk lawan dorang pe musu.</verse>
				<verse number="12">Barang, torang pe musu itu bukang manusia tapi kuasa-kuasa jahat yang torang tara dapa lia. Torang lawan samua yang berkuasa di dunia yang galap ini, deng samua yang berkuasa di udara.</verse>
				<verse number="13">Jadi, ngoni pake suda apa saja yang Tuhan Allah so kase pa ngoni, sama deng ngoni pake alat prang lengkap, supaya ngoni bole batahang waktu ngoni lawan kuasa jahat yang mo serang pa ngoni. Kong kalu ngoni so abis lawan pa kuasa jahat itu, ngoni pe percaya tetap kuat.</verse>
				<verse number="14">Jadi ngoni kase siap suda ngoni pe diri untuk lawan kuasa jahat. Ngoni basiap deng cara bagini: ngoni musti salalu hidup iko ajaran yang butul, sama deng tentara yang so kase kancang dia pe ban prang di pinggang la salalu siap maju mo lawan musu. Ngoni me musti salalu biking barang yang butul, sama deng tentara yang pake baju besi untuk jaga diri dari musu yang mo serang.</verse>
				<verse number="15">Ngoni lagi musti salalu siap untuk kase tau Kabar Bae tentang Yesus Kristus yang bisa biking sampe orang bole baku bae deng Tuhan Allah. Kalu ngoni salalu siap bagitu, ngoni itu bole kase sama deng tentara yang pake spatu la siap mo bajalang ka mana saja, deng bisa badiri kuat waktu baku prang.</verse>
				<verse number="16">Kong di keadaan apa saja, ngoni musti pegang kuat ngoni pe percaya, supaya ngoni bole lawan pa Iblis yang mo serang pa ngoni. Deng bagitu, ngoni itu bole kase sama deng tentara yang salalu pegang dia pe alat prang untuk kase pele dia pe diri dari samua pana api dari musu yang datang serang.</verse>
				<verse number="17">Ngoni musti yakin Tuhan Allah so kase slamat pa ngoni dari dosa-dosa, karna slamat itu bole kase sama deng topi besi yang tentara pake untuk pele dia pe kapala. Deng ngoni musti salalu siap pake Tuhan Allah pe firman yang Tuhan Allah pe Roh so kase pa ngoni. Kalu ngoni salalu siap bagitu, ngoni itu sama deng tentara yang pegang parang tajam untuk salalu siap lawan dia pe musu.</verse>
				<verse number="18">Kong di sagala waktu, ngoni musti salalu berdoa deng minta pa Tuhan Allah, kase biar suda supaya Roh Kudus yang bantu waktu ngoni berdoa. Ngoni musti salalu siap berdoa deng jang berenti berdoa lagi untuk samua orang yang so jadi Tuhan Allah pe umat.</verse>
				<verse number="19">Ngoni kase berdoa lagi untuk kita. Ngoni minta la kita bicara deng barani pake kata-kata yang Tuhan Allah kase pa kita untuk kase tau pa orang-orang Kabar Bae tentang Yesus Kristus yang dulu manusia bolong tau, tapi skarang Tuhan Allah so kase tunju itu pa kita.</verse>
				<verse number="20">Kita ini Yesus Kristus pe utusan yang kase tau Kabar Bae itu. Kong karna kita kase tau Kabar Bae itu, kita dapa kase maso di penjara ini. Ngoni kase berdoa supaya kita bole barani kase tau Kabar Bae itu, sama deng yang musti kita bilang.</verse>
				<verse number="21">Sudara-sudara, kita mau ngoni me tau kita pe keadaan deng apa yang kita biking di sini. Jadi, kita kirim Tikhikus pigi pa ngoni supaya dia kase tau pa ngoni kita pe keadaan ini. Tikhikus itu, torang pe sudara yang sama-sama percaya deng yang torang sayang, kong dia lagi setia layani pa Tuhan.</verse>
				<verse number="22">Jadi itu dia pe sebab kita suru dia pigi pa ngoni, supaya ngoni bole tau torang pe keadaan di sini, deng supaya dia lagi bisa kase kuat ngoni pe hati.</verse>
				<verse number="23">Kita minta pa Tuhan Allah torang pe Bapa, deng pa Tuhan Yesus Kristus, supaya ngoni bole hidup baku bawa bae-bae, ngoni bole hidup baku sayang, deng ngoni lagi bole tetap percaya pa Yesus Kristus.</verse>
				<verse number="24">Kita minta pa Tuhan Allah supaya Dia kase Dia pe bae pa samua orang, yang dorang pe sayang tara abis-abis pa Yesus Kristus torang pe Tuhan.</verse>
			</chapter>
		</book>
		<book number="50">
			<chapter number="1">
				<verse number="1">Sudara-sudara yang so jadi Tuhan Allah pe umat di kota Filipi, deng ngoni yang pimpin jemaat, deng diaken-diaken. Salam dari kita Paulus deng Timotius. Torang dua ini yang jaga biking apa yang Kristus Yesus suru.</verse>
				<verse number="2">Torang minta pa Tuhan Allah, torang samua pe Bapa, deng pa Tuhan Yesus Kristus, supaya kase yang bae pa ngoni, deng salalu biking ngoni pe hati tetap tenang.</verse>
				<verse number="3">Tiap kali kita inga pa ngoni, kita batarimakasi banya pa Tuhan Allah yang kita jaga semba.</verse>
				<verse number="4">Kong tiap kali kita kase berdoa pa ngoni samua, kita salalu berdoa deng hati yang sanang.</verse>
				<verse number="5">Barang, mulai dari pertama ngoni percaya Kabar Bae tentang Yesus Kristus sampe skarang ini, ngoni so bantu pa torang untuk kase tau lagi Kabar Bae itu pa orang-orang.</verse>
				<verse number="6">Kong kita yakin, Tuhan Allah yang so mulai bakarja di ngoni pe hati, Dia itu suda yang akan turus bakarja biking yang bae pa ngoni sampe di hari Kristus Yesus datang ulang yang kedua kali.</verse>
				<verse number="7">Memang tara sala kalu kita pe perasaan sanang macam bagitu pa ngoni samua, karna ngoni samua salalu ada di kita pe hati. Barang, ngoni samua so ambe bagian untuk biking tugas yang Tuhan kase pa kita waktu kita ada di dalam penjara ini, deng waktu kita di luar penjara. Ngoni bantu pa kita, waktu kita bela Kabar Bae tentang Yesus Kristus dari orang-orang yang tantang Kabar Bae itu, deng waktu kita berusaha kase yakin pa orang-orang, Kabar Bae tentang Yesus Kristus itu butul. Tugas itu Tuhan kase pa kita karna Dia pe bae.</verse>
				<verse number="8">Tuhan Allah suda yang jadi kita pe saksi, kita ini paling rindu skali mo baku dapa deng ngoni, karna kita sayang pa ngoni sama deng Kristus Yesus sayang pa ngoni.</verse>
				<verse number="9">Jadi ini kita pe doa untuk ngoni: kita minta pa Tuhan supaya ngoni pe sayang lebe tatamba turus pa Tuhan Allah deng pa samua orang, deng ngoni lebe tamba tau deng mangarti sagala macam hal deng butul-butul,</verse>
				<verse number="10">sampe ngoni bole tau mo pili mana yang bae, supaya ngoni bole hidup deng hati yang bersi, kong di hari Yesus Kristus datang ulang yang kedua kali, tara ada yang bisa kase sala apa-apa pa ngoni.</verse>
				<verse number="11">Kita minta lagi supaya Yesus Kristus bakarja di ngoni pe hati la ngoni bole biking barang yang butul pa Tuhan Allah pe muka. Turus orang-orang mo puji deng hormat pa Tuhan Allah karna dorang lia yang ngoni so biking itu.</verse>
				<verse number="12">Sudara-sudara, kita mau ngoni tau, samua yang so jadi pa kita di sini, biar itu susa, tapi itu suda yang biking lebe tamba banya orang yang dengar deng percaya Kabar Bae tentang Yesus Kristus,</verse>
				<verse number="13">sampe tentara-tentara yang bajaga di raja basar Roma pe istana deng samua orang laeng di kota Roma ini me so jadi tau, kita dapa kase maso di penjara ini karna kita biking apa yang Yesus Kristus suru.</verse>
				<verse number="14">Kong gara-gara kita dapa kase maso di penjara, itu yang biking banya sudara yang percaya yang tinggal di kota ini lebe tatamba kuat percaya pa Tuhan, sampe dorang lagi lebe barani kase tau Kabar Bae tentang Yesus Kristus deng tara tako-tako lagi.</verse>
				<verse number="15">Memang butul, ada babarapa orang yang jaga kase tau ajaran tentang Yesus Kristus karna dorang mangiri pa kita, deng dorang cuma suka orang dengar dong pe ajaran saja. Tapi, ada lagi yang jaga kase tau ajaran tentang Yesus Kristus karna dong pe tujuan bae.</verse>
				<verse number="16">Dorang yang kase tau ajaran tentang Yesus Kristus deng tujuan bae ini, dorang biking bagitu karna dorang sayang pa Tuhan Allah deng pa kita, deng karna dong tau, Tuhan Allah yang utus pa kita untuk bela Kabar Bae tentang Yesus Kristus supaya orang bole tau Kabar Bae itu butul.</verse>
				<verse number="17">Tapi dorang yang pe maksut tara bae itu, dorang kase tau tentang Yesus Kristus, cuma supaya lebe banya orang dengar pa dorang. Dorang kira kata, deng dong biking bagitu, kita lebe tamba sengsara di dalam penjara.</verse>
				<verse number="18">Tapi kita tara pusing deng itu! Karna biar dorang kase tau ajaran tentang Yesus Kristus itu deng maksut yang butul ka, tarada ka, itu tara penting. Yang penting itu, ajaran tentang Yesus Kristus bisa tasiar turus. Kong itu yang biking kita pe hati sanang. Deng memang, kita akan tetap rasa sanang turus,</verse>
				<verse number="19">barang kita tau, kita akan slamat dari sengsara ini, karna ngoni pe doa deng karna Yesus Kristus pe Roh mo tolong pa kita.</verse>
				<verse number="20">Kong yang butul-butul kita ingin deng harap itu, kita barani biking apa saja yang Yesus Kristus suru pa kita, sama deng yang kita so biking dari dulu, supaya kita tara biking apa-apa yang biking malu kita pe diri. Yang penting itu Yesus Kristus dapa puji deng hormat dalam kita pe hidup, waktu kita masi hidup atau kita so mati.</verse>
				<verse number="21">Barang, untuk kita, kita hidup cuma untuk Yesus Kristus supaya Dia dapa puji, kong kalu kita mati, itu lagi untuk kita pe bae, karna kita bole mo sama-sama deng Yesus Kristus di sorga.</verse>
				<verse number="22">Tapi kalu kita hidup turus di dunia ini, itu kita pe kesempatan untuk biking turus tugas yang Tuhan Yesus kase pa kita supaya lebe banya orang yang percaya pa Dia. Jadi kita bingung, kita tara tau mo pili yang mana.</verse>
				<verse number="23">Kita ini sama deng ada mangada dua pilihan. Kita suka mo kase tinggal dunia ini supaya bisa tinggal sama-sama deng Yesus Kristus di sorga, karna itu memang yang paling bae.</verse>
				<verse number="24">Tapi lebe bae kita tinggal turus di dunia ini, karna ngoni masi perlu pa kita.</verse>
				<verse number="25">Kita tau ngoni masi perlu pa kita untuk bantu pa ngoni, jadi kita yakin kita akan tetap tinggal deng ngoni samua supaya kita bole mo bantu kase kuat ngoni pe percaya, deng lagi supaya ngoni pe hati bole tamba sanang karna ngoni pe percaya itu.</verse>
				<verse number="26">Karna itu, nanti kalu kita so bebas kong bale ulang pa ngoni, ngoni mo lebe tamba sanang deng lebe sunggu-sunggu lagi puji pa Kristus Yesus.</verse>
				<verse number="27">Jadi yang penting skarang, ngoni musti hidup deng cara yang pantas untuk orang-orang yang so percaya Kabar Bae tentang Yesus Kristus, supaya nanti kalu kita pigi lia pa ngoni, atau kalu kita bolong sempat pigi pa ngoni, kita bole dengar, ngoni samua tetap kuat percaya deng satu hati, deng ngoni me sama-sama bakarja karas kase tau Kabar Bae itu pa orang-orang supaya dorang lagi bole jadi percaya.</verse>
				<verse number="28">Ngoni tara usa tako pa orang-orang yang lawan pa ngoni. Kalu dorang lia ngoni tara tako, itu kase tunju dorang itu akan dapa hukuman tapisa deng Tuhan Allah slama-lamanya, kong itu lagi kase tunju, ngoni yang percaya itu akan dapa slamat dari Tuhan Allah.</verse>
				<verse number="29">Jang ngoni tako, karna Tuhan Allah kase Dia pe bae pa ngoni bukang supaya ngoni percaya pa Yesus Kristus saja, tapi Dia me ator supaya ngoni dapa siksa dari orang yang tara percaya, kong deng bagitu, Yesus Kristus dapa puji.</verse>
				<verse number="30">Memang skarang ini, ngoni so dapa siksa dari orang yang tara suka Kabar Bae itu, kong itu sama deng siksa yang ngoni perna lia pa kita dulu, deng yang skarang ngoni dengar so jadi pa kita.</verse>
			</chapter>
			<chapter number="2">
				<verse number="1">Sudara-sudara, ngoni so percaya pa Yesus Kristus, jadi Dia so biking ngoni pe hati kuat. Ngoni pe hati sanang karna Dia sayang pa ngoni. Ngoni so hidup satu hati satu deng yang laeng karna Roh Kudus yang pimpin pa ngoni. Ngoni me baku-baku sayang, deng ada rasa kasiang satu deng yang laeng.</verse>
				<verse number="2">Jadi, ngoni biking suda kita pe hati lebe tamba sanang deng cara bagini: ngoni musti hidup satu hati deng satu pikiran, ngoni musti lebe baku-baku sayang, ngoni musti ada hubungan dekat satu deng yang laeng, deng ngoni lagi musti hidup deng satu tujuan.</verse>
				<verse number="3">Jang ngoni biking satu barang cuma untuk kase sanang ngoni pe diri sandiri, atau supaya ngoni dapa puji. Tapi lebe bae, ngoni hidup tara basombong. Yang satu musti anggap yang laeng lebe penting dari dia pe diri.</verse>
				<verse number="4">Jang ngoni cuma pikir diri sandiri saja, tapi ngoni musti pikir pa orang laeng lagi.</verse>
				<verse number="5">Kong ngoni pe sifat musti sama deng Kristus Yesus pe sifat yang macam bagini:</verse>
				<verse number="6">Biar Dia itu sama persis deng Tuhan Allah, tapi Dia tara pusing deng Dia pe posisi itu la jadi alasan pa Dia untuk mo batahang deng Dia pe posisi itu.</verse>
				<verse number="7">Mala, Dia kase tinggal samua-samua itu, turus datang di dunia jadi sama deng manusia biasa, kong biking Dia pe diri jadi sama deng orang karja yang cuma biking apa yang Tuhan Allah suru.</verse>
				<verse number="8">Kong waktu Dia jadi manusia, Dia biking Dia pe diri macam deng orang yang tarada arti apa-apa, Dia biking Tuhan Allah pe mau sampe Dia mati, mala sampe mati di kayu salib.</verse>
				<verse number="9">Karna itu suda sampe Tuhan Allah kase pa Dia posisi yang paling tinggi dari samua-samua, kong kase pa Dia kuasa yang lebe basar dari samua kuasa yang ada,</verse>
				<verse number="10">supaya deng Dia pe kuasa itu, samua mo berlutut semba pa Dia: samua yang ada di sorga, samua yang ada di bumi, deng samua yang ada di tampa orang mati.</verse>
				<verse number="11">Dorang samua mo mangaku, “Yesus Kristus itu suda Tuhan.” Deng bagitu Tuhan Allah torang pe Bapa, mo dapa puji deng hormat!</verse>
				<verse number="12">Sudara-sudara yang kita sayang, waktu kita ada sama-sama deng ngoni, ngoni salalu dengar-dengaran pa Tuhan Allah. Lebe-lebe skarang kita so jao dari ngoni, jadi ngoni musti tetap dengar-dengaran pa Dia. Ngoni musti berusaha turus hidup deng kalakuang yang pantas untuk orang yang so dapa slamat dari dosa-dosa. Ngoni hidup bagitu deng rasa tako deng hormat pa Tuhan Allah.</verse>
				<verse number="13">Barang, Tuhan Allah sandiri yang bakarja di ngoni pe hati, supaya ngoni mau deng mampo iko apa yang Dia ingin ngoni biking.</verse>
				<verse number="14">Apa saja yang ngoni biking, biking suda itu kong jang mengelu-mengelu deng jang baku-baku malawang,</verse>
				<verse number="15">supaya ngoni hidup deng hati bersi, deng tarada orang yang bisa kase sala pa ngoni. Kalu ngoni pe hidup macam bagitu, orang akan lia ngoni pe bae itu sama deng dong lia bintang-bintang yang kase tarang dunia ini. Itu akan jadi jelas pa orang-orang, ngoni memang Tuhan Allah pe ana-ana yang tarada sala di tenga-tenga orang yang jahat deng orang yang tara tau apa yang butul.</verse>
				<verse number="16">Ngoni pegang kuat suda Tuhan Allah pe firman yang bole biking orang hidup deng Tuhan Allah slama-lamanya. Kalu ngoni hidup bagitu, nanti kita pe hati bole sanang waktu Yesus Kristus datang ulang yang kedua kali, karna ngoni butul-butul percaya pa Yesus Kristus. Kong karna ngoni pe percaya itu, kita bole tau, kita pe usaha kase tau Kabar Bae pa ngoni di dunia ini tara sia-sia, tapi ada dia pe hasil.</verse>
				<verse number="17">Dulu waktu pertama kita kase tau Kabar Bae tentang Yesus Kristus pa ngoni, ngoni jadi percaya deng ngoni kase ngoni pe diri untuk biking Dia pe mau. Jadi biar lagi orang mo bunu pa kita nanti gara-gara kita so kase tau Kabar Bae, itu tara apa-apa. Barang, itu sama deng kita pe dara so tatumpa untuk jadi korban persembahan pa Tuhan Allah. Jadi biar kita pe dara tatumpa sampe mati, kita pe hati tetap sanang deng kita rasa sanang sama-sama deng ngoni samua.</verse>
				<verse number="18">Bagitu lagi deng ngoni. Ngoni pe hati musti iko sanang, deng ngoni musti rasa sanang sama-sama deng kita.</verse>
				<verse number="19">Kita baharap pa Tuhan Yesus, so tara lama lagi kita bole suru Timotius pigi lia pa ngoni. Deng bagitu, waktu dia bale pa kita, kita bisa tau ngoni pe kabar dari dia la kita pe hati jadi sanang.</verse>
				<verse number="20">Kita suru dia pigi pa ngoni itu, karna yang satu hati deng satu pikiran deng kita, cuma Timotius saja. Dia itu yang butul-butul pikir ngoni pe bae.</verse>
				<verse number="21">Dorang yang laeng itu cuma pikir dong pe diri sandiri saja. Dorang tara pusing deng Yesus Kristus pe mau.</verse>
				<verse number="22">Tapi Timotius itu so berusaha karas bantu pa kita kase tau Kabar Bae tentang Yesus Kristus, sama deng ana bantu dia pe papa. Karna ngoni sandiri so lia Timotius bagitu, ngoni so tau Timotius itu bae.</verse>
				<verse number="23">Jadi, bagitu kita tau kita pe perkara ini pe hasil bagimana nanti, kita harap kita langsung mo suru dia pigi pa ngoni.</verse>
				<verse number="24">Kong kita yakin, Tuhan nanti tolong pa kita supaya so tara lama lagi kita sandiri yang mo pigi pa ngoni.</verse>
				<verse number="25">Turus tentang Epafroditus, torang pe sudara satu yang sama-sama percaya, kita rasa lebe bae kita suru dia pulang ulang pa ngoni. Dulu, dia yang perna ngoni kase tugas untuk bantu kita pe karja di sini, kong dia so berusaha karas sama-sama deng kita.</verse>
				<verse number="26">Kita kirim dia pa ngoni, barang dia itu so inga skali pa ngoni samua di situ, kong dia lagi pe hati susa skali, karna ngoni so dengar kabar, dia ada saki.</verse>
				<verse number="27">Memang butul dia perna dapa saki, sampe amper mo mati. Tapi Tuhan Allah kasiang pa dia, deng bukang cuma pa dia saja, tapi pa kita lagi, supaya kita tara tatamba hati susa kalu jadi apa-apa deng dia.</verse>
				<verse number="28">Kita ingin skali mo suru dia capat-capat pulang pa ngoni, supaya kalu ngoni lia pa dia, ngoni jadi sanang lagi, deng kita pe hati me jadi tenang.</verse>
				<verse number="29">Jadi, kita minta pa ngoni, tarima suda pa dia deng hati yang paling sanang, karna dia itu ngoni pe sudara yang sama-sama deng ngoni so satu hati deng Tuhan. Ngoni me musti hormati pa orang-orang yang sama deng dia itu.</verse>
				<verse number="30">Barang, dia jaga biking apa yang Yesus Kristus suru, kong dia amper-amper mo mati waktu biking tugas itu. Dia tara peduli, dia mo hidup ka, mati ka, barang dia suka mo bantu pa kita. Dia sama deng ngoni pe pengganti untuk bantu pa kita karna kita jao dari ngoni skarang.</verse>
			</chapter>
			<chapter number="3">
				<verse number="1">Sudara-sudara, ada lagi yang kita mo bilang pa ngoni: ngoni sanang suda karna ngoni so percaya pa Tuhan. Kita tara rasa barát untuk kase tau ulang apa yang kita so perna tulis, karna kita mo jaga pa ngoni supaya tara ada yang mo biking ngoni iko ajaran yang tara butul.</verse>
				<verse number="2">Ngoni musti ati-ati deng orang-orang yang bawa ajaran yang tara butul, dorang yang bilang kata, kalu ngoni mo jadi Tuhan Allah pe umat, ngoni musti dapa sunat dulu. Padahal, deng dorang paksa pa ngoni bagitu, dorang jahat sama deng anjing-anjing. Dorang itu sama saja deng orang yang tara percaya.</verse>
				<verse number="3">Ngoni musti ati-ati deng dorang, karna bukang dorang, tapi torang ini suda yang jadi Tuhan Allah pe umat, torang yang semba pa Dia pake Dia pe Roh pe kuasa yang ada di torang pe hati. Torang sama skali tara percaya sama deng dorang yang pikir kata, dorang bole jadi orang yang butul pa Tuhan Allah pe muka karna apa yang manusia biking, macam deng sunat itu. Tapi torang puji pa Kristus Yesus saja, barang cuma karna Dia, torang bole slamat.</verse>
				<verse number="4">Dulu, kita lagi pikir sala, sama deng dorang yang bilang kata, manusia bisa jadi Tuhan Allah pe umat asal dapa sunat. Padahal tara bagitu. Jadi, kalu ada orang yang pikir kata, dia ada alasan untuk taru harap di apa yang manusia biking, apalagi kita.</verse>
				<verse number="5">Kita ini dapa sunat waktu kita pe umur delapan hari iko aturan di lima kitab Musa. Kita ini dari bangsa Israel yang orang jaga bilang lagi orang Ibrani. Jadi kita ini butul-butul orang Ibrani asli dari suku Benyamin. Kita ini lagi dari aliran Farisi yang pegang kuat aturan-aturan di lima kitab Musa.</verse>
				<verse number="6">Mala, dari samua orang Farisi itu, kita ini yang paling smangat siksa pa orang-orang yang percaya pa Yesus Kristus, karna kita kira kata, dorang tara percaya pa Tuhan Allah deng butul, deng kata, kalu kita siksa pa dorang, kita hormati pa Tuhan Allah. Kong kalu bicara tentang iko aturan-aturan di lima kitab Musa, tarada yang bisa lawan pa kita, barang kita iko deng butul-butul samua aturan di lima kitab Musa itu.</verse>
				<verse number="7">Tapi, samua-samua yang dulu kita anggap bawa untung pa kita itu, skarang kita anggap so tara untung, karna cuma pa Yesus Kristus saja kita pe tampa baharap skarang.</verse>
				<verse number="8">Mala, samua-samua itu, skarang kita anggap tarada dia pe guna, barang kita skarang so bole butul-butul kanal pa Kristus Yesus kita pe Tuhan, kong itu lebe bagus lagi. Jadi karna Dia, kita kase tinggal samua-samua itu, kita anggap sama deng sampa, supaya kita bole kanal pa Yesus Kristus,</verse>
				<verse number="9">deng bole hidup satu hati deng Dia. Tuhan Allah biking kita jadi orang yang tara sala pa Dia pe muka, bukang karna kita berusaha iko aturan-aturan di lima kitab Musa, tapi itu cuma karna kita percaya pa Yesus Kristus. Jadi, cuma deng percaya saja pa Yesus Kristus, kita jadi orang yang tara sala pa Tuhan Allah pe muka.</verse>
				<verse number="10">Skarang, yang kita paling ingin itu, kita mo kanal butul-butul pa Yesus Kristus, deng mo rasa kuasa yang kase hidup ulang pa Dia waktu Dia mati. Kita so siap menderita deng mati karna kase tau Kabar Bae tentang Yesus Kristus, sama deng dulu Dia me perna menderita deng mati.</verse>
				<verse number="11">Deng bagitu, kalu kita mati, kita percaya Dia mo kase hidup ulang pa kita.</verse>
				<verse number="12">Kita tara perna anggap kita ini so mampo hidup sama deng Yesus Kristus, atau kita ini so sempurna. Tarada kasiang! Tapi kita berusaha turus supaya kita bole hidup sama deng itu, karna Kristus Yesus so pili pa kita jadi Dia punya waktu kita percaya pa Dia.</verse>
				<verse number="13">Sudara-sudara, kita sandiri me tara anggap kita pe hidup so sama deng Yesus Kristus, tapi ini yang kita jaga biking: kita so tara inga-inga apa yang kita so perna biking, tapi kita berusaha karas maju turus, sama deng orang yang ada iko lomba lari yang berusaha karas supaya dia bisa sampe di garis finis.</verse>
				<verse number="14">Jadi kita berusaha turus supaya kita bole biking kita pe tujuan untuk hidup sama deng Kristus Yesus. Itu sama deng orang yang iko lomba lari, yang berusaha lari turus sampe garis finis supaya bole mo dapa hadia. Hadia yang kita mo dapa itu, hidup deng Tuhan Allah slama-lamanya. Kong Tuhan Allah pangge pa kita untuk dapa hidup itu, karna kita so percaya pa Kristus Yesus.</verse>
				<verse number="15">Jadi mari suda, torang yang so butul-butul percaya pa Tuhan Yesus, torang samua musti hidup sama deng yang kita so bilang itu. Tapi kalu ada dari ngoni yang pikir laeng dari apa yang kita so bilang itu, nanti Tuhan Allah sandiri yang tolong pa dorang untuk biking dorang mangarti.</verse>
				<verse number="16">Tapi yang penting itu, torang hidup iko turus apa yang Tuhan Allah so kase tunju pa torang sampe skarang.</verse>
				<verse number="17">Sudara-sudara, kita minta pa ngoni supaya ngoni iko kita pe cara hidup. Kong perhatikan lagi orang-orang yang pe cara hidup sama deng torang tiga pe cara hidup, la ngoni lagi bole iko bagitu.</verse>
				<verse number="18">Kita suru ngoni iko tong pe cara hidup, barang banya orang bilang kata, dong percaya pa Yesus Kristus, padahal pa dorang pe hidup kantara dong tara tarima ajaran yang bilang, Yesus Kristus mati di kayu salib untuk kase ampun manusia pe dosa-dosa. Kita so bilang ulang-ulang pa ngoni tentang hal itu, turus skarang deng mamanangis kita bilang ulang pa ngoni.</verse>
				<verse number="19">Orang-orang yang pe hidup macam bagitu, mo tapisa deng Tuhan Allah slama-lamanya. Orang-orang itu tara iko Tuhan pe mau, mala dorang cuma biking puas dong pe diri sandiri, sampe itu suda yang jadi paling penting pa dorang pe hidup. Dorang biking hal-hal yang sebenarnya biking dong malu, tapi dong pikir dong hebat, dong suka orang puji dong biking bagitu, kong dorang cuma pikir dunia pe mau saja.</verse>
				<verse number="20">Tapi torang ini orang-orang yang so tahitung di sorga, beda deng dorang. Kong dari situ, Tuhan Yesus Kristus yang torang tunggu-tunggu akan datang ulang. Dia itu yang kase slamat pa manusia.</verse>
				<verse number="21">Nanti waktu Dia datang, Dia mo ruba torang pe badan yang bisa ancor ini, jadi sama deng Dia pe badan yang luar biasa. Dia biking bagitu, karna Dia ada kuasa untuk biking samua-samua tundu iko Dia pe mau.</verse>
			</chapter>
			<chapter number="4">
				<verse number="1">Jadi, sudara-sudara yang kita sayang deng yang kita rindu. Ngoni yang biking kita pe hati sanang, deng ngoni lagi yang biking kita bangga. Kita minta supaya ngoni tetap percaya turus pa Tuhan, sama deng yang tadi kita so bilang.</verse>
				<verse number="2">Kita minta pa Euodia deng Sintikhe, supaya ngoni dua baku bae ulang, sama deng yang pantas orang yang so percaya pa Tuhan musti biking.</verse>
				<verse number="3">Pa Sunsugos lagi, kita pe tamang karja yang setia, kita minta supaya ngana bantu pa dong dua itu, supaya dong bisa baku bae ulang. Dorang dua itu so berusaha karas sama-sama deng kita. Torang tiga jaga kase tau Kabar Bae tentang Yesus Kristus pa orang-orang. Bagitu lagi deng Klemens deng torang pe tamang-tamang laeng yang so karja sama-sama deng kita untuk kase tau Kabar Bae itu. Dorang samua pe nama-nama so tatulis di buku kehidupan.</verse>
				<verse number="4">Ngoni pe hati musti salalu sanang karna ngoni so satu hati deng Tuhan! Kita bilang satu kali lagi: ngoni sanang suda!</verse>
				<verse number="5">Kong biar suda samua orang bole lia ngoni pe kalakuang yang bae. Inga! So tara lama lagi Tuhan mo datang ulang.</verse>
				<verse number="6">Jadi tara usa suda ngoni hawater tentang apa-apa. Tapi, ngoni musti berdoa suda, minta pa Tuhan Allah tentang samua hal. Ngoni kase tau suda samua ngoni pe perlu pa Tuhan Allah, deng bilang tarimakasi banya pa Dia.</verse>
				<verse number="7">Kalu ngoni biking bagitu, Tuhan Allah mo biking ngoni pe hati tetap tenang, hati tenang itu yang tara mungkin manusia mo mangarti. Rasa tenang itu akan salalu biking ngoni pe hati deng pikiran tenang, karna ngoni so satu hati deng Kristus Yesus.</verse>
				<verse number="8">Jadi sudara-sudara, ini kita pe nasehat terahir yang kita mo bilang pa ngoni. Ngoni musti pikir turus-turus samua yang ada guna macam bagini: samua yang butul, samua yang pantas orang hormati, samua yang adil, samua yang tara biking ngoni berdosa, samua yang bae, samua yang bagus yang orang suka mo kase carita, deng samua yang pantas untuk orang puji. Ngoni musti pikir turus samua itu.</verse>
				<verse number="9">Kong samua yang ngoni so balajar dari kita, yang ngoni so dengar deng tarima dari kita, deng yang ngoni so lia kita biking, ngoni biking suda samua itu. Kong Tuhan Allah yang biking orang pe hati tetap tenang, Dia yang mo sama-sama deng ngoni turus.</verse>
				<verse number="10">Kita pe hati paling sanang karna kita so satu hati deng Tuhan. Barang, biar sampe so lama bagini, ngoni tara lupa pa kita. Memang kita tau, dulu ngoni tara perna lupa untuk bantu pa kita, tapi karna torang so tapisa lama, ngoni tarada kesempatan untuk kirim ngoni pe bantuan pa kita. Tapi skarang ngoni so bantu ulang pa kita.</verse>
				<verse number="11">Kita bilang ini, kita bukang maksut kita ada kurang apa-apa, kong kita mo minta bantu lagi pa ngoni. Tarada, karna kita so balajar kase cukup kita pe diri sandiri deng apa yang ada pa kita.</verse>
				<verse number="12">Kita tau bagimana hidup susa, deng kita me tau bagimana hidup tara kurang apa-apa sampe talebe-lebe lagi. Dalam keadaan apa saja, kita so balajar hidup untuk kase cukup kita pe diri, biar itu waktu kanyang ka, lapar ka, biar itu waktu kita kurang apa-apa ka, atau di waktu kita ada talebe-lebe.</verse>
				<verse number="13">Kita bole batahang deng sagala macam keadaan, itu karna Yesus Kristus yang biking kita kuat mangada samua itu.</verse>
				<verse number="14">Tapi biar bagitu, ngoni lagi so bantu pa kita waktu kita dapa susa. Apa yang ngoni so biking itu memang bae.</verse>
				<verse number="15">Sudara-sudara yang percaya di Filipi, ngoni sandiri so tau butul, dulu waktu kita kase tinggal daera Makedonia, waktu pertama kali kase tau Kabar Bae tentang Yesus Kristus, tara ada jemaat laeng yang bantu pa kita. Cuma ngoni saja yang bantu kase doi pa kita.</verse>
				<verse number="16">Kong bukang cuma itu saja. Waktu kita dapa kekurangan di kota Tesalonika, ngoni bantu pa kita babarapa kali.</verse>
				<verse number="17">Kita bicara tentang doi ini, bukang karna kita ingin ngoni kase lagi pa kita, tapi kita mau, biar suda Tuhan Allah yang balas ngoni pe bae karna ngoni so bantu pa kita.</verse>
				<verse number="18">Skarang kita so tarima samua yang kita perlu dari ngoni, mala so talebe-lebe lagi. Samua itu Epafroditus yang bawa. Apa yang ngoni kase pa kita, itu biking Tuhan Allah pe hati sanang, kong apa yang ngoni kase itu pantas Tuhan Allah tarima, sama deng dulu orang bakar binatang korban persembahan yang bobou sadap pa Tuhan Allah.</verse>
				<verse number="19">Kita pe Tuhan Allah kaya dalam sagala hal, deng Dia itu hebat, jadi Dia akan kase apa saja yang ngoni perlu, karna ngoni so satu hati deng Kristus Yesus.</verse>
				<verse number="20">Mari suda torang puji deng hormat pa Tuhan Allah, torang pe Bapa sampe slama-lamanya! Amin.</verse>
				<verse number="21">Ngoni kirim kita pe salam pa samua orang yang so jadi Tuhan Allah pe umat yang ada di situ, dorang yang so satu hati deng Kristus Yesus. Kong ada salam lagi dari sudara-sudara yang percaya yang ada sama-sama deng kita di sini.</verse>
				<verse number="22">Salam untuk ngoni dari samua orang yang so jadi Tuhan Allah pe umat yang ada di sini, lebe kusus lagi ada salam dari Tuhan pe umat yang karja di raja basar Roma pe istana.</verse>
				<verse number="23">Kita minta supaya Tuhan Yesus Kristus kase Dia pe bae pa ngoni samua.</verse>
			</chapter>
		</book>
		<book number="51">
			<chapter number="1">
				<verse number="1">Surat ini dari kita Paulus. Kita ini Kristus Yesus pe utusan yang orang sebut rasul. Kita jadi rasul, itu karna Tuhan Allah pe mau. Surat ini me dari torang pe sudara Timotius yang sama-sama percaya pa Kristus Yesus.</verse>
				<verse number="2">Salam untuk ngoni sudara-sudara yang percaya pa Kristus Yesus di kota Kolose, ngoni yang so jadi Tuhan Allah pe umat deng yang setia pa Kristus Yesus. Torang minta pa Tuhan Allah, torang samua pe Bapa, supaya kase yang bae pa ngoni, deng salalu biking ngoni pe hati tetap tenang.</verse>
				<verse number="3">Tiap kali torang berdoa untuk ngoni, torang salalu bilang tarimakasi pa Tuhan Allah, torang pe Tuhan Yesus Kristus pe Bapa.</verse>
				<verse number="4">Barang, torang so dengar tentang ngoni pe percaya pa Kristus Yesus deng tentang ngoni pe sayang pa samua orang yang so jadi Tuhan Allah pe umat.</verse>
				<verse number="5">Ngoni percaya deng sayang macam bagitu, barang ngoni so yakin, ngoni akan tarima apa yang Tuhan Allah so kase sadia untuk ngoni di sorga. Ngoni jadi yakin itu, mulai dari pertama kali ngoni dengar ajaran yang butul, itu Kabar Bae tentang Yesus Kristus.</verse>
				<verse number="6">Kong Kabar Bae yang datang pa ngoni itu so tasiar di seluru dunia, sampe banya orang so percaya pa Tuhan kong dong pe hidup beruba. Bagitu lagi yang jadi pa ngoni waktu ngoni mulai dengar Kabar Bae itu kong mangarti butul Tuhan Allah pe bae pa manusia.</verse>
				<verse number="7">Kabar Bae tentang Yesus Kristus itu ngoni so dengar dari Epafras. Dia itu torang pe tamang karja yang torang sayang. Dia rajin biking apa yang Yesus Kristus suru untuk kase kuat ngoni pe percaya.</verse>
				<verse number="8">Epafras itu lagi yang kase carita pa torang, ngoni samua salalu baku sayang karna Roh Kudus ada di ngoni pe hati.</verse>
				<verse number="9">Jadi, mulai dari torang dengar tentang ngoni pe percaya itu, torang tara berenti-berenti berdoa untuk ngoni. Torang minta pa Tuhan Allah, supaya Dia pe Roh Kudus buka ngoni pe pikiran deng biking ngoni lebe mangarti tentang Tuhan Allah, supaya ngoni butul-butul tau Dia pe mau.</verse>
				<verse number="10">Barang, kalu ngoni so tau Tuhan Allah pe mau, ngoni akan hidup deng kalakuang yang pantas dapa sebut orang yang percaya pa Tuhan, kong ngoni akan biking Dia pe hati sanang. Ngoni me akan biking hal-hal yang bae turus-turus, deng ngoni me akan lebe tamba kanal pa Tuhan Allah.</verse>
				<verse number="11">Kita minta lagi pa Tuhan Allah supaya Dia kase kuat ngoni pe hati deng Dia pe kuasa yang luar biasa itu, la biar apa saja yang ngoni hadapi, ngoni tetap percaya, ngoni tetap sabar deng ngoni pe hati tetap sanang.</verse>
				<verse number="12">Deng kita minta lagi supaya ngoni salalu bilang tarimakasi banya pa Dia, torang pe Bapa. Bapa itu suda yang biking ngoni jadi pantas mo dapa apa yang Dia so janji pa orang-orang yang so jadi Dia pe umat. Kong janji itu, Dia so sadia untuk Dia pe umat di tampa yang tarang, tampa yang Dia Berkuasa sebagai Raja.</verse>
				<verse number="13">Tuhan Allah so kase bebas pa torang dari Iblis pe kuasa galap, kong so kase pinda pa torang di tarang, supaya Dia pe Anak yang Dia sayang Berkuasa sebagai Raja pa torang.</verse>
				<verse number="14">Dia pe Anak itu suda yang so tebus pa torang kong so kase ampun pa torang dari torang pe dosa-dosa.</verse>
				<verse number="15">Sudara-sudara, tara ada orang yang bisa lia pa Tuhan Allah, tapi waktu torang lia pa Yesus Kristus, itu sama saja deng torang so lia pa Tuhan Allah kong so tau Dia pe sifat deng kuasa. Waktu langit deng bumi bolong jadi, Yesus Kristus so lebe kamuka ada. Kong Yesus Kristus itu yang paling berkuasa dari samua yang Tuhan Allah so cipta.</verse>
				<verse number="16">Karna deng Yesus Kristus itu suda, Tuhan Allah cipta samua-samua, yang ada di sorga deng di bumi, samua yang orang bisa lia deng yang tara bisa lia, termasuk samua yang bapimpin deng yang berkuasa di udara. Dia cipta samua-samua itu sama-sama deng Yesus Kristus, supaya Yesus Kristus dapa puji.</verse>
				<verse number="17">Waktu samua-samua itu bolong ada, Yesus Kristus so ada, kong Dia yang ator deng jaga samua-samua itu.</verse>
				<verse number="18">Yesus Kristus itu suda pemimpin yang ator Dia pe jemaat, sama deng kapala ator dia pe badan. Dia itu suda yang kamuka hidup ulang dari samua orang yang perna mati, jadi Dia yang paling penting dari samua yang ada.</verse>
				<verse number="19">Barang, Tuhan Allah mau supaya samua Dia pe sifat deng kuasa ada pa Yesus Kristus pe diri.</verse>
				<verse number="20">Kong deng Yesus Kristus itu lagi, Tuhan Allah biking supaya samua yang ada di bumi deng di sorga pe hubungan bole bae-bae ulang deng Dia. Hubungan deng Tuhan Allah itu jadi bae-bae ulang, karna Yesus Kristus pe dara yang tatumpa di kayu salib.</verse>
				<verse number="21">Dulu, waktu ngoni bolong percaya pa Tuhan Yesus, ngoni hidup jao dari Tuhan Allah. Waktu itu ngoni pe pikiran deng kalakuang jahat sampe ngoni biking Tuhan Allah jadi ngoni pe musu.</verse>
				<verse number="22">Tapi skarang, Tuhan Allah biking supaya ngoni pe hubungan bole bae-bae ulang deng Dia, karna Yesus Kristus so mati di kayu salib. Dia mati itu, supaya di Dia pe muka, ngoni jadi orang yang bersi dari dosa, tara sala apa-apa, kong tarada orang yang bisa kase sala pa ngoni.</verse>
				<verse number="23">Yang penting, ngoni tetap percaya pa Yesus Kristus deng jang ragu. Percaya turus Kabar Bae tentang Yesus Kristus yang ngoni so dengar itu. Kabar Bae itu suda yang biking torang yakin, torang mo dapa apa yang Tuhan Allah so janji pa Dia pe umat. Kabar Bae itu so tasiar di seluru dunia, kong kita ini, Paulus yang Tuhan Allah so pili untuk kase tau Kabar Bae itu.</verse>
				<verse number="24">Skarang ini kita pe hati sanang saja, karna siksa yang kita dapa waktu kase tau Kabar Bae tentang Yesus Kristus, itu untuk ngoni pe bae. Siksa itu memang musti kita rasa, karna kita karja untuk Yesus Kristus. Deng kalu kita dapa siksa, itu sama saja deng kita ambe bagian dalam siksa yang Yesus Kristus rasa untuk tolong Dia pe jemaat. Jemaat itu sama deng Dia pe badan sandiri.</verse>
				<verse number="25">Tuhan Allah pili pa kita untuk biking apa yang Dia suru untuk layani Dia pe jemaat. Dia kase tugas pa kita la kase tau samua Dia pe firman pa ngoni orang-orang bukang Yahudi.</verse>
				<verse number="26">Kita pe maksut, firman yang orang tua dulu-dulu bolong mangarti, skarang Tuhan Allah so kase mangarti itu pa orang-orang yang so jadi Dia pe umat.</verse>
				<verse number="27">Yang Tuhan Allah kase mangarti pa dorang itu, Dia pe rencana yang paling hebat deng luar biasa pa ngoni orang-orang bukang Yahudi. Dia pe rencana itu bagini: Yesus Kristus tinggal di ngoni pe hati, jadi ngoni bole baharap deng yakin, nanti ngoni me sama-sama deng Dia di Dia pe tampa yang luar biasa.</verse>
				<verse number="28">Jadi, kamana saja torang pigi, Yesus Kristus itu saja yang torang kase tau pa tiap-tiap orang. Torang jaga kase inga deng kase ajar pa dorang, pake hikmat yang Tuhan Allah kase pa torang, supaya pa Tuhan Allah pe muka, tiap-tiap orang itu butul-butul percaya pa Yesus Kristus.</verse>
				<verse number="29">Karna itu, kita berusaha sunggu-sunggu biking kita pe karja ini pake kekuatan yang luar biasa, yang Yesus Kristus kase pa kita.</verse>
			</chapter>
			<chapter number="2">
				<verse number="1">Sudara-sudara yang percaya di kota Kolose, biar ngoni bolong perna baku dapa deng kita, tapi kita mau ngoni tau, kita butul-butul berusaha untuk bantu pa ngoni, pa orang-orang di kota Laodikia deng pa samua orang di tampa laeng yang bolong kanal pa kita.</verse>
				<verse number="2">Kita berusaha karas la ngoni lebe tamba percaya pa Yesus deng lebe tamba baku sayang sampe ngoni jadi satu hati. Kita mau supaya ngoni butul-butul mangarti deng yakin, Tuhan Allah pe rahasia yang hebat. Rahasia itu tentang Yesus Kristus yang dari dulu Tuhan Allah tara kase tau pa orang-orang, tapi skarang ngoni so bole tau.</verse>
				<verse number="3">Barang, cuma deng percaya pa Yesus Kristus saja, torang bole dapa dua hal yang penting ini: torang bole tau banya hal, deng torang bole tau mana yang bae yang torang musti biking.</verse>
				<verse number="4">Kita tulis ini pa ngoni, supaya kalu ada orang yang kase ajar ajaran yang tara butul pa ngoni, biar itu menurut ngoni maso akal, tapi ngoni tara gampang taiko.</verse>
				<verse number="5">Barang, biar lagi kita tara sama-sama deng ngoni di sana, tapi kita tetap inga pa ngoni, jadi anggap saja kita ada sama-sama deng ngoni. Kita sanang lagi, dapa dengar ngoni so satu hati kong ngoni pe percaya tetap kuat pa Yesus Kristus.</verse>
				<verse number="6">Sudara-sudara, ngoni so tarima pa Kristus Yesus jadi ngoni pe Tuhan, jadi ngoni musti tetap hidup satu hati deng Dia.</verse>
				<verse number="7">Ngoni pe percaya pa Dia musti kuat, sama deng pohong pe akar yang tatanam kuat di tana. Deng ngoni pe hidup musti bagantong kuat pa Dia, sama deng ruma yang ada bangun di atas fandasi yang kuat. Kong ngoni pe percaya pa Dia me musti lebe tamba kuat, iko sama deng ajaran yang ngoni so tarima. Kong ngoni musti salalu bilang tarimakasi banya pa Tuhan Allah.</verse>
				<verse number="8">Sudara-sudara, ngoni musti ati-ati, jang sampe ada orang yang pengaru pa ngoni untuk iko deng dong pe ajaran-ajaran agama yang tara butul. Dorang pe ajaran itu tara ada dia pe guna, karna bukang ajaran tentang Yesus Kristus. Tapi dorang pe ajaran itu dari dong pe orang tua dulu-dulu deng dari roh-roh yang berkuasa di dunia ini.</verse>
				<verse number="9">Inga, jang ngoni tapengaru deng dong pe ajaran yang sala itu, karna samua Tuhan Allah pe sifat deng kuasa ada pa Yesus Kristus pe diri.</verse>
				<verse number="10">Kong karna ngoni so satu hati deng Yesus Kristus, samua yang ngoni perlu, so ada pa Dia. Dia itu suda yang lebe berkuasa dari samua yang bapimpin deng dari samua kuasa yang ada di langit deng di bumi.</verse>
				<verse number="11">Kita pe maksut, karna ngoni so satu hati deng Yesus Kristus, ngoni so jadi Dia pe umat. Ngoni jadi Dia pe umat bukang karna ngoni dapa sunat iko agama Yahudi pe aturan, tapi karna Yesus Kristus so kase bebas pa ngoni dari manusia pe mau yang jaga biking dosa.</verse>
				<verse number="12">Waktu ngoni dapa baptis, itu sama deng ngoni so mati kong dapa kubur sama-sama deng Yesus Kristus, itu berarti, ngoni so kase tinggal ngoni pe hidup yang cuma iko manusia pe mau. Kong deng ngoni dapa baptis itu suda, itu sama deng ngoni so hidup ulang sama-sama deng Yesus Kristus, jadi ngoni pe hidup me so beruba jadi baru, karna ngoni percaya pa Tuhan Allah yang Dia pe kuasa hebat, yang so kase hidup ulang pa Yesus Kristus.</verse>
				<verse number="13">Dulu waktu ngoni bolong percaya pa Tuhan, ngoni jaga langgar Tuhan Allah pe parenta, jadi Tuhan Allah lia pa ngoni sama deng orang yang so mati. Ngoni me tara dapa sunat karna ngoni bukang orang Yahudi, jadi ngoni bukang Tuhan Allah pe umat. Tapi skarang, karna Yesus Kristus so mati deng so hidup ulang, Dia so kase ampun ngoni pe dosa-dosa deng so kase pa ngoni hidup yang baru.</verse>
				<verse number="14">Sebenarnya, torang pantas dapa hukum tapisa deng Tuhan Allah slama-lamanya karna torang so langgar Tuhan Allah pe parenta. Tapi waktu Yesus Kristus mati di kayu salib, Tuhan Allah kase ampun torang pe dosa-dosa. Itu bole kase sama deng Dia hapus torang pe utang dari buku utang.</verse>
				<verse number="15">Kong waktu Yesus Kristus mati di kayu salib itu, Dia so kase kala pa samua kuasa jahat yang berkuasa, supaya Tuhan Allah kase tunju pa samua orang, Dia itu yang menang.</verse>
				<verse number="16">Jadi sudara-sudara, dari apa yang kita baru bilang tadi, jang ada orang yang kase sala pa ngoni tentang apa yang ngoni makang deng minum. Deng jang kase biar dong kase sala pa ngoni karna ngoni tara iko agama Yahudi pe hari-hari raya, deng acara-acara di tiap bulan baru. Jang dong kase sala pa ngoni karna ngoni tara iko dong pe aturan hari Sabat, hari yang orang agama Yahudi tara bole bakarja. Dengar e, jang ngoni pusing deng dong pe bicara itu!</verse>
				<verse number="17">Aturan-aturan agama Yahudi itu cuma sementara, kong aturan-aturan itu pe maksut untuk kase inga pa dorang tentang apa yang penting yang dong tunggu-tunggu itu. Kong yang dong tunggu-tunggu itu so datang, Yesus Kristus, Dia itu yang lebe penting.</verse>
				<verse number="18">Jadi jang ngoni dengar pa orang-orang yang bilang kata, Tuhan Allah mo hukum pa ngoni karna ngoni tara iko dorang pe aturan agama. Dorang bapuasa banya-banya supaya orang lia kata, dorang hebat kong suru ngoni iko. Deng dorang suru pa ngoni semba pa malaekat-malaekat. Dorang suka bicara sombong tentang dong pe penglihatan-penglihatan yang dong dapa dari Tuhan. Dorang jaga kase sombong deng dong pe diri, itu karna yang dorang biking itu cuma iko manusia pe pikiran.</verse>
				<verse number="19">Orang-orang macam bagitu so tara butul-butul lagi iko pa Yesus Kristus. Padahal Yesus Kristus itu Kapala dari samua Dia pe umat. Dia yang biking pa torang jadi satu, deng supaya torang pe percaya pa Tuhan lebe tamba kuat. Ini bole kase sama deng kapala deng badan yang jadi satu karna ada sendi-sendi yang tara biking tapisa satu deng yang laeng.</verse>
				<verse number="20">Sudara-sudara, ngoni so jadi satu hati deng Yesus Kristus jadi ngoni pe hidup yang lama sama deng so mati sama-sama deng Dia, sampe ngoni so bebas dari roh-roh yang berkuasa di dunia ini. Jadi bikiapa kong ngoni masi suka iko aturan-aturan di dunia yang macam bagini:</verse>
				<verse number="21">“Jang pegang ini”, “Jang makang itu”, “Jang sontong ini”.</verse>
				<verse number="22">Tara usa iko suda! Aturan-aturan itu manusia anggap penting jadi suru orang iko, padahal aturan-aturan itu cuma tentang makang deng minum yang tara tahang lama, abis makang deng minum, so abis suda.</verse>
				<verse number="23">Memang aturan-aturan itu dapa lia bae karna orang yang iko aturan itu dapa lia hebat kata. Dorang iko aturan-aturan yang biking orang bilang dong tara sombong, kong biking siksa diri sandiri supaya dapa puji. Padahal sebenarnya aturan-aturan itu tarada dia pe guna, karna tara biking orang beruba jadi bae. Dorang masi suka kase puas dorang pe diri iko manusia pe mau yang suka biking dosa.</verse>
			</chapter>
			<chapter number="3">
				<verse number="1">Sudara-sudara yang percaya, karna Yesus Kristus so mati kong so hidup ulang, ngoni lagi sama deng so mati kong hidup ulang, kong ngoni dapa hidup deng Tuhan Allah slama-lamanya. Karna itu, taru suda ngoni pe hati deng pikiran pa apa yang ada di sorga, tampa Yesus Kristus ada, tampa yang terhormat, pa Tuhan Allah pe sabla kanan.</verse>
				<verse number="2">Ngoni pikir suda turus hal-hal yang ada di sorga, bukang hal-hal yang ada di dunia.</verse>
				<verse number="3">Barang, ngoni so tara iko dunia pe mau lagi, jadi bole bilang, ngoni pe hidup yang lama so mati sama-sama deng Yesus Kristus. Skarang ngoni so percaya pa Dia jadi so satu hati deng Dia yang hidup sama-sama deng Tuhan Allah. Tapi orang-orang yang tara percaya pa Tuhan tara mampo mangarti ngoni pe hidup yang baru ini.</verse>
				<verse number="4">Yesus Kristus itu suda yang ruba ngoni pe hidup jadi baru. Jadi nanti waktu Dia datang ulang yang kedua kali, samua orang akan lia pa Dia deng lia pa ngoni lagi, kong ngoni dapa puji deng hormat sama-sama deng Dia.</verse>
				<verse number="5">Jadi, karna Yesus Kristus so ruba ngoni pe hidup jadi baru, ngoni berenti suda iko dunia pe mau, macam deng: baseks sabarang, biking hal-hal yang cafarune, iko napsu yang tara bae, ingin biking barang yang jahat, deng golojo orang pe barang. Karna kalu torang golojo orang pe barang, itu berarti, torang so kase lebe penting barang itu daripada Tuhan.</verse>
				<verse number="6">Pa orang yang biking samua hal yang jahat macam bagitu, Tuhan Allah jadi mara kong akan hukum pa dorang [yang tara dengar-dengaran pa Dia].</verse>
				<verse number="7">Dulu, ngoni me biking hal-hal itu lagi waktu ngoni masi hidup iko dunia pe mau.</verse>
				<verse number="8">Tapi skarang, ngoni buang suda samua yang tara bae, macam ini: pangmara, mara-mara sampe marontak, binci sampe biking barang jahat, kase tara bae orang pe nama, deng kase kaluar kata-kata kotor.</verse>
				<verse number="9">Jang ngoni baku kase foya satu deng yang laeng, karna ngoni so buang ngoni pe hidup yang lama deng dia pe kalakuang yang tara bae itu.</verse>
				<verse number="10">Kong skarang ngoni yang so jadi percaya, ngoni pe hidup so beruba jadi baru, kong lebe hari Tuhan Allah lebe tamba ruba turus-turus ngoni pe sifat la jadi sama deng Dia pe sifat. Dia biking bagitu la ngoni bisa lebe tamba kanal pa Dia.</verse>
				<verse number="11">Ngoni yang so percaya, ngoni pe hidup so beruba jadi baru, jadi tara penting kalu ngoni itu orang Yahudi ka, bukang Yahudi ka, ngoni so sunat ka, tarada ka, atau biar ngoni orang luar ka, orang yang cuma tinggal di utang ka, atau ngoni orang karja yang orang so bili ka, tarada ka, itu tara penting. Tapi yang paling penting itu percaya pa Yesus Kristus. Dia itu ada sama-sama deng torang samua yang percaya pa Dia.</verse>
				<verse number="12">Tuhan Allah so pili pa ngoni, ngoni yang so jadi Dia pe umat, deng yang Dia sayang. Jadi ngoni pe hidup musti bagini: ada rasa kasiang, hati bae, tara sombong, tara kasar, deng salalu sabar.</verse>
				<verse number="13">Kalu ada orang yang biking sala pa ngoni, ngoni musti tahang jang sampe mara, deng kalu ada yang taru dendam pa ngoni, jang ngoni simpang hati, tapi ngoni musti baku kase ampun. Inga! Tuhan Allah so kase ampun ngoni pe dosa, jadi ngoni lagi musti kase ampun orang yang biking sala pa ngoni.</verse>
				<verse number="14">Kong yang paling penting dari samua itu, ngoni musti baku-baku sayang satu deng yang laeng. Barang, deng ngoni baku-baku sayang bagitu, ngoni taika jadi satu, deng sempurna.</verse>
				<verse number="15">Biar suda Yesus Kristus biking ngoni pe hati tetap tenang, karna Tuhan Allah so pangge pa ngoni untuk hidup baku bawa bae-bae satu deng yang laeng, sama deng ngoni jadi Yesus Kristus pe badan yang taika satu deng yang laeng. Kong ngoni lagi musti salalu bilang tarimakasi banya pa Tuhan Allah.</verse>
				<verse number="16">Ngoni musti inga turus-turus Yesus Kristus pe ajaran, deng simpang itu bae-bae di ngoni pe hati, supaya ajaran itu bisa bawa hasil yang basar pa ngoni pe hidup. Pake suda hikmat yang Tuhan Allah kase pa ngoni untuk baku kase ajar deng baku kase inga Dia pe ajaran. Pake lagi lagu-lagu mazmur, lagu-lagu yang puji pa Tuhan, deng lagu-lagu laeng yang Roh Kudus kase pa ngoni. Ngoni manyanyi suda deng hati yang bilang tarimakasi banya pa Tuhan Allah.</verse>
				<verse number="17">Kong samua yang ngoni biking deng ngoni bilang, ngoni biking suda samua itu deng bae-bae, karna ngoni Tuhan Yesus pe wakil di dunia. Kong ngoni lagi musti salalu bilang tarimakasi banya pa Tuhan Allah, torang pe Bapa karna apa yang Tuhan Yesus so biking.</verse>
				<verse number="18">Ngoni bini-bini, ngoni musti dengar-dengaran pa ngoni pe laki, karna itu memang pantas untuk parampuang yang so percaya pa Tuhan.</verse>
				<verse number="19">Ngoni laki-laki yang so kawing, ngoni musti sayang pa ngoni pe bini, deng jang ngoni kasar pa dia.</verse>
				<verse number="20">Ngoni ana-ana, ngoni musti dengar-dengaran pa ngoni pe orang tua dalam sagala hal, karna itu suda yang pantas untuk orang yang percaya biking, deng itu yang biking Tuhan pe hati sanang.</verse>
				<verse number="21">Deng ngoni papa-papa, jang ngoni kasar pa ngoni pe ana-ana sampe biking dong jadi hati saki kong ilang smangat.</verse>
				<verse number="22">Bagitu lagi deng ngoni orang-orang karja yang ngoni pe tuang so bili, ngoni musti dengar-dengaran pa ngoni pe tuang di dunia ini dalam sagala hal. Jang ngoni dengar-dengaran pa ngoni pe tuang cuma untuk cari muka pa dia. Tapi ngoni bakarja deng sunggu-sunggu karna ngoni tako pa Tuhan.</verse>
				<verse number="23">Apa saja yang ngoni biking, ngoni biking itu suda deng hati yang sunggu-sunggu, macam deng ngoni biking untuk Tuhan, bukang untuk manusia.</verse>
				<verse number="24">Inga, ngoni ada karja untuk Yesus Kristus, sama deng Dia itu ngoni pe tuang. Deng Dia akan kase pa ngoni samua yang bae yang Dia so janji pa Dia pe ana-ana.</verse>
				<verse number="25">Jadi sapa saja yang biking barang yang tara butul, dia mo dapa hukum dari Tuhan Allah, karna Tuhan Allah itu tara pili-pili orang waktu kase hukuman.</verse>
			</chapter>
			<chapter number="4">
				<verse number="1">Ngoni tuang-tuang, ngoni musti biking apa yang butul deng adil pa ngoni pe orang-orang karja yang ngoni so bili itu. Inga, ngoni me ada yang pimpin, Dia itu Tuhan yang ada di sorga.</verse>
				<verse number="2">Sudara-sudara, ngoni musti berdoa turus-turus. Kong waktu ngoni mo berdoa, ngoni musti perhatikan bae-bae apa yang ngoni mo bilang dalam doa itu, deng bilang tarimakasi banya pa Tuhan Allah.</verse>
				<verse number="3">Kong ngoni berdoa lagi untuk torang supaya Tuhan Allah buka jalang la torang bole kase tau Kabar Bae tentang Yesus Kristus pa orang-orang. Kabar Bae itu Tuhan Allah pe rencana tentang Yesus Kristus yang dulu tara ada orang yang tau. Kong gara-gara kita kase tau tentang rencana itu sampe kita dapa maso di dalam penjara ini.</verse>
				<verse number="4">Berdoa suda untuk kita supaya kita bisa kase mangarti deng jelas tentang Yesus Kristus itu pa orang-orang, karna itu yang musti kita biking.</verse>
				<verse number="5">Kalu ngoni ada di tenga-tenga orang-orang yang bolong percaya, ngoni pake suda hikmat yang dari Tuhan Allah supaya ngoni bole hidup bae-bae deng dorang. Ngoni pake suda waktu yang ada itu bae-bae, la dorang itu bole jadi percaya pa Tuhan Yesus.</verse>
				<verse number="6">Waktu ngoni bicara pa dorang, bicara bae-bae la dorang pe hati sanang deng dong suka dengar apa yang ngoni bilang. Kalu ngoni jaga bicara bae-bae bagitu, nanti ngoni akan tau apa yang pantas ngoni jawab pa tiap-tiap orang yang tanya tentang ngoni pe percaya.</verse>
				<verse number="7">Sudara-sudara, nanti Tikhikus yang kase tau kita pe kabar pa ngoni. Tikhikus itu torang pe sudara yang percaya, yang torang sayang. Dia setia biking apa yang Yesus Kristus suru, deng dia itu torang pe tamang karja yang sama-sama karja untuk Tuhan.</verse>
				<verse number="8">Kita suru dia pigi pa ngoni, supaya ngoni bole tau torang pe keadaan di sini, deng supaya dia lagi bisa kase kuat ngoni pe hati.</verse>
				<verse number="9">Kita suru pa dia sama-sama deng Onesimus. Onesimus itu sama-sama satu jemaat deng ngoni, dia itu torang pe sudara yang percaya, yang setia deng yang torang sayang. Dorang dua mo kase tau pa ngoni samua yang jadi pa torang di sini.</verse>
				<verse number="10">Aristarkhus yang dapa penjara sama-sama deng kita di sini, ada kirim salam pa ngoni. Markus lagi yang Barnabas pe sudara sepupu itu, ada kirim salam pa ngoni. Tuhari kita so pasáng pa ngoni, jadi kalu Markus datang, ngoni tarima pa dia bae-bae.</verse>
				<verse number="11">Bagitu lagi deng Yesus yang orang jaga pangge pa dia Yustus, dia ada kirim salam pa ngoni. Dari samua tamang-tamang yang karja sama-sama deng kita untuk Tuhan, cuma dorang tiga itu yang orang Yahudi. Dorang tiga itu suda yang kase kuat kita pe hati. Kong torang pe karja itu, kase tau tentang bagimana orang-orang bisa jadi Tuhan Allah pe umat la Dia Berkuasa sebagai Raja pa dorang pe hidup.</verse>
				<verse number="12">Epafras lagi ada kirim salam pa ngoni. Dia satu jemaat deng ngoni, dia lagi jaga biking apa yang Kristus Yesus suru. Dia salalu berdoa sunggu-sunggu untuk ngoni. Dia minta pa Tuhan Allah supaya ngoni pe percaya pa Kristus Yesus jadi kuat deng supaya ngoni butul-butul tau Tuhan Allah pe mau.</verse>
				<verse number="13">Kita so lia sandiri Epafras pe karja, dia memang berusaha karas untuk ngoni deng untuk orang-orang yang ada di kota Laodikia deng kota Hierapolis.</verse>
				<verse number="14">Dokter Lukas yang torang sayang ada kirim salam pa ngoni. Bagitu lagi deng Demas, dia lagi ada kirim salam pa ngoni.</verse>
				<verse number="15">Ngoni jemaat di Kolose, tolong kase tau torang pe salam pa torang pe sudara-sudara yang percaya di Laodikia, deng pa tong pe sudara yang percaya yang dia pe nama Nimfa, deng pa jemaat yang jaga bakumpul baibada di dia pe ruma.</verse>
				<verse number="16">Nanti kalu ngoni di Kolose so abis baca surat ini, ngoni berusaha supaya jemaat di Laodikia me dapa baca surat ini lagi. Turus, surat yang kita so perna kirim untuk jemaat Laodikia, ngoni yang di Kolose me baca.</verse>
				<verse number="17">Kong nanti ngoni bilang pa Arkhipus supaya dia kase selesai dia pe pelayanan yang dia so tarima karna dia so percaya pa Tuhan.</verse>
				<verse number="18">Salam dari kita Paulus. Cuma di bagian salam ini saja yang kita tulis deng kita pe tangan sandiri. Jang ngoni lupa, kita masi ada dalam penjara. Kita minta pa Tuhan Allah supaya Dia kase Dia pe bae pa ngoni.</verse>
			</chapter>
		</book>
		<book number="52">
			<chapter number="1">
				<verse number="1">Sudara-sudara jemaat di kota Tesalonika yang so percaya pa Tuhan Allah, torang pe Bapa, deng pa Tuhan Yesus Kristus. Salam dari kita Paulus, deng kita pe tamang-tamang Silwanus deng Timotius. Torang minta pa Tuhan Allah supaya Dia kase Dia pe bae pa ngoni, deng Dia salalu biking ngoni pe hati tetap tenang.</verse>
				<verse number="2">Torang salalu bilang tarimakasi pa Tuhan Allah karna ngoni samua pe percaya pa Dia. Siang malam torang berdoa untuk ngoni.</verse>
				<verse number="3">Tiap kali torang berdoa pa Tuhan Allah torang pe Bapa, torang inga pa ngoni jemaat di kota Tesalonika. Torang inga samua yang ngoni biking karna ngoni pe percaya. Torang inga ngoni pe bae pa orang-orang karna ngoni sayang pa dorang. Torang inga lagi bagimana ngoni tetap biking barang yang bae biar ngoni dapa susa, karna ngoni salalu batahang percaya deng yakin pa Yesus Kristus, torang pe Tuhan.</verse>
				<verse number="4">Sudara-sudara yang Tuhan Allah sayang, Tuhan Allah so pili pa ngoni jadi Dia pe umat yang percaya pa Dia. Torang tau Dia pili pa ngoni,</verse>
				<verse number="5">karna pertama kali waktu torang kase tau Kabar Bae tentang Yesus Kristus pa ngoni, ngoni bukang cuma dengar torang pe kata-kata saja, tapi ngoni me lia Tuhan pe kuasa dari Roh Kudus. Roh Kudus yang kase yakin sampe ngoni jadi percaya Kabar Bae itu. Ngoni me lia torang pe kalakuang yang bae, sampe ngoni tau Kabar Bae itu butul.</verse>
				<verse number="6">Turus, torang pe cara hidup itu ngoni iko. Conto itu dari Tuhan sandiri. Biar ada orang yang siksa pa ngoni, Roh Kudus bantu pa ngoni sampe ngoni tetap tarima Kabar Bae deng sanang.</verse>
				<verse number="7">Deng bagitu, ngoni pe percaya so jadi conto untuk samua orang yang percaya pa Yesus di daera Makedonia deng Akhaya.</verse>
				<verse number="8">Kong bukang cuma di Makedonia deng Akhaya saja, tapi mulai dari ngoni, Tuhan pe Kabar Bae so sampe di mana-mana. Jadi torang so tara perlu lagi mo bilang apa-apa, karna orang-orang so dengar tentang ngoni pe percaya pa Tuhan Allah.</verse>
				<verse number="9">Orang-orang itu sandiri bacarita, ngoni tarima bae-bae pa torang waktu torang bawa Kabar Bae pa ngoni. Dorang me carita bagimana sampe ngoni so kase tinggal ngoni pe puji-puji, kong so semba pa Tuhan Allah yang hidup deng yang butul,</verse>
				<verse number="10">deng ngoni me tunggu-tunggu Anak Allah yang mo datang ulang dari sorga. Dia itu suda Yesus, yang biar so mati tapi Tuhan Allah so kase hidup ulang pa Dia. Yesus itu suda yang kase slamat pa torang yang percaya pa Dia dari Tuhan Allah pe hukuman nanti.</verse>
			</chapter>
			<chapter number="2">
				<verse number="1">Sudara-sudara, waktu torang datang pa ngoni bawa Kabar Bae tentang Yesus Kristus, ngoni sandiri tau, itu tara parcuma tapi ada dia pe guna.</verse>
				<verse number="2">Ngoni me tau, waktu torang bolong datang pa ngoni, torang dapa siksa deng dapa hina di kota Filipi. Tapi biar ada orang yang tantang Kabar Bae itu, Tuhan Allah tetap tolong pa torang sampe torang me barani kase tau Kabar Bae dari Tuhan Allah pa ngoni.</verse>
				<verse number="3">Torang kase tau Kabar Bae itu, supaya ngoni percaya pa Tuhan Yesus, kong yang torang kase tau itu, bukang ajaran yang tara butul. Torang tara maksut jahat deng tara mau kase foya orang.</verse>
				<verse number="4">Mala, torang kase tau pa ngoni Kabar Bae itu karna Tuhan Allah lia torang pantas kase tau itu, jadi Dia kase percaya itu pa torang. Biar ada orang yang tara sanang deng Kabar Bae itu, torang tetap kase tau saja, karna yang penting Tuhan Allah yang rasa sanang! Barang, Dia yang uji torang pe hati.</verse>
				<verse number="5">Ngoni sandiri me tau, torang tara perna kase kaluar kata-kata yang cuma biking orang pe hati sanang, atau bafoya pa ngoni la mo cari untung dari ngoni. Tuhan Allah tau butul torang pe isi hati.</verse>
				<verse number="6">Tara perna torang cari pujian dari ngoni atau orang laeng. Torang ini Tuhan Yesus pe utusan yang orang sebut rasul, jadi sebenarnya torang bole suru pa ngoni la bantu torang pe hidup hari-hari, tapi torang tara mau bagitu.</verse>
				<verse number="7">Torang salalu bae-bae pa ngoni, sama deng mama yang urus deng jaga dia pe ana-ana bae-bae.</verse>
				<verse number="8">Torang sayang skali pa ngoni. Jadi torang bukang cuma sanang kase tau pa ngoni Kabar Bae dari Tuhan Allah, tapi torang lagi serakan tong pe hidup untuk ngoni, karna torang memang sayang skali pa ngoni.</verse>
				<verse number="9">Sudara-sudara, ngoni pasti masi inga, waktu torang deng ngoni, torang mancari siang malam supaya torang bole tanggung tong pe hidup sandiri. Deng bagitu, torang pe hidup tara baharap pa sapa-sapa waktu torang kase tau pa ngoni Kabar Bae dari Tuhan Allah.</verse>
				<verse number="10">Waktu torang ada sama-sama deng ngoni, torang hidup iko Tuhan Allah pe mau, biking barang yang butul, deng tara biking sala apa-apa pa ngoni orang-orang yang percaya. Ngoni so lia deng mata kapala sandiri, bagitu me deng Tuhan Allah so lia.</verse>
				<verse number="11">Ngoni samua tau torang pe cara ajar pa ngoni, sama deng papa yang bae urus pa dia pe ana-ana sandiri.</verse>
				<verse number="12">Itu, torang kase smangat deng kase kuat ngoni pe hati supaya ngoni pe hidup pantas untuk orang yang iko pa Tuhan Allah. Tuhan Allah pangge pa ngoni la jadi Dia pe umat yang Dia berkuasa sebagai Raja, kong ngoni nanti dapa puji deng hormat sama-sama deng Dia.</verse>
				<verse number="13">Torang lagi salalu bilang tarimakasi pa Tuhan Allah karna waktu torang kase tau pa ngoni Kabar Bae dari Tuhan Allah, ngoni tarima itu deng sanang hati. Ngoni tarima Kabar Bae itu karna ngoni tau, kata-kata itu bukang dari manusia, tapi dari Tuhan Allah. Deng memang itu butul dari Tuhan Allah. Kong Kabar Bae itu bakarja di ngoni pe hati yang percaya pa Yesus Kristus.</verse>
				<verse number="14">Sudara-sudara, ngoni so dapa siksa dari ngoni pe sudara satu bangsa di kota Tesalonika. Itu sama deng orang Yahudi yang percaya pa Kristus Yesus di daera Yudea yang dapa siksa dari dorang pe orang sandiri.</verse>
				<verse number="15">Orang Yahudi dulu yang bunu pa nabi-nabi deng pa Tuhan Yesus, turus skarang dorang siksa lagi pa torang. Dorang baku musu deng samua orang. Tuhan Allah paling tara suka apa yang dong biking itu.</verse>
				<verse number="16">Dorang itu yang berusaha supaya torang jang kase tau Kabar Bae pa orang-orang yang bukang Yahudi. Dorang tara mau orang tarima Kabar Bae supaya slamat. Deng bagitu dorang pe dosa lebe tatamba banya, sampe satu waktu yang Tuhan Allah bilang so cukup suda dong pe dosa. Di situ baru dorang dapa hukum yang barát dari Tuhan Allah.</verse>
				<verse number="17">Sudara-sudara, torang terpaksa baku pisa deng ngoni sementara waktu. Tapi biar torang jao dari ngoni, torang salalu inga pa ngoni. Torang rindu skali pa ngoni kong torang berusaha la mo baku dapa ulang deng ngoni.</verse>
				<verse number="18">Barang, torang ada rencana mo pigi pa ngoni. Kita sandiri me so babarapa kali coba mo pigi, tapi Iblis, setang-setang pe raja biking sampe torang tara jadi pigi pa ngoni.</verse>
				<verse number="19">Torang mau skali pigi pa ngoni, karna ngoni suda yang dengar Kabar Bae dari torang, sampe ngoni so percaya pa Yesus butul-butul. Ngoni pe percaya itu yang biking sampe torang pe hati sanang deng biking sampe torang bole baharap deng yakin, nanti waktu torang pe Tuhan Yesus datang ulang, torang bole angka muka karna ngoni pe percaya pa Tuhan.</verse>
				<verse number="20">Memang butul, ngoni ini yang biking torang dapa puji deng hormat deng biking torang pe hati sanang.</verse>
			</chapter>
			<chapter number="3">
				<verse number="1">Torang inga skali pa ngoni, jadi torang so ingin pigi ka sana. Tapi torang pikir, lebe bae kita deng Silwanus tinggal dulu di kota Atena,</verse>
				<verse number="2">turus Timotius torang pe sudara yang sama-sama percaya, torang utus pigi pa ngoni. Timotius itu torang pe tamang karja yang sama-sama kase tau Tuhan Allah pe Kabar Bae tentang Yesus Kristus. Torang utus pa Timotius la kase kuat ngoni pe hati deng kase smangat pa ngoni supaya ngoni lebe tamba percaya pa Yesus.</verse>
				<verse number="3">Deng bagitu, biar ngoni dapa siksa, ngoni tetap batahang percaya pa Yesus. Barang, ngoni sandiri me tau, orang yang percaya pa Yesus pasti mo menderita.</verse>
				<verse number="4">Waktu torang masi ada sama-sama deng ngoni, torang so perna kase tau pa ngoni, torang yang percaya pa Yesus, nanti akan dapa macam-macam susa dari orang yang tara percaya. Kong skarang torang samua so rasa siksa itu.</verse>
				<verse number="5">Jadi kita utus Timotius pa ngoni, karna kita rasa tara puas kalu tara dengar ngoni pe kabar. Kita mo cari tau kalu ngoni masi percaya turus pa Yesus ka so tarada. Kita hawater, jang sampe Iblis, setang-setang pe raja goda pa ngoni, kong ngoni so tara percaya lagi pa Yesus. Kalu sampe jadi bagitu, torang pe karja kase ajar Kabar Bae pa ngoni tarada dia pe guna.</verse>
				<verse number="6">Tapi skarang Timotius so bale dari ngoni di Tesalonika, kong dia kase tau kabar tentang ngoni yang biking torang sanang. Dia carita, ngoni tetap percaya pa Yesus deng baku sayang. Ngoni me inga pa torang deng rasa sanang. Kong ngoni suka mo baku dapa ulang deng torang, sama deng torang me suka baku dapa deng ngoni.</verse>
				<verse number="7">Jadi sudara-sudara, biar torang dapa banya susa deng siksa, torang pe hati tetap sanang, barang torang dengar ngoni di sana tetap percaya.</verse>
				<verse number="8">Jadi skarang, torang rasa torang pe hidup butul-butul ada dia pe guna, karna ngoni tetap percaya pa Tuhan.</verse>
				<verse number="9">Torang bilang tarimakasi banya pa Tuhan Allah torang pe Tuhan deng hati yang sanang skali, karna ngoni tetap percaya pa Dia.</verse>
				<verse number="10">Siang malam torang berdoa sunggu-sunggu, la torang samua bisa baku dapa lagi. Barang, torang mo ajar apa yang masi kurang pa ngoni, supaya ngoni pe percaya lebe tamba kuat.</verse>
				<verse number="11">Torang minta pa Tuhan Allah, torang pe Bapa, deng pa Yesus Kristus, torang pe Tuhan, supaya kase jalang la torang bole baku dapa deng ngoni lagi.</verse>
				<verse number="12">Torang minta la Tuhan Allah biking ngoni lebe tamba baku sayang, deng ngoni pe sayang pa orang laeng lebe tatamba, sama deng torang pe sayang pa ngoni.</verse>
				<verse number="13">Torang minta bagitu, supaya nanti waktu torang pe Tuhan Yesus datang ulang sama-sama deng samua orang yang so jadi Dia pe umat, ngoni jadi orang yang pe hati bersi pa Tuhan Allah, torang pe Bapa pe muka, deng Dia tara dapa ngoni pe sala apa-apa.</verse>
			</chapter>
			<chapter number="4">
				<verse number="1">Sudara-sudara, torang so kase ajar pa ngoni cara hidup untuk biking sanang Tuhan Allah pe hati, kong ngoni so hidup sama deng itu. Tapi skarang karna torang samua so satu hati deng Tuhan Yesus, torang minta supaya ngoni lebe tamba berusaha biking sanang Tuhan Allah pe hati.</verse>
				<verse number="2">Ngoni so biking itu karna ngoni tau ajaran yang torang so kase pa ngoni pake kuasa dari Tuhan Yesus.</verse>
				<verse number="3">Ini Tuhan Allah pe mau: serakan ngoni pe hidup pa Dia la ngoni hidup deng hati bersi. Jang ngoni baseks sabarang.</verse>
				<verse number="4">Ngoni laki-laki yang so kawing, ngoni musti tau bawa ngoni pe bini bae-bae, ngoni hidup deng hati bersi pa Tuhan Allah pe muka deng baku hormati satu deng yang laeng.</verse>
				<verse number="5">Jang ngoni hidup iko ngoni pe napsu yang tara bae. Cuma orang-orang yang tara kanal pa Tuhan Allah yang jaga biking bagitu.</verse>
				<verse number="6">Ngoni tara bole baku tidor deng orang yang bukang ngoni pe bini, apalagi deng orang percaya pe bini. Kalu sampe jadi bagitu, ngoni so biking sala pa ngoni pe sudara yang percaya itu. Torang so bilang ulang-ulang pa ngoni, Tuhan mo hukum pa orang yang biking bagitu.</verse>
				<verse number="7">Barang, Tuhan Allah so pangge pa torang jadi Dia pe umat untuk hidup deng hati bersi, bukang untuk mo biking hal-hal yang tara bae iko ngoni pe napsu.</verse>
				<verse number="8">Jadi sapa yang tara tarima ajaran ini, dia bukang cuma tara tarima manusia pe kata-kata, tapi dia lagi tara tarima pa Tuhan Allah yang so kase Dia pe Roh Kudus pa ngoni.</verse>
				<verse number="9">Turus tentang bagimana cara ngoni hidup baku sayang deng sudara-sudara yang percaya, kita rasa itu so tara perlu torang mo kase ajar lagi, barang Tuhan Allah sandiri so kase ajar pa ngoni.</verse>
				<verse number="10">Kong ngoni memang so sayang pa samua sudara yang percaya di seluru daera Makedonia. Tapi sudara-sudara, biar bagitu, kita minta pa ngoni supaya ngoni lebe tamba sayang pa orang-orang.</verse>
				<verse number="11">Ngoni musti berusaha hidup baku bawa bae-bae deng orang laeng. Jang ngoni campur orang laeng pe urusan, tapi lebe bae ngoni urus ngoni pe urusan sandiri. Ngoni musti karja deng ngoni pe tangan sandiri untuk dapa ngoni pe makang deng ngoni pe keperluan hari-hari, sama deng torang so perna pasáng pa ngoni.</verse>
				<verse number="12">Deng ngoni hidup bagitu, orang-orang yang tara percaya pa Tuhan Yesus akan hormati pa ngoni, karna ngoni pe cara hidup itu bagus deng ngoni tara baharap pa orang laeng.</verse>
				<verse number="13">Sudara-sudara, kalu ada orang yang mati, torang tara mau ngoni sedi skali sama deng orang-orang yang tara ada harapan. Jadi torang mo kase tau pa ngoni apa sebenarnya yang jadi pa orang-orang yang so mati.</verse>
				<verse number="14">Torang percaya Tuhan Yesus mati kong Tuhan Allah so kase hidup ulang pa Dia. Jadi torang me percaya, kalu orang-orang yang percaya pa Yesus mati, pasti Tuhan Allah mo kase hidup ulang pa dorang, kong mo bawa pa dorang sama-sama deng Dia.</verse>
				<verse number="15">Barang, tentang orang percaya yang mati itu, Tuhan Yesus sandiri perna bilang pa torang, kong skarang torang kase tau pa ngoni bagini: nanti waktu Dia datang ulang, torang yang masi hidup tara taangka kamuka dari orang-orang yang so mati.</verse>
				<verse number="16">Kalu Tuhan Yesus so mo datang dari sorga, nanti ada parenta satu dari sorga bilang deng suara yang kuat skali, malaekat pe pemimpin mo bicara kuat, kong Tuhan Allah pe trompet mo babunyi. Waktu itu, Yesus Kristus sandiri mo turung dari sorga kong orang-orang mati yang percaya pa Dia nanti mo kamuka hidup ulang.</verse>
				<verse number="17">Abis itu, torang yang masi hidup, Tuhan Allah mo angka di awan-awan sama-sama deng orang-orang yang so hidup ulang la baku dapa deng Tuhan Yesus. Kong torang samua mo tinggal sama-sama deng Tuhan Yesus slama-lamanya.</verse>
				<verse number="18">Jadi, ngoni musti kase tau ajaran ini pa orang-orang, supaya ngoni bole baku kase kuat hati.</verse>
			</chapter>
			<chapter number="5">
				<verse number="1">Sudara-sudara, torang tara perlu mo tulis pa ngoni tempo apa Tuhan Yesus mo datang ulang.</verse>
				<verse number="2">Barang, ngoni sandiri so tau, tarada orang yang bisa tau tempo apa Tuhan Yesus mo datang ulang. Kage-kage Dia so datang, sama deng papancuri datang malam-malam.</verse>
				<verse number="3">Ada dia pe waktu orang-orang mo bilang bagini, “Torang pe hidup tenang deng aman. Jadi torang tara perlu tako apa-apa.” Tapi kage-kage dorang itu mo dapa siksa skali. Dorang tara lolos dari hukuman itu. Siksa yang dorang rasa itu, sama deng parampuang pe siksa waktu melahirkan.</verse>
				<verse number="4">Tapi sudara-sudara, ngoni pe hidup tara sama deng orang-orang yang hidup di dalam galap. Jadi nanti waktu Tuhan Yesus datang, ngoni tara takage sama deng orang-orang yang kage kalu pancuri maso pa dong pe ruma.</verse>
				<verse number="5">Ngoni samua itu hidup di tarang. Jadi torang samua pe hidup tara sama deng orang-orang yang pe kalakuang tara bae, dorang yang hidup di dalam galap.</verse>
				<verse number="6">Jadi torang musti bajaga-jaga deng kuasai torang pe diri. Jang sama deng orang laeng yang cuma tidor turus.</verse>
				<verse number="7">Orang-orang yang bagitu biasa cuma tidor-tidor deng mabo-mabo waktu malam.</verse>
				<verse number="8">Tapi torang ini orang yang hidup di tarang, jadi apa yang torang biking itu musti bae. Torang musti kuasai tong pe diri, deng musti percaya pa Tuhan deng sayang pa orang laeng. Kalu torang biking bagitu, nanti torang pe percaya kuat sama deng tentara yang pake baju besi. Torang lagi musti baharap deng yakin pa Tuhan Allah untuk torang pe keslamatan, sama deng torang ada pake helem di kapala.</verse>
				<verse number="9">Barang, Tuhan Allah pili pa torang jadi Dia pe umat. Dia tara pili pa torang supaya Dia hukum pa torang, tapi supaya torang dapa slamat karna torang percaya pa Yesus Kristus, torang pe Tuhan.</verse>
				<verse number="10">Yesus Kristus so mati untuk torang samua, supaya torang dapa hidup sama-sama deng Dia nanti waktu Dia datang ulang. Kong tara jadi masala kalu waktu itu torang masi hidup atau so mati.</verse>
				<verse number="11">Jadi, ngoni musti carita ulang ajaran ini pa ngoni pe tamang-tamang supaya baku kase hibur deng baku kase kuat orang pe hati, sama deng yang ngoni salalu biking sampe skarang ini.</verse>
				<verse number="12">Sudara-sudara, torang minta supaya ngoni hormati orang-orang yang Tuhan so pili untuk pimpin pa ngoni. Dorang itu yang karja karas di ngoni pe jemaat, deng dong lagi yang kase nasehat pa ngoni supaya ngoni tetap percaya pa Tuhan.</verse>
				<verse number="13">Ngoni musti hargai deng sayang pa dorang karna samua yang dorang biking itu untuk tolong pa ngoni. Kong ngoni musti salalu hidup baku bawa bae-bae.</verse>
				<verse number="14">Torang minta lagi pa ngoni, togor bae-bae pa orang yang pamalas supaya dong rajin bakarja, kase kuat orang yang panako pe hati supaya percaya butul-butul pa Tuhan, tolong orang yang perlu mo dapa tolong, deng sabar pa samua orang.</verse>
				<verse number="15">Perhatikan bae-bae, jang sampe ada orang yang balas orang pe jahat deng yang jahat. Tapi ngoni musti salalu berusaha biking yang bae di antara ngoni sandiri deng samua orang.</verse>
				<verse number="16">Ngoni pe hati musti sanang turus.</verse>
				<verse number="17">Ngoni musti salalu berdoa.</verse>
				<verse number="18">Ada apa saja, mo susa ka sanang ka, ngoni musti bilang tarimakasi turus pa Tuhan Allah. Barang, itu Tuhan Allah pe mau untuk samua orang yang percaya pa Kristus Yesus.</verse>
				<verse number="19">Jang lawan Tuhan Allah pe Roh yang sementara bakarja.</verse>
				<verse number="20">Kalu Tuhan kase tau Dia pe pasáng pa orang kong orang itu kase tau pasáng itu pa ngoni, jang ngoni pandang enteng pasáng itu.</verse>
				<verse number="21">Cuma, ngoni musti cari tau bae-bae pasáng itu la tau kalu itu butul-butul dari Tuhan ka tarada. Kalu memang itu butul dari Tuhan, ngoni musti iko itu sunggu-sunggu.</verse>
				<verse number="22">Kong ngoni musti bajao dari samua hal yang jahat.</verse>
				<verse number="23">Tuhan Allah yang biking torang pe hati tetap tenang, jadi torang minta supaya Dia biking ngoni jadi Dia pe umat sandiri yang hidup deng hati bersi. Torang minta supaya Dia jaga ngoni pe badan, hati deng jiwa, supaya ngoni tarada sala apa-apa waktu torang pe Tuhan Yesus Kristus datang ulang.</verse>
				<verse number="24">Tuhan Allah yang so pangge pa ngoni jadi Dia pe umat, Dia itu setia. Jadi pasti Dia mo biking samua yang Dia so bilang pa torang.</verse>
				<verse number="25">Sudara-sudara yang percaya, torang minta ngoni kase berdoa pa torang.</verse>
				<verse number="26">Kong kalu ngoni baku dapa, ngoni baku kase salam suda satu deng yang laeng untuk kase tunju ngoni baku sayang.</verse>
				<verse number="27">Kita ini Tuhan Yesus Kristus pe utusan, jadi kita minta pa ngoni supaya ngoni baca surat ini pa samua sudara yang percaya pa Tuhan.</verse>
				<verse number="28">Torang minta supaya Yesus Kristus, torang pe Tuhan, kase Dia pe bae pa ngoni.</verse>
			</chapter>
		</book>
		<book number="53">
			<chapter number="1">
				<verse number="1">Sudara-sudara jemaat di kota Tesalonika yang percaya pa Tuhan Allah, torang pe Bapa, deng pa Tuhan Yesus Kristus. Salam dari kita Paulus, deng kita pe tamang-tamang Silwanus deng Timotius.</verse>
				<verse number="2">Torang minta pa Tuhan Allah, torang pe Bapa, deng pa Yesus Kristus, torang pe Tuhan, supaya kase yang bae pa ngoni, deng salalu biking ngoni pe hati tetap tenang.</verse>
				<verse number="3">Sudara-sudara, torang salalu bilang tarimakasi pa Tuhan Allah untuk ngoni. Torang memang musti biking bagitu karna ngoni pe percaya pa Yesus Kristus lebe tatamba, deng karna ngoni lebe tamba baku sayang.</verse>
				<verse number="4">Jadi, torang pe hati sanang sampe tong bacarita tentang ngoni pa Tuhan Allah pe jemaat-jemaat, karna biar orang siksa pa ngoni deng ngoni dapa banya susa yang laeng, ngoni tetap batahang deng tetap percaya pa Tuhan Yesus.</verse>
				<verse number="5">Waktu torang dengar ngoni pe kabar bagitu, torang tau, samua yang Tuhan Allah biking itu adil. Ngoni skarang dapa siksa karna percaya pa Tuhan, tapi ngoni tetap percaya pa Dia. Jadi ngoni pantas jadi Tuhan Allah pe umat yang Dia Berkuasa sebagai Raja pa ngoni pe hidup.</verse>
				<verse number="6">Deng karna Tuhan Allah itu adil, Dia mo balas pa orang-orang yang siksa pa ngoni.</verse>
				<verse number="7">Kong Dia mo biking ngoni deng torang samua bebas dari siksa yang skarang ini torang rasa. Itu samua nanti mo jadi waktu Tuhan Yesus datang dari sorga sama-sama deng Dia pe malaekat-malaekat deng kuasa yang basar. Dia mo turung deng api yang mamanyala.</verse>
				<verse number="8">Kong Dia mo hukum orang-orang yang tara mau kanal pa Tuhan Allah deng yang tara mau iko Kabar Bae tentang Yesus Kristus, torang pe Tuhan.</verse>
				<verse number="9">Dorang mo dapa hukuman yang biking dorang rasa siksa sampe slama-lamanya. Dorang mo dapa user dari Tuhan pe muka, jadi dorang so tara mo lia lagi Dia pe kuasa yang luar biasa.</verse>
				<verse number="10">Samua itu akan jadi waktu Tuhan Yesus datang ulang. Dia datang itu, orang-orang yang so jadi Tuhan Allah pe umat akan puji deng hormat pa Dia. Samua orang percaya itu akan herang. Ngoni me nanti sama-sama deng dorang, karna ngoni so percaya samua yang torang kase tau pa ngoni.</verse>
				<verse number="11">Kong karna torang tau Tuhan mo datang, torang salalu berdoa lagi untuk ngoni. Tuhan Allah so pangge pa ngoni jadi Dia pe umat sandiri, jadi torang berdoa la Tuhan biking ngoni pantas jadi Dia pe umat. Torang me berdoa supaya Tuhan Allah pake Dia pe kuasa la tolong pa ngoni kase selesai samua hal yang bae yang ngoni suka mo biking, ngoni biking samua itu karna ngoni percaya pa Yesus.</verse>
				<verse number="12">Torang berdoa bagitu supaya kalu ngoni pe cara hidup macam bagitu, orang-orang akan puji deng hormat pa torang pe Tuhan, Yesus Kristus. Deng ngoni me mo dapa puji karna ngoni percaya pa Dia. Samua itu jadi, bukang karna torang pe bae, tapi karna torang pe Tuhan Allah deng Tuhan Yesus Kristus pe bae.</verse>
			</chapter>
			<chapter number="2">
				<verse number="1">Sudara-sudara, torang mo kase tau pa ngoni tentang torang pe Tuhan Yesus Kristus pe waktu mo datang ulang, deng tentang Dia mo kumpul pa torang sama-sama deng Dia. Torang minta pa ngoni,</verse>
				<verse number="2">supaya jang ngoni capat bingung atau hawater kalu kage-kage ngoni dengar kata, Tuhan Yesus so datang ulang. Biar ada yang bilang kata, Roh Kudus yang kase tau, atau ada kabar bilang bagitu, atau dorang bilang kata, torang yang bilang lewat surat, jang dulu percaya, karna kabar itu tara butul.</verse>
				<verse number="3">Jang kase biar sampe orang kase foya pa ngoni deng cara apa saja! Barang, sebelum Tuhan Yesus datang ulang, ini yang musti mo jadi kamuka: banya skali orang akan malawang pa Tuhan, deng orang yang paling jahat akan datang. Orang yang paling jahat itu yang nanti waktu kiamat, mo tapisa deng Tuhan Allah slama-lamanya.</verse>
				<verse number="4">Orang jahat itu akan malawang pa Tuhan Allah deng pa samua yang manusia semba. Dia bilang kata, dia Yang Paling Berkuasa dari samua itu. Dia maso di Ruma Ibada Pusat kong bilang pa samua orang kata, dia itu Tuhan Allah.</verse>
				<verse number="5">Ngoni masi inga itu, to? Waktu kita masi ada sama-sama deng ngoni, kita jaga kase tau pa ngoni tentang samua itu.</verse>
				<verse number="6">Orang jahat itu torang bolong lia pa dia skarang, karna ada yang masi tahang pa dia. Ngoni so tau to, apa itu yang tahang pa dia, supaya orang jahat itu nanti mo muncul di waktu yang Tuhan Allah so tentukan.</verse>
				<verse number="7">Orang jahat itu so mulai biking dia pe karja sambunyi-sambunyi supaya orang-orang malawang pa Tuhan Allah, cuma masi ada yang tahang pa dia. Tapi ada dia pe waktu, Tuhan Allah mo kase lapas apa yang tahang pa dia.</verse>
				<verse number="8">Waktu itu, baru orang jahat itu mo muncul. Tapi waktu Tuhan Yesus datang ulang deng Dia pe kuasa yang hebat, orang jahat itu akan mati slama-lamanya. Tuhan Yesus bunu pa dia deng cara tiop pa dia, langsung dia mati.</verse>
				<verse number="9">Tapi waktu Tuhan Yesus bolong datang, orang jahat itu mo muncul deng kuasa dari Iblis, setang-setang pe raja, la biking mujizat-mujizat deng tanda-tanda, supaya biking orang herang sampe tipu pa dorang la dorang kira kata, dia itu pake Tuhan Allah pe kuasa.</verse>
				<verse number="10">Orang jahat itu mo pake banya cara yang tara bae, la mo tipu pa orang-orang yang akan tapisa deng Tuhan Allah slama-lamanya. Dorang itu mo tapisa deng Tuhan Allah karna dorang tara mau dengar ajaran yang butul tentang Tuhan Yesus yang mo kase slamat pa dorang.</verse>
				<verse number="11">Kong karna dorang tara percaya, Tuhan Allah kase biar dorang dapa tipu deng iko barang yang tara butul.</verse>
				<verse number="12">Tuhan Allah biking bagitu, supaya samua orang yang suka biking barang yang jahat, deng yang tara percaya ajaran yang butul tentang Tuhan Yesus, akan dapa hukum.</verse>
				<verse number="13">Sudara-sudara yang Tuhan Allah sayang! Torang salalu bilang tarimakasi pa Tuhan Allah untuk ngoni, karna waktu dunia ini bolong jadi, Dia so pili pa ngoni supaya ngoni dapa slamat. Dia kase slamat pa ngoni, barang ngoni percaya ajaran yang butul dari Tuhan Allah, deng karna Roh Kudus biking ngoni jadi Dia pe umat yang hidup deng hati bersi.</verse>
				<verse number="14">Tuhan Allah memang mau bagitu, jadi Dia pangge pa ngoni supaya dapa slamat waktu torang kase tau pa ngoni Kabar Bae tentang Yesus Kristus. Deng bagitu, ngoni bole rasa Yesus Kristus pe bae deng nanti dapa puji deng hormat sama-sama deng Dia, torang pe Tuhan.</verse>
				<verse number="15">Jadi sudara-sudara, ngoni musti tetap iko turus pa Tuhan! Pegang bae-bae samua ajaran yang torang so ajar pa ngoni, bae itu yang torang bilang langsung deng yang torang bilang deng surat.</verse>
				<verse number="16">Yesus Kristus, torang pe Tuhan, deng Tuhan Allah, torang pe Bapa, sayang skali pa torang deng salalu kase kuat torang pe hati sampe torang bole baharap deng yakin torang dapa hidup deng Dia slama-lamanya. Torang bole yakin bagitu, karna torang tau, Yesus Kristus pe bae pa torang.</verse>
				<verse number="17">Jadi, torang berdoa supaya Tuhan kase hibur deng kase kuat ngoni samua pe hati supaya ngoni salalu bisa biking yang bae deng bicara yang bae.</verse>
			</chapter>
			<chapter number="3">
				<verse number="1">Sudara-sudara, torang minta lagi supaya ngoni kase berdoa pa torang. Ngoni berdoa, supaya Tuhan pe Kabar Bae capat tasiar di mana-mana la orang tarima itu deng rasa hormat, sama deng dulu waktu ngoni tarima Kabar Bae itu.</verse>
				<verse number="2">Ngoni berdoa lagi supaya Tuhan Allah kase slamat pa torang dari orang-orang yang jahat deng yang tukang biking kaco, karna tara samua orang yang dengar Tuhan pe Kabar Bae jadi percaya.</verse>
				<verse number="3">Tuhan Allah itu setia. Dia mo kase kuat ngoni pe hati deng jaga pa ngoni dari yang jahat.</verse>
				<verse number="4">Deng karna ngoni so percaya pa Tuhan, torang yakin ngoni biking apa yang torang so pasáng pa ngoni, deng pasti ngoni akan biking itu turus-turus.</verse>
				<verse number="5">Torang minta pa Tuhan supaya Dia bantu pa ngoni untuk lebe mangarti Tuhan Allah pe sayang, deng supaya ngoni bole tahang siksa sama deng dulu waktu Yesus Kristus tahang siksa.</verse>
				<verse number="6">Sudara-sudara, karna kita Tuhan Yesus Kristus pe utusan, kita minta pa ngoni supaya ngoni bajao dari sudara-sudara yang sama-sama percaya yang tara mancari deng tara iko ajaran yang torang so kase ajar pa ngoni.</verse>
				<verse number="7">Barang, ngoni sandiri tau, ngoni musti ambe conto torang pe cara hidup deng iko apa yang torang jaga biking. Karna waktu torang sama-sama deng ngoni, torang tara perna pamalas mancari.</verse>
				<verse number="8">Torang tara perna makang orang pe makanang cuma-cuma. Tapi torang berusaha mancari siang malam supaya torang tara jadi beban pa ngoni.</verse>
				<verse number="9">Torang biking itu bukang karna torang tarada hak untuk jemaat bantu pa torang. Tapi torang tara mau pake hak itu. Torang karja karas bagitu, karna torang suka jadi conto untuk ngoni, supaya ngoni bole iko.</verse>
				<verse number="10">Tempo hari waktu torang sama-sama deng ngoni, torang so pasáng pa ngoni, kalu orang yang tara mau bakarja, dia tara bole makang.</verse>
				<verse number="11">Torang bilang bagitu, karna torang dengar di antara ngoni ada orang-orang yang tara hambak kong tara bakarja. Dorang itu cuma suka iko campur orang laeng pe urusan.</verse>
				<verse number="12">Orang-orang yang sama deng itu, torang kase inga deng kase nasehat pake kuasa dari Tuhan Yesus Kristus, supaya dorang bakarja bae-bae la dorang bisa makang.</verse>
				<verse number="13">Deng ngoni sudara-sudara, jang ngoni pastiu biking barang yang bae.</verse>
				<verse number="14">Kalu ada orang yang tara mau iko yang torang tulis di surat ini, ngoni musti ati-ati deng jang batamang deng dia, supaya dia jadi malu.</verse>
				<verse number="15">Tapi jang ngoni anggap dia itu musu. Lebe bae ngoni togor pa dia deng bae-bae la dia iko Tuhan pe mau, karna dia itu ngoni pe sudara yang sama-sama percaya.</verse>
				<verse number="16">Tuhan yang biking manusia pe hati tenang. Jadi, torang minta pa Dia supaya Dia salalu biking ngoni pe hati tetap tenang. Torang me minta supaya Tuhan sama-sama deng ngoni samua.</verse>
				<verse number="17">Salam dari kita Paulus. Kita tulis salam ini deng kita pe tangan sandiri. Di samua surat yang kita tulis, kita pake tanda bagini la orang tau surat ini butul dari kita.</verse>
				<verse number="18">Kita minta pa Yesus Kristus, torang pe Tuhan, la Dia kase Dia pe bae pa ngoni samua.</verse>
			</chapter>
		</book>
		<book number="54">
			<chapter number="1">
				<verse number="1">Timotius, salam dari kita Paulus, Kristus Yesus pe utusan yang orang sebut rasul. Kita jadi rasul, itu karna iko Tuhan Allah deng Kristus Yesus pe parenta. Tuhan Allah itu yang kase slamat pa torang, deng Kristus Yesus itu yang jadi torang pe harapan.</verse>
				<verse number="2">Timotius, torang dua sama-sama percaya jadi kita so anggap ngana itu sama deng kita pe ana sandiri. Kita minta pa Tuhan Allah torang pe Bapa, deng pa Kristus Yesus torang pe Tuhan, supaya kase yang bae pa ngana, sayang pa ngana, deng salalu biking ngana pe hati tetap tenang.</verse>
				<verse number="3">Waktu kita so kase tinggal pa ngana di kota Efesus kong pigi di Makedonia, kita minta ngana tinggal di situ dulu karna di Efesus ada orang-orang yang kase ajar ajaran sesat, jadi ngana musti kase nasehat pa dorang la dong berenti kase ajar ajaran itu.</verse>
				<verse number="4">Dorang me jang dengar carita dulu-dulu deng lagi carita tentang orang tua dulu-dulu pe asal usul yang tara abis-abis. Karna orang yang carita itu, dia pe ahir kabawa salalu baku mara. Apalagi itu tara bantu orang la percaya pa Tuhan Allah.</verse>
				<verse number="5">Kita kase nasehat ini pa ngana, dia pe tujuan supaya orang-orang percaya baku sayang. Torang bisa baku sayang kalu torang pe hati so bersi, torang pe hati tau apa yang butul, deng tong so butul-butul percaya pa Tuhan.</verse>
				<verse number="6">Tapi ada orang yang so tara iko nasehat itu, mala cuma suka bacarita yang tara dia pe guna.</verse>
				<verse number="7">Dorang itu cuma suka jadi guru agama untuk kase ajar aturan-aturan di lima kitab Musa, padahal dorang sandiri tara mangarti apa yang dorang ajar, deng dorang tara mangarti kitab-kitab itu pe arti yang dorang kase ajar deng smangat.</verse>
				<verse number="8">Torang tau aturan-aturan di lima kitab Musa itu bagus. Yang penting torang biking itu, iko Tuhan Allah pe maksut.</verse>
				<verse number="9">Torang tau aturan-aturan yang ada di lima kitab Musa itu Tuhan Allah pe tujuan bukang untuk orang yang so hidup butul pa Dia pe muka, tapi untuk larang orang-orang yang bagini: yang malawang Tuhan Allah pe parenta, yang tara iko Tuhan Allah pe aturan, yang jaga biking dosa, yang cuma iko dorang pe mau sandiri, yang tara percaya pa Tuhan, yang bunu pa dorang pe papa deng mama deng pa orang laeng,</verse>
				<verse number="10">yang baseks sabarang, laki-laki yang baseks deng laki-laki, yang jaga pancuri orang kong jual untuk biking dia jadi orang karja, yang pangbafoya, yang jadi saksi yang tara butul, deng yang jaga biking hal-hal yang tara baku cocok deng ajaran yang butul.</verse>
				<verse number="11">Ajaran yang butul itu, Kabar Bae dari Tuhan Allah. Tuhan Allah itu hebat kong pantas orang puji. Dia yang kase percaya pa kita la kase tau pa orang-orang Kabar Bae itu.</verse>
				<verse number="12">Kita bersukur pa Kristus Yesus, torang pe Tuhan yang kase kuat pa kita. Kita bersukur pa Dia karna Dia anggap kita ini Dia pe orang yang setia sampe Dia kase percaya pa kita biking Dia pe tugas yang Dia suru.</verse>
				<verse number="13">Dulu kita yang kase tara bae Dia pe nama. Waktu itu, kita siksa deng hina pa orang-orang yang percaya pa Dia. Tapi biar bagitu me, Dia kase tunju Dia pe rasa kasiang pa kita, karna kita bolong percaya pa Dia, deng tara mangarti apa yang kita biking itu sala.</verse>
				<verse number="14">Mala, torang pe Tuhan kase Dia pe bae pa kita talebe-lebe, sampe kita jadi percaya pa Dia, deng jadi sayang pa orang laeng. Samua itu karna kita so hidup satu hati deng Kristus Yesus.</verse>
				<verse number="15">Kata-kata yang kita mo bilang ini, butul skali. Ngana musti tarima deng percaya deng hati yang sunggu-sunggu bagini, “Kristus Yesus datang di dunia untuk kase slamat orang berdosa.” Kong dari samua orang yang perna biking dosa, kita ini suda yang paling banya biking dosa.</verse>
				<verse number="16">Tapi biar bagitu, Kristus Yesus kase tunju Dia pe rasa kasiang pa kita deng Dia tara hukum pa kita. Apalagi, karna kita ini orang yang paling berdosa, Yesus Kristus kase tunju Dia pe sabar pa kita. Deng bagitu kita jadi conto untuk orang laeng yang berdosa, supaya dorang me bole percaya pa Yesus Kristus la hidup deng Tuhan Allah slama-lamanya.</verse>
				<verse number="17">Mari torang hormati pa Tuhan Allah. Dia itu Raja sagala jaman. Tarada yang bisa lia Dia, Dia ada slama-lamanya, deng Dia cuma satu saja. Puji deng hormat pa Dia sampe slama-lamanya. Amin.</verse>
				<verse number="18">Timotius, kita so anggap ngana itu sama deng kita pe ana sandiri! Kita suru ngana iko tugas yang kita so bilang ini. Tugas ini sama deng yang Tuhan Allah so kase pa ngana, yang Dia pe utusan kase tau pa ngana dulu. Jadi biking butul-butul ngana pe tugas ini sama deng satu tentara yang lawan pa orang yang serang dia pe daera. Kong supaya ngana biking tugas itu bae-bae, ngana musti percaya kuat Tuhan pe ajaran yang torang so kase tau pa ngana, turus apa yang ngana biking, ngana pe hati musti tau itu butul.</verse>
				<verse number="19">Barang, ada babarapa orang yang so tara iko lagi yang butul yang dorang tau itu, sampe dorang so tara percaya lagi pa Tuhan.</verse>
				<verse number="20">Dari dorang itu, ada Himeneus deng Aleksander. Kita so serakan dorang dua pa Iblis, setang-setang pe raja. Kita biking bagitu supaya dorang sadar kong berenti kase tara bae Tuhan Allah pe nama.</verse>
			</chapter>
			<chapter number="2">
				<verse number="1">Timotius, kita bilang pa ngana, yang paling penting, torang berdoa pa Tuhan Allah. Torang minta apa yang torang perlu, torang minta untuk orang laeng lagi, deng torang bilang tarimakasi pa Dia untuk samua yang Dia so biking.</verse>
				<verse number="2">Torang musti kase berdoa pa raja-raja deng pa pemimpin-pemimpin laeng, supaya torang bole hidup aman deng baku bawa bae-bae. Deng bagitu, torang bole hidup iko Tuhan Allah pe mau deng torang pe kalakuang yang pantas untuk orang yang so percaya pa Tuhan.</verse>
				<verse number="3">Kalu torang berdoa untuk samua orang, itu yang bagus, deng yang biking Tuhan Allah sanang. Dia itu yang kase slamat pa torang,</verse>
				<verse number="4">Dia mau samua orang dapa slamat deng mangarti ajaran yang butul.</verse>
				<verse number="5">Barang, Tuhan Allah itu cuma satu. Deng cuma ada satu saja yang bisa kase bae-bae ulang Tuhan Allah deng manusia pe hubungan. Dia itu Kristus Yesus yang jadi manusia.</verse>
				<verse number="6">Dia serakan Dia pe diri untuk kase slamat samua manusia dari dosa. Deng bagitu, Tuhan Allah kase tunju bukti di waktu yang Dia tentukan, Dia ingin supaya samua manusia dapa slamat.</verse>
				<verse number="7">Untuk kase tau pa orang-orang Kabar Bae itu, Tuhan Allah pili pa kita jadi Dia pe utusan yang orang sebut rasul. Dia suru pa kita pigi kase tau deng kase ajar pa orang-orang yang bukang Yahudi, supaya dorang percaya pa Yesus deng iko ajaran yang butul. Samua yang kita bilang ini butul, kita tara bafoya.</verse>
				<verse number="8">Karna itu, kita mau orang-orang percaya berdoa di mana-mana, yang laki-laki angka tangan kong puji pa Tuhan deng hati yang bersi. Dorang tara bole mara deng tara bole baku malawang deng orang laeng.</verse>
				<verse number="9">Bagitu lagi deng parampuang. Kita mau dorang pake baju yang sederhana, yang pantas deng sopan. Dorang tara perlu bagaya yang lebe-lebe macam deng pake mas, mutiara, atau pakeang mahal-mahal, atau rambu yang macam-macam.</verse>
				<verse number="10">Tapi lebe bae parampuang itu biking bagus dong pe diri deng cara jaga biking apa yang bae. Cara itu yang pantas untuk parampuang yang mangaku percaya pa Tuhan.</verse>
				<verse number="11">Kong kalu ada yang kase ajar Tuhan pe ajaran, parampuang-parampuang musti tarima ajaran itu butul-butul, deng tara bole baribut.</verse>
				<verse number="12">Kita tara kase bae parampuang mangajar, deng lagi tara kase bae parampuang parenta pa laki-laki. Kalu sementara bakumpul untuk dengar ajaran, parampuang musti dengar bae-bae, kong coba badiam.</verse>
				<verse number="13">Barang, yang kamuka Tuhan Allah cipta itu Adam, baru Hawa.</verse>
				<verse number="14">Deng, bukang Adam yang dapa tipu dari Iblis, tapi Hawa yang dapa tipu sampe dia berdosa.</verse>
				<verse number="15">Biar bagitu me, Tuhan Allah akan kase slamat pa parampuang-parampuang waktu dorang melahirkan, asal parampuang itu tetap percaya pa Yesus Kristus, sayang pa orang laeng, hidup deng hati bersi pa Tuhan Allah pe muka, deng dia pe cara hidup musti sederhana.</verse>
			</chapter>
			<chapter number="3">
				<verse number="1">Memang butul yang orang jaga bilang ini, “Orang yang suka mo pimpin pa orang-orang percaya di jemaat, tugas yang dia suka itu bagus skali.”</verse>
				<verse number="2">Karna itu, ada sarat-sarat untuk orang-orang yang pimpin jemaat. Dorang itu pe cara hidup musti bagini: hidup butul, dia pe bini cuma satu, dia bisa batahang diri, dia tau ator hal bae-bae, dia sopan, dia suka tarima orang di dia pe ruma, dia pande mangajar,</verse>
				<verse number="3">dia tara pangmabo, dia tara pangmara tapi bae-bae, dia suka baku bawa bae deng orang, deng dia tara gila doi.</verse>
				<verse number="4">Dia me musti tau ator bae-bae dia pe keluarga, deng dia pe ana-ana me musti hormati deng dengar-dengaran pa dia.</verse>
				<verse number="5">Karna kalu dia tara tau ator dia pe keluarga sandiri, bagimana dia bisa ator Tuhan Allah pe jemaat?</verse>
				<verse number="6">Orang yang pimpin jemaat tara bole orang yang baru percaya pa Yesus Kristus, supaya jang dorang makang puji. Karna kalu dorang makang puji, dorang jadi sombong, kong Tuhan Allah mo hukum pa dorang sama deng Tuhan Allah hukum pa Iblis, setang-setang pe raja.</verse>
				<verse number="7">Orang yang pimpin jemaat musti punya nama bae di luar jemaat, supaya jang ada orang yang mo carita busu tentang dia, deng dia tara gampang tagoda iko Iblis pe mau.</verse>
				<verse number="8">Bagitu lagi diaken-diaken yang jaga bantu di jemaat. Dorang pe cara hidup musti bagini: kalakuang bae yang biking orang hormati pa dorang, tara munafik, tara pangmabo, deng tara gila doi.</verse>
				<verse number="9">Dorang musti percaya turus Tuhan Yesus pe ajaran yang Tuhan Allah so kase tau pa torang, kong jaga itu deng hati yang bersi.</verse>
				<verse number="10">Jemaat musti cari tau dulu calon-calon diaken itu pe cara hidup. Kalu dorang tara sala apa-apa, baru pili pa dorang jadi diaken untuk layani jemaat.</verse>
				<verse number="11">Bagitu lagi deng dorang pe bini. Dorang pe kalakuang me musti bae yang biking orang hormati pa dorang, deng dorang me tara jaga kase busu orang laeng pe nama. Dorang musti mampo batahang diri, deng orang bisa percaya pa dorang dalam hal apa saja.</verse>
				<verse number="12">Diaken itu pe bini musti cuma satu saja, deng dia musti tau urus dia pe ana-ana deng dia pe keluarga sandiri.</verse>
				<verse number="13">Kalu diaken-diaken itu layani jemaat bae-bae, pasti jemaat hormati pa dorang. Deng bagitu, dorang tara rasa malu bicara pa sapa saja tentang dorang pe percaya pa Kristus Yesus.</verse>
				<verse number="14">Timotius, kita harap kita capat mo pigi baku dapa deng ngana. Tapi biar bolong baku dapa, kita so tulis surat ini pa ngana kamuka.</verse>
				<verse number="15">Jadi kalu kita ada alangan kong terlambat datang, kita pe surat so sampe pa ngana kamuka. Deng kita pe surat ini, ngana bole tau, bagimana orang percaya musti hidup sebagai Tuhan Allah pe keluarga. Kita pe maksut bilang Tuhan Allah pe keluarga, itu pe maksut, Tuhan Allah yang hidup pe jemaat. Dia pe jemaat itu yang musti pegang kuat ajaran yang butul, sama deng tiang raja deng fandasi yang biking ruma jadi kuat.</verse>
				<verse number="16">Ajaran yang Tuhan Allah kase pa torang itu butul, kong pe bagus skali, tarada yang bisa lawan! Biar dulu orang bolong tau ajaran itu, skarang Tuhan Allah so kase tau pa torang bagini: Yesus so datang jadi manusia. Roh Kudus yang kase tunju pa torang Dia itu Orang yang butul, deng malaekat-malaekat lia pa Dia. Dia pe Kabar so tasiar sampe di bangsa-bangsa laeng, kong orang-orang di dunia ini percaya pa Dia. Tuhan Allah so angka pa Dia di sorga deng cara yang luar biasa.</verse>
			</chapter>
			<chapter number="4">
				<verse number="1">Roh Kudus so bilang deng jelas, nanti dekat-dekat hari kiamat, ada orang percaya yang akan kase tinggal lagi dorang pe percaya pa Tuhan Allah, kong taiko pa setang-setang yang jaga kase sesat pa manusia. Dorang itu cuma mo iko setang-setang pe ajaran.</verse>
				<verse number="2">Orang-orang yang jaga kase ajar ajaran sesat, dorang itu munafik deng tukang bafoya. Dorang so tarada hati lagi, so tara tau mana yang butul.</verse>
				<verse number="3">Dorang kase ajar kata, orang tara bole kawing, deng tara bole makang makanang yang dorang bilang haram. Padahal, Tuhan Allah so biking samua makanang la torang makang. Jadi kalu torang yang percaya yang iko ajaran yang butul itu mo makang, bole, asal makang deng bilang tarimakasi pa Tuhan Allah.</verse>
				<verse number="4">Barang, samua yang Tuhan Allah biking itu bae, tarada yang haram, asal torang tarima deng bilang tarimakasi pa Tuhan Allah.</verse>
				<verse number="5">Karna Tuhan Allah pe firman deng torang pe doa yang biking sampe samua itu tara jadi haram.</verse>
				<verse number="6">Timotius, ngana musti kase ajar hal-hal itu turus pa orang-orang percaya supaya dorang jang iko ajaran sesat. Kalu ngana kase ajar samua itu, ngana so jadi Kristus Yesus pe pelayan yang bae. Ngana pe percaya me akan jadi kuat karna ngana iko turus ajaran yang butul yang orang ajar pa ngana dari dulu.</verse>
				<verse number="7">Jang ngana badekat deng orang-orang yang suka carita dulu-dulu yang tarada dia pe guna, yang Tuhan Allah tara suka itu. Tapi lebe bae, ngana lati ngana pe diri bae-bae supaya ngana bole biking Tuhan Allah pe mau.</verse>
				<verse number="8">Ambe conto, kalu torang lati torang pe badan supaya kuat, itu bagus, tapi dia pe guna cuma sadiki. Tapi kalu torang lati torang pe diri untuk biking Tuhan Allah pe mau, dia pe guna banya skali. Kalu lati torang pe diri bagitu, pasti ada berkat untuk torang pe hidup skarang di dunia ini deng nanti waktu torang hidup ulang.</verse>
				<verse number="9">Kata-kata itu butul deng pantas torang percaya.</verse>
				<verse number="10">Karna itu, torang berusaha karas layani pa Tuhan Allah. Torang biking bagitu karna torang baharap deng yakin pa Tuhan Allah yang hidup. Dia itu yang kase slamat pa samua orang, lebe kusus untuk orang yang percaya pa Dia.</verse>
				<verse number="11">Timotius, samua yang kita so bilang pa ngana, ngana kase tau deng kase ajar pa orang, la dorang iko samua itu.</verse>
				<verse number="12">Jang kase biar orang pandang enteng pa ngana gara-gara ngana masi muda. Tapi lebe bae, ngana jadi conto pa orang percaya pake ngana pe bicara, ngana pe kalakuang, ngana pe sayang pa orang laeng, ngana pe percaya pa Tuhan, deng lagi ngana pe cara hidup yang bersi pa Tuhan Allah pe muka.</verse>
				<verse number="13">Sementara ngana tunggu pa kita mo datang di Efesus, ngana musti rajin baca Kitab Suci untuk orang-orang percaya di situ. Ngana me musti kase smangat pa dorang supaya dorang lebe percaya pa Tuhan deng ajar pa dorang bae-bae.</verse>
				<verse number="14">Ngana musti pake bae-bae karunia yang Roh Kudus so kase pa ngana tempo hari. Karunia itu ngana tarima waktu penatua-penatua jemaat taru tangan kase berdoa pa ngana untuk utus pa ngana. Waktu itu, Tuhan Allah kase tau hal ini pa dorang, kong dorang kase tau pa ngana.</verse>
				<verse number="15">Ngana musti biking samua yang kita so tulis di sini. Ini musti jadi ngana pe tugas yang paling penting. Deng bagitu, orang bole lia ngana ada kemajuan urus jemaat.</verse>
				<verse number="16">Ngana musti jaga bae-bae ngana pe cara hidup, deng jaga supaya ngana cuma ajar ajaran yang butul. Ngana musti biking samua itu turus. Kalu ngana biking samua itu, Tuhan Allah mo kase slamat pa ngana deng orang-orang yang dengar pa ngana.</verse>
			</chapter>
			<chapter number="5">
				<verse number="1">Timotius, kalu ada laki-laki yang lebe tua dari ngana biking sala, jang ngana togor deng karas pa dia. Tapi nasehat pa dia palang-palang, bicara bae-bae sama deng ngana bicara pa ngana pe papa sandiri. Bagitu lagi deng ana laki-laki muda, ngana musti nasehat pa dorang bae-bae sama deng dorang itu ngana pe ade sandiri.</verse>
				<verse number="2">Bagitu lagi deng parampuang-parampuang yang lebe tua dari ngana. Kalu dorang sala, ngana musti bicara pa dorang bae-bae sama deng dorang itu ngana pe mama sandiri. Pa nona-nona me bagitu, ngana kase nasehat pa dorang bae-bae sama deng dorang itu ngana pe ade sandiri. Deng samua yang ngana biking ini, ngana pe hati musti bersi.</verse>
				<verse number="3">Ngana musti hormati janda-janda deng perhatikan dong pe keperluan, lebe-lebe yang so tarada orang yang bantu pa dorang.</verse>
				<verse number="4">Tapi kalu janda yang ada ana atau cucu, ana deng cucu itu yang musti urus pa dia. Dorang musti balajar la balas dorang pe orang tua pe bae pa dorang. Deng biking bagitu, dorang so biking sanang Tuhan Allah pe hati.</verse>
				<verse number="5">Kalu janda yang so tarada sapa-sapa yang mo urus pa dia, dia pe tampa baharap cuma pa Tuhan Allah. Siang deng malam dia berdoa minta tolong pa Tuhan Allah.</verse>
				<verse number="6">Tapi janda yang cuma suka hidup basanang-sanang, biar dia masi hidup, dia sama deng so mati.</verse>
				<verse number="7">Kase inga bae-bae la dorang iko samua hal ini, supaya orang tara bisa kase sala pa dorang.</verse>
				<verse number="8">Karna kalu ada orang yang tara mau urus orang-orang yang ada hubungan keluarga deng dia, apalagi dia pe keluarga yang satu ruma deng dia, itu sama saja dia so manyangkal pa Tuhan Yesus. Orang itu lebe soe dari orang yang tara percaya pa Tuhan.</verse>
				<verse number="9">Janda yang jemaat daftar mo bantu itu, dia pe sarat bagini: umur anam pulu taong ka atas, selama dia masi baruma tangga, dia setia deng laki satu,</verse>
				<verse number="10">deng orang-orang musti tau dia itu orang bae-bae. Dia urus dia pe ana-ana bae-bae, suka tarima orang laeng di dia pe ruma, jaga layani pa orang-orang yang percaya pa Tuhan, deng jaga bantu pa orang-orang susa. Jadi dia itu salalu biking bae pa samua orang.</verse>
				<verse number="11">Tapi kalu janda-janda yang dong pe umur bolong sampe anam pulu taong, jang dulu daftar pa dorang untuk dapa bantuan. Barang, kalu dorang ingin kawing, dorang mo kawing lagi. Deng dorang so tarada waktu mo layani Yesus Kristus pe jemaat deng bae-bae.</verse>
				<verse number="12">Deng bagitu, dorang so langgar dong pe janji dulu untuk layani jemaat. Karna itu, Tuhan Allah akan hukum pa dorang.</verse>
				<verse number="13">Jadi kalu jemaat so bantu pa janda-janda yang umur bolong anam pulu taong, jang sampe dorang jadi pamalas deng suka kaluar maso orang pe ruma kong bacarita orang pe busu, suka campur orang laeng pe urusan, deng bacarita barang yang tara bae.</verse>
				<verse number="14">Karna itu, kita bilang, janda-janda yang masi muda lebe bae dorang kawing lagi, supaya dorang bole dapa ana, kong urus dong pe ruma tangga sandiri. Deng bagitu, Iblis tara dapa jalang untuk kase tara bae torang yang percaya pe nama.</verse>
				<verse number="15">Kita nasehat pa ngana bagitu, karna ada babarapa janda muda yang so iko jalang sesat. Dorang cuma iko Iblis, setang-setang pe raja pe mau.</verse>
				<verse number="16">Kalu ada parampuang yang percaya, kong dia pe anggota keluarga ada yang so janda, dia suda yang musti bantu pa janda itu supaya tara kase beban pa jemaat. Deng bagitu, jemaat bole bantu pa janda-janda yang laeng yang memang so tarada sapa-sapa yang bantu pa dorang.</verse>
				<verse number="17">Penatua-penatua jemaat yang biking dong pe tugas deng butul, dorang itu pantas dapa hormati deng kase honor dua kali lipa, lebe-lebe lagi deng dorang yang rajin kase tau Kabar Bae dari Tuhan Allah deng mangajar di jemaat.</verse>
				<verse number="18">Kita bilang bagitu karna di dalam Kitab Suci ada conto yang tatulis bagini, “Sementara sapi bakarja karas untuk torang, jang torang ika dia pe mulu. Kase biar sapi itu pe mulu tara taika, supaya dia bole makang.” Ada lagi di dalam Kitab Suci yang tatulis bagini, “Sapa yang bakarja, dia itu yang pantas dapa upah.”</verse>
				<verse number="19">Kalu ada orang yang lapor penatua satu biking dosa, jang dulu ngana percaya. Musti ada dua atau tiga saksi supaya laporan itu kuat, baru ngana percaya kong urus pa dia.</verse>
				<verse number="20">Kalu dia butul biking dosa, ngana musti togor pa dia di samua orang percaya pe muka. Deng bagitu, orang percaya laeng jadi tako biking dosa.</verse>
				<verse number="21">Timotius, ngana musti biking tugas yang kita kase pa ngana ini, tara bole pili-pili orang. Kita bilang ini, Tuhan Allah, Kristus Yesus deng malaekat-malaekat yang Tuhan Allah pili me dengar.</verse>
				<verse number="22">Kong jang ngana capat-capat taru ngana pe tangan untuk lantik pa orang yang mo layani di jemaat. Kalu ada orang yang biking dosa, jang ngana taiko biking dosa sama deng dorang. Ngana musti jaga ngana pe hidup supaya tetap bersi.</verse>
				<verse number="23">Kita tau ngana jaga puru saki deng ada saki laeng lagi. Jadi jang ngana cuma minum aer puti, tapi minum anggur sadiki la kase ilang ngana pe rasa saki.</verse>
				<verse number="24">Ada orang yang biking dosa kantara skali. Biar Tuhan bolong adili pa dorang, orang-orang so tau dong pe dosa. Ada laeng yang biking dosa tapi bolong kantara. Nanti satu waktu baru dapa tau dorang pe sala.</verse>
				<verse number="25">Bagitu lagi deng orang yang biking yang bae. Yang laeng dia pe bae kantara skali, tapi yang laeng dia pe bae bolong kantara. Nanti satu waktu baru orang-orang mo dapa tau.</verse>
			</chapter>
			<chapter number="6">
				<verse number="1">Tiap orang karja yang so percaya pa Yesus, dorang itu musti hormati pa dong pe tuang yang so bili pa dorang. Deng bagitu, orang-orang yang tara percaya pa Yesus tara dapa alasan mo kase tara bae Tuhan Allah pe nama deng torang pe ajaran.</verse>
				<verse number="2">Kalu orang-orang karja itu pe tuang me percaya pa Yesus, jang dong pandang enteng karna dorang so basudara dalam Tuhan. Tapi dorang musti layani lebe bae lagi pa dong pe tuang itu. Dorang biking bagitu, karna dong pe karja itu bantu orang yang percaya pa Yesus, deng karna dorang sayang pa dong pe tuang. Timotius, ngana musti kase ajar deng bilang samua nasehat ini pa orang-orang percaya la dorang biking.</verse>
				<verse number="3">Ajaran ini dari Yesus Kristus torang pe Tuhan. Kalu iko ajaran itu, torang hidup iko Tuhan Allah pe mau. Tapi ada orang yang tara percaya torang pe ajaran itu, kong bawa ajaran yang sesat. Sapa yang kase ajar ajaran yang sesat,</verse>
				<verse number="4">dia itu biking diri mangarti, padahal dia tara tau apa-apa. Dia cuma suka baku malawang tentang arti dari kata-kata karna dia pe pikiran tara butul. Dia yang biking sampe orang baku mangiri, bakalae, kase tara bae orang pe nama, deng baku curiga.</verse>
				<verse number="5">Orang yang jaga kase ajar ajaran sesat itu, dong pe hidup suka baku malawang, deng dorang itu tara tau apa yang butul, kong dong kira deng hidup iko Tuhan Allah pe mau, dong mo jadi kaya.</verse>
				<verse number="6">Sebenarnya kalu orang butul-butul hidup iko Tuhan Allah pe mau, deng apa yang dia so dapa dari Tuhan dia rasa puas, dia so untung skali.</verse>
				<verse number="7">Karna waktu torang lahir di dunia ini, torang tara bawa apa-apa. Bagitu lagi kalu torang mati, torang tara bisa bawa apa-apa.</verse>
				<verse number="8">Jadi, kalu torang so ada makanang deng baju, torang musti puas deng apa yang so ada pa torang.</verse>
				<verse number="9">Tapi orang-orang yang suka jadi kaya, dorang itu yang gampang tagoda biking barang yang jahat. Dorang pe keinginan yang bodo itu talalu tinggi. Dorang pe keinginan itu yang biking dorang cilaka. Itu sama deng binatang yang cari makanang tapi so takanal dodeso kamuka.</verse>
				<verse number="10">Karna orang yang gila doi, dorang itu mo biking macam-macam kajahatan. Dorang itu so tara percaya lagi Yesus pe ajaran karna dorang berusaha mo jadi kaya. Jadi dia pe ahir kabawa, dorang dapa sengsara skali yang biking sampe dong pe hati saki.</verse>
				<verse number="11">Tapi Timotius, ngana itu so jadi Tuhan Allah pe umat. Jadi jang ngana badekat deng hal-hal yang tara bae. Ngana musti berusaha hidup butul pa Tuhan Allah pe muka, iko Tuhan Allah pe mau, tamba percaya pa Yesus, tamba sayang pa orang laeng, tetap tahang hadapi macam-macam susa, deng tara kasar pa orang laeng.</verse>
				<verse number="12">Ngana musti berusaha turus percaya pa Tuhan Allah, sama deng orang yang iko lomba yang berusaha mo dapa piala. Tuhan Allah so pangge pa ngana untuk hidup deng Dia slama-lamanya. Waktu Tuhan Allah pangge pa ngana, ngana mangaku sunggu-sunggu percaya pa Yesus Kristus di orang banya pe muka.</verse>
				<verse number="13">Timotius, kita suru pa ngana skarang pa Tuhan Allah pe muka, Dia itu yang biking samua jadi hidup, deng pa Kristus Yesus pe muka, Dia itu yang barani basaksi barang yang butul pa gubernur Pontius Pilatus pe muka. Kita suru pa ngana,</verse>
				<verse number="14">iko samua Tuhan Allah pe parenta sampe hari yang torang pe Tuhan Yesus Kristus datang lagi. Parenta itu kita so kase tau pa ngana, ngana musti biking itu butul-butul, supaya orang tara kase sala pa ngana.</verse>
				<verse number="15">Tuhan Allah sandiri yang tentukan tempo apa Tuhan Yesus mo datang lagi. Cuma Tuhan Allah saja yang berkuasa, jadi pantas torang puji. Dia itu Raja dari samua raja, deng Tuhan dari samua tuhan.</verse>
				<verse number="16">Cuma Tuhan Allah saja yang tara perna mati. Dia hidup di dalam tarang. Tarang itu tarang skali, sampe orang me tara bole badekat pa Dia. Deng tarada orang yang perna lia pa Dia, deng memang butul tara orang bisa lia pa Dia. Samua hormat untuk Dia, deng samua kuasa ada pa Dia sampe slama-lamanya. Amin!</verse>
				<verse number="17">Timotius, ngana musti kase inga pa orang-orang kaya di dunia ini, supaya jang dorang basombong deng jang cuma baharap pa dong pe harta saja. Barang, harta di dunia ini, hari ini ada, tapi beso so abis. Dorang yang kaya itu musti baharap pa Tuhan Allah. Tuhan Allah kase pa torang apa yang torang perlu. Dia yang kase samua pa torang sampe talebe-lebe, supaya torang bole rasa samua itu.</verse>
				<verse number="18">Kase inga pa orang-orang kaya itu supaya dorang biking banya barang yang bae. Dorang musti suka kase pa orang-orang apa yang dorang perlu, deng apa yang ada pa dorang musti kase bage-bage pa orang-orang deng sanang hati.</verse>
				<verse number="19">Kalu dorang biking bagitu, itu sama deng dorang so kumpul harta yang paling bagus di sorga la jadi dasar untuk dorang pe hidup nanti deng Tuhan Allah slama-lamanya. Itu suda hidup yang sebenarnya.</verse>
				<verse number="20">Timotius, ngana musti jaga bae-bae samua yang Tuhan so kase percaya pa ngana. Jang ngana badekat deng orang yang bacarita hal yang tarada dia pe guna deng yang tara hormati pa Tuhan Allah. Deng jang ngana badekat pa orang yang bawa ajaran sesat, yang orang jaga bilang ‘pengetahuan’, padahal itu sala.</verse>
				<verse number="21">Ada babarapa orang yang iko ajaran yang sesat itu, sampe dorang so tara percaya lagi pa Yesus. Kita minta pa Tuhan Allah la Dia kase Dia pe bae pa ngoni.</verse>
			</chapter>
		</book>
		<book number="55">
			<chapter number="1">
				<verse number="1">Timotius, salam dari kita Paulus. Kita ini Kristus Yesus pe utusan yang orang sebut rasul. Kita jadi rasul, itu karna Tuhan Allah pe mau. Tuhan Allah pili pa kita untuk kase tau pa orang-orang Tuhan Allah pe janji. Tuhan Allah janji, kalu orang percaya pa Kristus Yesus, orang itu mo dapa hidup deng Dia slama-lamanya.</verse>
				<verse number="2">Timotius, kita sayang pa ngana sama deng kita pe ana sandiri. Kita minta pa Tuhan Allah, torang pe Bapa, deng pa Kristus Yesus, torang pe Tuhan, supaya kase yang bae pa ngana, sayang pa ngana, deng salalu biking ngana pe hati tetap tenang.</verse>
				<verse number="3">Siang deng malam kita berdoa bilang tarimakasi pa Tuhan Allah untuk ngana. Kita bilang tarimakasi pa Tuhan Allah yang kita semba deng hati bersi sama deng yang kita pe orang tua dulu-dulu so biking kamuka.</verse>
				<verse number="4">Kita inga tempo hari ngana manangis waktu torang dua mo baku pisa, jadi kita ingin skali mo baku dapa lagi deng ngana supaya kita pe hati jadi sanang.</verse>
				<verse number="5">Kita inga deng yakin, ngana itu sunggu-sunggu percaya pa Tuhan Yesus, sama deng ngana pe nene Lois deng mama Eunike yang so percaya pa Yesus kamuka.</verse>
				<verse number="6">Tempo hari waktu kita taru tangan untuk kase berdoa pa ngana, Tuhan Allah kase karunia satu pa ngana untuk biking Tuhan Allah pe karja. Jadi kita kase inga pa ngana supaya pake bae-bae karunia itu untuk biking Tuhan Allah pe karja.</verse>
				<verse number="7">Karna Tuhan Allah kase Dia pe Roh Kudus pa torang. Roh Kudus itu tara biking torang panako tapi biking torang pe hati kuat untuk iko Tuhan pe mau, untuk sayang orang, deng untuk kuasai torang pe diri.</verse>
				<verse number="8">Jadi jang ngana malu kase tau tentang torang pe Tuhan. Ngana me jang malu mangaku kita ini ngana pe tamang, biar skarang kita di penjara. Kita ada di penjara karna kita iko pa Tuhan. Ngana me musti siap-siap tarima siksa, karna ngana salalu kase tau Kabar Bae tentang Yesus Kristus pa orang-orang, sama deng kita. Kalu ngana dapa siksa, Tuhan Allah pasti kase kuat ngana pe hati.</verse>
				<verse number="9">Tuhan Allah yang so kase slamat pa torang dari dosa-dosa deng Dia pangge pa torang untuk jadi Dia pe umat sandiri la hidup deng hati bersi. Dia biking samua itu bukang karna torang ada biking yang bae, tapi karna Tuhan Allah pe mau deng karna Dia pe hati bae pa manusia. Memang, dari dulu waktu Tuhan Allah bolong biking dunia ini, Dia so sayang pa torang, jadi Tuhan Allah biking rencana Kristus Yesus datang di dunia.</verse>
				<verse number="10">Kong skarang Tuhan Allah so kase Dia pe bae itu pa torang. Yesus Kristus so datang deng kase slamat pa torang dari tong pe dosa, kong kase ancor kuasa yang biking sampe orang bisa mati slama-lamanya. Jadi sapa yang percaya Kabar Bae tentang Yesus Kristus, dia hidup deng Tuhan Allah sampe slama-lamanya.</verse>
				<verse number="11">Tuhan Allah pili pa kita jadi rasul, la kita kase tau Kabar Bae itu pa orang-orang, deng kita kase ajar pa dorang la percaya pa Tuhan Yesus.</verse>
				<verse number="12">Kong karna kita kase tau Kabar Bae itu, kita dapa siksa dari orang-orang yang tara suka Kabar Bae itu sampe dong kase maso pa kita di penjara. Tapi biar bagitu me, kita tara malu, karna kita tau butul Tuhan yang kita percaya itu, deng kita yakin Dia pe kuasa ada pa kita turus untuk jaga tugas yang Dia so kase percaya pa kita sampe Dia datang ulang yang kedua kali.</verse>
				<verse number="13">Jadi Timotius, iko saja ajaran yang ngana so dengar dari kita. Ajaran itu butul deng bisa jadi conto la ngana kase ajar pa orang laeng. Ngana musti percaya turus pa Yesus deng sayang pa samua orang, itu yang jadi bukti ngana jadi satu deng Kristus Yesus.</verse>
				<verse number="14">Ngana pe tugas, kase tau Kabar Bae. Kabar Bae itu sama deng harta yang mahal. Jadi jaga ngana pe tugas itu bae-bae. Roh Kudus yang ada di torang pe hati, mo bantu pa torang jaga tugas itu, supaya tarada orang yang biking itu jadi ajaran sesat.</verse>
				<verse number="15">Timotius, ngana tau, samua orang di daera Asia Kecil so kase tinggal pa kita, termasuk Figelus deng Hermogenes.</verse>
				<verse number="16">Tapi cuma Onesiforus yang tara bagitu. Kita minta Tuhan kase tunju Dia pe rasa kasiang pa Onesiforus pe keluarga. Barang, dia banya kali hibur pa kita, dia lagi tara malu jaga datang pa kita, biar kita ada di penjara.</verse>
				<verse number="17">Waktu Onesiforus datang di Roma, dia berusaha cari pa kita sampe dia baku dapa deng kita.</verse>
				<verse number="18">Ngana tau butul, tempo hari dia so banya kali bantu pa kita di kota Efesus. Jadi, nanti waktu hari Kiamat, hari yang Tuhan adili pa orang-orang, kita minta supaya Tuhan kase tunju Dia pe rasa kasiang pa Onesiforus.</verse>
			</chapter>
			<chapter number="2">
				<verse number="1">Timotius, ngana so sama deng kita pe ana sandiri! Kristus Yesus so kase Dia pe bae pa ngana, jadi pake itu untuk kase kuat ngana pe hati karna ngana so percaya pa Dia.</verse>
				<verse number="2">Ngana so dengar samua ajaran yang kita ajar pa orang banya. Ngana musti kase ajar ajaran itu pa orang laeng yang ngana bisa percaya deng yang pande mangajar. Deng bagitu dorang jadi tau kong ajar lagi ajaran itu pa orang laeng.</verse>
				<verse number="3">Kalu ngana biking ngana pe tugas kong menderita, ngana musti batahang. Ngana iko pa Kristus Yesus turus, sama deng tentara yang setia pa dia pe komandan.</verse>
				<verse number="4">Kalu tentara yang sementara biking dia pe tugas, dia tara bapusing deng urusan-urusan laeng. Dia cuma biking dia pe tugas, supaya dia pe komandan sanang pa dia. Torang musti biking bagitu la kase sanang torang pe Tuhan saja.</verse>
				<verse number="5">Kalu torang karja untuk Tuhan, torang musti iko Dia pe aturan-aturan sama deng orang yang iko lomba musti iko aturan-aturan lomba supaya dapa juara.</verse>
				<verse number="6">Ambe conto laeng. Kalu petani, dia musti karja karas di dia pe kobong, jadi dia yang pertama dapa kobong itu pe hasil. Bagitu me deng torang, torang karja untuk Tuhan pasti torang dapa berkat.</verse>
				<verse number="7">Perhatikan bae-bae conto-conto yang kita so bilang itu! Kalu ngana perhatikan bae-bae, Tuhan pasti mo kase mangarti samua itu pa ngana.</verse>
				<verse number="8">Inga bae-bae, Yesus Kristus itu, raja Daud pe turunan, Dia mati tapi Tuhan Allah kase hidup ulang pa Dia lagi. Jadi, ini suda Kabar Bae yang kita salalu kase tau di mana-mana.</verse>
				<verse number="9">Waktu kita kase tau Kabar Bae itu, orang-orang kase siksa pa kita. Dorang rante pa kita, turus dorang tahang pa kita di penjara sama deng kita ini orang jahat. Tapi biar dorang biking bagitu, Kabar Bae dari Tuhan Allah dorang tara bisa kase berenti.</verse>
				<verse number="10">Karna itu, kita sabar tanggung siksa itu samua deng tetap kase tau Kabar Bae tentang Yesus Kristus, supaya orang yang Tuhan Allah so pili mo jadi Dia pe umat bole percaya pa Kristus Yesus. Deng bagitu, dong bole dapa slamat deng dapa puji deng hormat sama-sama deng Tuhan Allah slama-lamanya.</verse>
				<verse number="11">Memang butul kata-kata ini, “Kalu torang kase tinggal torang pe cara hidup lama yang malawang pa Tuhan Allah, itu sama deng torang so mati sama-sama deng Yesus. Deng bagitu, torang nanti akan hidup sama-sama deng Dia.</verse>
				<verse number="12">Kalu torang menderita kong tetap percaya pa Tuhan Yesus, nanti torang akan berkuasa sama-sama deng Dia. Kalu torang manyangkal pa Dia, Dia me akan manyangkal pa torang.</verse>
				<verse number="13">Tapi biar torang tara setia, Dia tetap setia, karna samua yang Dia so janji tara mungkin Dia tara biking.”</verse>
				<verse number="14">Timotius, kase inga pa orang-orang percaya apa yang kita so bilang pa ngana. Bilang pa dorang sunggu-sunggu pa Tuhan Allah pe muka, dorang tara bole baku malawang tentang kata-kata pe arti, karna tarada guna, deng cuma mo biking kaco pa orang-orang yang dengar.</verse>
				<verse number="15">Biking ngana pe tugas bae-bae supaya Tuhan Allah sanang pa ngana, deng ngana tara usa malu pa Tuhan Allah pe muka. Ngana ajar bae-bae Tuhan Allah pe ajaran pa orang-orang. Ajaran itu butul.</verse>
				<verse number="16">Jang ngana badekat pa orang-orang yang bacarita yang tarada guna deng yang tara hormati pa Tuhan Allah. Karna orang-orang yang jaga bacarita bagitu, dong itu tara iko Tuhan Allah pe mau.</verse>
				<verse number="17">Dorang pe carita yang tara butul itu tasiar deng bahaya skali sama deng panyake kangker yang biking rusak orang pe badan. Orang-orang yang bacarita itu termasuk Himeneus deng Filetus.</verse>
				<verse number="18">Dorang dua itu so tara iko ajaran yang butul. Dorang ajar kata, Tuhan Allah so kase hidup lagi orang-orang yang so mati, jadi nanti so tarada lagi orang yang mati kong hidup ulang. Dorang ajar bagitu, jadi ada babarapa orang so tara percaya lagi yang butul pa Yesus.</verse>
				<verse number="19">Biar bagitu me, Tuhan Allah pe ajaran tetap kuat sama deng ruma pe fandasi. Di Tuhan Allah pe ajaran itu so tatulis bagini, “Tuhan Allah kanal Dia pe umat” deng “Sapa saja yang bilang, dia itu Tuhan Allah pe umat, dia musti berenti biking yang jahat”.</verse>
				<verse number="20">Ada conto lagi. Di orang kaya pe ruma, ada barang yang dong biking dari macam-macam bahan. Ada yang dong biking dari mas, dari perak, dari kayu deng ada lagi yang dari tana liat. Barang yang dong biking dari mas deng perak itu, dong jaga pake di acara penting. Kalu barang yang dong biking dari kayu deng tana liat, itu dong jaga pake di acara yang biasa-biasa.</verse>
				<verse number="21">Bagitu lagi deng anggota jemaat. Kalu ada yang berenti biking jahat, Tuhan mo pake orang itu untuk biking Dia pe tugas-tugas yang kusus. Tuhan biking orang itu jadi Dia pe umat sandiri, kong Tuhan sanang pake pa orang yang bagitu, karna orang itu so siap mo biking samua karja yang butul.</verse>
				<verse number="22">Orang muda banya yang dong pe keinginan tara bae, jadi jaga ngana pe diri bae-bae la jang iko sama deng dorang. Tapi ngana musti berusaha hidup butul pa Tuhan Allah pe muka, percaya pa Yesus, sayang pa orang laeng, deng hidup baku bawa bae-bae deng orang yang percaya pa Tuhan deng hati yang bersi.</verse>
				<verse number="23">Jang ngana taiko-iko baku malawang hal-hal yang tara butul deng tara dia pe guna, karna ngana tau, baku malawang bagitu cuma mo biking orang baku mara.</verse>
				<verse number="24">Torang yang karja untuk Tuhan tara pantas baku malawang. Mala torang musti bae-bae pa samua orang, ajar bae-bae pa orang-orang, deng sabar pa samua orang.</verse>
				<verse number="25">Kalu ada orang yang malawang torang pe ajaran itu, torang musti ajar pa dia bae-bae deng hati yang tara sombong. Torang biking bagitu karna sapa tau, Tuhan Allah kase kesempatan pa dorang untuk bertobat la Tuhan mo ruba dorang pe cara bapikir, sampe dorang bole tau ajaran yang butul.</verse>
				<verse number="26">Deng bagitu, dorang jadi sadar lagi kong talapas dari Iblis pe kuasa yang so kuasai pa dorang, sampe dorang tara iko dia pe mau lagi.</verse>
			</chapter>
			<chapter number="3">
				<verse number="1">Timotius, ngana musti tau, kalu so dekat hari kiamat, akan ada banya sengsara.</verse>
				<verse number="2">Hari-hari itu, orang-orang cuma sayang dorang pe diri sandiri, deng dong pe doi. Dorang suka bicara tinggi deng sombong. Dorang suka kase tara bae orang pe nama, malawang pa dong pe orang tua, deng tara tau batarimakasi. Dorang sama skali tara mau iko Tuhan pe mau.</verse>
				<verse number="3">Dorang tara sayang pa orang laeng, tara mau baku bawa bae deng orang, suka kase tara bae orang pe nama, deng tara mampo tahang diri. Dorang pe pikiran jahat skali, deng binci hal-hal yang butul.</verse>
				<verse number="4">Dorang suka bahianat, tara bapikir panjang, biking diri tau, deng lebe suka basanang-sanang iko dong pe mau sandiri daripada iko Tuhan Allah pe mau.</verse>
				<verse number="5">Kalu mo lia, dorang itu hidup iko Tuhan Allah pe mau, padahal sebenarnya dorang tara mau Tuhan Allah pe kuasa tinggal di dong pe hati. Jadi dorang itu tara iko Tuhan Allah pe mau. Orang yang bagitu, jang badekat pa dorang!</verse>
				<verse number="6">Babarapa orang dari dorang bawa ajaran yang tara butul di orang-orang pe ruma, kong tipu pa parampuang-parampuang yang dong pe dosa banya skali deng gampang tagoda. Parampuang-parampuang itu gampang dapa tipu deng macam-macam keinginan yang kuasai pa dorang.</verse>
				<verse number="7">Parampuang-parampuang itu salalu suka orang kase ajar hal-hal yang baru pa dorang. Tapi dorang tara perna tau ajaran mana yang butul.</verse>
				<verse number="8">Ngana masi inga carita Yanes deng Yambres, to? Dulu, dorang dua malawang pa nabi Musa. Itu sama deng orang-orang yang suka tipu parampuang-parampuang itu, dong malawang ajaran yang butul tentang Yesus. Orang-orang itu pe pikiran so rusak deng dong pe percaya pa Yesus so tara butul.</verse>
				<verse number="9">Tapi biar dorang coba tipu orang, dorang tara berhasil turus. Lama-lama dorang itu kantara skali tara tau apa-apa, sama deng dulu Yanes deng Yambres, kantara skali tara tau apa-apa.</verse>
				<verse number="10">Tapi ngana Timotius, ngana so iko samua yang kita ajar pa orang, kita pe cara hidup deng kita pe tujuan hidup. Ngana so lia sandiri kita pe percaya pa Yesus deng kita pe sayang pa orang. Ngana me tau, kita pe sabar deng kita pe setia biking kita pe tugas.</verse>
				<verse number="11">Ngana tau bagimana orang-orang siksa pa kita di kota Antiokhia, kota Ikonium deng kota Listra sampe kita menderita skali. Tapi Tuhan kase lapas pa kita dari siksa itu samua.</verse>
				<verse number="12">Memang samua orang yang percaya pa Kristus Yesus deng berusaha hidup iko Dia pe mau akan dapa siksa.</verse>
				<verse number="13">Tapi orang yang jahat deng yang tukang tipu, dorang itu lebe hari lebe tamba jahat. Dorang tipu pa orang-orang kong orang laeng me tipu pa dorang.</verse>
				<verse number="14">Tapi Timotius, ngana musti pegang turus ajaran yang butul yang ngana so tarima deng percaya butul, karna ngana kanal orang-orang yang kase ajar pa ngana, deng ngana percaya pa dorang.</verse>
				<verse number="15">Waktu ngana masi kacil, ngana so tau Kitab Suci. Kitab Suci itu yang biking ngana jadi tau Tuhan pe jalang yang butul sampe ngana bole percaya pa Kristus Yesus kong Dia bole kase slamat pa ngana.</verse>
				<verse number="16">Samua yang tatulis di Kitab Suci, itu dari Tuhan Allah sandiri. Samua itu dia pe guna: untuk kase ajar pa orang apa yang butul, untuk togor orang yang ajar ajaran yang sala, untuk ruba orang pe cara hidup la dorang iko jalang yang butul, deng untuk lati orang pe diri iko Tuhan pe mau.</verse>
				<verse number="17">Deng bagitu, Kitab Suci biking torang yang jadi Tuhan Allah pe umat, mampo biking samua yang bae.</verse>
			</chapter>
			<chapter number="4">
				<verse number="1">Yesus Kristus nanti mo datang ulang di dunia ini jadi Raja kong berkuasa. Dia yang mo adili orang-orang yang masi hidup deng yang so mati. Jadi skarang kita bilang deng butul-butul di Tuhan Allah deng Kristus Yesus pe muka, supaya ngana Timotius</verse>
				<verse number="2">kase tau Tuhan Allah pe firman pa orang-orang. Ngana musti salalu siap kase tau firman itu di tiap waktu, biar orang mau dengar atau tarada. Kalu dorang biking sala, ngana togor pa dorang la dorang berenti. Turus ngana kase kuat dong pe hati la dong iko ajaran yang butul. Deng sementara ngana biking samua itu, ngana musti kase ajar bae-bae pa dorang deng sabar.</verse>
				<verse number="3">Ngana musti rajin biking itu karna akan ada dia pe waktu, orang-orang tara mau dengar lagi ajaran yang butul. Mala dorang cuma mo pangge guru-guru agama yang dorang suka. Guru-guru itu mo bilang pa dorang hal-hal yang dorang suka dengar saja supaya cuma iko dorang pe mau.</verse>
				<verse number="4">Dorang tara mau dengar ajaran yang butul. Dorang lebe suka dengar carita-carita dulu-dulu yang tara guna.</verse>
				<verse number="5">Tapi biar bagitu me, Timotius, ngana musti tetap tenang dalam samua hal. Kalu ngana biking ngana pe tugas kong dapa siksa, ngana musti sabar. Ngana kase tau pa orang-orang Kabar Bae itu supaya dorang jadi percaya pa Yesus. Deng samua tugas yang Tuhan so kase pa ngana, biking bae-bae sampe selesai.</verse>
				<verse number="6">Tapi tentang kita, kita rasa kita pe waktu di dunia so tara lama lagi. Tara lama lagi kita akan mati kong kita pe hidup akan sama deng anggur yang ada kase cura untuk jadi persembahan pa Tuhan Allah.</verse>
				<verse number="7">Kita so karja karas biking kita pe tugas itu deng bae sampe selesai, sama deng orang yang iko lomba lari sampe di finis. Deng kita tetap percaya pa Yesus Kristus.</verse>
				<verse number="8">Satu conto lagi, kalu orang iko lomba kong juara, dia dapa hadia. Bagitu lagi deng kita, Tuhan so kase sadia kita pe hadia karna Dia lia kita hidup butul pa Dia pe muka. Hadia itu Dia simpang kong nanti Dia mo kase pa kita di hari yang Dia mo adili pa samua orang deng adil. Hadia itu bukang cuma kita yang mo dapa, tapi samua orang yang percaya yang tunggu-tunggu Dia datang lagi, dorang me mo dapa.</verse>
				<verse number="9">Timotius! Ngana berusaha capat-capat datang pa kita.</verse>
				<verse number="10">Karna Kreskes so pigi di Galatia, deng Titus so pigi di Dalmatia. Kong Demas so kase tinggal pa kita karna dia lebe suka iko hal-hal di dunia ini. Jadi dia so barangkat di Tesalonika.</verse>
				<verse number="11">Yang tinggal sama-sama deng kita di sini cuma Lukas. Jadi ngana pigi cari pa Markus la ngoni dua datang kamari, karna Markus bole bantu pa kita biking kita pe tugas di sini.</verse>
				<verse number="12">Kita so suru pa Tikhikus pigi ka sana pa ngana di kota Efesus.</verse>
				<verse number="13">Kalu ngana datang kamari, jang lupa e bawa kita pe juba yang kita kase tinggal pa Karpus pe ruma di kota Troas. Bawa lagi kita pe kitab-kitab. Yang paling penting, jang lupa kita pe kitab-kitab yang biking dari binatang pe kuli itu.</verse>
				<verse number="14">Aleksander tukang besi itu, so banya biking hal yang jahat pa kita. Tapi biar bagitu me, kita tara mara pa dia, nanti Tuhan Allah mo balas pa dia iko deng apa yang dia so biking.</verse>
				<verse number="15">Dia tukang malawang ajaran yang torang ajar. Jadi ngana musti ati-ati deng dia.</verse>
				<verse number="16">Waktu pertama kali kita bela kita pe diri di pengadilan, tarada orang yang batamang pa kita. Samua kita pe tamang kase tinggal pa kita. Tapi kita minta pa Tuhan Allah supaya jang hukum pa dorang.</verse>
				<verse number="17">Biar dorang kase tinggal pa kita, Tuhan Allah tetap sama-sama deng kita. Dia kase kuat pa kita supaya kita bole kase tau samua Kabar Bae tentang Yesus Kristus, deng supaya samua orang yang bukang Yahudi dengar. Dia kase slamat pa kita dari bahaya kematian, sama deng kita bebas dari singa pe mulu.</verse>
				<verse number="18">Tuhan Allah kase lapas pa kita dari samua orang pe rencana yang jahat, yang mo biking kita cilaka. Dia mo bawa pa kita di sorga, di situ Dia Berkuasa sebagai Raja. Dia itu suda yang torang puji deng hormat sampe slama-lamanya! Amin.</verse>
				<verse number="19">Timotius, kase tau kita pe salam pa Onesiforus pe keluarga, deng kase tau lagi kita pe salam pa Priskila deng Akwila.</verse>
				<verse number="20">Erastus masi tinggal di kota Korintus. Trofimus terpaksa kita kase tinggal pa dia di kota Miletus karna dia saki.</verse>
				<verse number="21">Ngana berusaha datang kamari sebelum musim dingin. Ebulus, Pudes, Linus, Klaudia, deng samua orang percaya laeng di sini, kirim salam pa ngana.</verse>
				<verse number="22">Kita minta supaya Tuhan sama-sama deng ngana. Kita minta lagi supaya Tuhan kase Dia pe bae pa ngoni samua.</verse>
			</chapter>
		</book>
		<book number="56">
			<chapter number="1">
				<verse number="1">Titus, salam dari kita Paulus. Kita ini jaga biking apa yang Tuhan Allah suru deng kita ini Yesus Kristus pe utusan yang orang sebut rasul. Kita jadi Dia pe rasul itu supaya kita kase tau Tuhan pe Kabar Bae pa orang-orang yang Dia so pili la dorang dapa slamat. Kita dapa tugas kase kuat dorang pe percaya deng kase tau pa dorang ajaran yang butul. Ajaran itu yang mo tolong pa dorang supaya dorang bisa hidup iko Tuhan Allah pe mau.</verse>
				<verse number="2">Kita ajar pa orang-orang yang percaya itu, supaya dorang bole baharap deng yakin, dorang bole dapa hidup deng Tuhan Allah slama-lamanya, sama deng Tuhan Allah so janji. Karna waktu Tuhan Allah bolong biking dunia ini, Dia so janji kamuka, Dia mo kase hidup slama-lamanya pa orang-orang yang percaya pa Dia. Dia pe janji itu pasti jadi, karna Tuhan Allah tara perna bafoya.</verse>
				<verse number="3">Kong pas di waktu yang Tuhan Allah so tentukan, Dia kase tau Kabar Bae itu la orang tau cara mo dapa hidup deng Dia slama-lamanya. Kabar Bae ini yang Tuhan Allah so kase percaya pa kita la kita kase tau pa orang-orang. Tuhan Allah itu yang kase slamat pa torang.</verse>
				<verse number="4">Titus, torang dua sama-sama percaya pa Yesus Kristus, jadi kita anggap ngana so sama deng kita pe ana sandiri. Kita minta pa Tuhan Allah, torang pe Bapa, deng pa Kristus Yesus yang kase slamat pa manusia, supaya kase yang bae pa ngana, deng salalu biking ngana pe hati tetap tenang.</verse>
				<verse number="5">Titus, kita kase tinggal pa ngana di pulo Kreta itu, supaya ngana bole ator babarapa hal yang bolong selesai di jemaat, deng ngana pigi di kota-kota la lantik penatua-penatua jemaat, sama deng yang kita so suru pa ngana.</verse>
				<verse number="6">Tiap orang yang ngana pili mo jadi penatua, dia pe cara hidup musti butul, deng dia musti hidup setia pa satu bini saja. Dia pe ana-ana me musti percaya pa Yesus Kristus, deng tarada orang yang bilang ana-ana itu suka biking barang yang jahat atau dorang itu pangmalawang.</verse>
				<verse number="7">Barang, orang yang pimpin jemaat, dia pe karja itu urus Tuhan Allah pe jemaat. Dia pe cara hidup musti butul, tara sombong, tara pangmara, tara pangmabo, tara pukul-pukul orang, deng tara gila doi.</verse>
				<verse number="8">Tapi dia musti suka tarima orang laeng di dia pe ruma, deng suka hal-hal yang bae. Dia me musti tau bawa diri bae-bae, hidup butul pa Tuhan Allah pe muka, hidup cuma iko Tuhan Allah pe mau, deng mampo batahang diri.</verse>
				<verse number="9">Dia musti pegang butul-butul Tuhan pe ajaran yang dia so dapa, supaya dia mampo kase nasehat pa orang laeng iko ajaran itu, deng dia me bisa kase mangarti pa orang-orang yang suka lawan ajaran yang butul supaya dorang jadi yakin deng ajaran itu.</verse>
				<verse number="10">Kita suru ngana cari orang yang pimpin macam bagitu, karna dorang itu musti kuat hadapi banya orang yang tantang ajaran yang butul skarang ini. Orang-orang itu suka pengaru orang laeng supaya iko pa dorang, padahal dorang pe ajaran itu ajaran yang sala deng tara guna. Lebe-lebe lagi, ada dari dorang itu, orang agama Yahudi yang so percaya pa Yesus, tapi dong kase ajar kata, kalu orang bukang Yahudi yang mo iko pa Yesus, musti sunat dulu.</verse>
				<verse number="11">Orang-orang yang bagitu, ngana musti larang pa dorang supaya jang dong ajar lagi ajaran yang tara butul itu. Barang, dorang so biking kaco banya keluarga deng dong pe ajaran itu. Padahal dorang itu mangajar cuma karna mau dapa doi.</verse>
				<verse number="12">Memang dorang pe orang sandiri yang jadi nabi perna bilang bagini, “Orang-orang dari pulo Kreta pangbafoya, deng dorang pe sifat sama deng binatang yang jahat yang golojo deng pamalas.”</verse>
				<verse number="13">Apa yang nabi so kase tau itu butul. Jadi ngana musti tegas kase inga pa dorang supaya dorang butul-butul iko ajaran yang butul saja.</verse>
				<verse number="14">Kong togor pa dorang supaya jang dengar lagi orang Yahudi pe carita-carita dulu-dulu yang tara guna deng aturan-aturan dari orang-orang yang so tara iko ajaran yang butul.</verse>
				<verse number="15">Untuk orang yang dong pe hati bersi pa Tuhan, tarada aturan agama yang larang pa dorang. Tapi untuk orang-orang yang dong pe hati tara bae deng tara percaya pa Tuhan, dorang tara bisa biking barang yang bae karna dorang pe hati deng pikiran so tara tau mana yang butul.</verse>
				<verse number="16">Dorang bilang kata, dorang kanal pa Tuhan Allah, padahal dong pe kalakuang itu kase tunju dorang itu tara kanal pa Dia. Orang-orang yang jahat bagitu, dorang tara iko Tuhan Allah pe mau, deng tara mampo biking barang yang bae.</verse>
			</chapter>
			<chapter number="2">
				<verse number="1">Tapi Titus, ngana kase ajar suda pa orang-orang la dorang iko ajaran yang butul.</verse>
				<verse number="2">Ngana kase ajar pa laki-laki yang so tua supaya dorang mampo batahang diri, deng dong pe kalakuang musti bae yang biking orang hormati pa dorang. Dorang musti tau bawa diri bae-bae, percaya kuat pa Tuhan, deng sayang pa orang laeng. Biar susa me, dorang musti tetap iko pa Tuhan.</verse>
				<verse number="3">Bagitu lagi deng parampuang-parampuang yang so tua, ngana kase ajar pa dorang supaya dorang pe cara hidup iko Tuhan Allah pe mau. Dorang tara bole biking busu orang pe nama, deng tara bole jadi pangmabo. Dorang musti kase ajar yang bae pa orang-orang.</verse>
				<verse number="4">Deng bagitu, dorang bole kase ajar pa parampuang-parampuang yang masi muda supaya sayang dong pe laki deng dong pe ana-ana,</verse>
				<verse number="5">dorang hidup iko Tuhan pe ajaran, dorang pe hati bersi pa Tuhan pe muka, dorang mampo ator dong pe ruma tangga bae-bae, dorang pe hati bae, deng dorang dengar-dengaran pa dong pe laki. Kalu dorang pe hidup bagitu, orang tara dapa alasan untuk kase tara bae Tuhan Allah pe firman.</verse>
				<verse number="6">Bagitu lagi deng laki-laki yang masi muda, kase nasehat pa dorang supaya dorang kuasai dorang pe hidup dalam sagala hal.</verse>
				<verse number="7">Kong Titus, ngana lagi pe kalakuang musti bagus, supaya ngana bole jadi conto pa dorang. Kalu ngana mangajar, musti deng hati yang bersi deng sunggu-sunggu.</verse>
				<verse number="8">Ngana musti pande pake kata-kata yang pas supaya orang tarima pa ngana kong tara dapa alasan mo kase sala pa torang. Orang yang malawang pa torang akan jadi malu sandiri.</verse>
				<verse number="9">Ngana me musti kase ajar pa orang-orang karja supaya dorang salalu dengar-dengaran pa dong pe tuang, jang malawang pa dong pe tuang tapi dong musti salalu biking sanang dong pe tuang pe hati.</verse>
				<verse number="10">Dorang tara bole ambe dong pe tuang pe barang, biar cuma sadiki. Dorang musti biking barang yang bae supaya dong pe tuang percaya pa dorang. Kalu dorang jujur bagitu, orang laeng jadi suka deng torang pe ajaran yang dari Tuhan Allah. Tuhan Allah itu yang kase slamat pa torang.</verse>
				<verse number="11">Torang musti hidup macam bagitu, barang Tuhan Allah so kase jalang la torang samua bole dapa slamat dari torang pe dosa-dosa, supaya torang jang dapa hukuman. Itu Dia pe bae pa torang.</verse>
				<verse number="12">Tuhan kase Dia pe bae itu, biking torang jadi sadar la kase tinggal torang pe kalakuang yang tara iko Tuhan Allah pe mau deng yang cuma iko dunia pe mau. Deng bagitu torang mampo kuasai diri dalam sagala hal, jadi orang yang hidup butul pa Tuhan Allah pe muka, deng setia pa Dia di dunia skarang ini.</verse>
				<verse number="13">Sementara torang biking samua itu, torang batunggu hari yang nanti biking torang paling sanang waktu Tuhan Yesus Kristus datang lagi deng Dia pe kuasa yang luar biasa. Dia itu suda torang pe Tuhan Allah Yang Paling Berkuasa, deng yang kase slamat pa torang. Torang pe harapan cuma pa Dia.</verse>
				<verse number="14">Dia yang so serakan Dia pe diri untuk mati la kase bebas pa torang dari torang pe dosa. Dia biking torang pe hati jadi bersi, sampe torang jadi Dia pe umat sandiri yang suka biking barang yang bae.</verse>
				<verse number="15">Titus, ngana musti kase ajar samua itu pa orang-orang percaya. Ngana kase smangat pa dorang la dorang tamba percaya pa Tuhan, deng togor pa dorang yang sala. Tuhan so kase kuasa pa ngana untuk kase ajar pa dorang, jadi jang ada orang yang pandang enteng pa ngana.</verse>
			</chapter>
			<chapter number="3">
				<verse number="1">Titus, ngana musti kase inga pa orang-orang percaya supaya dorang salalu dengar-dengaran pa pemerinta deng pa sapa saja yang berkuasa. Kong dorang me musti salalu siap biking apa saja yang bae.</verse>
				<verse number="2">Dorang tara bole kase tara bae orang pe nama deng tara bole baku malawang. Tapi dorang musti tara kasar deng salalu baku bawa bae-bae pa samua orang.</verse>
				<verse number="3">Barang, dulu waktu torang bolong percaya pa Yesus, torang tara mangarti apa-apa. Jadi torang malawang pa Tuhan, torang me tapengaru deng hal-hal yang jahat. Napsu deng keinginan yang tara bae so kuasai di torang pe hati kong torang hidup baku mangiri deng orang laeng. Torang jahat pa orang deng torang salalu baku binci.</verse>
				<verse number="4">Biar torang so jahat bagitu, tapi Tuhan Allah sayang pa torang kong kase tunju Dia pe bae pa torang sampe torang bole dapa slamat dari torang pe dosa-dosa.</verse>
				<verse number="5">Tuhan Allah kase slamat pa torang, bukang karna torang so biking barang yang butul, tapi itu karna Dia sayang pa torang. Deng Roh Kudus pe kuasa, Dia biking torang jadi bersi dari torang pe dosa-dosa, la torang pe hubungan deng Tuhan Allah jadi baru, sama deng torang lahir ulang.</verse>
				<verse number="6">Tuhan Allah kase Dia pe Roh Kudus pa torang talebe-lebe, karna Yesus Kristus mati untuk kase slamat pa torang.</verse>
				<verse number="7">Tuhan Allah kase Dia pe bae pa torang, itu yang biking torang jadi orang yang tara sala pa Dia pe muka, kong deng bagitu, torang ada hak tarima Tuhan Allah pe janji untuk hidup deng Dia slama-lamanya, sama deng yang torang so harap.</verse>
				<verse number="8">Samua yang kita so kase ajar ini butul, kong itu bagus deng ada guna untuk samua orang. Kita mau ngana bilang deng tegas ajaran ini pa samua orang yang percaya pa Tuhan Allah, supaya dorang berusaha butul-butul biking barang yang bae.</verse>
				<verse number="9">Jang ngana baku malawang tentang asal-usul orang tua dulu-dulu deng tentang hal-hal laeng yang tarada dia pe guna. Ngana me tara bole baku malawang deng bakalae tentang aturan yang ada di lima kitab Musa, karna itu tarada dia pe guna deng cuma buang-buang waktu saja.</verse>
				<verse number="10">Kalu ada orang yang biking sampe jemaat so tara satu hati, ngana togor pa dia la dia berenti. Kalu ngana so togor pa dia sampe dua kali kong dia tara dengar, jang ngana badekat lagi pa dia.</verse>
				<verse number="11">Barang, ngana tau, orang yang pe pikiran bagitu memang so tara iko apa yang butul. Dia pe dosa yang kase bukti, dia sala. Itu berarti dia sandiri yang hukum dia pe diri sandiri.</verse>
				<verse number="12">Titus, kita mo suru pa Artemas atau Tikhikus pigi ka sana pa ngana. Kalu dia so sampe, ngana berusaha capat-capat datang kamari pa kita di kota Nikopolis, karna kita so ambe keputusan la mo tinggal di kota itu selama musim dingin ini.</verse>
				<verse number="13">Ngana me berusaha suda tolong pa Zenas ahli hukum itu deng pa Apolos, supaya dong dua bisa barangkat deng tara kurang apa-apa di jalang.</verse>
				<verse number="14">Torang pe orang-orang yang percaya musti rajin biking yang bae supaya bole tolong orang laeng pe keperluan hari-hari. Deng bagitu, dong pe hidup ada dia pe guna.</verse>
				<verse number="15">Titus, samua orang yang sama-sama deng kita di sini ada kirim salam pa ngana. Deng tolong bilang kita pe salam pa torang pe tamang-tamang di situ yang sayang pa torang, yang sama-sama percaya pa Yesus. Kita minta pa Tuhan Allah supaya Dia kase Dia pe bae pa ngoni samua.</verse>
			</chapter>
		</book>
		<book number="57">
			<chapter number="1">
				<verse number="1">Filemon, torang pe tamang satu karja yang kita sayang! Salam dari kita Paulus. Kita kirim surat ini dari dalam penjara. Kita di sini gara-gara kita ada kase tau Kabar Bae tentang Kristus Yesus pa orang-orang. Kita deng Timotius, torang pe sudara yang sama-sama percaya, yang ada tulis surat ini pa ngana, Filemon.</verse>
				<verse number="2">Surat ini torang tulis lagi pa Apfia, torang pe sudara parampuang yang sama-sama percaya pa Tuhan, deng pa Arkhipus, torang pe tamang yang sama-sama karja karas untuk kase tau tentang Tuhan Yesus pa orang-orang. Deng surat ini lagi untuk jemaat yang biasa jaga bakumpul untuk sambayang di ngana pe ruma.</verse>
				<verse number="3">Kita minta pa Tuhan Allah, torang pe Bapa, deng pa Tuhan Yesus Kristus, supaya kase yang pe bae pa ngoni, deng salalu biking ngoni pe hati tetap tenang.</verse>
				<verse number="4">Filemon, waktu kita berdoa, kita salalu inga pa ngana, deng kita bilang tarimakasi pa Tuhan Allah yang kita jaga semba.</verse>
				<verse number="5">Barang kita dengar, ngana butul-butul percaya pa Tuhan Yesus deng ngana sayang pa samua orang yang so jadi Tuhan Allah pe umat.</verse>
				<verse number="6">Deng kita berdoa, supaya ngoni yang so percaya bole lebe tamba hidup satu hati satu deng yang laeng. Kong karna itu, ngoni bole lebe mangarti samua Tuhan pe bae yang Dia kase pa ngoni karna ngoni so satu hati deng Yesus Kristus.</verse>
				<verse number="7">Filemon, kita pe sudara, ngana pe sayang pa orang-orang yang so jadi Tuhan Allah pe umat, itu yang biking kita sanang skali. Kong itu biking kita pe hati jadi lebe kuat, karna ngana so biking dorang pe hati jadi sanang ulang.</verse>
				<verse number="8">Filemon, Yesus Kristus ada kase kuasa pa kita, karna itu kita bole mo suru pa ngana untuk biking apa yang musti ngana biking.</verse>
				<verse number="9">Tapi kita inga ngana pe sayang pa orang-orang percaya. Karna itu, kita tara mo suru-suru pa ngana, tapi kita lebe suka minta pa ngana. Kita ini so tua, deng apalagi skarang kita me ada dapa kase maso dalam penjara karna kita kase tau tentang Kristus Yesus pa orang-orang.</verse>
				<verse number="10">Kita minta tolong pa ngana tentang Onesimus, ngana pe orang karja yang ngana bili itu. Waktu dia datang lia pa kita di dalam penjara, kita kase tau pa dia tentang Tuhan Yesus kong dia so jadi percaya. Karna itu, kita so anggap dia sama deng kita pe ana sandiri.</verse>
				<verse number="11">Memang dulu, dia tara ada guna pa ngana kong so lari dari ngana. Tapi skarang, dia so ada guna skali, bukang cuma pa ngana tapi pa kita lagi.</verse>
				<verse number="12">Skarang, Onesimus yang kita sayang itu, kita kase pulang ulang pa ngana.</verse>
				<verse number="13">Sebenarnya kalu mo iko kita pe mau, kita mo tahang pa dia di sini supaya dia ganti pa ngana bantu pa kita, sementara kita ada di dalam penjara ini, karna kita kase tau Kabar Bae tentang Yesus Kristus.</verse>
				<verse number="14">Tapi kalu ngana tara setuju, kita tara mo suru dia tinggal la bantu deng kita di sini. Kita mau ngana sandiri yang suru pa dia, supaya tara kantara kita paksa pa ngana la suru dia tinggal.</verse>
				<verse number="15">Kita pikir, kaapa ini suda dia pe alasan sampe ngana deng dia dapa kase pisa untuk babarapa waktu, supaya dia bole jadi percaya pa Tuhan Yesus, kong ngana bole tarima ulang pa dia untuk sama-sama deng ngana turus-turus.</verse>
				<verse number="16">Jadi skarang ngana tarima ulang pa dia. Dia bukang cuma ngana pe orang karja saja, tapi lebe dari itu, dia me so jadi ngana pe sudara yang sama-sama percaya. Ngana sayang pa dia, sama deng kita so sayang pa dia. Ngana sayang pa dia karna dia itu ngana pe orang karja, deng dia itu lagi ngana pe sudara yang sama-sama percaya pa Tuhan.</verse>
				<verse number="17">Jadi Filemon, kalu ngana anggap kita ini ngana pe tamang yang sama-sama percaya pa Tuhan, kita harap kalu dia bale ulang pa ngana, ngana mau tarima pa dia sama deng ngana ada tarima pa kita sandiri.</verse>
				<verse number="18">Deng, kalu dia so perna kase rugi pa ngana atau dia ada utang pa ngana, biar nanti kita yang tanggung samua itu.</verse>
				<verse number="19">Justru skarang ini, kita mo tulis ini deng kita pe tangan sandiri, “Kita ini, Paulus, mo bayar Onesimus pe utang itu pa ngana.” Itu jadi bukti pa ngana. Tantu kita tara perlu mo kase inga pa ngana, ngana jadi percaya pa Tuhan Yesus karna kita yang kase tau Kabar Bae pa ngana, itu sama deng ngana itu ada bautang pa kita.</verse>
				<verse number="20">Jadi, kita pe sudara Filemon, kita minta pa ngana yang percaya pa Tuhan supaya ngana tarima suda pa Onesimus. Torang dua ini so sama-sama percaya Kristus Yesus, kong kalu ngana tarima pa Onesimus, kita pe hati pasti sanang.</verse>
				<verse number="21">Kita tulis surat ini karna kita yakin, pasti ngana biking apa yang kita minta. Kita tau, ngana akan biking lebe dari apa yang kita ada minta pa ngana.</verse>
				<verse number="22">Sementara itu, kita minta tolong supaya ngana kase siap kamar satu untuk kita pake di ngana pe ruma. Karna kita baharap deng yakin, Tuhan Allah mo jawab ngoni pe doa supaya kita bole mo kaluar dari penjara ini kong mo sama-sama ulang deng ngoni samua.</verse>
				<verse number="23">Epafras ada kirim salam pa ngana. Dia itu kita pe tamang yang sama-sama dapa tahang dalam penjara karna dia me jaga biking apa yang Kristus Yesus suru.</verse>
				<verse number="24">Deng ada salam lagi dari Markus, Aristarkhus, Demas deng Lukas. Dorang itu kita pe tamang yang sama-sama jaga kase tau Kabar Bae tentang Yesus Kristus pa orang-orang.</verse>
				<verse number="25">Kita minta supaya Tuhan Yesus Kristus kase Dia pe bae pa ngoni.</verse>
			</chapter>
		</book>
		<book number="58">
			<chapter number="1">
				<verse number="1">Dulu, Tuhan Allah banya kali bicara pa Dia pe nabi-nabi pake macam-macam cara la dorang kase turus Dia pe pasáng pa torang orang Israel pe orang tua dulu-dulu.</verse>
				<verse number="2">Tapi skarang, di waktu yang so dekat hari kiamat ini, Tuhan Allah so utus Dia pe Anak sandiri yang bicara langsung pa torang. Dia pe Anak itu yang dulu Tuhan Allah pake untuk biking dunia ini deng samua-samua dunia pe isi. Kong Dia pe Anak itu suda yang Tuhan Allah so tentukan supaya jadi ahli waris dari samua-samua yang ada.</verse>
				<verse number="3">Kong deng torang lia pa Anak Allah itu, torang bole dapa lia Tuhan Allah pe kuasa yang luar biasa. Karna kalu torang so dapa lia pa Dia, itu sama saja deng torang so lia pa Tuhan Allah. Anak Allah itu lagi yang ator samua-samua yang ada di dunia ini pake Dia pe bicara yang ada kuasa. Dia me yang kase Dia pe diri mati, supaya kase ampun manusia pe dosa. Abis itu, Dia nae di sorga, dudu di tampa yang terhormat, pa Tuhan Allah Yang Paling Berkuasa pe sabla kanan.</verse>
				<verse number="4">Karna Anak Allah so dudu di tampa yang terhormat itu, torang bole tau deng jelas Dia lebe hebat dari malaekat-malaekat. Bagitu lagi deng Dia pe nama yang Tuhan Allah kase pa Dia, itu jao lebe bagus dari malaekat-malaekat pe nama.</verse>
				<verse number="5">Barang, tara perna Tuhan Allah bilang pa malaekat mana saja, sama deng Dia bilang pa Yesus bagini, “Ngana Kita pe Anak. Hari ini Kita kase tau pa samua orang, Ngana Kita pe Anak.” Kong, tara perna lagi Tuhan Allah bilang tentang malaekat mana saja bagini, “Kita akan jadi Dia pe Papa, kong Dia itu akan jadi Kita pe Anak.”</verse>
				<verse number="6">Deng waktu Tuhan Allah suru Dia pe Anak yang paling terhormat itu datang di dunia, Tuhan Allah bilang bagini, “Samua Kita pe malaekat musti semba pa Dia.”</verse>
				<verse number="7">Kong tentang malaekat-malaekat, Tuhan Allah bilang bagini, “Kita biking Kita pe malaekat-malaekat supaya biking apa yang Kita suru, dorang biking itu dia pe capat sama deng angin deng dia pe kuasa sama deng api.”</verse>
				<verse number="8">Tapi pa Anak Allah, Tuhan Allah bilang bagini, “Ngana itu Tuhan Allah, Ngana mo dudu di kursi raja kong Berkuasa sebagai Raja pa Ngana pe umat sampe slama-lamanya. Ngana berkuasa itu deng adil.</verse>
				<verse number="9">Ngana sanang kalu orang biking yang butul, deng Ngana binci kalu orang biking yang jahat. Karna itu, Kita Tuhan Allah, Ngana pe Tuhan Allah, siram minya pa Ngana pe kapala supaya jadi tanda Kita angka pa Ngana jadi Raja, deng supaya Ngana pe hati jadi sanang. Ngana pe sanang itu, lebe basar dari Ngana pe tamang-tamang.”</verse>
				<verse number="10">Tuhan Allah bilang lagi pa Dia pe Anak bagini, “Ngana itu Tuhan, yang dari pertama skali biking dunia ini. Deng Ngana sandiri yang biking samua yang ada di langit.</verse>
				<verse number="11">Samua itu akan ancor sampe abis, sama deng baju tua yang rusak kong so tara bisa pake lagi, tapi Ngana tetap ada, tara beruba sampe slama-lamanya.</verse>
				<verse number="12">Samua itu Ngana mo buang, sama deng baju tua yang orang gulung la mo buang. Kong samua-samua itu Ngana mo ganti deng yang baru, sama deng baju tua yang orang ganti deng baju baru. Tapi Ngana sandiri tara beruba, Ngana tetap ada sampe slama-lamanya.”</verse>
				<verse number="13">Kong tara perna Tuhan Allah bicara pa malaekat-malaekat sama deng Dia bicara pa Dia pe Anak macam bagini, “Dudu suda di tampa yang terhormat, pa Kita pe sabla kanan, sampe Kita kase kala Ngana pe musu-musu samua.”</verse>
				<verse number="14">Jadi, malaekat-malaekat tara lebe hebat dari Yesus to, karna dorang itu roh-roh yang biking apa yang Tuhan Allah suru. Tuhan Allah utus pa dorang untuk layani pa orang-orang yang mo dapa slamat dari dosa-dosa.</verse>
			</chapter>
			<chapter number="2">
				<verse number="1">Jadi, karna Yesus itu yang paling hebat, torang musti lebe pegang kuat ajaran yang torang so dengar tentang Dia, supaya jang ada orang yang pengaru pa torang sampe torang mulai kase tinggal torang pe percaya.</verse>
				<verse number="2">Barang, ajaran yang ada di lima kitab Musa, malaekat-malaekat kase tau pa torang orang Israel pe orang tua dulu-dulu, kong ajaran itu memang butul. Turus, tiap orang yang tara iko atau tara biking ajaran itu, orang itu mo dapa hukuman iko apa yang dia langgar.</verse>
				<verse number="3">Ajaran itu memang penting skali torang iko, tapi lebe penting lagi ajaran dari Tuhan Yesus yang Dia bilang langsung pa torang manusia! Ajaran itu tentang Dia yang kase slamat pa torang, kong ajaran itu bagus skali! Jadi kalu torang tara peduli, jang kira torang mo lolos dari hukuman! Yesus sandiri yang pertama kase tau ajaran itu, kong dorang yang dengar itu kase tau pa torang. Jadi, deng dorang pe kesaksian itu, torang bisa tau, ajaran itu memang butul.</verse>
				<verse number="4">Deng supaya orang bole yakin ajaran yang dorang kase tau itu butul, Tuhan Allah kase Dia pe kuasa pa dorang untuk biking mujizat-mujizat, deng tanda-tanda yang kase tunju Tuhan Allah pe kuasa sampe orang jadi herang. Deng Dia kase barbage Dia pe Roh Kudus pe kuasa pa dorang iko Dia pe mau la dorang ada karunia-karunia untuk pake layani pa orang-orang.</verse>
				<verse number="5">Tuhan Allah tara kase kuasa pa malaekat-malaekat la mo berkuasa di dunia yang baru nanti, dunia yang sementara torang bicara ini.</verse>
				<verse number="6">Tapi yang Tuhan Allah pili la mo berkuasa di dunia yang baru itu, manusia. Di Kitab Suci ada tulis bagini, “Ya Tuhan Allah, manusia itu apa kong sampe Tuhan Allah inga pa dia? Manusia pe ana-ana itu apa kong sampe Tuhan Allah perhatikan pa dia?</verse>
				<verse number="7">Tapi Tuhan Allah so biking dia pe posisi cuma sadiki lebe randa dari malaekat-malaekat. Tapi itu cuma sementara saja. Tuhan Allah biking dia jadi hebat, kong dia dapa hormati sama deng raja.</verse>
				<verse number="8">Tuhan Allah biking dia berkuasa pa samua-samua yang ada.” Jadi dari yang so tatulis itu, so jelas pa torang, Tuhan Allah biking manusia berkuasa pa samua-samua yang ada. Tara ada yang dia tara kuasai. Cuma skarang ini, torang bolong lia dia berkuasa pa samua-samua yang ada.</verse>
				<verse number="9">Tapi yang so jelas itu, Yesus Kristus yang berkuasa pa samua-samua yang ada. Dia suda yang Tuhan Allah biking Dia pe posisi sadiki lebe randa dari malaekat-malaekat. Tapi itu cuma sementara saja, cuma waktu Dia ada di dunia ini. Skarang ini, Tuhan Allah so biking Dia jadi hebat deng dapa hormati sama deng Raja karna Dia so menderita sampe mati di kayu salib. Dia rasa samua itu karna Tuhan Allah kase Dia pe bae yang cuma-cuma pa torang samua, supaya torang samua dapa slamat dari dosa-dosa.</verse>
				<verse number="10">Tuhan Allah yang biking samua-samua yang ada, supaya Dia dapa puji deng hormat. Jadi pantas skali Tuhan Allah biking Dia pe rencana yang biking orang banya jadi Dia pe ana-ana untuk hidup sama-sama deng Dia di sorga. Kong supaya dorang jadi Tuhan Allah pe ana-ana, Dia biking Dia pe Anak Yesus menderita la Dia bisa jadi dorang pe pemimpin yang sempurna untuk buka jalang, supaya orang yang percaya pa Dia bole dapa slamat.</verse>
				<verse number="11">Yesus yang tebus torang manusia pe dosa supaya torang jadi bersi pa Tuhan Allah pe muka. Dia deng torang pe Bapa cuma satu. Karna itu, Dia tara malu bilang, torang ini Dia pe sudara-sudara.</verse>
				<verse number="12">Itu sama deng yang tatulis dulu di Kitab Suci waktu Yesus bilang pa Tuhan Allah bagini, “Bapa, Kita mo kase tau tentang Bapa pa Kita pe sudara-sudara yang percaya. Kong waktu Kita bakumpul sama-sama deng dorang, Kita manyanyi puji pa Bapa.”</verse>
				<verse number="13">Yesus bilang lagi pa Tuhan Allah, “Kita percaya pa Bapa saja.” Deng Yesus bilang lagi bagini, “Bapa, ini Kita, sama-sama deng Bapa pe ana-ana yang Bapa so kase pa Kita.”</verse>
				<verse number="14">Ana-ana yang Yesus bilang itu, dorang itu cuma manusia biasa saja. Yesus datang di dunia jadi manusia supaya jadi sama deng dorang. Kong karna Dia jadi manusia, Dia bisa mati. Deng karna Dia mati itu, Dia kase kala pa Iblis, setang-setang pe raja yang ada kuasa biking orang mati.</verse>
				<verse number="15">Deng karna Yesus kase kala Iblis pe kuasa yang biking orang mati slama-lamanya itu, Dia kase ilang torang manusia pe rasa tako mati yang kuasai torang pe hidup ini. Barang, selama manusia hidup, manusia rasa tako mati, macam deng orang karja yang tako pa dia pe tuang.</verse>
				<verse number="16">Jadi so jelas skali, Yesus datang di dunia bukang untuk tolong pa malaekat-malaekat, tapi Dia datang untuk tolong pa torang, bapa Abraham pe turunan.</verse>
				<verse number="17">Kong karna Dia mo tolong pa torang yang jadi Dia pe sudara, Tuhan Allah musti biking Yesus jadi sama persis deng torang manusia. Deng karna Yesus so rasa samua yang torang so rasa, Dia bole kase tunju Dia pe rasa kasiang pa torang manusia, sampe bole kase Dia pe diri mati untuk tebus torang pe dosa-dosa. Deng Dia mati itu, Yesus jadi Imam Basar yang setia pa Tuhan Allah supaya torang deng Tuhan Allah pe hubungan jadi bae ulang.</verse>
				<verse number="18">Jadi, karna Dia sandiri so perna menderita waktu dapa goda, Dia me mampo tolong pa torang waktu torang dapa goda.</verse>
			</chapter>
			<chapter number="3">
				<verse number="1">Sudara-sudara yang so jadi Tuhan Allah pe umat, yang so dapa pangge untuk hidup sama-sama deng Dia di sorga, coba ngoni pikir bae-bae tentang Yesus Kristus yang torang so percaya. Dia itu Tuhan Allah pe Utusan deng Dia lagi Imam Basar, karna Dia biking sampe torang manusia deng Tuhan Allah pe hubungan bisa jadi bae ulang.</verse>
				<verse number="2">Yesus Kristus itu Tuhan Allah pili, kong Dia setia pa Tuhan Allah. Dia pe setia itu bole kase sama deng nabi Musa dulu yang setia layani di Tuhan Allah pe ruma. Tuhan Allah pe ruma itu, Tuhan Allah pe umat suda.</verse>
				<verse number="3">Tapi biar bagitu, Yesus Kristus lebe pantas dapa puji deng hormat. Itu sama deng tukang yang biking ruma lebe pantas dapa puji deng hormat dari ruma yang dia biking.</verse>
				<verse number="4">Conto itu butul, barang, tiap ruma ada tukang yang biking, tapi samua-samua yang ada di dunia ini, itu Tuhan Allah yang biking.</verse>
				<verse number="5">Nabi Musa memang setia pa Tuhan Allah pe umat sama deng orang karja yang setia pa dia pe tuang. Nabi Musa setia kase tau pa Tuhan Allah pe umat tentang apa yang Tuhan Allah mo biking yang mo jadi nanti.</verse>
				<verse number="6">Tapi Yesus Kristus lebe berkuasa dari nabi Musa. Barang, Yesus Kristus itu Anak Allah yang setia pa Tuhan Allah pe umat, sama deng ana satu yang berkuasa pa samua dia pe papa pe ruma. Kong torang ini sama deng Tuhan Allah pe ruma sandiri, asal torang bapegang kuat deng tong pe percaya, deng torang yakin torang akan dapa apa yang Tuhan Allah so janji mo kase pa torang. Itu yang biking torang pe hati sanang.</verse>
				<verse number="7">Jadi karna itu, dengar apa yang Roh Kudus bilang, “Hari ini, kalu ngoni dengar Tuhan Allah pe suara,</verse>
				<verse number="8">jang ngoni kapala batu, macam deng ngoni pe orang tua dulu-dulu biking. Waktu itu di padang gurun, dorang malawang Kita pe parenta jadi dong uji Kita pe sabar,</verse>
				<verse number="9">selama ampa pulu taong di padang gurun, ngoni pe orang tua dulu-dulu so lia Kita biking mujizat. Tapi biar bagitu, dorang tetap uji deng coba Kita pe sabar.</verse>
				<verse number="10">Jadi itu yang biking Kita mara skali pa dorang. Kong Kita bilang bagini, ‘Dorang pe hati cuma mau iko apa yang tara butul, deng dorang tara mau tau apa yang Kita suru.’</verse>
				<verse number="11">Dorang biking Kita mara bagitu sampe Kita basumpa bagini, ‘Dorang itu tara akan bisa maso di tana yang Kita so janji pa dorang la dorang baistrahat sama-sama deng Kita di situ.’ ”</verse>
				<verse number="12">Jadi sudara-sudara, ngoni musti ati-ati. Jang sampe ada satu dari ngoni yang pe hati jahat sama deng itu, sampe so tara percaya deng tara iko lagi pa Tuhan Allah yang hidup.</verse>
				<verse number="13">Tapi ngoni, tiap hari, selama masi ada kesempatan yang torang bilang “hari ini”, ngoni musti baku kase kuat ngoni pe hati untuk tamba percaya pa Yesus, supaya tara ada satu dari ngoni yang dapa tipu kong biking dosa sampe jadi tara dengar-dengaran lagi pa Tuhan Allah.</verse>
				<verse number="14">Barang, kalu torang tetap pegang turus apa yang torang so percaya dari pertama sampe waktu dunia ini kiamat, torang akan dapa bagian dari samua yang ada pa Yesus Kristus.</verse>
				<verse number="15">Itu sama deng yang tatulis di Kitab Suci bagini, “Hari ini, kalu ngoni dengar Tuhan Allah pe suara, jang ngoni kapala batu, macam deng ngoni pe orang tua dulu-dulu biking, waktu dorang malawang pa Tuhan Allah.”</verse>
				<verse number="16">Sapa itu orang-orang yang dengar Tuhan Allah pe suara tapi dong masi bakapala batu pa Dia? Dorang itu orang-orang Israel to, yang nabi Musa so pimpin supaya kase bebas pa dorang dari bangsa Mesir yang jaja pa dorang!</verse>
				<verse number="17">Kong sapa itu orang-orang yang Tuhan Allah mara selama ampa pulu taong? Dorang itu to, yang nabi Musa so kase bebas dari Mesir tapi dong masi tetap biking dosa? Karna itu, Tuhan Allah hukum kase mati pa dorang di padang gurun.</verse>
				<verse number="18">Kong sapa yang Tuhan Allah bajanji deng basumpa, dorang itu tara akan maso di tana Kanaan yang Tuhan Allah mo kase pa orang percaya untuk baistrahat sama-sama deng Dia? Tantu dorang itu suda yang tara dengar-dengaran pa Tuhan Allah, to?</verse>
				<verse number="19">Jadi so jelas, torang orang Israel pe orang tua dulu-dulu tara bisa maso di tana yang Tuhan Allah so janji, barang dorang tara percaya pa Dia.</verse>
			</chapter>
			<chapter number="4">
				<verse number="1">Jadi sudara-sudara, biar torang pe orang tua dulu-dulu tara dapa maso di tana yang Tuhan Allah janji untuk baistrahat, skarang Tuhan Allah pe janji untuk baistrahat sama-sama deng Dia masi ada. Jadi torang musti ati-ati, jang sampe ada satu dari torang yang tara bisa baistrahat deng Tuhan Allah.</verse>
				<verse number="2">Barang, torang me so dengar kabar yang bae tentang bisa baistrahat sama-sama deng Tuhan Allah, sama deng torang pe orang tua dulu-dulu so dengar. Tapi kabar yang torang pe orang tua dulu-dulu dengar itu tara ada guna, barang dorang tara percaya butul-butul.</verse>
				<verse number="3">Karna cuma orang yang percaya yang bisa baistrahat sama-sama deng Dia. Tapi tentang orang yang tara percaya itu, Tuhan Allah bilang bagini, “Kita mara pa dorang, jadi Kita basumpa: ‘Dorang tara akan bisa maso di tana yang Kita so janji pa dorang la dorang baistrahat sama-sama deng Kita.’ ” Tuhan Allah bilang bagitu, karna Dia so biking tana istrahat itu dari dulu waktu Dia biking dunia ini.</verse>
				<verse number="4">Torang samua tau, Tuhan Allah so kase sadia hari istrahat untuk torang samua, barang itu so tatulis di Kitab Suci bagini, “Tuhan Allah kase selesai samua Dia pe karja biking dunia ini, kong Dia baistrahat di hari ketuju.”</verse>
				<verse number="5">Tapi inga apa yang so tatulis di Kitab Suci tentang orang yang tara percaya, “Dorang tara akan bisa maso di tana yang Kita so janji pa dorang la dorang baistrahat sama-sama deng Kita.”</verse>
				<verse number="6">Jadi dari ayat-ayat itu so jelas, torang pe orang tua dulu-dulu so kamuka dengar kabar yang bae tentang tana itu, tapi dorang tara jadi maso di situ, karna dorang tara dengar-dengaran pa Tuhan Allah. Tapi biar bagitu, masi ada kesempatan untuk Tuhan Allah pe umat bole baistrahat sama-sama deng Dia.</verse>
				<verse number="7">Barang, Tuhan Allah so tentukan hari laeng lagi, supaya manusia bole baistrahat sama-sama deng Dia. Hari yang Dia so tentukan itu, yang torang bilang “Hari ini” suda. Barang, deng ratus-ratus taong abis nabi Musa itu, Tuhan Allah biking raja Daud bicara pa Tuhan Allah pe umat tentang hari itu bagini, “Hari ini, kalu ngoni dengar Tuhan Allah pe suara, jang ngoni bakapala batu.”</verse>
				<verse number="8">Hari istrahat baru yang Tuhan Allah maksut itu, bukang di tana Kanaan waktu Yosua bawa maso pa orang Israel dulu. Karna kalu itu pe maksut di tana Kanaan, Tuhan Allah tara akan bicara tentang hari laeng lagi untuk baistrahat sama-sama deng Dia.</verse>
				<verse number="9">Jadi untuk Tuhan Allah pe umat, masi ada kesempatan tarima Tuhan Allah pe janji untuk baistrahat sama-sama deng Dia. Itu sama deng waktu Tuhan Allah baistrahat di hari ketuju, abis Dia biking dunia ini.</verse>
				<verse number="10">Barang, sapa saja yang tarima Tuhan Allah pe janji untuk baistrahat sama-sama deng Dia, nanti dorang baistrahat dari samua dong pe karja, sama deng Tuhan Allah so biking waktu Dia abis biking dunia ini.</verse>
				<verse number="11">Jadi, mari suda torang berusaha supaya torang bole baistrahat sama-sama deng Tuhan Allah. Jang sampe ada satu dari torang yang tara dapa baistrahat itu karna dia iko torang pe orang tua dulu-dulu pe sifat yang tara dengar-dengaran pa Tuhan Allah.</verse>
				<verse number="12">Barang, Tuhan Allah pe firman itu hidup deng ada kuasa. Firman itu bisa nilai samua torang pe pikiran deng torang pe maksut yang ada di torang pe hati. Tara ada satu yang bisa torang sambunyi. Firman itu lebe tajam dari parang yang muka-balakang tajam skali. Itu kalu kase pake bapotong, bisa sampe kase tabuka isi deng tulang-tulang samua.</verse>
				<verse number="13">Di langit deng di bumi me tarada satu yang tasambunyi dari Tuhan Allah. Barang, Dia bisa lia samua-samua, sampe torang pe pikiran deng hati me Dia tau. Kong nanti torang musti tanggung jawab pa Tuhan Allah samua-samua yang torang so biking.</verse>
				<verse number="14">Skarang ini torang so untung, karna torang so ada Imam Basar yang Paling Hebat. Dia itu suda Yesus Kristus, Anak Allah. Dia yang kase bae-bae torang manusia yang berdosa pe hubungan deng Tuhan Allah. Dia so nae di sorga, kong so ada sama-sama deng Tuhan Allah. Jadi, mari suda torang tetap kuat percaya pa Dia.</verse>
				<verse number="15">Barang, Yesus Kristus torang pe Imam Basar itu, Dia mangarti skali torang manusia ini tara kuat kong gampang tagoda biking barang jahat. Karna waktu Dia di dunia, Dia me perna dapa goda macam-macam sama deng torang, cuma Dia tara perna tagoda sampe biking dosa.</verse>
				<verse number="16">Karna itu, jang torang tako lagi, tapi mari suda torang badekat untuk berdoa pa Tuhan Allah, torang pe Raja yang pe hati bae. Torang berdoa pa Dia itu, supaya Dia tolong pa torang sampe torang tarima Dia pe rasa kasiang deng Dia pe bae, pas di waktu yang torang perlu.</verse>
			</chapter>
			<chapter number="5">
				<verse number="1">Ngoni so tau to, tiap imam basar agama Yahudi dapa pili dari antara Tuhan Allah pe umat. Kong dia pe tugas tarima umat pe persembahan deng binatang korban persembahan kong serakan pa Tuhan Allah, supaya Tuhan Allah hapus umat pe dosa-dosa. Deng imam biking bagitu, dia kase bae-bae umat yang berdosa pe hubungan deng Tuhan Allah.</verse>
				<verse number="2">Imam basar itu cuma manusia biasa saja, yang bisa saja tagoda biking dosa, jadi dia musti sabar untuk layani pa orang-orang yang bolong tau banya tentang Tuhan Allah pe mau, deng pa orang-orang yang jaga biking dosa.</verse>
				<verse number="3">Kong karna dia bisa tagoda biking dosa, dia lagi musti kase binatang korban persembahan pa Tuhan Allah, bukang cuma untuk minta Tuhan Allah kase ampun umat pe dosa-dosa, tapi deng dia lagi pe dosa-dosa.</verse>
				<verse number="4">Tara ada satu orang yang bole angka dia pe diri sandiri jadi imam basar. Orang bisa jadi imam basar, cuma kalu Tuhan Allah pili pa dia, sama deng yang jadi pa Harun dulu.</verse>
				<verse number="5">Bagitu lagi deng Yesus Kristus. Dia tara angka Dia pe diri sandiri jadi Imam Basar, tapi Tuhan Allah yang angka pa Dia supaya dapa puji deng hormat. Tuhan Allah bilang pa Yesus Kristus bagini, “Ngana Kita pe Anak. Hari ini Kita jadi Ngana pe Papa.”</verse>
				<verse number="6">Kong di bagian laeng lagi di Kitab Suci, Tuhan Allah bilang bagini, “Ngana itu Imam untuk slama-lamanya, sama deng Melkisedek me jadi imam.”</verse>
				<verse number="7">Waktu Yesus Kristus hidup di dunia ini, Dia berdoa kong minta sunggu-sunggu sampe babataria deng mamanangis pa Tuhan Allah yang punya kuasa untuk kase lapas pa Dia dari kematian. Tuhan Allah dengar Dia pe doa itu, barang Dia butul-butul iko Tuhan Allah pe mau.</verse>
				<verse number="8">Dia itu Anak Allah, tapi biar bagitu, Dia kase Dia pe diri dapa siksa macam itu, la jadi tanda, Dia dengar-dengaran pa Tuhan Allah.</verse>
				<verse number="9">Deng Yesus biking bagitu, Tuhan Allah so biking Dia jadi sempurna, supaya Dia yang bisa kase slamat pa sapa saja yang dengar-dengaran pa Dia untuk slama-lamanya.</verse>
				<verse number="10">Kong Tuhan Allah angka pa Dia jadi Imam Basar, sama deng Melkisedek dulu.</verse>
				<verse number="11">Sudara-sudara, masi ada banya hal yang perlu tong kase tau pa ngoni tentang Yesus Kristus yang jadi torang pe Imam Basar, cuma ngoni ini pamalas dengar ajaran yang lebe dalam itu, jadi susa skali mo biking ngoni mangarti.</verse>
				<verse number="12">Ngoni so lama percaya pa Yesus Kristus, jadi sebenarnya ngoni ini yang musti ajar pa orang laeng. Tapi ternyata skarang ini, ngoni masi perlu lagi mo dapa ajar tentang ajaran-ajaran dasar dari Tuhan Allah pe firman. Ngoni masi sama deng ana-ana kacil yang cuma bisa minum susu, bolong bisa makang makanang karas.</verse>
				<verse number="13">Barang, orang yang cuma dapa ajar ajaran dasar saja, yang bolong tau mana yang sala deng mana yang butul, dorang itu macam deng ana kacil yang memang cuma bole minum susu.</verse>
				<verse number="14">Tapi, sapa yang salalu lati dia pe diri sampe bisa kase beda mana yang butul deng mana yang sala, dia itu bole kase sama deng orang basar yang so bole makang makanang karas.</verse>
			</chapter>
			<chapter number="6">
				<verse number="1">Jadi, jang torang cuma ulang-ulang balajar ajaran-ajaran dasar yang tong tarima waktu tong baru jadi percaya pa Yesus Kristus. Tapi, torang yang so lama percaya musti balajar ajaran yang biking torang pe percaya pa Yesus Kristus lebe tamba kuat. Torang tara usa ulang-ulang balajar ajaran dasar macam ini: ajaran tentang bertobat dari torang pe kalakuang yang tarada dia pe guna, ajaran tentang musti percaya pa Tuhan Allah,</verse>
				<verse number="2">ajaran tentang baptisan, ajaran tentang taru tangan di atas orang untuk kase berdoa, ajaran tentang orang yang so mati nanti mo hidup ulang, deng ajaran tentang orang yang tara percaya nanti mo dapa hukuman dari Tuhan Allah slama-lamanya.</verse>
				<verse number="3">Jadi kalu Tuhan Allah kase ijin pa torang, mari suda torang balajar ajaran yang lebe dalam lagi, supaya torang pe percaya pa Yesus Kristus lebe tamba kuat.</verse>
				<verse number="4">Orang-orang yang so kase tinggal dorang pe percaya pa Yesus Kristus, so tara mungkin lagi bisa bawa pa dorang untuk bertobat. Barang, dulu dorang hidup di dalam tarang, deng dong so rasa banya Yesus Kristus pe bae yang Dia kase dari sorga, deng dorang lagi so tarima Roh Kudus di dong pe hati.</verse>
				<verse number="5">Dorang so perna tau, Tuhan Allah pe firman itu paling bagus, deng dorang lagi so rasa Tuhan Allah pe kuasa yang akan ada di dunia yang baru nanti.</verse>
				<verse number="6">Kong biar dorang so tau deng rasa samua itu, dorang so kase tinggal dorang pe percaya pa Dia, jadi tara mungkin mo pimpin bale pa dorang untuk bertobat. Barang, deng dorang kase tinggal dong pe percaya itu, dorang sama deng so kase salib ulang pa Anak Allah deng kase malu pa Dia di muka umum.</verse>
				<verse number="7">Ambe conto bagini, torang pe hidup ini macam deng tana yang dapa ujang dari Tuhan Allah. Kalu tana itu salalu isap aer ujang, tana itu akan jadi subur kong kase kaluar hasil banya untuk orang kobong. Tana itu tetap dapa berkat dari Tuhan Allah.</verse>
				<verse number="8">Tapi kalu tana itu cuma kase kaluar rumpu duri deng kusu-kusu, tana itu tarada dia pe guna. Tana itu akan Tuhan Allah kutuk, ahirnya dapa bakar sampe angus.</verse>
				<verse number="9">Tapi ngoni sudara-sudara yang kita sayang, biar torang bicara bagitu, torang yakin ngoni tara sama deng tana yang dapa kutuk itu. Tapi yang ngoni biking itu kase tunju ngoni so jadi percaya pa Tuhan Allah, jadi torang yakin, ngoni termasuk orang yang dapa slamat dari dosa-dosa.</verse>
				<verse number="10">Barang, Tuhan Allah itu adil, jadi Dia tetap inga ngoni pe bae yang ngoni so biking untuk Dia, deng ngoni pe sayang yang ngoni so kase tunju pa orang-orang yang so jadi Tuhan Allah pe umat, yang ngoni layani dari dulu sampe skarang.</verse>
				<verse number="11">Torang mau, ngoni samua tetap smangat biking yang bae itu turus-turus sampe hari kiamat, supaya jelas ngoni akan dapa apa yang ngoni harap dari Tuhan Allah di sorga.</verse>
				<verse number="12">Kong jang ngoni pamalas. Tapi ngoni musti hidup iko conto dari orang-orang percaya yang akan tarima samua yang Tuhan Allah so janji, karna dorang pe percaya kuat deng dorang tara berenti sampe ahir.</verse>
				<verse number="13">Dulu, Tuhan Allah bajanji pa Abraham. Waktu Dia bajanji itu, Dia mo biking supaya Dia pe janji jadi kuat, tapi karna tara ada nama yang lebe hebat dari Dia, Tuhan Allah basumpa pake Dia pe nama sandiri.</verse>
				<verse number="14">Tuhan Allah bajanji pa Abraham bagini, “Kita pasti mo kase banya skali berkat pa ngana deng biking ngana pe turunan jadi banya skali.”</verse>
				<verse number="15">Abraham batunggu-tunggu janji itu deng sabar, kong deng bagitu, dia tarima apa yang Tuhan Allah janji itu.</verse>
				<verse number="16">Barang, biasa kalu ada orang kase kuat dia pe janji, dia basumpa pake nama yang lebe tinggi dari dia. Dia pe sumpa itu biking kuat dia pe janji, supaya samua orang jadi percaya dia mo biking apa yang dia so janji itu.</verse>
				<verse number="17">Bagitu lagi deng Tuhan Allah. Waktu Tuhan Allah bajanji pa Dia pe umat, Tuhan Allah suka kase kuat torang pe hati la torang tau, Dia pe rencana tara perna beruba. Jadi Dia basumpa pake Dia pe nama supaya jelas, apa yang Dia so janji itu, pasti Dia biking.</verse>
				<verse number="18">Jadi ada dua hal yang tara perna beruba: pertama, Tuhan Allah pe janji, deng kedua, Dia pe sumpa. Barang, Tuhan Allah tara perna bafoya. Kong karna itu, torang yang cari slamat pa Dia, torang pe hati jadi kuat kong torang bole percaya deng yakin, tong akan tarima samua yang Tuhan Allah so janji pa torang.</verse>
				<verse number="19">Torang pe harapan itu biking torang pe hati kuat deng tenang, sama deng jangkar di laut yang tara tapinda-pinda. Kong karna itu, torang so bole langsung berdoa pa Dia, itu sama deng torang so bole maso pa Tuhan Allah pe Ruang Paling Suci yang dulu orang biasa tara bole maso karna ada pele deng kaeng pampele basar.</verse>
				<verse number="20">Jadi torang tara usa tako lagi mo datang pa Tuhan Allah, karna Yesus Kristus yang so kamuka maso di situ la bicara pa Tuhan Allah untuk torang. Dia jadi torang pe Imam Basar untuk slama-lamanya, sama deng Melkisedek dulu yang jadi imam basar.</verse>
			</chapter>
			<chapter number="7">
				<verse number="1">Dulu, Melkisedek jadi raja di kota Salem, deng dia lagi imam dari Tuhan Allah yang Paling Tinggi. Satu kali waktu Abraham pulang dari prang kase kala raja-raja, Melkisedek kaluar dari kota Salem kong jemput pa Abraham deng berdoa minta Tuhan Allah kase berkat pa Abraham.</verse>
				<verse number="2">Turus, Abraham kase pa Melkisedek spulu persen dari barang-barang yang dia dapa waktu prang itu. Melkisedek pe nama pe arti, ‘Raja yang adil’. Deng, karna dia raja dari kota Salem, orang jaga pangge pa dia lagi raja Salem, yang pe arti, ‘raja yang bawa dame’.</verse>
				<verse number="3">Tentang Melkisedek ini, orang tara tau dia pe asal-usul. Dia pe papa sapa, dia pe mama sapa, tarada yang tau. Tara ada lagi yang tau dia lahir tempo apa deng mati tempo apa. Jadi sama deng Anak Allah, Melkisedek tetap jadi imam sampe slama-lamanya.</verse>
				<verse number="4">Jadi, dari carita itu torang dapa tau Melkisedek itu orang penting skali, karna biar Abraham itu torang pe orang tua dulu-dulu yang hebat, tapi Abraham kase spulu persen pa Melkisedek dari barang yang dia ambe waktu baku prang.</verse>
				<verse number="5">Kalu iko aturan di lima kitab Musa, cuma imam Lewi pe turunan saja yang bole jadi imam. Dorang itu yang dapa tugas untuk kumpul spulu persen dari dorang pe sudara orang-orang Yahudi pe pendapatan, biar lagi dorang itu sama-sama Abraham pe turunan.</verse>
				<verse number="6">Tapi Melkisedek itu bukang imam Lewi pe turunan. Biar bagitu, Abraham tetap kase pa Melkisedek spulu persen dari barang-barang yang dia ambe waktu dia menang dari prang. Kong Melkisedek berdoa pa Tuhan Allah, minta Abraham dapa berkat, padahal Abraham itu orang yang so tarima Tuhan Allah pe janji-janji dari dulu.</verse>
				<verse number="7">Kong torang tau pasti, orang yang kase berdoa minta berkat untuk orang laeng, dia lebe hebat dari orang yang mo tarima berkat itu. Jadi, torang tau Melkisedek itu lebe hebat dari Abraham.</verse>
				<verse number="8">Kalu imam-imam dari Lewi pe turunan itu, dorang jaga tarima spulu persen dari umat untuk dorang pe hidup, padahal imam-imam itu cuma manusia biasa saja yang nanti mo mati. Jadi Melkisedek ini lebe penting dari imam-imam biasa, karna di Kitab Suci tara tatulis dia mati.</verse>
				<verse number="9">Dulu cuma Lewi pe turunan yang tarima spulu persen dari orang-orang Israel. Tapi waktu Abraham bakase spulu persen itu, torang bole bilang, itu sama saja deng Abraham pe ana cucu dari suku Lewi so kase spulu persen itu pa Melkisedek.</verse>
				<verse number="10">Barang, waktu Abraham kase spulu persen pa Melkisedek itu, imam Lewi deng dia pe turunan bolong lahir, tapi karna dorang itu lahir dari Abraham pe turunan, jadi bole bilang apa yang Abraham biking itu sama saja deng orang Lewi deng dong pe turunan lagi so sama-sama deng Abraham bakase bagian itu pa raja Melkisedek.</verse>
				<verse number="11">Waktu Tuhan Allah kase Dia pe aturan di lima kitab Musa pa orang-orang Yahudi, Dia pili pa Lewi pe turunan la jadi imam-imam, kong Dia suru pa dorang untuk ajar pa orang Yahudi iko aturan-aturan itu. Tapi imam-imam itu tara mampo biking orang-orang Yahudi itu jadi sempurna pa Tuhan Allah pe muka. Jadi, Tuhan Allah kase imam laeng yang bukang dari Lewi deng Harun pe turunan. Imam yang laeng itu, sama deng imam Melkisedek.</verse>
				<verse number="12">Deng, karna imam dari Lewi pe turunan dapa ganti deng imam yang laeng, itu berarti, aturan-aturan di lima kitab Musa lagi musti dapa ganti.</verse>
				<verse number="13">Kita bicara imam laeng itu, kita pe maksut, torang pe Tuhan sandiri. Barang, torang tau torang pe Tuhan pe asal bukang dari suku Lewi, tapi dari suku Yehuda. Tara perna nabi Musa kase ijin orang dari suku laeng yang bukang suku Lewi untuk jadi imam la biking tugas kase korban persembahan pa Tuhan Allah.</verse>
				<verse number="14"></verse>
				<verse number="15">Jadi, so lebe jelas aturan-aturan di lima kitab Musa dapa ganti, kong imam-imam me so dapa ganti. Barang, torang pe Tuhan yang bukang dari Lewi pe turunan itu so datang, kong Dia sama deng imam basar Melkisedek.</verse>
				<verse number="16">Dia jadi Imam bukang iko aturan di lima kitab Musa, karna kalu iko aturan itu, yang jadi imam musti dari Lewi pe turunan. Tapi Dia jadi Imam karna Dia ada kuasa dari Tuhan Allah, deng karna Dia hidup slama-lamanya.</verse>
				<verse number="17">Barang, dulu di Kitab Suci ada tatulis tentang Dia bagini, “Ngana itu Imam untuk slama-lamanya, sama deng Melkisedek me jadi imam.”</verse>
				<verse number="18">Tuhan Allah bilang bagitu, karna aturan-aturan di lima kitab Musa dulu tentang imam-imam so dapa ganti. Barang, aturan-aturan itu so tarada dia pe kuasa lagi deng so tarada dia pe guna.</verse>
				<verse number="19">Aturan-aturan di lima kitab Musa itu tara berhasil biking manusia pe hubungan deng Tuhan Allah jadi sempurna. Tapi skarang, torang so ada tampa baharap yang lebe bae. Itu Yesus suda, Dia yang biking torang bole badekat deng Allah.</verse>
				<verse number="20">Torang bole yakin pa Yesus Kristus itu, karna bagini: dulu, waktu Tuhan Allah angka pa Lewi pe turunan jadi imam, Dia tara pake sumpa.</verse>
				<verse number="21">Tapi waktu Tuhan Allah angka pa Yesus Kristus jadi Imam, Dia kase kuat deng sumpa. Dia basumpa bagini, “Kita ini Tuhan Allah! Kita basumpa, Kita tara akan ruba apa yang Kita bilang ini, ‘Ngana itu Imam untuk slama-lamanya.’ ”</verse>
				<verse number="22">Jadi deng Tuhan Allah tentukan Yesus Kristus itu Imam Basar untuk slama-lamanya, torang jadi tau pasti, Dia biking Tuhan Allah pe janji yang baru pa manusia jadi lebe bagus dari janji yang lama.</verse>
				<verse number="23">Dulu itu, imam-imam banya skali. Dorang banya, karna kalu ada yang mati, musti ada yang ganti supaya dorang pe karja jalang turus.</verse>
				<verse number="24">Tapi Yesus Kristus, Dia tetap ada sampe slama-lamanya, jadi Dia pegang Dia pe jabatan Imam tara ganti-ganti deng orang laeng.</verse>
				<verse number="25">Kong karna Dia Imam slama-lamanya, Dia ada kuasa kase slamat pa orang-orang yang mau datang pa Tuhan Allah, dari skarang sampe slama-lamanya. Dia kase slamat pa torang, barang Dia hidup slama-lamanya untuk kase berdoa pa torang pa Tuhan Allah.</verse>
				<verse number="26">Yesus Kristus itu cocok skali jadi torang pe Imam Basar yang kase bae-bae torang pe hubungan deng Tuhan Allah, barang Dia itu Kudus, Dia tarada sala, deng Dia tara perna biking dosa. Tuhan Allah taru pa Yesus Kristus di tampa yang jao dari orang-orang berdosa, kong Dia angka pa Yesus Kristus di tampa yang paling terhormat di sorga.</verse>
				<verse number="27">Yesus Kristus tara sama deng imam-imam basar laeng. Tiap hari, imam basar laeng itu musti potong binatang la jadi korban persembahan pa Tuhan Allah untuk hapus dia pe dosa sandiri, baru kase korban persembahan untuk hapus orang-orang pe dosa. Tapi Yesus Kristus tara bagitu. Dia kase Dia pe diri sandiri mati di kayu salib. Dia pe diri itu suda yang jadi korban persembahan pa Tuhan Allah untuk tebus samua manusia pe dosa, satu kali untuk slama-lamanya.</verse>
				<verse number="28">Barang, kalu iko aturan-aturan di lima kitab Musa, orang yang dapa angka jadi imam basar, dorang itu cuma manusia biasa saja yang gampang tagoda biking dosa. Tapi abis Tuhan Allah kase aturan-aturan itu, Dia biking lagi janji yang baru deng sumpa la Dia angka Dia pe Anak sandiri, Yesus Kristus. Dia pe Anak itu sempurna, deng Dia jadi Imam yang kase bae-bae torang pe hubungan deng Tuhan Allah sampe slama-lamanya.</verse>
			</chapter>
			<chapter number="8">
				<verse number="1">Yang paling penting dari samua yang kita so bilang itu, bagini: Yesus Kristus itu so jadi torang pe Imam Basar yang kase bae-bae torang pe hubungan deng Tuhan Allah. Dia so dudu di tampa yang terhormat, pa Tuhan Allah yang Paling Berkuasa pe sabla kanan di sorga.</verse>
				<verse number="2">Yesus Kristus tara sama deng imam di dunia yang biking dong pe tugas layani pa Tuhan Allah di Tenda Ibada yang manusia biking, tapi Dia biking Dia pe tugas di Tuhan Allah pe tampa tinggal yang sebenarnya di sorga, tampa yang Tuhan Allah biking, deng yang kudus.</verse>
				<verse number="3">Barang, tiap imam basar di dunia ini dapa pili untuk biking tugas serakan umat pe binatang korban persembahan deng persembahan laeng pa Tuhan Allah. Bagitu lagi deng Yesus Kristus. Karna Dia torang pe Imam Basar, Dia lagi musti ada persembahan yang Dia kase pa Tuhan Allah.</verse>
				<verse number="4">Kalu saja Yesus Kristus masi ada di dunia ini, Dia tara akan jadi imam, barang di dunia ini so ada imam-imam yang jaga serakan umat pe persembahan pa Tuhan Allah iko aturan-aturan yang ada di lima kitab Musa.</verse>
				<verse number="5">Imam-imam pe tugas yang dong biking di Tuhan Allah pe Tenda Ibada di dunia itu cuma gambaran atau conto saja deng apa yang mo jadi di sorga nanti. Jadi itu sama deng dulu, waktu nabi Musa mo biking Tenda Ibada itu, Tuhan Allah bilang pa dia, “Inga e! Ngana biking Tenda itu sama persis deng yang Kita so kase tunju pa ngana di atas gunung.”</verse>
				<verse number="6">Tapi Yesus Kristus so jadi Imam Basar yang lebe hebat dari imam-imam yang biking dong pe tugas di Tenda Ibada di dunia ini. Barang, Dia yang jadi sama deng manusia pe wakil untuk biking janji yang baru antara Tuhan Allah deng manusia. Kong deng janji yang baru itu biking manusia pe hubungan deng Tuhan Allah jadi bae ulang. Tuhan Allah pe janji yang baru itu lebe bagus skali dari janji yang lama, karna Tuhan Allah ada janji hal-hal yang lebe bagus di janji yang baru itu.</verse>
				<verse number="7">Barang, kalu saja korban persembahan di janji yang lama itu so bisa biking torang pe hubungan deng Tuhan Allah jadi bae ulang, pasti Yesus so tara perlu lagi kase Dia pe diri untuk jadi korban di Tuhan Allah pe janji yang baru.</verse>
				<verse number="8">Barang, Tuhan Allah me lia orang Israel tara mampo iko aturan-aturan yang ada di janji yang lama itu. Jadi Dia bilang pa dorang bagini, “Ngoni dengar yang Kita mo bilang ini e! Nanti akan ada dia pe waktu, Kita mo biking janji yang baru deng orang-orang bangsa Israel deng orang-orang bangsa Yehuda.</verse>
				<verse number="9">Janji yang baru itu tara sama deng janji yang Kita so perna biking deng dorang pe orang tua dulu-dulu waktu Kita pimpin pa dorang kaluar dari tana Mesir. Kita pimpin pa dorang itu sama deng Kita ada pegang dorang pe tangan untuk kaluar dari tana Mesir. Kita biking janji yang baru itu, barang dorang tara biking apa yang Kita suru di janji yang lama itu. Jadi Kita kase biar suda dorang biking apa yang dong mau, biar sala.</verse>
				<verse number="10">Jadi ini suda janji yang baru yang Kita akan biking deng orang-orang bangsa Israel nanti: Kita mo taru Kita pe aturan-aturan pa dorang pe pikiran, deng Kita mo tulis itu di dorang pe hati. Kita akan jadi dorang pe Tuhan Allah, deng dorang akan jadi Kita pe umat.</verse>
				<verse number="11">Kong dorang so tara akan baku kase ajar lagi pa dorang pe tamang yang satu bangsa atau dorang pe sudara untuk kanal pa Kita, barang dorang samua akan kanal pa Kita, mulai dari orang yang tara penting sampe orang yang penting.</verse>
				<verse number="12">Dorang akan kanal pa Kita karna Kita mo kase tunju Kita pe rasa kasiang pa dorang, sampe Kita kase ampun dorang pe dosa-dosa, deng Kita so tara inga-inga lagi dorang pe dosa-dosa.”</verse>
				<verse number="13">Jadi sudara-sudara, waktu Tuhan Allah bilang Dia mo biking janji yang baru lagi deng dorang, itu berarti, Dia pe janji yang lama so tara pake lagi. Janji yang lama itu so tua, kong apa yang so tua itu so tara lama mo ilang.</verse>
			</chapter>
			<chapter number="9">
				<verse number="1">Memang dulu, waktu Tuhan Allah biking janji yang lama deng bangsa Israel itu, ada aturan-aturan untuk semba pa Dia, deng ada lagi Dia pe Tenda Ibada yang dong biking.</verse>
				<verse number="2">Dorang biking Tenda itu pe ruang ada dua. Ruang pertama dia pe nama Ruang Suci. Di situ ada kase badiri tampa taru lampu, deng ada lagi meja yang ada taru roti yang imam mo serakan pa Tuhan Allah.</verse>
				<verse number="3">Di dalam Tenda itu, ada kaeng pampele basar satu yang ada gantong untuk kase pele ruang yang pertama deng ruang yang kedua. Ruang yang kedua itu pe nama Ruang Paling Suci.</verse>
				<verse number="4">Di Ruang Paling Suci itu, ada meja persembahan dari mas yang dong pake untuk bakar kemenyan. Di ruang itu me ada taru Kotak Perjanjian. Kotak itu dong lapis deng mas luar dalam. Di dalam Kotak Perjanjian itu ada tampayang mas yang ada isi makanang yang pe nama manna, ada Harun pe tongkat yang so perna batunas, deng ada batu dua lempeng yang ada tatulis Tuhan Allah pe parenta spulu itu.</verse>
				<verse number="5">Di atas Kotak Perjanjian itu, ada patong dua yang pe model sama deng malaekat yang orang jaga bilang kerub. Kerub dua itu jadi lambang Tuhan Allah yang hebat ada di situ. Kerub dua itu pe sayap ada tabuka lebar kong tutu Kotak Perjanjian itu pe panutu, di tampa yang imam jaga kase percik dara untuk Tuhan Allah kase ampun orang pe dosa-dosa. Tapi skarang bukang dia pe waktu untuk carita samua itu.</verse>
				<verse number="6">Bagitu suda dong so ator samua barang yang ada di Tenda itu. Turus, imam-imam jaga maso di Ruang Suci itu untuk biking dong pe tugas.</verse>
				<verse number="7">Tapi di ruang yang kedua, Ruang Paling Suci itu, cuma imam basar saja yang bisa maso di situ, kong cuma satu kali satu taong saja. Kong, kalu imam basar maso di situ, dia musti bawa binatang pe dara untuk biking persembahan pa Tuhan Allah supaya Tuhan Allah hapus imam itu pe dosa, deng samua orang pe dosa yang dong tara sangaja biking.</verse>
				<verse number="8">Kong deng aturan-aturan itu, Roh Kudus biking tong mangarti, bolong ada jalang la tong badekat pa Tuhan Allah selama masi ada ruang yang pertama deng dia pe pampele itu.</verse>
				<verse number="9">Ini jadi ajaran untuk torang skarang, samua binatang korban persembahan deng persembahan laeng yang imam kase pa Tuhan Allah tara bisa biking manusia pe hati jadi bersi dari dosa-dosa.</verse>
				<verse number="10">Barang, aturan-aturan di janji yang lama itu, cuma ator tentang apa yang orang musti makang deng minum, deng cara-cara untuk orang biking bersi diri saja. Kong samua aturan itu cuma ator di manusia pe bagian luar diri saja, bukang untuk manusia pe dalam hati, turus aturan itu cuma ada dia pe guna sampe di waktu Tuhan Allah ganti deng janji yang baru.</verse>
				<verse number="11">Skarang ini, Yesus Kristus so datang kong so jadi Imam Basar untuk kase pa torang samua yang bae dari Tuhan Allah pe janji yang baru itu. Dia tara maso di Tuhan Allah pe Tenda Ibada yang manusia biking di dunia ini, tapi Dia maso di Tuhan Allah pe tampa tinggal di sorga yang lebe hebat deng sempurna.</verse>
				<verse number="12">Kong Dia so maso satu kali untuk slama-lamanya di tampa yang kudus itu. Waktu Dia maso itu, persembahan yang Dia bawa, bukang kambing laki-laki atau sapi muda pe dara, tapi Dia bawa Dia pe dara sandiri, kong deng dara itu Dia tebus tong pe dosa-dosa untuk slama-lamanya.</verse>
				<verse number="13">Barang, kalu iko aturan di lima kitab Musa, kalu orang mo biking dong pe diri jadi bersi dari dosa la mo semba ulang pa Tuhan Allah, orang itu musti dapa percik deng kambing pe dara atau sapi laki-laki pe dara atau sapi paranggang yang dong so bakar pe abu, supaya orang itu pe diri jadi bersi dari dosa.</verse>
				<verse number="14">Jadi kalu dara deng abu binatang saja bisa kase bersi orang pe dosa-dosa, apalagi deng Yesus Kristus pe dara! Yesus Kristus so kase Dia pe diri sandiri pa Tuhan Allah jadi korban persembahan yang sempurna. Yesus Kristus jadi korban yang sempurna, barang Roh Kudus yang ada turus sampe slama-lamanya itu yang biking Dia mampo kase Dia pe diri bagitu. Dia pe dara itu yang kase bersi torang pe hati dari hal-hal yang tarada dia pe guna, supaya torang bole semba pa Tuhan Allah yang hidup.</verse>
				<verse number="15">Kong deng samua yang Yesus Kristus biking itu, Dia jadi sama deng jambatan untuk biking janji yang baru antara Tuhan Allah deng manusia. Deng Yesus Kristus mati untuk kase slamat itu, samua orang yang Tuhan Allah pangge iko pa Dia mo tarima apa yang Dia janji. Janji itu hidup deng Tuhan Allah slama-lamanya. Barang, Yesus Kristus mati untuk tebus manusia pe dosa-dosa yang dong biking waktu masi iko janji yang lama.</verse>
				<verse number="16">Ambe conto bagini, ada surat wasiat untuk kase warisan pa satu orang, tapi nanti di surat itu ada kase tau, orang yang tulis surat wasiat itu so mati baru orang yang mo tarima warisan bole dapa apa yang so tatulis di surat itu.</verse>
				<verse number="17">Barang, surat wasiat itu cuma berlaku kalu yang biking surat itu so mati. Jadi selama yang biking surat wasiat itu masi hidup, surat itu bolong berlaku.</verse>
				<verse number="18">Bagitu lagi deng janji yang lama yang Tuhan Allah biking deng manusia itu, musti ada binatang korban persembahan pe dara untuk biking sah janji itu.</verse>
				<verse number="19">Barang, dulu waktu nabi Musa abis baca samua aturan di lima kitab Musa itu pa orang-orang Israel, dia potong sapi paranggang deng kambing laki-laki, kong ambe binatang itu pe dara, turus dia campur deng aer. Abis itu, nabi Musa ambe cabang kacil dari tanaman yang pe nama hisop deng domba pe bulu yang mera, kong colo di dara deng aer yang so tacampur itu, baru kase percik di kitab-kitab yang ada tulis Tuhan Allah pe aturan-aturan, deng kase percik lagi pa samua orang Israel.</verse>
				<verse number="20">Sementara nabi Musa kase percik dara deng aer itu, dia bilang, “Dara ini kase sah janji antara Tuhan Allah deng ngoni. Tuhan Allah suru ngoni iko apa yang ada di janji ini.”</verse>
				<verse number="21">Abis itu, nabi Musa kase percik lagi dara itu di Tenda Ibada deng di samua alat yang ada di situ yang dong pake untuk semba pa Tuhan Allah.</verse>
				<verse number="22">Memang kalu iko aturan-aturan yang ada di lima kitab Musa, amper samua barang bisa kase jadi bersi pa Tuhan Allah pe muka pake binatang korban persembahan pe dara, kong kalu manusia pe dosa-dosa mo dapa ampun, musti ada dara yang tatumpa.</verse>
				<verse number="23">Jadi, Tuhan Allah pe Tenda Ibada deng samua alat yang dong pake di dalam Tenda, samua itu bole kase sama deng tampa semba pa Tuhan Allah di sorga. Tenda di dunia deng samua alat itu musti kase bersi pake binatang korban persembahan pe dara supaya barang-barang itu jadi bersi pa Tuhan Allah pe muka. Tapi tampa semba pa Tuhan Allah di sorga itu musti ada dara korban persembahan yang lebe bae dari binatang korban persembahan pe dara, itu jadi waktu Yesus Kristus kase Dia pe diri jadi korban kong Dia pe dara tatumpa untuk hapus manusia pe dosa.</verse>
				<verse number="24">Barang, Yesus Kristus tara maso di Ruang Paling Suci di Tenda Ibada di dunia yang manusia biking. Ruang itu cuma conto saja dari cara semba yang butul. Tapi Yesus Kristus maso di Ruang Paling Suci yang butul yang ada di sorga. Di sana skarang Yesus Kristus jadi tong pe wakil pa Tuhan Allah pe muka.</verse>
				<verse number="25">Tiap taong, imam basar maso di Ruang Paling Suci di Tenda Ibada di dunia. Imam basar bawa dara yang bukang dia pe dara sandiri, tapi binatang korban persembahan pe dara. Tapi Yesus Kristus tara ulang-ulang kase korban Dia pe diri, Dia kase korban Dia pe diri cuma satu kali saja.</verse>
				<verse number="26">Barang, kalu ulang-ulang kali Dia kase korban Dia pe diri, itu berarti, mulai dari dunia ini jadi, Dia musti ulang-ulang menderita turus. Tapi skarang ini, yang orang bilang dunia so mo kiamat, Dia datang di dunia cuma satu kali saja untuk hapus manusia pe dosa-dosa deng cara Dia kase Dia pe diri sandiri mati untuk jadi korban persembahan.</verse>
				<verse number="27">Memang Tuhan Allah so tentukan supaya manusia mati cuma satu kali saja, kong abis itu dapa adili.</verse>
				<verse number="28">Bagitu lagi Yesus Kristus mati cuma satu kali saja, Dia mati itu supaya jadi korban persembahan untuk hapus banya orang pe dosa-dosa. Kong Dia akan datang lagi yang kedua kali, bukang untuk hapus manusia pe dosa-dosa, tapi untuk kase slamat pa orang-orang yang ada tunggu-tunggu Dia mo datang ulang.</verse>
			</chapter>
			<chapter number="10">
				<verse number="1">Cara semba pa Tuhan Allah iko aturan-aturan di lima kitab Musa, itu bole kase sama deng bayangan yang tara sama deng dia pe asli. Dia pe asli itu cara semba yang butul pa Tuhan Allah karna Yesus Kristus so datang. Kalu iko aturan-aturan itu, orang yang mo semba pa Tuhan Allah musti kase binatang korban persembahan turus-turus tiap taong. Tapi biar dong kase binatang korban persembahan turus-turus tiap taong, itu tara biking dong jadi sempurna pa Tuhan Allah pe muka.</verse>
				<verse number="2">Barang, kalu saja orang-orang yang semba pa Tuhan Allah itu pe hati so bersi pa Tuhan Allah pe muka deng dong so tara berdosa, pasti dorang so tara akan datang lagi untuk kase dong pe binatang korban persembahan.</verse>
				<verse number="3">Tapi, deng dorang kase binatang-binatang korban persembahan tiap taong itu, itu yang kase inga pa dorang, dorang itu orang berdosa.</verse>
				<verse number="4">Barang, tara mungkin binatang macam deng sapi laki-laki atau kambing laki-laki pe dara, bisa hapus manusia pe dosa-dosa.</verse>
				<verse number="5">Kong karna binatang korban persembahan pe dara itu tara cukup untuk hapus manusia pe dosa, itu yang biking sampe Yesus Kristus bilang bagini waktu Dia datang di dunia, “Tuhan Allah, Tuhan tara mau binatang korban persembahan deng persembahan-persembahan laeng, tapi Tuhan Allah so sadia Kita pe badan untuk jadi persembahan pa Tuhan Allah.</verse>
				<verse number="6">Tuhan Allah tara sanang deng binatang korban persembahan deng korban persembahan laeng untuk hapus dosa.</verse>
				<verse number="7">Turus, Kita bilang, ‘Tuhan Allah! Lia, ini Kita. Kita datang untuk biking Tuhan Allah pe mau, itu sama deng Tuhan Allah janji dulu mo jadi pa Kita kong ada tatulis di Kitab Suci.’ ”</verse>
				<verse number="8">Jadi, yang kamuka yang Yesus Kristus bilang itu, “Tuhan Allah tara mau deng tara sanang deng binatang korban persembahan deng persembahan-persembahan laeng, termasuk binatang korban persembahan yang dong bakar untuk hapus dosa.” Padahal, persembahan-persembahan itu, orang bakase karna iko aturan-aturan di lima kitab Musa.</verse>
				<verse number="9">Abis itu, Yesus Kristus bilang lagi bagini, “Tuhan Allah! Lia, ini Kita. Kita datang untuk biking Tuhan Allah pe mau.” Deng bilang bagitu, Yesus Kristus so tara pake aturan tentang korban persembahan di janji yang lama, tapi Dia so kase Dia pe diri jadi korban persembahan di janji yang baru.</verse>
				<verse number="10">Yesus Kristus ada iko Tuhan Allah pe mau waktu Dia jadi korban persembahan satu kali untuk slama-lamanya. Kong deng Dia kase korban Dia pe diri itu, Dia biking torang jadi Dia pe umat yang bersi dari dosa satu kali untuk slama-lamanya.</verse>
				<verse number="11">Tiap-tiap hari, samua imam agama Yahudi biking dong pe tugas. Ulang-ulang dorang bakar binatang korban persembahan pa Tuhan Allah untuk hapus dosa, tapi korban persembahan itu sama skali tara bisa hapus manusia pe dosa.</verse>
				<verse number="12">Tapi Yesus Kristus, cuma satu kali Dia serakan Dia pe diri jadi korban persembahan untuk hapus manusia pe dosa-dosa, kong korban itu berlaku untuk slama-lamanya. Abis itu, Dia dudu di tampa yang terhormat di sorga, pa Tuhan Allah pe sabla kanan.</verse>
				<verse number="13">Kong skarang, Yesus Kristus ada tunggu-tunggu dia pe waktu Tuhan Allah biking Yesus Kristus pe musu-musu kala samua, itu sama deng Tuhan Allah taru samua Dia pe musu di Yesus Kristus pe di bawa kaki.</verse>
				<verse number="14">Barang, deng Dia kase korban Dia pe diri satu kali saja, Dia so biking orang-orang percaya jadi sempurna sampe slama-lamanya, dorang itu yang Dia sementara biking jadi Dia pe umat sandiri yang bersi dari dosa.</verse>
				<verse number="15">Kong Roh Kudus me kase tau yang sama tentang itu pa torang, bagini:</verse>
				<verse number="16">“Tuhan Allah bilang bagini, ‘Nanti Kita mo biking janji yang baru deng dorang. Kita akan taru Kita pe aturan-aturan di dorang pe hati, deng tulis itu pa dong pe pikiran.’ ”</verse>
				<verse number="17">Tuhan Allah bilang lagi, “Kita so tara akan inga-inga lagi dorang pe dosa-dosa, deng dorang pe kalakuang-kalakuang yang jahat.”</verse>
				<verse number="18">Jadi karna Tuhan Allah so kase ampun torang pe dosa deng torang pe kalakuang yang jahat, itu berarti, torang so tara perlu lagi kase binatang korban persembahan untuk hapus torang pe dosa.</verse>
				<verse number="19">Sudara-sudara, Yesus Kristus pe dara so tatumpa untuk hapus torang pe dosa-dosa, jadi skarang torang tara usa tako lagi untuk datang pa Tuhan Allah, itu sama deng torang barani maso pa Tuhan Allah pe Ruang Paling Suci.</verse>
				<verse number="20">Yesus Kristus so buka jalang pa torang la tong dapa hidup deng Tuhan Allah slama-lamanya. Dia buka jalang itu waktu Dia kase Dia pe diri mati di kayu salib. Apa yang Dia biking itu, itu sama deng Dia so robe kaeng pampele basar di Ruma Ibada Pusat jadi dua, sampe biking orang so bisa maso di Ruang Paling Suci untuk langsung semba pa Tuhan Allah.</verse>
				<verse number="21">Kong Yesus Kristus itu skarang so jadi torang pe Imam Basar yang hebat yang pimpin pa torang samua Tuhan Allah pe umat.</verse>
				<verse number="22">Dia so biking torang pe hubungan deng Tuhan Allah jadi bae-bae ulang, jadi mari suda torang datang pa Tuhan Allah deng hati yang tara ragu deng percaya butul-butul pa Dia. Barang, torang pe hati so jadi bersi dari yang jahat, deng tong pe badan so dapa kase bersi deng aer bersi.</verse>
				<verse number="23">Mari suda torang tetap pegang kuat torang pe percaya pa Yesus yang torang so akui itu, Dia itu torang pe tampa baharap. Barang, Tuhan Allah itu setia, Dia pasti biking samua yang Dia so janji pa torang.</verse>
				<verse number="24">Deng mari suda torang baku perhatikan, deng baku kase smangat, supaya torang samua lebe tamba sayang pa orang-orang, deng lebe tamba biking hal-hal yang bae.</verse>
				<verse number="25">Kong jang torang pamalas bakumpul deng orang-orang percaya, sama deng babarapa orang percaya laeng jaga biking. Tapi mari suda torang bakumpul turus-turus la baku kase kuat torang pe percaya, lebe-lebe lagi karna torang tau Tuhan Yesus pe waktu mo datang ulang yang kedua kali so lebe dekat.</verse>
				<verse number="26">Barang, kalu torang so tarima Kabar Bae tentang Yesus Kristus, turus torang masi sangaja biking dosa lagi, nanti so tarada lagi korban persembahan untuk hapus torang pe dosa itu.</verse>
				<verse number="27">Kalu torang pe kalakuang macam deng itu, torang tinggal tunggu dia pe waktu Tuhan Allah mo hukum pa torang yang paling biking dapa tako. Dia mo hukum pa torang deng api yang mamanyala. Api itu mo kase angus abis pa orang-orang yang malawang pa Dia.</verse>
				<verse number="28">Dulu, sapa saja yang tara iko aturan-aturan di lima kitab Musa, orang itu pasti dapa hukuman mati, kong tara dapa ampun, asal ada dua atau tiga orang yang basaksi bilang dia itu sala. Kalu ada dua atau tiga orang yang lia dia tara iko aturan itu kong dong sama-sama basaksi bilang dia sala, orang itu dapa hukum.</verse>
				<verse number="29">Orang yang tara iko lima kitab Musa saja dapa hukuman barát bagitu, apalagi orang yang so pandang enteng pa Anak Allah, dia pasti dapa hukuman yang lebe barát lagi karna dia so tolak pa Yesus Kristus. Dia sama deng so injang-injang pa Anak Allah, deng anggap Yesus Kristus pe dara tara arti apa-apa. Padahal, Yesus Kristus pe dara so tatumpa untuk biking janji yang baru antara manusia deng Tuhan Allah, kong dara itu lagi yang biking orang itu jadi Tuhan Allah pe umat yang bersi dari dosa. Jadi orang yang pandang enteng itu so hina pa Roh Kudus, padahal Roh Kudus itu yang Tuhan Allah kase pa torang cuma karna Dia pe bae pa torang.</verse>
				<verse number="30">Torang tau itu butul, karna torang so kanal pa Tuhan Allah yang perna bilang di Kitab Suci bagini, “Kita yang pe hak mo balas pa orang yang biking jahat, deng Kita yang mo kase hukuman.” Turus, ini lagi yang Tuhan Allah bilang, “Tuhan yang mo adili pa Dia pe umat.”</verse>
				<verse number="31">Ii, pe dengar Tuhan Allah bilang itu, torang jadi tako skali kalu mo dapa hukum dari Tuhan Allah yang hidup!</verse>
				<verse number="32">Coba ngoni inga waktu ngoni baru tarima Kabar Bae tentang Yesus Kristus deng jadi percaya pa Dia. Waktu itu, ngoni banya menderita karna ngoni pe percaya, tapi biar bagitu, ngoni tetap pegang kuat ngoni pe percaya.</verse>
				<verse number="33">Ada dari ngoni yang dapa hina deng dapa siksa di orang banya pe muka, kong ada lagi dari ngoni yang bantu ngoni pe tamang yang dapa siksa, sampe dorang dapa siksa sama deng yang ngoni dapa lagi.</verse>
				<verse number="34">Ngoni memang rasa kasiang kong so bantu pa orang-orang yang maso penjara karna percaya pa Yesus Kristus. Kong waktu orang rampas ngoni pe harta, ngoni tarima deng hati sanang saja, barang ngoni tau, nanti ngoni akan dapa harta dari Tuhan di sorga yang lebe bagus, kong harta itu akan tetap ada sampe slama-lamanya.</verse>
				<verse number="35">Jadi jang ngoni kase tinggal ngoni pe percaya yang kuat itu, karna kalu ngoni setia, ngoni mo dapa upah yang basar dari Tuhan.</verse>
				<verse number="36">Karna itu, ngoni musti batahang percaya biar dapa siksa, supaya kalu ngoni so biking apa yang Tuhan Allah mau, ngoni mo tarima apa yang Dia so janji itu.</verse>
				<verse number="37">Barang, di Kitab Suci tatulis Tuhan Allah so janji bagini, “So tara lama lagi, Dia yang mo datang itu so mo datang, Dia so tara akan tunda-tunda lagi Dia pe waktu mo datang.</verse>
				<verse number="38">Tapi Kita pe umat yang hidup butul pa Tuhan Allah pe muka, dorang itu hidup cuma bagantong deng dorang pe percaya pa Kita. Tapi kalu ada dari dorang yang so tara mau percaya lagi, Kita tara akan sanang deng dia.”</verse>
				<verse number="39">Tapi sudara-sudara, torang samua tara bagitu. Torang ini bukang orang-orang yang so kase tinggal torang pe percaya kong tapisa deng Tuhan Allah sampe slama-lamanya, tapi torang samua ini orang-orang yang percaya deng yang dapa slamat.</verse>
			</chapter>
			<chapter number="11">
				<verse number="1">Sudara-sudara, skarang torang bicara tentang apa itu percaya pa Tuhan Allah. Percaya pa Tuhan Allah itu pe arti bagini: torang yakin torang akan tarima apa yang Tuhan Allah so janji pa torang, biar torang bolong dapa lia.</verse>
				<verse number="2">Barang, torang orang Israel pe orang tua dulu-dulu pe percaya macam bagitu. Itu yang biking sampe Tuhan Allah sanang deng dorang.</verse>
				<verse number="3">Deng karna torang percaya pa Tuhan Allah, torang jadi mangarti, langit deng bumi ini Tuhan Allah biking cuma deng Dia pe bicara saja. Jadi apa yang torang bole lia itu, Dia biking dari apa yang torang tara dapa lia.</verse>
				<verse number="4">Kong karna Habel percaya pa Tuhan Allah, jadi dia kase binatang korban persembahan pa Tuhan Allah iko apa yang Tuhan Allah suru, tara sama deng dia pe kaka Kain. Deng karna Habel pe percaya itu, Tuhan Allah tarima deng hati sanang Habel pe persembahan itu, deng bilang, Habel itu so tara sala pa Tuhan Allah pe muka. Jadi biar Habel so mati, dia pe percaya itu jadi conto pa torang. Itu sama saja deng dia masi hidup kong bicara untuk ajar pa torang.</verse>
				<verse number="5">Kong karna Henokh percaya pa Tuhan Allah, Tuhan Allah angka pa dia ka atas di sorga supaya dia tara mati, kong so tarada orang yang lia lagi pa dia, karna Tuhan Allah so angka pa dia. Kong waktu Henokh bolong dapa angka, Tuhan Allah bilang, Henokh so biking Dia pe hati sanang.</verse>
				<verse number="6">Tara mungkin orang mo biking Tuhan Allah pe hati sanang, kalu dia tara percaya pa Tuhan Allah. Barang, sapa saja yang mo datang pa Tuhan Allah, dia musti yakin Tuhan Allah ada, deng dia lagi musti yakin, Tuhan Allah mo kase hal-hal yang bae pa orang-orang yang butul-butul cari pa Dia.</verse>
				<verse number="7">Nuh me percaya pa Tuhan Allah, jadi Tuhan Allah kase tau pa dia akan ada banjir basar. Biar Nuh bolong perna lia macam bagitu, tapi Nuh dengar-dengaran pa Tuhan Allah, jadi dia biking kapal satu yang basar skali untuk kase slamat pa dia deng dia pe keluarga. Kong karna Nuh biking kapal itu, itu jadi tanda dia percaya apa yang Tuhan Allah bilang. Jadi jelas, orang-orang yang tara dengar-dengaran pa Tuhan Allah pantas dapa hukum dari Tuhan Allah. Deng karna Nuh pe percaya itu, dia bole dapa apa yang Tuhan Allah janji, kong Tuhan Allah biking dia jadi orang yang tara sala pa Tuhan Allah pe muka.</verse>
				<verse number="8">Bagitu lagi deng Abraham. Karna Abraham percaya pa Tuhan Allah, dia iko Tuhan Allah pe parenta kong pigi jao di tana yang Tuhan Allah so janji mo kase pa dia. Biar dia bolong tau mo pigi ka mana, dia iko saja Tuhan Allah pe parenta itu.</verse>
				<verse number="9">Kong karna Abraham pe percaya itu, dia hidup sebagai pendatang di tana yang Tuhan Allah janji itu. Dia tinggal di tenda-tenda, kong babapinda tampa, sama-sama deng dia pe ana Ishak deng dia pe cucu Yakub. Dorang dua itu me dapa tana itu jadi dong punya, sama deng yang Tuhan Allah so janji pa Abraham.</verse>
				<verse number="10">Abraham bole batahang hidup sebagai pendatang, karna dia ada tunggu-tunggu deng yakin mo tinggal di kota yang baru di sorga yang Tuhan Allah biking iko Dia pe rencana sandiri. Kota itu pe fandasi kuat skali.</verse>
				<verse number="11">Turus karna Abraham pe percaya itu, dia bisa dapa ana cucu dari dia pe bini Sara, padahal Sara itu tara bisa dapa ana, baru dong dua laki bini itu so tua skali. Dorang dua bisa dapa ana, barang Abraham percaya Tuhan Allah itu setia, deng pasti Dia mo biking apa yang Dia so janji, untuk mo kase turunan pa dorang dua.</verse>
				<verse number="12">Jadi biar Abraham so tua skali amper mati, tapi dari satu orang itu saja masi dapa turunan. Dia pe turunan itu pe banya skali sampe tara bisa hitung, sama deng bintang di langit deng paser di pante.</verse>
				<verse number="13">Orang tua dulu-dulu yang tadi kita so bilang itu tetap percaya pa Tuhan Allah sampe dorang mati. Waktu dorang masi hidup, memang dorang bolong tarima apa yang Tuhan Allah janji pa dorang. Tapi dorang yakin dong akan tarima itu, jadi bole kase sama deng dorang ada balia dari jao apa yang Tuhan Allah janji pa dorang kong dorang sambut itu. Kong sementara dorang tunggu Tuhan pe janji mo jadi pa dorang, dong jaga bilang dong pe diri di dunia itu sama deng tamu deng pendatang saja yang tinggal tara lama di dunia ini.</verse>
				<verse number="14">Orang-orang yang sebut dong pe diri itu pendatang di dunia, itu jelas dorang ada rindu dong pe tampa tinggal yang tetap, tampa yang tarada di dunia ini.</verse>
				<verse number="15">Kong tampa yang dorang rindu itu, itu bukang dorang pe tampa tinggal dulu yang dong ada kase tinggal. Karna kalu tampa tinggal itu yang dorang rindu, dorang bole mo bale ulang di situ.</verse>
				<verse number="16">Tapi tampa tinggal yang dorang rindu itu, tampa tinggal yang lebe bagus. Tampa tinggal itu, sorga suda. Karna itu, Tuhan Allah tara malu waktu dorang bilang, Dia itu dorang pe Tuhan Allah, barang Dia so kase sadia kota itu untuk dorang tinggal.</verse>
				<verse number="17">Karna Abraham percaya pa Tuhan Allah, Abraham kase dia pe ana Ishak jadi korban persembahan waktu Tuhan Allah tes pa dia. Ishak itu, Abraham pe ana cuma satu itu saja, deng yang Tuhan Allah so janji mo ada banya turunan dari ana itu.</verse>
				<verse number="18">Pa Abraham itu suda Tuhan Allah so janji bagini, “Dari Ishak itu, ngana akan mo dapa banya turunan.”</verse>
				<verse number="19">Abraham mau saja kase Ishak jadi korban persembahan, barang Abraham yakin Tuhan Allah ada kuasa untuk kase hidup ulang pa Ishak. Deng memang, Tuhan Allah tara kase biar Abraham kase mati pa Ishak. Itu sama deng Tuhan Allah so kase hidup ulang pa Ishak dari kematian.</verse>
				<verse number="20">Turus, karna Ishak percaya pa Tuhan Allah, dia minta supaya Tuhan Allah kase berkat pa dia pe ana Yakub deng Esau supaya nanti dong dua dapa berkat itu.</verse>
				<verse number="21">Bagitu lagi deng Yakub. Karna dia percaya pa Tuhan Allah, waktu dia so mo mati, dia berdoa minta berkat pa Tuhan Allah untuk Yusuf pe ana dua. Waktu itu dia batongka deng dia pe tongka-tongka untuk badiri supaya dia bole semba pa Tuhan Allah.</verse>
				<verse number="22">Kong karna Yusuf percaya pa Tuhan Allah, waktu dia so mo mati, dia kase tau pa dia pe keluarga tentang Tuhan Allah pe janji pa dia bagini: nanti satu waktu orang-orang Israel akan kaluar dari tana Mesir. Dia me pasáng pa dorang, kalu nanti dorang kaluar dari tana Mesir, dia pe tulang-tulang me dong iko bawa.</verse>
				<verse number="23">Turus, karna Musa pe orang tua percaya pa Tuhan Allah, dorang tara tako langgar raja pe parenta yang suru bunu pa orang Israel pe ana laki-laki yang baru lahir. Jadi waktu Musa lahir, dorang kase sambunyi pa dia sampe tiga bulan, barang dong pe ana itu, dong lia bagus.</verse>
				<verse number="24">Kong karna Musa percaya pa Tuhan Allah, biar raja Mesir pe ana parampuang ada piara pa dia dari kacil, tapi waktu dia so basar, dia so tara mau dapa sebut lagi raja Mesir pe cucu.</verse>
				<verse number="25">Barang, dia rasa lebe bae dia hidup sengsara biking Tuhan Allah pe mau sama-sama deng Tuhan Allah pe umat, daripada dia berdosa karna cuma basanang-sanang di dalam raja pe istana. Dia tau, hidup sanang-sanang bagitu itu pe waktu tara slama-lamanya.</verse>
				<verse number="26">Musa lebe suka batahang deng hina yang dia dapa karna dia iko Tuhan Allah pe mau, daripada tetap tinggal di Mesir untuk jadi orang kaya. Barang, Musa percaya Tuhan Allah pe janji untuk utus pa Mesias, Raja yang akan kase slamat pa manusia, kong dia tunggu-tunggu upah yang Tuhan Allah mo kase nanti di sorga.</verse>
				<verse number="27">Kong karna nabi Musa pe percaya itu, dia barani kase tinggal tana Mesir untuk pimpin pa bangsa Israel, deng dia tara tako raja Mesir mara pa dia. Dia sabar kong bajalang maju turus deng dorang, barang dia lia sama deng Tuhan Allah ada sama-sama deng dia. Tuhan Allah itu yang tara dapa lia.</verse>
				<verse number="28">Karna nabi Musa percaya pa Tuhan Allah, dia iko Tuhan Allah pe parenta. Dia suru orang Israel goso binatang pe dara di dong pe pintu ruma, supaya waktu malaekat datang untuk bunu orang Mesir pe ana-ana yang tua, dorang orang Israel pe ana-ana tara dapa bunu. Deng bagitu, nabi Musa so biking hari raya Paska yang pertama untuk orang Israel inga Tuhan Allah kase bebas pa dorang pe orang tua dulu-dulu yang dapa jaja dari bangsa Mesir.</verse>
				<verse number="29">Kong karna orang Israel dulu-dulu itu percaya pa Tuhan Allah, dorang bisa menyebrang Laut Mera sama deng dong cuma bajalang di tana kiring. Tapi waktu tentara-tentara Mesir coba menyebrang laut itu untuk dusu pa orang Israel, dorang mati tenggelam, barang aer laut bale tutu laut yang tadi ada kiring itu.</verse>
				<verse number="30">Kong karna orang Israel dulu-dulu itu percaya pa Tuhan Allah, abis dorang bajalang kase kuliling kota Yerikho selama tuju hari, kota itu pe pagar-pagar tembok yang kase kuliling kota itu rubu samua.</verse>
				<verse number="31">Di kota itu, ada parampuang nama Rahab. Biar dia parampuang tara bae, tapi dia percaya pa Tuhan Allah kong dia bantu pa orang Israel pe mata-mata, deng tarima bae-bae dorang pa dia pe ruma. Karna dia pe percaya itu, dia tara dapa bunu sama-sama deng orang-orang yang tara dengar-dengaran pa Tuhan Allah.</verse>
				<verse number="32">Ada banya lagi orang-orang yang percaya pa Tuhan Allah yang kita bisa kase carita pa ngoni, tapi kita pe waktu tara cukup. Kita tara ada waktu untuk carita tentang Gideon, Barak, Simson, Yefta, Daud, Samuel deng nabi-nabi laeng lagi.</verse>
				<verse number="33">Dorang samua itu percaya pa Tuhan Allah, sampe ada dari dorang yang kase kala kerajaan-kerajaan, ada yang bapimpin deng adil, ada yang tarima apa yang Tuhan Allah janji pa dorang, deng ada lagi yang tutu singa-singa pe mulu.</verse>
				<verse number="34">Deng karna dorang percaya pa Tuhan Allah, ada yang slamat dari api basar, ada yang lolos dari orang yang mo potong pa dorang, turus ada yang tara kuat, tapi Tuhan Allah biking dong jadi kuat. Ada lagi yang Tuhan Allah kase kuat waktu baku prang kong kase kala dorang pe musu-musu dari tentara bangsa-bangsa laeng.</verse>
				<verse number="35">Turus, ada lagi parampuang-parampuang yang karna dorang percaya pa Tuhan Allah, Tuhan Allah kase hidup ulang dong pe keluarga yang so mati sampe dong bisa tarima ulang pa dorang. Ada lagi orang-orang yang dapa siksa karna dorang percaya pa Tuhan Allah. Dorang itu bole dapa bebas asal manyangkal pa Tuhan Allah, tapi dorang tara mau. Barang dorang pikir, kalu dorang mati, nanti dorang mo hidup ulang, kong hidup yang dorang dapa itu hidup yang lebe bae lagi.</verse>
				<verse number="36">Ada lagi orang yang karna dorang percaya pa Tuhan Allah, dorang dapa hina deng ada yang dapa pukul deng tali yang ada barang tajam di dia pe ujung, sampe ada yang dapa rante kong dapa maso penjara.</verse>
				<verse number="37">Kong ada lagi yang dapa lempar deng batu sampe mati, ada yang dapa potong deng gargaji sampe putus dua, turus ada lagi yang dapa potong deng parang. Kong ada lagi yang hidup babapinda, dong hidup susa skali, dong pe baju cuma dari domba pe kuli deng dari kambing pe kuli. Dorang hidup susa, menderita, deng dapa siksa lagi.</verse>
				<verse number="38">Dorang itu hidup tara tetap. Dorang bapinda kasana-kamari, di padang gurun tampa yang jao dari kampong, deng di gunung-gunung. Dorang itu tinggal di goa-goa deng di cela-cela gunung. Jadi sebenarnya dunia ini tara pantas untuk orang-orang percaya yang hebat itu tinggal.</verse>
				<verse number="39">Dorang samua itu hidup di dunia kase sanang Tuhan Allah pe hati, karna dorang pe percaya pa Tuhan Allah. Padahal dorang bolong tarima apa yang Tuhan Allah janji pa dorang.</verse>
				<verse number="40">Barang, Tuhan Allah so kase sadia di sorga apa yang lebe bae untuk torang samua. Tuhan Allah tara mau dong dapa lebe kamuka, tapi Dia mau supaya torang deng dorang, torang samua sama-sama dapa apa yang Tuhan Allah so sadia di satu waktu, la torang samua jadi sempurna pa Tuhan Allah pe muka.</verse>
			</chapter>
			<chapter number="12">
				<verse number="1">Sudara-sudara, biar orang-orang percaya dulu-dulu yang kita so bilang tadi itu so mati, dorang pe percaya waktu dong hidup di dunia itu jadi conto la torang iko, sama deng dorang masi hidup kong ada kuliling pa torang. Jadi, mari suda torang berusaha untuk buang samua beban deng lapas suda dosa-dosa yang masi malakat pa tong pe diri, supaya torang tara ada alangan apa-apa, la torang bole percaya butul-butul pa Tuhan Allah. Mari torang berusaha iko pa Dia sama deng torang ada iko lomba lari, torang tara berenti tapi lari turus sampe di garis finis.</verse>
				<verse number="2">Mari suda torang biking turus sama deng orang yang iko lomba itu, jang lia kiri-kanan tapi lia pa Yesus turus. Barang, Dia yang pimpin pa torang, supaya torang bole percaya pa Tuhan Allah, deng Dia yang biking torang pe percaya jadi sempurna. Waktu dapa salib, Dia tetap batahang. Deng biar Dia dapa hina, Dia tara peduli, karna Dia tau, abis itu, Dia akan sanang. Skarang, Dia so ada di tampa yang terhormat, pa Tuhan Allah pe sabla kanan di sorga.</verse>
				<verse number="3">Jadi coba ngoni inga bae-bae apa yang Yesus Kristus so biking: Dia sabar turus waktu dapa pukul deng dapa sengsara dari orang-orang berdosa. Dia tarima samua itu, supaya ngoni pe percaya tetap kuat deng ngoni tara ilang smangat.</verse>
				<verse number="4">Waktu ngoni berusaha lawan dosa, ngoni bolong dapa siksa macam deng Yesus Kristus yang pe dara tatumpa.</verse>
				<verse number="5">Jang sampe ngoni so lupa Tuhan Allah pe bicara yang kase kuat ngoni pe hati, waktu Dia pangge pa ngoni Dia pe ana-ana. Dia bicara pa ngoni bagini, “Kita pe ana-ana, perhatikan bae-bae waktu Kita ajar pa ngoni. Deng jang ngoni ilang smangat kalu Kita togor.</verse>
				<verse number="6">Barang, Kita ngoni pe Tuhan, Kita togor pa orang-orang yang Kita sayang, deng Kita kase hukuman untuk ajar pa orang-orang yang Kita anggap Kita pe ana-ana.”</verse>
				<verse number="7">Jadi kalu ngoni dapa siksa, batahang saja. Ngoni anggap siksa yang ngoni dapa itu sama saja deng ngoni pe papa ada togor pa ngoni. Itu berarti, Tuhan Allah ada togor untuk biking ngoni jadi lebe bae. Barang, yang namanya ana, pasti dia pe papa musti togor, to?</verse>
				<verse number="8">Tapi kalu ngoni tara dapa togor macam deng samua Tuhan Allah pe ana-ana dapa, itu berarti, ngoni bukang Tuhan Allah pe ana-ana.</verse>
				<verse number="9">Memang torang pe papa di dunia jaga togor pa torang, kong torang hormati pa dia. Apalagi waktu torang pe Bapa di sorga togor pa torang, torang musti lebe hormati deng dengar-dengaran pa Dia, supaya torang bole dapa hidup deng Tuhan Allah slama-lamanya.</verse>
				<verse number="10">Barang, torang pe papa di dunia, dorang togor pa torang tara lama, cuma selama torang jadi ana saja. Kong dorang togor pa torang itu, iko deng apa yang dong anggap butul. Tapi kalu Tuhan Allah togor pa torang, Dia ingin supaya torang jadi bae, deng supaya torang jadi sama deng Dia yang suci.</verse>
				<verse number="11">Memang tiap kali torang dapa togor, tong pe hati tara sanang, tapi tong sedi. Tapi kalu torang so abis dapa togor bagitu, dia pe hasil itu, torang bole jadi orang yang jaga biking barang yang butul pa Tuhan Allah pe muka, deng itu yang biking tong pe hati jadi tenang.</verse>
				<verse number="12">Jadi karna itu, kase kuat suda ngoni pe percaya pa Tuhan Allah, macam deng orang yang iko lomba lari, dia kase kuat dia pe tangan deng lutut yang tara kuat.</verse>
				<verse number="13">Kong hidup iko turus pa Tuhan Allah saja supaya orang laeng yang kurang percaya pa Tuhan Allah bole iko ngoni pe conto itu, turus dorang me jadi percaya kuat pa Tuhan Allah. Itu bole kase sama deng ngoni bajalang di jalang yang lurus supaya orang yang pe kaki tempang mo iko pa ngoni la jang dong bajalang tasala lagi tapi bisa bajalang bae-bae.</verse>
				<verse number="14">Ngoni berusaha suda hidup baku bawa bae-bae deng samua orang, deng ngoni berusaha lagi hidup deng hati yang bersi pa Tuhan Allah pe muka. Kalu orang tara hidup deng hati bersi pa Tuhan Allah pe muka, orang itu nanti tara mo lia pa Tuhan Allah.</verse>
				<verse number="15">Ngoni musti ati-ati. Jang sampe ada dari ngoni yang kase tinggal dia pe percaya pa Tuhan Allah sampe dia tara rasa lagi Tuhan Allah pe bae. Barang, orang yang kase tinggal dia pe percaya pa Tuhan Allah, dia itu pe hati saki, jadi jaga pengaru pa banya orang. Orang itu bole kase sama deng tanaman yang ada dia pe racong kong kase rusak tanaman laeng.</verse>
				<verse number="16">Ngoni jaga supaya jang ada dari ngoni yang baseks sabarang. Jang lagi ada yang tara hormati pa Tuhan Allah sama deng dulu Esau. Esau itu ada hak untuk dapa janji berkat dari Tuhan Allah, tapi dia pandang enteng janji berkat itu kong jual dia pe hak sebagai ana yang tua, cuma untuk makanang satu piring.</verse>
				<verse number="17">Jang ngoni biking bagitu. Barang, ngoni tau, abis itu waktu Esau so mo tarima janji berkat sebagai ana yang tua, dia pe papa tara kase, kong dia so tara dapa kesempatan untuk bertobat dari dia pe sala, biar lagi dia mamanangis.</verse>
				<verse number="18">Sudara-sudara yang percaya, ngoni tara sama deng orang-orang Israel dulu waktu dorang datang pa Tuhan Allah di gunung Sinai, gunung yang bisa sontong. Di gunung itu ada api mamanyala, angin kancang deng gunung itu tatutu galap skali.</verse>
				<verse number="19">Dorang dengar trompet babunyi kuat skali, deng Tuhan Allah pe suara yang kuat bicara pa dorang. Waktu dorang dengar Tuhan Allah pe suara yang hebat itu, dorang tako skali sampe dorang bamohon supaya suara itu jang bicara langsung lagi deng dorang.</verse>
				<verse number="20">Barang, dorang tara mampo tahang waktu dengar suara itu parenta bagini, “Samua yang sontong gunung ini, manusia ka, binatang ka, musti dapa lempar deng batu sampe mati.”</verse>
				<verse number="21">Memang, orang-orang Israel tako skali deng apa yang dong lia deng dengar itu, sampe nabi Musa saja bilang, “Kita tako skali sampe totofore.”</verse>
				<verse number="22">Tapi sudara-sudara, ngoni ini so percaya pa Tuhan Yesus yang biking Tuhan Allah pe janji yang baru. Jadi ngoni macam deng so datang di gunung Sion, kota Yerusalem itu. Itu bukang Yerusalem yang ada di dunia, tapi di Tuhan Allah yang hidup pe tampa tinggal di sorga. Kong di situ ngoni baku dapa deng malaekat yang pe banya deng ribu yang bakumpul kong yang puji Tuhan pe nama deng hati sanang.</verse>
				<verse number="23">Di sana ngoni me baku dapa deng orang-orang yang percaya pa Tuhan Allah yang ada bakumpul, dorang itu Dia sebut Dia pe ana-ana yang tua, dorang itu pe nama-nama so tatulis di sorga. Di sana ngoni me baku dapa deng Tuhan Allah, Dia yang mo adili pa samua orang. Ngoni me baku dapa deng orang-orang yang so mati kamuka, yang waktu dong masi hidup, dong jaga biking yang butul pa Tuhan Allah pe muka, kong dorang itu Tuhan Allah so biking dorang jadi sempurna.</verse>
				<verse number="24">Kong di situ lagi ngoni baku dapa deng Yesus Kristus. Dia itu yang mati supaya jadi sama deng jambatan la biking janji yang baru antara Tuhan Allah deng manusia. Kong Dia pe dara yang tatumpa itu lebe bagus dari Habel pe dara yang tatumpa dulu, barang hasil dari Habel pe dara itu, orang dapa hukum, tapi hasil dari Yesus pe dara itu biking orang bole dapa ampun dari dosa.</verse>
				<verse number="25">Jadi, ngoni musti dengar bae-bae pa Tuhan Allah yang bicara pa ngoni, jang ngoni tolak pa Dia. Barang, dulu-dulu itu, orang-orang Israel tara peduli deng Tuhan Allah pe kata-kata yang nabi Musa bilang pa dorang di dunia, jadi dorang dapa hukum. Apalagi deng torang ini, torang pasti tara akan bebas dari Tuhan Allah pe hukuman kalu torang tara mau dengar Tuhan Allah yang dari sorga pe bicara.</verse>
				<verse number="26">Waktu Tuhan Allah bicara pa orang-orang Israel dulu di gunung Sinai itu, Dia pe suara kuat skali sampe biking dunia me tagoyang. Tapi skarang, Tuhan Allah so janji bagini, “Satu kali lagi nanti, Kita mo goyang dunia ini, tapi bukang cuma tana saja yang tagoyang, langit me akan tagoyang.”</verse>
				<verse number="27">Waktu Tuhan Allah bilang, “Satu kali lagi”, itu pe arti, samua yang Tuhan Allah biking di dunia ini mo dapa goyang deng ancor. Kong yang akan tatinggal itu cuma apa yang tara dapa goyang deng ancor.</verse>
				<verse number="28">Jadi mari suda, torang bilang tarimakasi pa Tuhan Allah karna torang so jadi Dia pe umat pa Dia pe kerajaan yang tara akan tagoyang deng ancor slama-lamanya. Mari torang semba pa Tuhan Allah deng cara yang biking Dia pe hati sanang, torang semba deng rasa tako kong hormati pa Dia.</verse>
				<verse number="29">Barang, Tuhan Allah yang torang semba itu, Dia sama deng api yang kase angus samua-samua.</verse>
			</chapter>
			<chapter number="13">
				<verse number="1">Ngoni musti tetap baku-baku sayang turus e, karna ngoni orang yang sama-sama percaya pa Tuhan!</verse>
				<verse number="2">Ngoni musti tarima pa orang-orang yang ngoni bolong kanal di ngoni pe ruma. Barang, ada babarapa orang yang tarima pa orang laeng pa dong pe ruma, dong kira orang biasa, padahal yang dong tarima itu malaekat-malaekat.</verse>
				<verse number="3">Ngoni me musti inga pa orang-orang yang ada di dalam penjara. Ngoni inga pa dorang, sama deng ngoni lagi ada sama-sama deng dorang di dalam penjara. Ngoni inga lagi pa orang yang dapa siksa, sama deng ngoni sandiri ada rasa siksa yang dong dapa itu.</verse>
				<verse number="4">Samua orang musti hargai dong pe perkawinan. Laki bini musti setia, tara bole baku suka deng orang laeng. Barang, Tuhan Allah akan hukum pa orang-orang yang baseks sabarang deng pa orang yang baku suka deng orang pe laki atau orang pe bini.</verse>
				<verse number="5">Jang ngoni gila doi, tapi lebe bae ngoni puas suda deng apa yang ada pa ngoni. Barang, Tuhan Allah so perna bilang bagini, “Kita tara akan perna kase biar pa ngana, deng Kita tara akan perna kase tinggal pa ngana sandiri.”</verse>
				<verse number="6">Deng karna Tuhan Allah so bilang bagitu, torang bisa yakin kong bilang bagini, “Tuhan itu yang salalu tolong pa kita, jadi kita tara akan tako. Manusia tara bisa biking apa-apa pa kita!”</verse>
				<verse number="7">Ngoni inga pa ngoni pe pemimpin-pemimpin yang so kase tau Tuhan Allah pe firman pa ngoni. Ngoni perhatikan waktu dong masi hidup sampe dong pe ahir hidup, kong ngoni iko suda dong pe percaya pa Tuhan Allah.</verse>
				<verse number="8">Yesus Kristus tetap sama, dari dulu, skarang deng sampe slama-lamanya.</verse>
				<verse number="9">Jang ngoni iko ajaran-ajaran yang tara butul yang bole biking ngoni jadi sesat. Barang, kalu iko aturan tentang makanang yang halal deng haram, tarada dia pe guna untuk biking ngoni jadi sempurna pa Tuhan Allah pe muka. Cuma Tuhan Allah pe sayang deng pe bae yang bisa biking ngoni pe percaya pa Tuhan jadi kuat.</verse>
				<verse number="10">Torang yang percaya pa Yesus Kristus lebe untung dari orang yang iko agama Yahudi pe aturan. Barang, kalu iko agama Yahudi pe aturan, imam-imam biasa bakar binatang korban persembahan di tampa bakar binatang korban persembahan untuk hapus umat pe dosa, kong imam-imam itu dapa bagian dari binatang yang dong kase korban itu. Tapi waktu Yesus Kristus mati, Dia sandiri yang jadi torang pe korban persembahan. Itu persembahan yang paling bagus karna persembahan itu untuk hapus samua orang yang percaya pe dosa satu kali, kong imam-imam itu tara dapa untung dari korban itu sama deng apa yang torang dapa dari Yesus Kristus.</verse>
				<verse number="11">Barang, dara dari binatang yang imam basar potong itu, imam basar bawa maso di Ruang Paling Suci jadi korban persembahan untuk hapus dosa. Kong binatang itu, imam-imam bawa kase kaluar dari umat Israel pe tampa tinggal kong dong bakar.</verse>
				<verse number="12">Dorang bakar bangke di luar tampa tinggal itu, itu bole kase sama deng Yesus Kristus lagi menderita kong mati di luar kota Yerusalem untuk kase Dia pe dara sandiri, supaya biking ngoni jadi Dia pe umat yang bersi dari dosa.</verse>
				<verse number="13">Jadi, mari suda torang iko pa Yesus Kristus saja, biar orang hina pa torang bagimana lagi macam deng dong biking pa Yesus Kristus di luar kota Yerusalem.</verse>
				<verse number="14">Barang, di dunia ini torang tara punya tampa tinggal yang tetap untuk torang tinggal slama-lamanya, tapi torang tunggu-tunggu deng rindu mo dapa tampa tinggal yang tetap untuk torang tinggal nanti di sorga.</verse>
				<verse number="15">Kong karna Yesus Kristus so jadi korban di kayu salib untuk hapus torang pe dosa, torang so tara perlu lagi bawa binatang korban persembahan untuk hapus torang pe dosa. Jadi, mari suda torang puji-puji pa Tuhan Allah. Torang pe kata-kata itu, so sama deng torang so serakan torang pe korban persembahan pa Dia.</verse>
				<verse number="16">Deng jang ngoni lupa biking yang bae pa orang, deng tolong pa dorang. Barang, deng ngoni bantu orang, itu sama saja deng ngoni so serakan ngoni pe korban persembahan pa Tuhan Allah yang biking Dia pe hati sanang.</verse>
				<verse number="17">Ngoni musti dengar-dengaran pa ngoni pe pemimpin-pemimpin deng biking apa yang dorang parenta. Barang, dorang yang Tuhan Allah kase tugas untuk jaga ngoni pe percaya. Deng nanti dorang me musti tanggung jawab pa Tuhan Allah apa yang dong so biking itu. Ngoni musti dengar-dengaran pa dorang, la deng bagitu, dong bisa karja deng hati yang sanang. Tapi kalu ngoni tara dengar-dengaran pa dorang, dong pe hati susa, kong itu nanti biking ngoni rugi.</verse>
				<verse number="18">Ngoni kase berdoa turus pa torang. Barang, torang yakin torang pe hati bersi deng torang mau biking apa yang butul turus dalam samua hal.</verse>
				<verse number="19">Kong kita minta supaya ngoni kase berdoa kusus pa kita, ngoni minta supaya Tuhan Allah buka jalang la kita bisa capat bale ulang pa ngoni.</verse>
				<verse number="20">Tuhan Allah yang salalu biking torang pe hati tetap tenang, Dia yang kase hidup ulang pa Yesus waktu Yesus mati. Yesus itu torang pe Tuhan yang pimpin pa torang bae-bae, sama deng gembala jaga dia pe domba bae-bae. Dia pe dara yang tatumpa itu so biking Tuhan Allah pe janji deng manusia jadi kuat sampe slama-lamanya. Jadi kita minta pa Tuhan Allah,</verse>
				<verse number="21">supaya Dia kase pa ngoni samua yang ngoni perlu la ngoni bisa biking Dia pe mau, deng supaya Yesus Kristus bakarja di torang pe hati la biking torang mampo biking Tuhan Allah pe hati sanang. Puji deng hormat suda pa Dia sampe slama-lamanya! Amin.</verse>
				<verse number="22">Sudara-sudara, kita minta deng sunggu-sunggu supaya ngoni dengar bae-bae kita pe nasehat ini, biar lagi cuma pende saja kita pe surat ini.</verse>
				<verse number="23">Kita mau ngoni tau, Timotius torang pe sudara yang percaya itu so bebas dari penjara. Jadi kalu dia so datang pa kita, torang mo sama-sama ka sana pigi pa ngoni.</verse>
				<verse number="24">Ngoni kase sampe tong pe salam pa samua ngoni pe pemimpin jemaat deng pa samua orang yang so jadi Tuhan Allah pe umat di situ. Sudara-sudara yang percaya di Italia me ada kirim salam pa ngoni.</verse>
				<verse number="25">Kita minta pa Tuhan Allah supaya Dia kase Dia pe bae pa ngoni samua.</verse>
			</chapter>
		</book>
		<book number="59">
			<chapter number="1">
				<verse number="1">Sudara-sudara dua blas suku Israel yang so percaya pa Yesus Kristus, yang merantau di tampa-tampa laeng. Salam dari kita, Yakobus. Kita ini orang yang jaga biking apa yang Tuhan Allah deng Tuhan Yesus Kristus suru.</verse>
				<verse number="2">Sudara-sudara, kalu ngoni dapa cobaan apa saja, ngoni musti tarima deng sanang hati.</verse>
				<verse number="3">Karna ngoni sandiri tau, kalu torang dapa cobaan tapi tetap percaya pa Tuhan, itu biking torang pe percaya jadi lebe kuat.</verse>
				<verse number="4">Jang ngoni berenti percaya, tetap batahang bagitu. Kalu ngoni biking bagitu turus, ngoni pe percaya mo tamba kuat, deng ngoni pe percaya jadi sempurna deng tara kurang apa-apa.</verse>
				<verse number="5">Kalu ada dari ngoni yang tara tau mana yang bae yang dia musti biking, dia musti berdoa tanya pa Tuhan Allah supaya Tuhan Allah kase tau. Barang, Tuhan pe hati bae, sapa saja yang minta pa Dia, Dia tara mara tapi pasti Dia kase.</verse>
				<verse number="6">Tapi waktu orang itu minta pa Tuhan, dia musti percaya butul-butul, jang ragu-ragu. Karna orang yang ragu-ragu, dia itu sama deng omba yang angin tiop kasana-kamari.</verse>
				<verse number="7">Jadi orang yang ragu-ragu, jang pikir dia mo dapa apa-apa dari Tuhan.</verse>
				<verse number="8">Karna orang yang pe hati deng pikiran tara tetap pa Tuhan, dia pe hidup tara akan tenang.</verse>
				<verse number="9">Orang miskin yang percaya pa Yesus musti sanang, karna biar dia tara arti apa-apa di dunia, tapi Tuhan angka pa dia jadi orang penting pa Tuhan Allah pe muka.</verse>
				<verse number="10">Orang kaya yang percaya pa Yesus me, musti sanang lagi, biar lagi Tuhan Allah biking dia jadi orang yang tara ada apa-apa. Karna satu hari nanti, orang kaya itu me akan mati, itu sama deng rumpu yang babunga bagus tapi tara lama akan mati.</verse>
				<verse number="11">Waktu matahari nae kong panas kanal di bunga, bunga itu jadi layu kong jatu, kong dia pe bagus me ilang. Bagitu lagi deng orang kaya, waktu dia sementara sibuk deng karja untuk cari doi lebe banya, dia pe hidup di dunia ini me akan abis.</verse>
				<verse number="12">Orang yang dapa cobaan kong batahang deng tetap percaya pa Tuhan, dia itu orang yang paling sanang. Karna kalu dia berhasil lolos dari samua cobaan itu, dia mo dapa hadia. Hadia itu, hidup deng Tuhan Allah slama-lamanya. Itu yang Tuhan Allah so janji mo kase pa orang-orang yang sayang pa Dia.</verse>
				<verse number="13">Kalu ada orang yang dapa cobaan kong tagoda biking yang jahat, jang dia bilang bagini, “Cobaan ini dari Tuhan Allah”, karna Tuhan Allah tara perna tagoda biking yang jahat. Jadi, Dia tara kase cobaan pa orang la orang itu tagoda biking yang jahat.</verse>
				<verse number="14">Tapi kalu ada orang yang dapa cobaan kong tagoda biking yang jahat, itu karna dia iko dia pe mau sandiri. Dia lia yang dia suka, turus kalu dia tara tahang, langsung dia biking.</verse>
				<verse number="15">Kong kalu orang itu so iko dia pe mau yang jahat, itu dia so berdosa. Jadi kalu dosa itu so kuasai pa dia, dia itu akan mati tapisa deng Tuhan Allah sampe slama-lamanya.</verse>
				<verse number="16">Sudara-sudara yang kita sayang, jang sampe ngoni dapa tipu. Tuhan Allah tara perna kase cobaan pa ngoni la ngoni tagoda biking yang jahat.</verse>
				<verse number="17">Barang, samua yang bae deng sempurna yang torang dapa, itu datang dari Tuhan Allah yang di sorga. Dia itu torang pe Bapa yang biking matahari, bulan, deng bintang untuk kase tarang langit. Matahari, bulan, deng bintang itu basinar iko dia pe waktu untuk kase tarang dunia ini. Tapi Tuhan Allah tara bagitu, Dia tara beruba, Dia salalu bae.</verse>
				<verse number="18">Tuhan Allah biking torang jadi Dia pe ana-ana itu iko Dia pe mau sandiri, karna torang percaya Dia pe ajaran yang butul. Dia biking torang jadi Dia pe ana-ana supaya torang jadi yang paling penting dari samua yang Dia cipta.</verse>
				<verse number="19">Sudara-sudara yang kita sayang, ngoni musti inga hal-hal ini: kalu ada orang sementara bicara, ngoni dengar bae-bae dulu pa dia, jang ngoni capat bicara deng jang ngoni capat mara.</verse>
				<verse number="20">Karna orang kalu so mara, dia tara akan biking barang yang butul pa Tuhan Allah pe muka.</verse>
				<verse number="21">Jadi ngoni musti berenti biking samua hal yang tara bae deng yang jahat. Ngoni musti tarima Tuhan Allah pe firman deng hati yang tara sombong. Firman itu so ada di ngoni pe hati, kong punya kuasa untuk kase slamat pa ngoni.</verse>
				<verse number="22">Jadi jang ngoni cuma dengar Tuhan Allah pe firman saja, tapi ngoni musti biking itu. Karna kalu tarada, itu sama deng ngoni tipu ngoni pe diri sandiri.</verse>
				<verse number="23">Orang yang cuma dengar firman tapi tara biking, dia itu sama deng orang yang ada perhatikan bae-bae dia pe muka yang sebenarnya di kaca.</verse>
				<verse number="24">Tapi waktu dia bale muka, dia langsung lupa bagimana dia pe muka itu pe rupa.</verse>
				<verse number="25">Tapi kalu orang cari tau deng perhatikan bae-bae kong biking firman itu, bukang cuma dengar kong lupa, pasti Tuhan Allah akan biking dia jadi orang yang paling sanang. Tuhan Allah pe firman itu, aturan yang sempurna, deng yang bole kase lapas orang dari dosa-dosa.</verse>
				<verse number="26">Kalu ada orang yang anggap dia pe diri rajin baibada, tapi dia salalu bicara yang tara bae atau tara jaga dia pe mulu, itu dia tipu dia pe diri sandiri. Jadi dia pe ibada pa Tuhan itu tarada guna.</verse>
				<verse number="27">Tapi ibada yang butul yang torang musti biking pa Tuhan Allah, torang pe Bapa pe muka itu, bagini: tolong pa ana-ana yang dong pe orang tua so tarada, tolong pa janda-janda yang susa, deng jaga diri bae-bae la tara tagoda iko dunia pe mau yang jahat.</verse>
			</chapter>
			<chapter number="2">
				<verse number="1">Sudara-sudara, torang ini so percaya pa Yesus Kristus, torang pe Tuhan yang hebat. Jadi, jang pili-pili orang.</verse>
				<verse number="2">Ambe conto, ada orang kaya maso pa ngoni pe tampa ibada. Dia pake cincin mas deng baju bagus yang mahal. Di situ me ada orang miskin maso. Orang miskin itu pake baju tara bae.</verse>
				<verse number="3">Pa orang yang pake baju bagus itu ngoni sambut deng hormati pa dia, turus bilang pa dia bagini, “Mari bapa, dudu di tampa yang bagus ini.” Tapi pa orang miskin itu ngoni bilang bagini, “Badiri di situ suda!” atau “Dudu di lante suda, dekat kita pe kaki!”</verse>
				<verse number="4">Deng ngoni biking bagitu, itu ngoni so pili-pili orang, kong ngoni so jadi hakim deng maksut yang tara bae.</verse>
				<verse number="5">Sudara-sudara yang kita sayang, dengar yang kita mo bilang ini: orang miskin yang ada di dunia ini, Tuhan Allah so pili pa dorang la butul-butul percaya pa Dia. Dorang itu yang mo jadi Tuhan Allah pe umat yang Dia Berkuasa sebagai Raja pa dorang pe hidup, sama deng yang Dia so janji pa samua orang yang sayang pa Dia.</verse>
				<verse number="6">Tapi deng ngoni pili-pili orang bagitu, ngoni itu so hina pa orang-orang miskin. Padahal orang-orang kaya itu suda yang biking sengsara pa ngoni kong bawa di pengadilan untuk kase sala pa ngoni.</verse>
				<verse number="7">Orang kaya itu yang jaga kase tara bae Yesus Kristus pe nama. Yesus Kristus itu yang torang puji, kong yang biking torang jadi Tuhan Allah punya.</verse>
				<verse number="8">Kalu ngoni iko aturan yang paling penting yang tatulis di Kitab Suci, itu dia pe arti, ngoni so biking yang bae. Aturan itu pe babunyi bagini, ‘Ngoni musti sayang pa orang laeng, sama deng ngoni sayang pa ngoni pe diri sandiri.’</verse>
				<verse number="9">Tapi kalu ngoni pili-pili orang ngoni so biking dosa, deng kalu ngoni biking bagitu, itu so jelas ngoni so langgar aturan di Kitab Suci.</verse>
				<verse number="10">Karna sapa yang iko Tuhan Allah pe aturan-aturan, dia musti iko samua. Tapi kalu dia langgar Tuhan Allah pe aturan-aturan, biar cuma satu saja, itu sama deng dia so langgar aturan samua.</verse>
				<verse number="11">Tuhan Allah perna bilang, “Jang baku suka deng orang pe laki atau orang pe bini,” deng Dia me bilang, “Jang bunu orang.” Jadi, biar ngoni tara baku suka deng orang pe laki atau orang pe bini, tapi kalu ngoni bunu orang, ngoni tetap saja so langgar Tuhan Allah pe aturan.</verse>
				<verse number="12">Jadi kalu torang bicara atau biking satu barang, torang musti ati-ati, karna torang tau nanti Tuhan Allah mo adili pa orang-orang pake aturan yang kase lapas pa manusia dari dosa-dosa.</verse>
				<verse number="13">Barang, waktu Tuhan Allah mo adili pa manusia nanti, Dia tara rasa kasiang pa orang-orang yang tara ada rasa kasiang pa orang laeng. Tapi orang-orang yang pe hidup ada rasa kasiang pa orang laeng, Tuhan Allah tara hukum pa dorang.</verse>
				<verse number="14">Sudara-sudara, kalu satu orang bilang dia percaya pa Tuhan, tapi dia tara biking apa yang Tuhan mau dalam dia pe hidup, dia pe percaya itu tarada guna. Jadi, Tuhan tara kase slamat pa orang-orang yang percaya macam bagitu.</verse>
				<verse number="15">Dia pe conto bagini: ada ngoni pe sudara laki-laki atau parampuang yang susa karna dia pe baju tarada, deng dia pe makanang hari-hari me tara baku cukup.</verse>
				<verse number="16">Kong ada dari ngoni yang cuma bilang pa dia, “Bae-bae di jalang, e! Tuhan berkati pa ngana la jang ngana dingin deng jang ngana lapar.” Yang ngoni bilang itu tarada dia pe guna, karna ngoni tara bantu apa yang dia perlu.</verse>
				<verse number="17">Bagitu lagi deng torang pe percaya pa Tuhan. Kalu torang percaya pa Tuhan tapi tara biking apa yang Tuhan mau, torang pe percaya itu tarada dia pe guna.</verse>
				<verse number="18">Mangkali ada yang tara setuju kong mo bilang bagini, “Ada orang yang cuma percaya saja pa Tuhan, deng ada orang yang cuma biking saja barang yang bae.” Kita mo bilang pa orang yang bilang bagitu, “Ngana tara bisa kase bukti ngana percaya pa Tuhan, karna ngana cuma biking hal yang bae. Tapi kita, kita mo kase tunju kita pe percaya pa Tuhan deng cara biking hal yang bae.”</verse>
				<verse number="19">Ngoni percaya cuma ada satu Tuhan saja, Tuhan Allah. Itu bagus, tapi tara cukup. Setang-setang me percaya itu kong dorang tako sampe totofore.</verse>
				<verse number="20">Ee ngoni orang-orang yang tara tau apa-apa! Kalu orang percaya pa Tuhan tapi tara biking apa yang Tuhan mau dalam dia pe hidup, dia pe percaya itu tarada guna.</verse>
				<verse number="21">Conto torang pe orang tua dulu-dulu Abraham. Dulu Tuhan Allah suru pa Abraham kase dia pe ana Ishak jadi persembahan di tampa bakar binatang korban persembahan. Abraham biking Tuhan Allah pe parenta itu, jadi Tuhan Allah tarima pa dia jadi orang yang tara sala.</verse>
				<verse number="22">Abraham biking dua hal ini: dia percaya pa Tuhan Allah, deng dia lagi biking Tuhan Allah pe mau. Deng bagitu, Abraham pe percaya pa Tuhan Allah jadi sempurna.</verse>
				<verse number="23">Jadi deng Abraham biking bagitu, apa yang tatulis di Kitab Suci so jadi. Dia pe babunyi bagini, “Abraham percaya pa Tuhan Allah, kong karna dia pe percaya itu, Tuhan Allah tarima pa dia jadi orang yang tara sala.” Karna itu, Abraham dapa sebut, “Tuhan Allah pe tamang.”</verse>
				<verse number="24">Jadi skarang ngoni so tau to? Tuhan Allah biking torang jadi orang yang tara sala pa Dia pe muka, bukang karna torang percaya saja, tapi karna apa yang torang biking.</verse>
				<verse number="25">Ada lagi conto laeng bagini: dulu ada parampuang satu dia pe nama Rahab. Dia itu parampuang tara bae. Waktu itu, orang Yerikho ada cari orang Israel pe mata-mata yang datang di Yerikho la dorang mo bunu. Kong Rahab sambunyi mata-mata itu di dia pe ruma. Dia tolong pa dorang kong kase kaluar dari Yerikho iko jalang laeng supaya slamat. Deng Rahab biking bagitu, Tuhan Allah biking dia jadi orang yang tara sala pa Tuhan Allah pe muka.</verse>
				<verse number="26">Jadi orang yang bilang dia percaya pa Tuhan Allah, tapi dia tara biking apa yang Tuhan Allah mau dalam dia pe hidup, dia pe percaya itu tarada guna. Dia itu sama deng orang yang so mati, ada badan tapi tarada nyawa.</verse>
			</chapter>
			<chapter number="3">
				<verse number="1">Sudara-sudara, jang sampe banya dari ngoni mau jadi guru untuk ajar Tuhan pe firman. Barang torang tau, kalu torang ajar hal yang sala kong orang iko, berarti Tuhan Allah akan hukum pa torang lebe barát dari orang yang bukang guru.</verse>
				<verse number="2">Torang samua jaga biking sala di banya hal. Orang yang mampo jaga dia pe mulu sampe tara sala bicara, dia itu orang yang sempurna, yang bole kuasai dia pe diri sandiri.</verse>
				<verse number="3">Ambe conto, kalu torang ika kuda pe mulu deng tali kong torang hela pa dia, pasti dia iko torang pe mau. Deng bagitu, torang bole kontrol kuda itu.</verse>
				<verse number="4">Conto laeng lagi, kapal. Biar kapal itu basar skali kong angin kuat tiop sampe kapal tagoyang, tapi kamudi yang kacil itu bisa ator kapal itu pe bajalang iko kep pe mau.</verse>
				<verse number="5">Bagitu lagi deng torang pe mulu, itu bagian yang kacil di torang pe badan, tapi mulu bole bicara sombong tentang hal-hal yang basar. Bagitu lagi deng api. Biar dia kacil me, api bole bakar utang yang basar sampe abis.</verse>
				<verse number="6">Mulu me sama deng api. Dia itu satu bagian dari torang pe badan yang bole biking torang pe badan jadi jahat. Mulu itu bisa biking torang pe hidup jadi rusak samua. Mulu jadi jahat bagitu, karna sama deng Iblis so taru api neraka di dalam mulu.</verse>
				<verse number="7">Manusia bisa kase jinak samua macam binatang, deng ada yang so dapa kase jinak: binatang-binatang yang liar, burung-burung, binatang-binatang yang maraya deng binatang-binatang yang hidup di laut.</verse>
				<verse number="8">Tapi tarada satu orang yang mampo jaga dia pe mulu. Mulu itu jahat deng tara bisa mo jaga, kong ponong deng racong yang bisa kase mati orang.</verse>
				<verse number="9">Deng torang pe mulu, torang puji pa Tuhan, torang pe Bapa. Kong deng torang pe mulu lagi, torang kutuk pa manusia, padahal manusia itu Tuhan Allah cipta iko Dia pe rupa.</verse>
				<verse number="10">Torang pe mulu cuma satu saja, tapi kata-kata yang kaluar, ada yang puji pa Tuhan, deng ada lagi yang kutuk pa manusia. Sudara-sudara, sebenarnya torang tara bole bagitu!</verse>
				<verse number="11">Coba ngoni pikir bae-bae, apa ada satu mata aer kong dari situ kaluar aer tawar deng aer pait?</verse>
				<verse number="12">Sudara-sudara, bagitu lagi deng pohong ara, tara mungkin mo babua zaitun. Deng pohong anggur me tara mungkin mo babua ara. Bagitu lagi deng mata aer yang dia pe aer bagaram, tara mungkin mo kase kaluar aer tawar.</verse>
				<verse number="13">Kalu dari ngoni ada yang pande deng tau ator samua, dia musti kase tunju itu deng dia pe cara hidup yang bae. Dia musti pake dia pe pande itu untuk biking hal-hal bae deng hati yang tara sombong.</verse>
				<verse number="14">Tapi kalu ngoni masi suka mangiri deng cuma pikir diri sandiri, jang ngoni basombong bilang ngoni itu pande skali. Kalu ngoni bagitu, ngoni so kase putar bale ajaran yang butul.</verse>
				<verse number="15">Kalu ngoni pe pande cuma itu, itu bukang pande yang dari Tuhan, tapi dari dunia ini, dari manusia pe keinginan yang tara bae deng dari setang-setang pe mau.</verse>
				<verse number="16">Karna kalu orang pangmangiri deng cuma pikir diri sandiri, dia pasti biking kaco deng biking samua hal yang jahat.</verse>
				<verse number="17">Tapi orang yang dapa pande dari Tuhan, torang tau persis bagini: pertama, dia pe hati bersi, turus dia suka dame, suka baku bawa bae deng orang, dengar-dengaran, ada rasa kasiang, deng jaga biking hal-hal bae. Dia me tara barát sabla deng tara munafik.</verse>
				<verse number="18">Orang yang suka dame kong kase dame orang laeng, dia so biking yang butul pa Tuhan Allah pe muka, sama deng orang ada tanam bibit yang bagus kong dapa hasil yang banya.</verse>
			</chapter>
			<chapter number="4">
				<verse number="1">Bikiapa kong ngoni baku malawang deng bakalae? Itu karna di ngoni pe hati ada keinginan-keinginan yang tara bae. Keinginan-keinginan yang tara bae itu baku malawang di ngoni pe hati untuk kontrol ngoni pe diri sampe ngoni biking barang yang jahat.</verse>
				<verse number="2">Ngoni suka satu barang tapi tara dapa itu, jadi ngoni bunu orang. Ngoni mangiri karna ngoni tara dapa apa yang ngoni suka. Kong ngoni baku malawang deng bakalae. Ngoni tara dapa apa-apa, barang ngoni tara berdoa minta pa Tuhan.</verse>
				<verse number="3">Atau, ngoni memang ada berdoa tapi ngoni pe tujuan itu sala, jadi ngoni tara dapa apa-apa. Barang, yang ngoni minta itu cuma untuk mo kase sanang ngoni pe diri sandiri saja.</verse>
				<verse number="4">Ee, ngoni orang-orang yang tara setia pa Tuhan! Ngoni pasti tau, kalu ngoni cuma iko dunia pe mau, itu ngoni so baku musu deng Tuhan Allah. Sapa yang suka batamang deng dunia ini pe sanang, dia sandiri yang biking dia pe diri baku musu deng Tuhan Allah.</verse>
				<verse number="5">Jang ngoni kira kata tarada arti deng apa yang tatulis di Kitab Suci ini, “Tuhan Allah pe Roh yang Dia taru di torang pe hati, Roh itu mau torang pe sayang cuma untuk Tuhan Allah saja. Dia cemburu kalu torang iko dunia pe mau.”</verse>
				<verse number="6">Tapi untung bae Tuhan Allah kase Dia pe bae pa torang lebe basar. Jadi Dia bilang bagini, “Tuhan Allah tara suka deng orang yang sombong, tapi Dia kase Dia pe bae pa orang yang tara sombong.”</verse>
				<verse number="7">Jadi serakan suda ngoni pe diri pa Tuhan Allah kong iko pa Dia. Ngoni lawan suda pa Iblis, setang-setang pe raja supaya dia akan lari dari ngoni.</verse>
				<verse number="8">Berusaha suda hidup dekat deng Tuhan Allah, supaya Dia badekat deng ngoni. Ee, ngoni orang-orang yang berdosa, kase bersi suda ngoni pe tangan yang jaga biking dosa! Deng ngoni yang masi tara tau mo iko yang mana: Tuhan Allah pe mau ka, dunia pe mau ka, ngoni musti kase bersi ngoni pe hati.</verse>
				<verse number="9">Ngoni pe dosa itu banya, jadi berenti suda tatawa deng basanang-sanang, tapi ngoni ganti itu deng rasa manyasal deng manangis.</verse>
				<verse number="10">Ngoni musti hidup sama deng orang yang tara arti apa-apa pa Tuhan Allah pe muka, kong deng bagitu, Dia mo biking ngoni jadi orang yang penting pa Dia pe muka.</verse>
				<verse number="11">Sudara-sudara, jang ngoni baku biking busu ngoni pe sudara pe nama. Sapa yang biking busu dia pe sudara pe nama atau tudu dia pe sudara itu sala, itu sama deng dia so biking busu deng kase sala Tuhan Allah pe aturan. Kong kalu ngoni kase sala Tuhan Allah pe aturan, ngoni itu tara iko aturan itu, tapi ngoni biking ngoni pe diri jadi hakim untuk kase sala aturan itu.</verse>
				<verse number="12">Tuhan pe aturan itu Tuhan sandiri yang biking. Deng cuma Dia yang bole jadi hakim. Dia yang berkuasa kase slamat pa torang deng Dia me bole kase hukum pa torang tapisa deng Tuhan Allah slama-lamanya. Tapi ngoni ini sapa sampe mo tudu orang laeng sala? Jang ngoni bagitu.</verse>
				<verse number="13">Ee, ngoni yang bilang, “Hari ini atau beso torang mo pigi di kota laeng. Torang mo tinggal satu taong di situ, kong bajual la dapa untung.”</verse>
				<verse number="14">Ngoni bilang bagitu, padahal ngoni tara tau apa yang mo jadi beso. Torang pe hidup ini sama deng uap yang muncul, tara lama kong ilang.</verse>
				<verse number="15">Sebenarnya yang ngoni musti bilang itu bagini, “Kalu Tuhan kase ijin, torang bole hidup kong torang bisa biking ini atau itu.”</verse>
				<verse number="16">Tapi yang ngoni bicara itu cuma untuk puji ngoni pe diri sandiri saja. Samua itu sala basar.</verse>
				<verse number="17">Jadi kalu ada orang tau hal yang bae yang musti dia biking, kong dia tara biking, itu dia so berdosa.</verse>
			</chapter>
			<chapter number="5">
				<verse number="1">Ee orang-orang kaya, lebe bae ngoni manangis deng bataria suda karna ngoni akan menderita skali.</verse>
				<verse number="2">Nanti di waktu itu, ngoni pe harta so ancor, deng ngoni pe baju, gai so makang.</verse>
				<verse number="3">Ngoni pe mas deng perak so bakarat. Dia bakarat itu jadi bukti ngoni skakar pa orang, jadi Tuhan Allah akan hukum kase ancor ngoni pe badan, sama deng api kase angus rumpu. Ngoni so kumpul harta banya-banya, tapi samua itu akan ilang di hari kiamat.</verse>
				<verse number="4">Ngoni tara kase gaji pa orang-orang karja yang so pete ngoni pe hasil kobong. Coba dengar dorang pe mengelu itu! Dorang bataria karna dorang susa, deng dorang pe keluhan itu Tuhan Allah Yang Paling Berkuasa so dengar.</verse>
				<verse number="5">Ngoni hidup basanang-sanang deng bafoya-foya di dunia ini. Ngoni so biking puas ngoni pe diri sandiri sampe mo dapa hukum, itu sama deng binatang yang orang piara sampe gode kong tinggal mo potong.</verse>
				<verse number="6">Ngoni so hukum pa orang-orang yang hidup butul pa Tuhan Allah pe muka, mala sampe ngoni bunu pa dorang, tapi dorang tara bisa malawang pa ngoni.</verse>
				<verse number="7">Jadi, sudara-sudara, ngoni musti sabar sampe Tuhan datang ulang untuk adili pa orang-orang. Ambe conto bagini, orang yang bakobong musti sabar sampe ujang turung, baru batanam. Abis itu, dia tunggu sampe tanaman babua. Turus dia sabar sampe dapa hasil yang berharga.</verse>
				<verse number="8">Bagitu lagi deng ngoni, ngoni musti basabar deng kase kuat ngoni pe hati, karna Tuhan pe waktu mo datang ulang so dekat.</verse>
				<verse number="9">Sudara-sudara, jang ngoni mengelu deng baku tudu, supaya ngoni tara dapa hukum. Inga e, Tuhan so mo datang ulang. Dia sama deng hakim yang mo adili pa samua orang.</verse>
				<verse number="10">Sudara-sudara, iko yang nabi-nabi so kase conto. Waktu dorang kase turus Tuhan Allah pe pasáng, dorang dapa tantang sampe menderita macam-macam. Tapi biar bagitu, dorang tetap sabar deng tara berenti kase tau Tuhan Allah pe pasáng turus.</verse>
				<verse number="11">Inga e, orang-orang yang batahang mangada susa, torang bilang dorang itu yang paling sanang suda. Ngoni so dengar tentang Ayub, to? Dia dapa susa macam-macam tapi dia batahang kong iko turus pa Tuhan. Dia pe ahir kabawa, Tuhan Allah kase berkat pa dia. Tuhan Allah biking bagitu, karna Dia pangsayang skali deng rasa kasiang skali pa samua orang.</verse>
				<verse number="12">Sudara-sudara, yang paling penting itu, waktu ngoni bilang satu barang atau bajanji tentang satu hal, jang ngoni kase kuat ngoni pe kata-kata atau ngoni pe janji itu pake sumpa demi nama Tuhan Allah, demi orang di bumi, atau demi apa saja. Kalu yang ngoni bilang itu butul, ngoni cukup bilang saja “Iyo”. Kalu itu tara butul, bilang saja “Tarada”. Kalu ngoni biking bagitu, Tuhan Allah tara akan hukum pa ngoni.</verse>
				<verse number="13">Kalu ada dari ngoni yang menderita, lebe bae dia berdoa. Kalu ada yang sanang, lebe bae dia manyanyi puji pa Tuhan.</verse>
				<verse number="14">Kong kalu ada dari ngoni yang saki, lebe bae dia pangge penatua-penatua di jemaat, supaya dorang kase berdoa kong goso pa dia deng minya pake Tuhan pe nama.</verse>
				<verse number="15">Kalu dorang berdoa deng hati yang sunggu-sunggu percaya pa Tuhan, Tuhan akan kase sembu orang itu. Kong kalu dia so biking dosa, Tuhan mo kase ampun pa dia dari dia pe dosa.</verse>
				<verse number="16">Jadi lebe bae ngoni baku mangaku ngoni pe dosa deng baku kase berdoa, supaya ngoni jadi sembu. Orang yang hidup butul pa Tuhan Allah pe muka, dia pe doa ada kuasa basar skali sampe ada dia pe hasil.</verse>
				<verse number="17">Coba ngoni inga nabi Elia. Dia itu manusia biasa sama deng torang, tapi dia sunggu-sunggu berdoa pa Tuhan, dia minta supaya ujang jang turung, kong ujang tara turung selama tiga taong stenga.</verse>
				<verse number="18">Kong dia berdoa ulang minta ujang, baru ujang turung sampe tanaman di tana kase kaluar dia pe hasil.</verse>
				<verse number="19">Sudara-sudara, kalu ada dari ngoni yang dulu percaya pa Tuhan tapi so tara iko lagi Tuhan pe ajaran, lebe bae ada orang yang bantu pa dia supaya dia bale ulang pa Tuhan.</verse>
				<verse number="20">Ngoni inga ini e: sapa yang bantu pa orang berdosa kase tinggal dia pe cara hidup yang sala, dia so biking orang itu dapa ampun dari dia pe dosa yang banya skali, kong so kase slamat orang itu dari hukuman tapisa deng Tuhan Allah slama-lamanya.</verse>
			</chapter>
		</book>
		<book number="60">
			<chapter number="1">
				<verse number="1">Sudara-sudara, ngoni yang so merantau kong tinggal sebagai pendatang di daera Pontus, Galatia, Kapadokia, Asia Kecil, deng Bitinia. Salam dari kita Petrus yang jadi Yesus Kristus pe utusan yang orang sebut rasul.</verse>
				<verse number="2">Tuhan Allah, torang pe Bapa so pili pa ngoni iko Dia pe rencana yang dari dulu. Kong Dia pe Roh yang biking ngoni jadi Dia pe umat supaya ngoni dengar-dengaran pa Yesus Kristus, deng supaya Dia pe dara yang so tatumpa biking ngoni jadi bersi dari dosa-dosa. Kita minta pa Tuhan Allah, supaya Dia kase Dia pe bae pa ngoni, deng Dia biking ngoni pe hati tetap tenang, kong Dia kase samua itu talebe-lebe.</verse>
				<verse number="3">Puji suda pa Tuhan Allah, Dia itu torang pe Tuhan Yesus Kristus pe Bapa. Dia pe rasa kasiang pa torang basar skali, sampe Dia kase pa torang hidup yang baru waktu Dia so kase hidup ulang pa Yesus Kristus. Kong karna itu, torang bole baharap deng percaya sunggu-sunggu pa Dia.</verse>
				<verse number="4">Torang yakin nanti Tuhan Allah kase pa torang berkat yang Dia so simpang di sorga. Berkat-berkat itu tara ancor, tara perna busu, deng tara beruba.</verse>
				<verse number="5">Ngoni ini, Tuhan Allah ada jaga deng Dia pe kuasa karna ngoni percaya pa Dia. Dia jaga pa ngoni sampe ngoni mo dapa slamat dari dosa-dosa. Slamat itu yang Dia so kase sadia di hari kiamat nanti.</verse>
				<verse number="6">Tuhan Allah so biking samua itu, karna itu ngoni basimore suda, biar untuk sementara waktu ngoni pe hati susa karna macam-macam sengsara yang ngoni dapa di dunia skarang ini.</verse>
				<verse number="7">Sengsara yang ngoni dapa itu jadi bukti, ngoni butul-butul percaya pa Tuhan. Itu sama deng mas yang kalu mo tau dia pe asli musti bakar dulu deng api. Tapi ngoni pe percaya lebe berharga dari mas, karna mas itu tara akan ada turus-turus. Kalu ngoni so lolos dari cobaan itu, nanti di hari kiamat, waktu Yesus Kristus datang ulang, Dia mo puji deng hormat pa ngoni.</verse>
				<verse number="8">Biar ngoni bolong perna lia pa Yesus Kristus, tapi ngoni sayang pa Dia. Deng biar lagi skarang ngoni tara lia pa Dia, tapi ngoni percaya pa Dia. Ngoni sanang skali, sampe tara bisa bilang pake kata-kata lagi tentang ngoni pe sanang itu.</verse>
				<verse number="9">Barang, ngoni pe tujuan dari ngoni pe percaya itu, ngoni so dapa. Ngoni pe tujuan itu, ngoni dapa slamat dari dosa-dosa.</verse>
				<verse number="10">Slamat itu suda yang Tuhan Allah kase untuk ngoni cuma karna Dia pe bae. Kong tentang slamat itu, itu so dari dulu Tuhan Allah kase tau pa nabi-nabi. Tapi, biar waktu itu nabi-nabi bolong mangarti, dorang masi tetap cari tau deng cari mangarti bae-bae tentang slamat itu.</verse>
				<verse number="11">Yesus Kristus pe Roh yang ada pa nabi-nabi itu yang kase tau pa dorang tentang Dia mo dapa sengsara, deng abis itu dapa puji deng hormat. Jadi, nabi-nabi itu me cari tau lagi bagimana deng tempo apa itu mo jadi.</verse>
				<verse number="12">Yesus Kristus pe Roh itu me yang kase tau pa nabi-nabi itu kalu pasáng yang dorang jaga kase tau itu bukang untuk dorang pe diri sandiri saja, tapi untuk ngoni skarang ini. Yang dorang kase tau itu, Kabar Bae tentang Yesus Kristus. Skarang, ngoni so dengar dari orang-orang yang kase tau Kabar Bae itu pa ngoni. Dorang kase tau itu deng kuasa Roh Kudus yang dari sorga. Kong yang dorang kase tau itu, itu yang malaekat-malaekat me suka cari tau.</verse>
				<verse number="13">Jadi karna ngoni so tau Kabar Bae itu, ngoni musti siap biking hal-hal yang bae, ngoni musti kuasai ngoni pe diri, deng ngoni musti baharap deng yakin Tuhan akan kase Dia pe bae pa ngoni waktu Yesus Kristus datang ulang.</verse>
				<verse number="14">Ngoni ini Tuhan Allah pe ana-ana, jadi ngoni dengar-dengaran suda pa Dia, deng jang ngoni iko keinginan yang tara bae yang kuasai ngoni pe hidup dulu waktu ngoni bolong percaya pa Tuhan.</verse>
				<verse number="15">Tapi ngoni musti hidup suci di samua-samua yang ngoni biking, sama deng Tuhan Allah yang pangge pa ngoni itu suci.</verse>
				<verse number="16">Karna di Kitab Suci so tatulis bagini, “Kita ini kudus. Karna itu ngoni me musti kudus.”</verse>
				<verse number="17">Ngoni pangge Tuhan Allah itu “Bapa” waktu ngoni berdoa pa Dia. Dia itu suda yang mo adili pa samua orang tara pake pili-pili iko deng dorang pe kalakuang. Karna itu, ngoni musti hidup deng rasa tako pa Dia selama ngoni manumpang di dunia ini.</verse>
				<verse number="18">Barang ngoni tau, Tuhan Allah bayar mahal supaya ngoni dapa bebas dari ngoni pe cara hidup yang lama yang tara ada dia pe guna. Cara hidup yang lama itu yang ngoni tarima dari ngoni pe orang tua dulu-dulu. Tuhan Allah bayar mahal supaya ngoni bole bebas, itu Dia tara bayar deng barang yang nanti mo rusak macam deng mas atau perak,</verse>
				<verse number="19">tapi Dia bayar mahal pake Yesus Kristus pe dara yang berharga skali. Yesus itu sama deng domba pe ana yang tara cacat, deng yang tara kurang apa-apa, untuk mo jadi korban persembahan.</verse>
				<verse number="20">Waktu dunia ini bolong ada, Tuhan Allah so pili pa Yesus Kristus. Kong di hari-hari yang so dekat deng kiamat ini, Dia so datang di dunia supaya ngoni samua bole slamat dari ngoni pe dosa-dosa.</verse>
				<verse number="21">Karna Yesus Kristus so kase slamat pa ngoni, ngoni bole percaya pa Tuhan Allah. Tuhan Allah itu yang so kase hidup ulang pa Yesus Kristus waktu Dia mati, deng yang biking Yesus Kristus dapa puji deng hormat. Deng bagitu, ngoni bole percaya deng baharap pa Tuhan Allah.</verse>
				<verse number="22">Jadi karna ngoni so iko ajaran yang butul tentang Yesus Kristus, ngoni pe hati so jadi bersi. Deng bagitu, ngoni bisa baku sayang deng hati yang tulus di antara ngoni sudara-sudara yang sama-sama percaya. Karna itu, ngoni musti sunggu-sunggu baku sayang satu deng yang laeng deng hati yang tulus,</verse>
				<verse number="23">barang ngoni ini so dapa hidup yang baru. Ngoni dapa itu bukang dari manusia yang memang mo mati, tapi dari Tuhan Allah yang tetap ada sampe slama-lamanya. Ngoni dapa hidup yang baru itu karna ngoni percaya Tuhan Allah pe firman. Firman itu akan tetap ada turus, kong biking orang bole hidup deng Tuhan Allah slama-lamanya.</verse>
				<verse number="24">Karna di Kitab Suci ada tatulis bagini, “Manusia pe hidup deng pe hebat tara mo tahang lama. Manusia sama deng rumpu yang babunga bagus, tapi tara lama bunga itu mo jatu, turus rumpu itu mo kiring,</verse>
				<verse number="25">tapi Tuhan pe firman tetap ada sampe slama-lamanya.” Firman itu suda Kabar Bae tentang Yesus Kristus yang orang-orang so kase tau pa ngoni samua.</verse>
			</chapter>
			<chapter number="2">
				<verse number="1">Karna ngoni so dapa hidup yang baru itu, berenti suda biking samua yang jahat. Jang bicara foya, jang pura-pura bae, jang mangiri, deng jang biking busu orang laeng pe nama.</verse>
				<verse number="2">Ngoni musti suka skali Tuhan pe Firman, sama deng bayi yang baru lahir yang suka skali minum dia pe mama pe aer susu. Deng bagitu, ngoni pe percaya pa Tuhan mo lebe tatamba kuat kong ngoni akan dapa slamat dari dosa-dosa.</verse>
				<verse number="3">Ngoni musti suka skali Tuhan pe firman karna memang ngoni sandiri so rasa Tuhan pe bae.</verse>
				<verse number="4">Datang suda pa Tuhan Yesus. Dia itu sama deng batu yang hidup, barang Dia yang biking manusia bole hidup. Dia itu sama deng batu yang manusia so buang, tapi Tuhan Allah pili Dia itu jadi sama deng batu fandasi yang paling penting.</verse>
				<verse number="5">Turus ngoni ini me sama deng batu yang hidup, batu yang Tuhan Allah pake untuk kase badiri Dia pe tampa tinggal. Itu berarti, Tuhan Allah pe Roh Kudus mo tinggal pa ngoni orang-orang yang percaya pe tenga-tenga. Deng ngoni me so jadi sama deng imam-imam yang pe hati bersi pa Tuhan Allah pe muka, jadi ngoni kase persembahan iko Tuhan Allah pe mau. Kong Tuhan Allah sanang tarima ngoni pe persembahan itu karna apa yang Yesus Kristus so biking untuk torang samua.</verse>
				<verse number="6">Karna di Kitab Suci ada tatulis bagini, “Perhatikan bae-bae, Kita so pili batu satu yang berharga. Batu itu Kita so taru jadi batu fandasi yang paling penting di Yerusalem, kota yang orang sebut Sion. Kong sapa yang percaya pa Dia, tara akan kecewa.”</verse>
				<verse number="7">Jadi untuk ngoni yang percaya pa Yesus, Dia itu paling berharga. Tapi untuk dorang yang tara percaya, Tuhan Allah so bilang bagini di Kitab Suci, “Batu yang tukang-tukang bangunan so tara pake, so jadi batu fandasi yang paling penting.”</verse>
				<verse number="8">Kong ada lagi yang tatulis bagini, “Batu itu yang biking banya orang tagate, kong dorang cilaka.” Jadi bagini: orang-orang yang tara mau iko Tuhan Allah pe firman tentang Yesus, dorang itu sama deng orang-orang yang tagate di batu kong cilaka. Tuhan Allah so ator memang apa yang jadi itu pa dorang.</verse>
				<verse number="9">Tapi ngoni ini suda yang Tuhan Allah so pili jadi Dia pe umat, kong biking ngoni jadi sama deng imam yang jaga layani pa Dia yang jadi torang pe Raja. Dia kase pisa pa ngoni dari samua orang untuk jadi Dia pe umat sandiri, kong ngoni jadi Dia pe rakyat yang pe hati bersi pa Dia pe muka. Ngoni jadi bagitu, supaya ngoni bole kase tau pa orang-orang hal-hal luar biasa yang Dia so biking. Dia itu suda yang so pangge pa ngoni kaluar dari galap, maso pa Dia pe tarang yang luar biasa.</verse>
				<verse number="10">Dulu, ngoni itu bukang Tuhan Allah pe umat, tapi skarang ngoni so jadi Dia pe umat. Dulu ngoni me bolong tarima Tuhan Allah pe rasa kasiang, tapi skarang ngoni so tarima Dia pe rasa kasiang itu.</verse>
				<verse number="11">Sudara-sudara yang kita sayang, ngoni orang-orang percaya ini sama deng orang-orang pendatang deng orang-orang yang cuma hidup sementara saja di dunia ini. Jadi kita kase nasehat pa ngoni, jang ngoni hidup iko ngoni pe keinginan yang tara bae yang salalu baku lawan deng ngoni pe mau untuk biking barang yang bae.</verse>
				<verse number="12">Ngoni pe kalakuang musti bagus di orang-orang yang tara kanal pa Tuhan Allah pe muka, supaya kalu dong bicara tara bae tentang ngoni kong bilang kata, ngoni jaga biking barang yang jahat, dorang tau itu tara butul karna dorang akan dapa lia ngoni pe kalakuang-kalakuang yang bagus. Jadi, waktu hari kiamat kong Tuhan Allah datang ulang, dorang akan puji deng hormat pa Tuhan Allah.</verse>
				<verse number="13">Ngoni so iko pa Tuhan, jadi ngoni musti dengar-dengaran pa samua orang yang berkuasa di dunia ini. Ngoni musti dengar-dengaran pa raja basar Roma yang pe kuasa paling tinggi,</verse>
				<verse number="14">sampe pa orang-orang yang raja kase tugas untuk pimpin pa ngoni. Dorang itu dapa tugas untuk hukum pa orang yang biking barang yang jahat, deng untuk puji pa orang yang biking barang yang bae.</verse>
				<verse number="15">Barang, Tuhan Allah pe mau ngoni biking barang yang bae, supaya orang yang tara tau apa-apa tara barani lagi mo bicara tara bae tentang ngoni, karna so jelas yang dorang mo bicara itu tara butul.</verse>
				<verse number="16">Ngoni ini Tuhan Allah so kase bebas pa ngoni dari kuasa dosa, tapi jang ngoni pake hak itu jadi alasan untuk biking barang yang jahat lagi. Tapi lebe bae ngoni hidup untuk biking apa yang Tuhan Allah suru.</verse>
				<verse number="17">Ngoni musti hormati pa samua orang deng sayang pa ngoni pe sudara-sudara yang sama-sama percaya. Ngoni me musti tako pa Tuhan Allah, deng hormati pa raja basar Roma.</verse>
				<verse number="18">Ee, ngoni orang-orang karja, ngoni musti dengar-dengaran pa ngoni pe tuang deng hormati butul-butul pa dorang, bukang cuma kalu dia bae deng tara kasar pa ngoni, tapi biar lagi dia jahat me, ngoni musti dengar-dengaran pa dia.</verse>
				<verse number="19">Barang, kalu ada dari ngoni yang dapa siksa biar tara biking sala apa-apa, kong kalu ngoni sadar Tuhan Allah ada sama-sama deng ngoni, Tuhan Allah yang lia itu akan kase Dia pe bae pa ngoni.</verse>
				<verse number="20">Barang, kalu ngoni menderita karna biking dosa, apa dia pe untung? Tarada to? Tapi kalu ngoni menderita karna biking barang yang bae kong ngoni tetap sabar, Tuhan Allah pasti kase Dia pe bae pa ngoni.</verse>
				<verse number="21">Karna Tuhan Allah pangge pa ngoni untuk biking barang yang bae biar lagi menderita, barang Yesus Kristus me so menderita kong so kase conto tahang menderita, supaya ngoni pe hidup me iko conto yang Dia so kase tunju.</verse>
				<verse number="22">Sama deng yang so tatulis di Kitab Suci bagini, “Dia tara perna biking dosa, deng tara perna bicara putar bale.”</verse>
				<verse number="23">Waktu orang hina pa Dia, Dia tara balas hina pa orang itu. Waktu orang siksa pa Dia, Dia tara ancam mo balas pa dorang yang siksa pa Dia. Mala, Dia cuma serakan saja Dia pe diri pa Tuhan Allah, yang mo adili orang deng adil.</verse>
				<verse number="24">Dia sandiri yang tanggung torang pe dosa waktu Dia mati di kayu salib, supaya torang bole bebas dari dosa pe kuasa, kong torang bole hidup untuk biking barang yang butul pa Tuhan Allah pe muka. Kong karna Dia pe luka-luka itu, torang jadi bae.</verse>
				<verse number="25">Karna ngoni dulu tara iko pa Tuhan, sama deng domba yang ilang, tapi skarang ngoni so bale iko pa Tuhan, Dia itu yang jaga bae-bae pa ngoni pe jiwa sama deng gembala yang jaga bae-bae dia pe domba.</verse>
			</chapter>
			<chapter number="3">
				<verse number="1">Bagitu lagi deng ngoni bini-bini, ngoni musti dengar-dengaran pa ngoni pe laki. Deng bagitu, kalu ada dari ngoni pe laki yang tara percaya Tuhan pe firman, ngoni tara perlu bilang apa-apa pa dorang, tapi ngoni pe cara hidup yang bae itu yang jadi conto la biking dong jadi percaya.</verse>
				<verse number="2">Dorang percaya, karna dong lia dari ngoni pe cara hidup yang bae, deng karna ngoni pe rasa hormat pa Tuhan deng pa manusia.</verse>
				<verse number="3">Kong kalu ngoni mau dapa lia cantik, jang cuma cantik dari luar saja, macam deng: bagaya biking rambu yang macam-macam model, pake perhiasan mas, deng pake baju yang mahal-mahal.</verse>
				<verse number="4">Tapi kalu ngoni mau butul-butul cantik, ngoni musti cantik dari dalam hati sama deng ini: hati yang tara sombong deng hati yang tenang. Itu parampuang pe cantik yang tara ilang sampe tua, deng itu yang dapa lia bagus skali pa Tuhan Allah pe muka.</verse>
				<verse number="5">Karna parampuang-parampuang dulu-dulu yang hidup bersi pa Tuhan Allah pe muka me, dorang pe hidup macam bagitu. Dorang itu cuma baharap pa Tuhan Allah, deng dorang dengar-dengaran pa dong pe laki.</verse>
				<verse number="6">Ambe conto, Sara. Dia biking samua yang Abraham suru, deng dia hormati skali pa dia pe laki, sampe dia pangge dia pe laki itu “tuang”. Ngoni bisa dapa sebut, Sara pe turunan, kalu ngoni jaga biking yang bae sama deng dia, deng tara tako kalu ada yang ancam pa ngoni.</verse>
				<verse number="7">Bagitu lagi deng ngoni laki-laki yang so kawing. Ngoni musti bawa bae-bae pa ngoni pe bini, dorang itu tara kuat sama deng ngoni. Ngoni musti hormati pa dorang karna pa dorang me, Tuhan Allah kase Dia pe bae, jadi dorang me akan sama-sama deng ngoni dapa hidup deng Tuhan Allah slama-lamanya. Kalu ngoni dua hidup bagitu, Tuhan akan tetap dengar ngoni pe doa.</verse>
				<verse number="8">Jadi skarang, kita minta pa ngoni la ngoni samua hidup satu hati. Kalu ada dari ngoni yang rasa susa ka sanang, ngoni yang laeng me musti rasa sama deng yang dia rasa. Ngoni me musti sayang pa ngoni pe sudara-sudara yang percaya, kase tunju ngoni pe rasa kasiang pa samua orang, deng jang basombong.</verse>
				<verse number="9">Jang balas yang jahat deng yang jahat, deng jang balas momake deng momake. Tapi ngoni musti minta pa Tuhan supaya berkati pa dorang, karna Tuhan pangge pa ngoni untuk berkati pa orang laeng. Deng bagitu ngoni me akan dapa berkat.</verse>
				<verse number="10">Barang, di Kitab Suci ada tatulis bagini, “Sapa yang mau hidup sanang, deng mau dapa hidup yang bae, dia musti jaga dia pe mulu la jang bicara yang tara bae, deng jaga dia pe bicara supaya jang bicara putar bale.</verse>
				<verse number="11">Dia musti berenti biking barang yang jahat, kong turus biking barang yang bae. Dia me musti berusaha sunggu-sunggu untuk hidup baku bawa bae-bae deng orang laeng.</verse>
				<verse number="12">Barang, Tuhan salalu perhatikan pa orang-orang yang hidup butul, deng Tuhan salalu dengar dorang pe doa. Tapi Tuhan tantang pa orang-orang yang biking barang yang jahat.”</verse>
				<verse number="13">Kalu ngoni salalu berusaha biking barang yang bae, sapa yang mo biking jahat pa ngoni. Tarada, to?</verse>
				<verse number="14">Tapi biar lagi ngoni musti menderita karna biking barang yang butul, ngoni itu akan paling sanang. Karna itu, tara perlu ngoni tako pa sapa-sapa, deng jang ngoni hawater suda.</verse>
				<verse number="15">Tapi ngoni musti hormati pa Kristus kong biking Dia jadi Raja di ngoni pe hati. Kalu ada orang yang batanya tentang ngoni pe harapan pa Tuhan Yesus, ngoni musti salalu siap bajawab pa dorang. Kong waktu ngoni bajawab, ngoni musti bajawab pa dorang itu deng bae-bae deng kase tunju ngoni pe rasa hormat,</verse>
				<verse number="16">deng hati yang bersi. Deng bagitu, orang-orang yang jaga bicara tara bae tentang ngoni karna ngoni percaya pa Yesus Kristus, dorang akan malu sandiri karna yang dong bilang itu tara butul.</verse>
				<verse number="17">Lebe bae ngoni menderita karna jaga biking barang yang bae, kalu memang itu yang Tuhan Allah mau, daripada ngoni menderita karna biking barang yang jahat.</verse>
				<verse number="18">Barang, Yesus Kristus me so dapa siksa, biar Dia tara biking sala. Dia lagi so mati satu kali untuk hapus torang samua pe dosa. Dia itu salalu biking barang yang butul, untuk orang-orang yang biking barang yang tara butul, supaya Dia bole kase bae-bae ulang torang pe hubungan deng Tuhan Allah. Dia dapa bunu waktu Dia jadi manusia, tapi Roh Kudus so kase hidup ulang pa Dia.</verse>
				<verse number="19">Kong Roh Kudus kuasai pa Yesus Kristus, turus bawa pa Dia pigi kase tau Tuhan Allah pe pasáng pa orang-orang mati pe roh-roh yang ada takurung di satu tampa, yang sama deng penjara.</verse>
				<verse number="20">Roh-roh itu, orang-orang mati pe roh yang waktu jaman Nuh dong tara dengar-dengaran pa Tuhan Allah. Waktu itu Nuh ada biking kapal basar. Sementara itu, Tuhan Allah tunggu deng sabar la manusia jaman itu mo ruba dong pe kalakuang yang tara bae, tapi dorang tara mau. Karna itu, waktu banjir basar datang, cuma delapan orang yang maso di kapal itu kong slamat.</verse>
				<verse number="21">Banjir basar itu, kalu skarang bole kase sama deng baptisan. Baptisan itu pe tujuan bukang untuk kase bersi ngoni pe badan dari yang kotor, tapi untuk minta pa Tuhan Allah supaya kase bersi ngoni pe hati dari dosa. Baptisan itu jadi tanda, Tuhan Allah so kase slamat pa torang karna Yesus Kristus so mati kong hidup ulang.</verse>
				<verse number="22">Kong skarang, Yesus Kristus so nae ka atas di sorga, so dudu di tampa yang terhormat, pa Tuhan Allah pe sabla kanan. Kong samua malaekat, samua yang ada kuasa, deng samua yang ada pengaru, ada di bawa Yesus Kristus pe kuasa.</verse>
			</chapter>
			<chapter number="4">
				<verse number="1">Yesus Kristus so menderita, karna itu ngoni musti kase kuat ngoni pe hati deng pikiran supaya siap menderita sama deng Dia. Karna sapa yang menderita, dia so berenti biking dosa.</verse>
				<verse number="2">Jadi selama ngoni masi hidup di dunia, ngoni pake waktu yang ada untuk iko Tuhan Allah pe mau, jang iko manusia pe keinginan.</verse>
				<verse number="3">Barang, dulu ngoni pake banya waktu untuk biking hal-hal jahat, sama deng orang-orang yang tara percaya pa Tuhan Allah jaga biking. Ini yang ngoni jaga biking dulu: iko napsu yang tara bae, iko keinginan-keinginan yang cafarune, jaga bamabo, jaga bapesta kong mabo-mabo sampe biking hal-hal sabarang, pesta minuman, deng jaga semba pa puji-puji yang sebenarnya tara bole semba.</verse>
				<verse number="4">Tapi skarang, dorang yang jaga biking hal-hal jahat itu jadi herang pa ngoni, karna ngoni so tara iko biking barang yang jahat sampe tarada dia pe batas, sama deng dorang. Jadi dorang kase tara bae ngoni pe nama.</verse>
				<verse number="5">Tapi nanti, dorang itu musti tanggung jawab pa Tuhan Allah tentang samua yang dong so biking. Tuhan Allah itu yang so siap mo adili pa orang yang hidup deng yang mati.</verse>
				<verse number="6">Itu dia pe sebab sampe Kabar Bae tentang Yesus Kristus ada kase tau lagi pa orang-orang yang so mati, supaya biar dorang pe badan so mati sama deng samua orang di dunia ini akan dapa, tapi dorang pe roh mo hidup di sorga. Tuhan Allah pe Roh Kudus mo kase dorang hidup deng Tuhan Allah slama-lamanya.</verse>
				<verse number="7">Hari kiamat so dekat. Karna itu, ngoni musti kuasai ngoni pe diri, deng ngoni pe pikiran musti tenang supaya ngoni bisa berdoa.</verse>
				<verse number="8">Yang paling penting, ngoni musti butul-butul baku sayang satu deng yang laeng. Karna deng torang baku sayang, tong so tara inga orang laeng pe sala pa torang biar pe banya skali.</verse>
				<verse number="9">Ngoni me musti tarima orang laeng di ngoni pe ruma deng sanang hati, jang mengelu.</verse>
				<verse number="10">Tiap orang dari ngoni so tarima karunia dari Tuhan Allah untuk layani satu deng yang laeng. Tuhan Allah kase karunia itu karna Dia pe bae, jadi tiap orang musti pake macam-macam karunia itu bae-bae.</verse>
				<verse number="11">Ambe conto bagini, kalu ada orang yang dapa karunia untuk kase tau Tuhan Allah pe firman pa orang-orang, dia musti pake karunia itu supaya orang mangarti Tuhan Allah pe firman. Kalu ada orang yang dapa karunia untuk bantu pa orang, dia pake karunia yang dia pe kekuatan dari Tuhan Allah itu untuk tolong pa orang. Jadi, pake karunia yang ada pa ngoni itu bae-bae la orang bole puji deng hormat pa Tuhan Allah. Tuhan Allah dapa puji karna ngoni itu Yesus Kristus pe umat. Tuhan Allah itu memang hebat deng Dia pe kuasa ada sampe slama-lamanya. Amin.</verse>
				<verse number="12">Sudara-sudara yang kita sayang, ngoni dapa siksa yang barát skali, tapi siksa itu untuk uji ngoni pe percaya la ngoni pe percaya tamba kuat. Jadi jang ngoni herang kalu ngoni dapa siksa, deng jang ngoni pikir cuma ngoni saja yang dapa siksa.</verse>
				<verse number="13">Tapi lebe bae, ngoni sanang suda deng siksa yang ngoni dapa itu, karna itu berarti, ngoni so rasa sadiki siksa yang perna Yesus Kristus rasa. Deng bagitu, nanti waktu Dia datang ulang kong kase tunju Dia pe kuasa yang luar biasa, ngoni akan sanang deng basimore skali.</verse>
				<verse number="14">Kalu ngoni dapa hina karna ngoni iko pa Yesus Kristus, ngoni itu paling sanang suda! Barang, itu berarti Tuhan Allah pe Roh yang luar biasa ada sama-sama deng ngoni.</verse>
				<verse number="15">Tapi jang sampe ada dari ngoni yang dapa siksa gara-gara bunu orang, pancuri orang pe barang, jadi orang jahat, atau suka campur orang laeng pe urusan.</verse>
				<verse number="16">Tapi, kalu ngoni dapa siksa karna ngoni orang Kristen, jang ngoni malu. Lebe bae ngoni puji deng hormat pa Tuhan Allah karna ngoni so jadi Yesus Kristus pe umat.</verse>
				<verse number="17">Barang, skarang so dekat dia pe waktu untuk Tuhan Allah mo adili pa samua orang, kong yang kakamuka Dia mo adili itu Dia pe umat sandiri. Jadi kalu Tuhan Allah mo adili pa torang kamuka, bagimana nanti yang mo jadi deng orang-orang yang tara percaya Kabar Bae dari Tuhan Allah?</verse>
				<verse number="18">Di Kitab Suci ada tatulis bagini, “Kalu orang yang hidup butul pa Tuhan Allah pe muka saja amper-amper tara dapa slamat, bagimana lagi deng orang-orang yang tara iko pa Tuhan Allah deng orang-orang yang jaga biking dosa, pasti dong tara slamat, to?”</verse>
				<verse number="19">Jadi, kalu ada orang yang dapa siksa karna Tuhan Allah pe mau, dia musti serakan dia pe diri pa Tuhan Allah, deng dia musti biking barang yang bae turus. Tuhan Allah itu yang so biking samua-samua deng Dia itu setia.</verse>
			</chapter>
			<chapter number="5">
				<verse number="1">Skarang kita mo kase nasehat pa ngoni yang jadi penatua di jemaat-jemaat karna kita me penatua. Kita ini perna lia deng mata kapala sandiri waktu Yesus Kristus dapa siksa. Kong nanti waktu Yesus Kristus datang ulang yang kedua kali kase tunju Dia pe kuasa yang luar biasa pa samua orang, kita me akan tarima bagian itu. Jadi ini kita pe nasehat:</verse>
				<verse number="2">jaga bae-bae pa orang-orang percaya yang Tuhan Allah so kase untuk ngoni jaga, sama deng gembala jaga dia pe domba. Jaga pa dorang deng hati sanang iko Tuhan Allah pe mau. Jang jaga pa dorang cuma karna terpaksa atau karna mau dapa gaji saja. Tapi ngoni jaga pa dorang karna butul-butul ngoni mo tolong pa dorang.</verse>
				<verse number="3">Kong jang maeng parenta sabarang pa dorang yang Tuhan Allah so kase ngoni jaga, tapi lebe bae ngoni pe kalakuang musti bagus la jadi conto pa orang laeng.</verse>
				<verse number="4">Nanti waktu Yesus Kristus yang jadi Gembala di atas samua gembala itu datang ulang, ngoni akan tarima hadia yang luar biasa yang tara akan ilang sampe slama-lamanya.</verse>
				<verse number="5">Bagitu lagi deng ngoni yang masi muda, ngoni musti dengar-dengaran pa orang-orang yang lebe tua. Ngoni samua musti baku bantu deng jang basombong satu deng yang laeng, karna ada tatulis di Kitab Suci bagini, “Tuhan Allah tara suka deng orang yang sombong, tapi Dia kase Dia pe bae pa orang yang tara sombong.”</verse>
				<verse number="6">Karna itu, ngoni musti hidup sama deng orang yang tara arti apa-apa pa Tuhan Allah pe muka. Kalu ngoni biking bagitu, nanti pas di waktu yang Dia so tentukan, Dia yang pe kuasa basar itu mo angka pa ngoni samua la dapa hormat.</verse>
				<verse number="7">Serakan suda samua ngoni pe rasa hawater pa Dia, karna Dia yang jaga deng sayang pa ngoni.</verse>
				<verse number="8">Ngoni musti kuasai ngoni pe diri deng bajaga-jaga! Barang Iblis, yang jadi ngoni pe musu itu, dia sama deng singa yang bajalang kasana-kamari bacari makanang la mo talang manta-manta.</verse>
				<verse number="9">Kase kuat ngoni pe percaya pa Tuhan deng lawan pa Iblis, barang ngoni tau, bukang cuma ngoni yang dapa siksa karna percaya, tapi ngoni pe sudara-sudara yang percaya di seluru dunia ini me, dapa siksa sama deng yang ngoni rasa.</verse>
				<verse number="10">Tapi siksa yang ngoni rasa itu cuma sementara saja. Nanti Tuhan Allah sandiri yang mo kase bae-bae ngoni pe keadaan, kase kuat ngoni pe hati, kase kuat ngoni pe percaya, deng biking ngoni tetap percaya pa Dia. Dia itu suda Tuhan Allah yang kase Dia pe bae pa manusia, yang so pangge pa ngoni untuk percaya pa Yesus Kristus, kong ngoni mo rasa Dia pe kuasa yang luar biasa untuk slama-lamanya.</verse>
				<verse number="11">Dia itu suda yang berkuasa sampe slama-lamanya! Amin.</verse>
				<verse number="12">Silwanus yang bantu pa kita tulis surat yang pende ini pa ngoni. Silwanus ini kita pe sudara yang percaya yang bisa kita percaya. Surat ini kita tulis untuk kase smangat pa ngoni supaya ngoni tetap percaya, deng untuk kase yakin pa ngoni tentang Tuhan Allah pe bae yang Dia salalu kase pa ngoni biar ngoni sementara dapa siksa. Ngoni musti tetap yakin Tuhan Allah pe bae itu, karna itu butul.</verse>
				<verse number="13">Jemaat yang ada di kota Babel di sini, dorang kirim salam pa ngoni. Dorang me Tuhan Allah pili sama deng Dia so pili pa ngoni jadi Dia pe umat. Kong Markus yang kita so anggap kita pe ana sandiri, dia me kirim salam pa ngoni.</verse>
				<verse number="14">Kalu ngoni baku dapa, ngoni baku kase salam suda satu deng yang laeng untuk kase tunju ngoni baku sayang. Kita minta pa Tuhan Allah supaya Dia kase Dia pe bae pa ngoni samua yang percaya pa Yesus Kristus, deng biking ngoni pe hati tetap tenang.</verse>
			</chapter>
		</book>
		<book number="61">
			<chapter number="1">
				<verse number="1">Sudara-sudara yang percaya, salam dari kita Simon Petrus. Kita ini orang yang jaga biking apa yang Yesus Kristus suru, deng kita ini me Dia pe utusan yang orang sebut rasul. Yesus Kristus itu Tuhan Allah, deng Dia me yang kase slamat pa torang dari dosa-dosa. Dia itu yang biking sampe ngoni percaya pa Dia sama deng torang yang so percaya pa Dia, karna Dia salalu biking barang yang butul.</verse>
				<verse number="2">Kita minta pa Tuhan Allah supaya Dia kase Dia pe bae pa ngoni deng Dia salalu biking ngoni pe hati tetap tenang, kong Dia kase itu talebe-lebe karna ngoni so kanal pa Tuhan Allah deng pa Yesus Kristus, torang pe Tuhan.</verse>
				<verse number="3">Tuhan Allah itu hebat deng hati bae, kong karna itu, Dia pangge pa torang untuk iko pa Dia la torang kanal pa Dia. Kong karna torang so kanal pa Dia, Dia pake Dia pe kuasa yang basar untuk kase pa torang samua yang torang perlu supaya torang bole hidup iko Dia pe mau.</verse>
				<verse number="4">Kong karna Dia hebat deng hati bae itu, Dia kase pa torang slamat, deng kase banya hal yang laeng lagi yang bagus deng berharga, sama deng yang Dia so janji. Dia kase itu supaya ngoni bisa talapas dari keinginan yang tara bae yang bisa kase rusak manusia pe hidup, deng supaya ngoni pe sifat bisa beruba jadi bae sama deng Dia pe sifat.</verse>
				<verse number="5">Jadi karna Tuhan Allah so kase samua itu untuk ngoni, ngoni musti berusaha karas supaya ngoni pe percaya itu jadi lengkap deng ngoni hidup yang butul pa Dia pe muka. Kong bukang cuma itu saja, tapi ngoni musti berusaha la ngoni bisa tau apa yang Tuhan Allah suka.</verse>
				<verse number="6">Turus kalu ngoni so tau apa yang Dia suka, ngoni lagi musti kuasai ngoni pe diri. Turus kalu ngoni so kuasai ngoni pe diri, ngoni me musti tetap percaya pa Dia biar dapa siksa. Kong biar lagi ngoni dapa siksa, ngoni me musti hidup iko Tuhan Allah pe mau,</verse>
				<verse number="7">kong kalu ngoni so hidup iko Dia pe mau, ngoni me musti sayang pa ngoni pe sudara-sudara yang percaya, deng ngoni me musti sayang pa samua orang.</verse>
				<verse number="8">Kalu ngoni biking samua yang bae itu, kong ngoni tamba biking itu turus, itu ada guna untuk ngoni, karna itu akan bantu pa ngoni untuk lebe kanal pa Yesus Kristus, torang pe Tuhan.</verse>
				<verse number="9">Tapi orang-orang percaya yang tara biking samua itu, dorang pe cara bapikir pende, dorang itu lagi sama deng orang buta, karna dorang lupa Tuhan Allah so kase ampun dong pe dosa-dosa.</verse>
				<verse number="10">Jadi sudara-sudara, karna Tuhan Allah so pili deng pangge pa ngoni jadi Dia pe umat, ngoni musti berusaha karas untuk iko pa Dia supaya ngoni tau deng yakin Dia so pili deng pangge pa ngoni. Karna kalu ngoni biking samua yang bae yang kita bilang itu, ngoni tara akan kase tinggal ngoni pe percaya pa Dia, itu sama deng ngoni ada bajalang turus-turus kong ngoni pe kaki tara tagate di batu sampe jatu.</verse>
				<verse number="11">Deng bagitu, nanti Tuhan Allah akan buka pintu sorga untuk ngoni, Dia akan tarima pa ngoni di Tuhan Yesus Kristus pe tampa berkuasa sebagai Raja. Tuhan Yesus Kristus itu yang kase slamat pa torang, deng Dia itu yang jadi Raja slama-lamanya.</verse>
				<verse number="12">Kong biar ngoni so tau samua itu, deng ngoni so kuat iko Tuhan pe ajaran yang ngoni so dengar, kita tetap mo kase inga turus pa ngoni.</verse>
				<verse number="13">Selama kita masi hidup ini, kita rasa pantas mo kase inga itu turus pa ngoni.</verse>
				<verse number="14">Barang kita tau, so tara lama lagi kita akan mati, sama deng Yesus Kristus torang pe Tuhan so kase tau itu pa kita.</verse>
				<verse number="15">Jadi kita berusaha turus kase tau pa ngoni, la nanti kalu kita so mati, ngoni bole inga samua itu turus-turus.</verse>
				<verse number="16">Torang so kase tau pa ngoni tentang torang pe Tuhan Yesus Kristus pe kuasa, deng tentang Dia mo datang ulang di dunia ini. Yang torang kase tau itu bukang carita-carita dulu-dulu yang torang karang sandiri, tapi tong tau samua itu karna torang so lia Dia pe hebat deng torang pe mata kapala sandiri.</verse>
				<verse number="17">Perna satu kali, torang nae gunung yang kudus satu sama-sama deng Yesus. Di situ torang dengar sandiri suara dari sorga, suara itu dari Tuhan Allah, torang pe Bapa yang paling hebat. Dia puji deng hormat pa Yesus, bilang bagini, “Ini Kita pe Anak yang Kita sayang. Dia biking Kita pe hati sanang.”</verse>
				<verse number="18">Jadi, dari samua yang torang lia deng dengar di atas gunung itu, torang lebe tamba yakin apa yang dulu nabi-nabi so kase tau tentang Yesus Kristus itu memang butul. Ngoni musti perhatikan bae-bae nabi-nabi pe pasáng itu supaya ngoni tau yang butul, sama deng ngoni ada perhatikan lampu yang bacahaya dalam galap. Ngoni perhatikan yang nabi-nabi tulis itu, deng biking itu sampe Yesus Kristus datang ulang yang kedua kali. Waktu Dia datang ulang itu, ngoni akan butul-butul kanal pa Dia, sama deng ngoni ada lia bintang timur yang muncul amper siang waktu hari so mo pagi.</verse>
				<verse number="19">Ini yang penting yang ngoni musti tau: samua yang nabi-nabi tulis di Kitab Suci, itu tara bole orang kase arti iko dong pe mau sandiri.</verse>
				<verse number="20">Karna samua yang nabi-nabi kase tau itu me, tara perna iko manusia pe mau. Tapi Roh Kudus yang kuasai pa nabi-nabi itu yang biking sampe dorang bisa kase tau Tuhan Allah pe pasáng.</verse>
			</chapter>
			<chapter number="2">
				<verse number="1">Dulu, ada orang-orang yang muncul di orang Israel pe tenga-tenga, yang bilang kata, dorang itu Tuhan Allah pe nabi yang kase turus Tuhan Allah pe pasáng, padahal dong foya. Kong sama deng itu, skarang ini akan ada lagi di ngoni pe tenga-tenga guru-guru agama palsu. Guru-guru palsu itu mo kase ajar ajaran yang orang kira butul, padahal tarada, kong ajaran itu biking rusak orang pe hidup. Kong bukang cuma itu, orang yang iko ajaran itu me mo manyangkal Tuhan Yesus yang so tebus pa dorang. Jadi, apa yang guru-guru palsu biking itu cuma mo biking dong sandiri capat mati kong tapisa deng Tuhan Allah slama-lamanya.</verse>
				<verse number="2">Biar bagitu me, banya orang akan iko guru-guru palsu itu deng dong pe napsu yang tara bae. Jadi, karna guru-guru palsu itu, banya orang akan hina-hina Tuhan pe ajaran yang butul.</verse>
				<verse number="3">Guru-guru palsu itu gila doi, jadi dorang karang-karang carita la tipu pa ngoni samua, supaya dong dapa doi. Tapi dari dulu, Tuhan Allah so rencana untuk hukum pa dorang. Dorang itu pasti mo mati tapisa dari Tuhan Allah slama-lamanya.</verse>
				<verse number="4">Ambe conto, dulu malaekat-malaekat yang biking dosa me Tuhan Allah hukum. Dia buang pa dorang di neraka, turus ika deng rante pa dorang di tampa yang galap itu. Dorang di situ tara kaluar sampe hari kiamat, waktu Tuhan Allah mo adili pa samua orang.</verse>
				<verse number="5">Bagitu lagi deng orang-orang yang tara iko pa Tuhan Allah waktu jaman Nuh. Tuhan Allah tara kase biar dorang malawang turus pa Dia, tapi Dia hukum pa dorang deng banjir basar. Kong cuma Nuh deng dia pe keluarga tuju orang yang Tuhan Allah kase slamat dari banjir basar itu, barang Nuh yang kase tau Tuhan Allah pe pasáng kong suru dorang biking yang butul.</verse>
				<verse number="6">Bagitu lagi deng orang-orang di kota Sodom deng kota Gomora dulu yang tara dengar-dengaran pa Tuhan Allah, Tuhan Allah hukum pa dorang pake api sampe dong pe kota samua angus tabakar. Tuhan Allah biking bagitu la orang tau, orang-orang yang tara iko Tuhan Allah pe mau akan dapa hukuman.</verse>
				<verse number="7">Tapi Lot, Tuhan Allah kase slamat pa dia dari kota itu. Lot itu orang yang jaga biking apa yang butul pa Tuhan Allah pe muka. Dia turus-turus sedi skali karna orang-orang yang ada di sekitar dia pe cara hidup tara bae, karna dorang cuma iko dong pe napsu.</verse>
				<verse number="8">Barang, Lot yang jaga biking apa yang butul itu, tinggal di orang jahat itu pe tenga-tenga. Jadi tiap hari dia lia deng dengar kajahatan yang dong jaga biking, kong itu biking dia pe hati susa skali.</verse>
				<verse number="9">Jadi, conto-conto itu biking jelas, Tuhan Allah pasti kase slamat Dia pe umat dari dorang pe sengsara. Dia me akan tahang orang-orang yang tara biking Dia pe mau, kong nanti di hari kiamat, Dia mo hukum pa dorang itu.</verse>
				<verse number="10">Lebe-lebe lagi pa orang-orang yang cuma hidup iko dong pe napsu yang tara bae, deng yang pandang enteng Tuhan Allah pe kuasa yang luar biasa. Guru-guru palsu itu barani skali deng makang puji, sampe dorang tara tako-tako mo bahina pa samua yang berkuasa di sorga.</verse>
				<verse number="11">Padahal malaekat-malaekat sandiri, biar dorang lebe kuat deng lebe berkuasa dari guru-guru palsu itu, dorang tara barani mangada pa Tuhan Allah kong bicara tara bae tentang dong pe sudara malaekat atau yang laeng yang berkuasa di sorga.</verse>
				<verse number="12">Tapi guru-guru palsu itu bahina hal-hal yang dorang sandiri tara mangarti, dorang asal bicara saja, sama deng binatang yang tara akal, atau sama deng binatang yang lahir cuma untuk dapa tangka deng dapa bunu. Jadi, sama deng binatang liar dapa bunu dari manusia, bagitu lagi guru-guru palsu akan dapa hukum dari Tuhan Allah karna dong pe kalakuang yang jahat.</verse>
				<verse number="13">Tuhan Allah akan kase hukuman yang barát pa dorang untuk balas samua yang tara bae yang dorang so biking. Siang-siang me, dorang suka skali biking apa yang cuma kase sanang dong pe diri sandiri. Kong kalu ada acara makang-makang, dorang itu cuma kase puas dong pe diri saja. Dorang tara tau malu, jadi dong biking sampe ngoni jemaat pe nama bae rusak. Deng biking bagitu dorang sama deng noda yang biking kotor di kaeng satu yang bersi.</verse>
				<verse number="14">Dorang pe mata kalu lia parampuang, haga deng napsu. Dorang tara perna puas biking dosa. Dorang jaga goda pa orang-orang yang pe percaya bolong kuat pa Tuhan, supaya iko pa dorang untuk biking yang jahat. Dorang itu tara perna puas deng dong pe barang yang so ada, kong dong me mo ambe orang punya. Dorang itu Tuhan Allah pasti mo hukum!</verse>
				<verse number="15">Guru-guru palsu itu so tara iko Tuhan Allah pe ajaran, jadi dorang so tara butul. Dorang so iko conto nabi dulu-dulu, yang dia pe nama Bileam. Bileam ini Beor pe ana. Dia suka biking barang yang jahat, yang penting dapa doi.</verse>
				<verse number="16">Kong karna nabi Bileam bagitu, dia dapa togor karas skali. Tuhan Allah biking dia pe keledai tiba-tiba bisa bicara sama deng manusia, kong dia pe keledai itu togor pa dia, sampe dia pe rencana jahat itu tara jadi biking.</verse>
				<verse number="17">Guru-guru palsu pe ajaran itu tara ada guna. Dorang sama deng mata aer yang so kiring, sama lagi deng awan galap yang tara jadi ujang karna angin so tiop. Tuhan Allah so kase sadia tampa yang paling galap untuk hukum pa dorang.</verse>
				<verse number="18">Barang, dorang kalu bicara, makang puji skali, padahal yang dong bicara itu tara ada guna. Dorang buju orang-orang yang baru percaya pa Tuhan supaya dorang biking barang yang tara bae iko manusia pe napsu saja. Padahal orang-orang yang dapa buju itu bolong lama talapas dari dong pe percaya yang sala.</verse>
				<verse number="19">Dorang ajar pa orang-orang yang baru percaya itu, deng bilang, “Kalu ngoni iko torang pe ajaran, ngoni akan bebas dari samua aturan. Jadi ngoni bole biking apa saja yang ngoni suka.” Padahal, guru-guru palsu itu sandiri tara bebas karna dong pe keinginan tara bae yang banya so kuasai pa dorang, kong itu yang biking dong berdosa. Barang, apa saja yang kuasai pa orang, itu yang biking dia berdosa.</verse>
				<verse number="20">Kita pe maksut, kalu dorang itu so kanal pa Yesus Kristus torang pe Tuhan deng Juruslamat, dorang me so lapas dari dunia pe mau yang jahat. Tapi kalu dorang bale ulang untuk iko keinginan-keinginan yang jahat itu, dorang pe keadaan nanti mo lebe soe dari yang pertama.</verse>
				<verse number="21">Jadi lebe bae dorang tara perna tau ajaran tentang bagimana dorang bole jadi orang yang tara sala pa Tuhan Allah pe muka, daripada dorang so tau kong tara mau iko lagi parenta yang kudus yang orang so kase tau pa dorang.</verse>
				<verse number="22">Yang dorang biking itu, memang sama deng orang jaga bilang bagini, ‘Anjing bale jilat ulang dia pe munta, deng babi yang so bersi, bale ulang di pece-pece.’</verse>
			</chapter>
			<chapter number="3">
				<verse number="1">Sudara-sudara yang kita sayang, ini kita pe surat yang kedua pa ngoni. Di dua surat yang kita tulis pa ngoni, kita berusaha kase inga ulang apa yang ngoni so tau, supaya ngoni tetap smangat untuk pikir yang bae tentang itu.</verse>
				<verse number="2">Ngoni musti inga Tuhan Allah pe pasáng yang dulu Dia pe nabi-nabi so perna kase tau. Ngoni me musti inga parenta dari torang pe Tuhan Yesus yang kase slamat pa torang. Parenta itu, Yesus pe utusan-utusan yang orang sebut rasul ada kase tau pa ngoni.</verse>
				<verse number="3">Ini yang paling penting yang ngoni musti tau, kalu so mo kiamat, nanti ada banya orang yang suka bahina torang pe percaya, barang dorang hidup cuma iko dong pe keinginan yang jahat.</verse>
				<verse number="4">Dorang bilang bagini, “Yesus ada janji Dia mo datang ulang, tapi skarang mana Dia? Karna dari dulu, dari tong pe orang tua dulu-dulu mati sampe skarang, tarada yang beruba. Mulai dari dunia ini ada sampe skarang, samua tetap sama.”</verse>
				<verse number="5">Dorang bilang bagitu karna dorang sangaja tara mau akui, Tuhan Allah biking langit cuma deng Dia pe bicara saja. Kong cuma deng bicara lagi, Dia biking bumi dari aer, deng kase pisa bumi itu dari aer.</verse>
				<verse number="6">Kong deng aer lagi Tuhan Allah kase ancor dunia ini deng banjir basar.</verse>
				<verse number="7">Kong cuma deng bicara lagi, Tuhan Allah jaga langit deng bumi skarang, sampe di waktu Dia mo hukum pa orang-orang yang tara iko Dia pe mau deng Dia mo biking dorang mati slama-lamanya. Di waktu itu, Dia mo bakar kase abis dunia deng langit ini.</verse>
				<verse number="8">Sudara-sudara yang kita sayang, ada satu hal yang ngoni musti inga: Tuhan Allah pe cara hitung, beda deng torang. Dia hitung, satu hari sama deng saribu taong atau saribu taong sama deng satu hari.</verse>
				<verse number="9">Tapi ada orang yang anggap Tuhan Allah talalu lama mo biking Dia pe janji tentang Yesus Kristus mo datang ulang, padahal tara bagitu. Yesus Kristus bolong datang itu, karna Tuhan Allah sabar deng ngoni, Dia suka samua orang ada waktu untuk bertobat. Dia tara mau ada orang yang mati tapisa slama-lamanya dari Dia, biar lagi cuma satu orang.</verse>
				<verse number="10">Tapi tempo apa Yesus Kristus mo datang ulang, tarada orang yang tau. Dia datang sama deng papancuri datang, yang kage-kage so ada, tarada yang tau. Hari itu, langit akan ancor deng babunyi kuat skali, kong matahari, bulan deng bintang akan tabakar sampe abis, turus bumi deng samua dia pe isi akan abis.</verse>
				<verse number="11">Jadi karna samua itu nanti akan abis deng cara bagitu, torang yang hidup skarang ini musti hidup deng hati bersi, deng lagi hidup iko Tuhan Allah pe mau,</verse>
				<verse number="12">sementara torang tunggu Yesus Kristus mo datang ulang di hari kiamat yang Tuhan Allah so tentukan, deng lagi biking apa yang mau supaya Yesus Kristus mo datang capat. Di hari itu, api akan bakar kase ancor langit, kong matahari, bulan deng bintang mo malele karna panas.</verse>
				<verse number="13">Tapi untuk torang orang percaya, Tuhan Allah so janji Dia akan biking langit deng bumi yang baru, kong torang ada tunggu itu. Di situ nanti mo jadi tampa tinggal untuk orang-orang yang cuma biking barang yang butul pa Tuhan Allah pe muka.</verse>
				<verse number="14">Karna itu, sudara-sudara yang kita sayang, sementara ngoni tunggu samua itu mo jadi, ngoni musti berusaha turus-turus supaya ngoni pe hidup bersi deng tarada sala apa-apa pa Tuhan Allah pe muka, deng lagi ngoni pe hubungan deng Dia tetap bae.</verse>
				<verse number="15">Inga ajaran ini bae-bae: Tuhan Yesus bolong datang karna Tuhan Allah sabar deng torang. Dia sabar itu karna Dia mau supaya banya orang dapa slamat. Torang pe sudara Paulus yang torang sayang itu so perna tulis tentang ini karna Tuhan Allah so biking dia pande.</verse>
				<verse number="16">Di samua Paulus pe surat, dia tulis hal-hal macam itu. Memang ada babarapa hal di surat-surat itu yang orang susa mangarti. Orang yang tara tau ajaran yang butul deng orang yang pe percaya tara kuat, dorang so ruba dia pe arti jadi sala, sama deng dong kase sala arti kitab-kitab yang laeng di Kitab Suci. Karna itu, Tuhan Allah mo hukum pa dorang tapisa deng Dia slama-lamanya.</verse>
				<verse number="17">Jadi sudara-sudara yang kita sayang, ngoni so kamuka tau samua itu. Karna itu ngoni musti ati-ati deng guru-guru palsu yang jaga malawang Tuhan Yesus pe ajaran, supaya ngoni tara iko dong pe sala itu, tapi ngoni tetap percaya.</verse>
				<verse number="18">Lebe bae tiap hari ngoni tamba sadar Yesus Kristus pe bae deng lebe tamba kanal pa Dia. Dia itu torang pe Tuhan Yesus Kristus yang kase slamat pa torang dari dosa-dosa. Kong untuk Dia suda puji deng hormat dari skarang sampe slama-lamanya. Amin.</verse>
			</chapter>
		</book>
		<book number="62">
			<chapter number="1">
				<verse number="1">Surat ini torang tulis tentang Yesus Kristus. Dia itu Firman yang biking orang bole dapa hidup deng Tuhan Allah slama-lamanya. Firman itu memang so ada dari pertama dunia bolong jadi. Torang so dengar deng so lia pa Dia deng torang pe mata kapala sandiri. Torang me so pegang pa Dia deng tong pe tangan sandiri.</verse>
				<verse number="2">Dia itu yang kase hidup pa manusia. Dari pertama Dia ada sama-sama deng Bapa di sorga. Dia so datang di dunia kong torang lia pa Dia. Jadi torang mo jadi Dia pe saksi la kase tau pa ngoni bagimana ngoni bole mo dapa hidup deng Tuhan Allah slama-lamanya.</verse>
				<verse number="3">Skarang torang kase tau pa ngoni apa yang torang so lia deng so dengar dari Dia, supaya ngoni deng torang bole hidup satu hati, deng bagitu torang samua bole hidup satu hati deng torang pe Bapa, Tuhan Allah deng Dia pe Anak Yesus Kristus.</verse>
				<verse number="4">Samua ini torang tulis untuk ngoni supaya torang samua pe hati tatamba sanang.</verse>
				<verse number="5">Ini berita yang torang so dengar dari Yesus, kong torang kase tau pa ngoni bagini: Tuhan Allah itu tarang, jadi pa Dia sama skali tarada galap.</verse>
				<verse number="6">Kalu torang bilang torang so hidup satu hati deng Dia tapi torang pe hidup masi di galap, torang so bafoya kong yang torang biking itu tara butul.</verse>
				<verse number="7">Tapi kalu torang hidup di tarang, sama deng Tuhan Allah ada di tarang, pasti torang so hidup satu hati satu deng yang laeng. Dia kase bersi pa torang dari torang pe dosa samua, karna Yesus, Dia pe Anak so mati di kayu salib.</verse>
				<verse number="8">Kalu torang bilang torang tarada dosa, torang so tipu torang pe diri sandiri, kong yang butul pa torang so tara ada.</verse>
				<verse number="9">Kalu torang mangaku torang pe dosa pa Tuhan Allah, Dia mo kase ampun pa torang deng Dia mo kase bersi pa torang dari samua yang jahat yang torang so biking. Dia kase ampun torang pe dosa, itu karna Dia adil deng Dia pasti mo biking samua yang Dia so janji.</verse>
				<verse number="10">Kalu torang bilang torang tara perna biking dosa, itu sama saja deng torang so bilang Tuhan Allah pangbafoya kong Dia pe firman tarada di torang pe hati.</verse>
			</chapter>
			<chapter number="2">
				<verse number="1">Sudara-sudara yang kita sayang sama deng kita pe ana-ana, kita tulis surat ini pa ngoni supaya jang ngoni biking dosa lagi. Tapi kalu ada dari ngoni yang biking dosa, ada yang mo bela pa dia di Tuhan Allah torang pe Bapa pe muka. Yang mo bela itu, Yesus Kristus, Dia yang adil.</verse>
				<verse number="2">Dia mati jadi korban supaya torang pe dosa dapa ampun. Kong bukang cuma torang pe dosa, tapi samua orang di dunia ini pe dosa-dosa lagi.</verse>
				<verse number="3">Kalu torang iko Tuhan Allah pe parenta-parenta, itu kase tunju torang butul-butul kanal pa Tuhan Allah.</verse>
				<verse number="4">Sapa saja yang bilang, “Kita kanal pa Tuhan Allah,” tapi dia tara biking Tuhan Allah pe parenta-parenta, dia itu pangbafoya kong ajaran yang butul tara ada di dia pe dalam hati.</verse>
				<verse number="5">Tapi sapa saja yang biking Tuhan Allah pe parenta-parenta, pa dia itu ada Tuhan Allah pe sayang yang biking dia bole sayang pa orang deng sempurna. Itu yang biking torang tau, torang hidup satu hati deng Tuhan Allah.</verse>
				<verse number="6">Jadi sapa saja yang bilang dia hidup satu hati deng Tuhan Allah, dia musti hidup sama deng Yesus Kristus pe cara hidup.</verse>
				<verse number="7">Sudara-sudara yang kita sayang, parenta yang kita tulis ini, bukang parenta yang baru tapi parenta yang so ada pa ngoni dari dulu. Parenta itu bagini: ngoni musti baku sayang satu deng yang laeng. Itu firman yang ngoni so perna dengar.</verse>
				<verse number="8">Tapi biar so lama, parenta yang kita tulis ini me tetap baru, karna parenta itu ngoni so lia Yesus jaga biking, deng ngoni me jaga biking. Itu sama deng galap so mulai ilang, kong tarang yang butul so bacahaya.</verse>
				<verse number="9">Sapa saja yang bilang dia hidup di tarang tapi dia binci pa dia pe sudara yang percaya, itu sama deng dia masi hidup di galap sampe skarang.</verse>
				<verse number="10">Sapa yang sayang pa dia pe sudara yang percaya, dia tetap ada di tarang, kong tarada yang biking dia jadi berdosa.</verse>
				<verse number="11">Tapi sapa yang binci pa dia pe sudara yang percaya pa Tuhan, dia itu masi hidup di galap. Dia tara tau mo pigi di mana, karna galap itu yang biking sampe dia so tara lia apa-apa.</verse>
				<verse number="12">Ngoni yang kita sayang sama deng kita pe ana-ana, kita tulis surat ini pa ngoni, barang ngoni so dapa ampun dari ngoni pe dosa karna apa yang Yesus Kristus so biking.</verse>
				<verse number="13">Bapa-bapa, kita tulis surat ini pa ngoni, karna ngoni so kanal pa Dia yang so ada dari dulu waktu dunia ini bolong ada. Kita me tulis surat ini pa ngoni pemuda-pemuda karna ngoni so kase kala Iblis, setang-setang pe raja.</verse>
				<verse number="14">Ana-ana, kita tulis surat ini pa ngoni, karna ngoni so kanal pa Tuhan Allah, torang pe Bapa. Bapa-bapa, kita tulis surat ini pa ngoni, barang ngoni so kanal pa Dia yang so ada dari dulu waktu dunia bolong ada. Kita me tulis surat ini pa ngoni pemuda-pemuda, karna ngoni pe percaya kuat, Tuhan Allah pe firman ada di ngoni pe hati, deng ngoni so kase kala pa Iblis, setang-setang pe raja.</verse>
				<verse number="15">Ngoni tara bole sayang dunia yang jahat ini deng samua yang ada. Kalu ngoni sayang dunia ini, pasti ngoni so tara sayang pa Tuhan Allah torang pe Bapa.</verse>
				<verse number="16">Karna samua yang jahat yang ada di dunia ini, pe asal bukang dari Tuhan Allah, torang pe Bapa, tapi dari manusia. Yang jahat di dunia itu bagini: hidup iko manusia pe mau yang suka biking dosa, ingin apa saja yang dapa lia deng mata, deng basombong deng apa yang ada pa dia.</verse>
				<verse number="17">Dunia ini cuma sementara saja, kong akan ancor. Samua yang manusia ingin me nanti ilang. Tapi orang yang jaga biking Tuhan Allah pe mau, dia itu tetap hidup deng Tuhan Allah sampe slama-lamanya.</verse>
				<verse number="18">Ngoni yang kita sayang sama deng kita pe ana-ana, hari kiamat so dekat, kong ngoni so dengar to, satu orang yang musu pa Yesus Kristus akan datang. Mala skarang dorang itu so banya yang datang. Itu dia pe tanda torang bole tau, hari kiamat so dekat.</verse>
				<verse number="19">Dorang yang musu pa Yesus Kristus itu, dulu dorang satu jemaat deng torang. Tapi dorang so kaluar dari torang. Kalu dorang butul iko Tuhan sama deng torang, dorang tara kase tinggal pa torang. Tapi biar bagitu suda, supaya torang tau, dorang itu tara sama deng torang yang iko pa Tuhan.</verse>
				<verse number="20">Tapi ngoni, Tuhan Allah so kase Roh Kudus untuk kuasai pa ngoni, deng karna itu, ngoni samua so tau ajaran yang butul.</verse>
				<verse number="21">Kita tulis surat ini pa ngoni, bukang karna ngoni tara tau ajaran yang butul, tapi karna ngoni so tau itu, deng ngoni me tau, tarada yang tara butul di ajaran yang butul itu.</verse>
				<verse number="22">Sapa yang pangbafoya? Tantu orang yang bilang kata, Yesus Kristus itu bukang Raja yang Tuhan Allah pili untuk kase slamat pa manusia. Orang itu musu pa Yesus Kristus. Dia tara percaya pa Bapa torang pe Tuhan Allah deng pa Anak Allah.</verse>
				<verse number="23">Barang, sapa yang manyangkal pa Anak Allah, dia tara hidup satu hati deng Tuhan Allah torang pe Bapa. Tapi sapa yang mangaku Yesus itu Anak Allah, itu dia me so hidup satu hati deng Tuhan Allah torang pe Bapa.</verse>
				<verse number="24">Jadi apa yang ngoni so dengar dari dulu waktu ngoni baru jadi percaya, ngoni simpang di ngoni pe hati bae-bae. Deng bagitu, ngoni tetap hidup satu hati deng Anak deng Bapa.</verse>
				<verse number="25">Kong Anak itu pe janji pa torang bagini: torang mo hidup deng Tuhan Allah slama-lamanya.</verse>
				<verse number="26">Samua yang kita tulis pa ngoni ini, mo kase tau pa ngoni tentang orang-orang yang berusaha mo tipu pa ngoni deng ajaran yang tara butul.</verse>
				<verse number="27">Tapi untuk ngoni sandiri, Tuhan Allah so kase Roh Kudus untuk kuasai pa ngoni. Roh itu masi tetap ada pa ngoni, jadi ngoni so tara perlu lagi orang laeng ajar. Roh Kudus itu so ajar pa ngoni tentang samua hal. Apa yang Dia kase ajar itu butul deng tara foya. Kong karna ngoni so tarima ajaran itu dari Dia, ngoni musti tetap hidup satu hati deng Yesus Kristus.</verse>
				<verse number="28">Ngoni yang kita sayang sama deng kita pe ana-ana, ngoni musti tetap hidup satu hati deng Yesus Kristus, supaya waktu Dia datang ulang, torang so tara tako deng tara malu mo mangada pa Dia.</verse>
				<verse number="29">Ngoni tau Dia itu butul, jadi ngoni me musti tau, tiap orang yang jaga biking barang yang butul, orang itu so jadi Tuhan Allah pe ana.</verse>
			</chapter>
			<chapter number="3">
				<verse number="1">Coba ngoni pikir, pe basar skali Tuhan Allah torang pe Bapa pe sayang pa torang, sampe Dia bilang torang ini Dia pe ana-ana! Deng memang torang ini Dia pe ana-ana! Karna itu, orang-orang yang jaga iko dunia pe mau, dorang tara tau torang ini Dia pe ana-ana, barang dorang me tara kanal pa Tuhan Allah.</verse>
				<verse number="2">Sudara-sudara yang kita sayang, skarang torang ini Tuhan Allah pe ana-ana. Jadi torang tau, nanti waktu Yesus Kristus, Raja yang Tuhan Allah pili itu so datang ulang, torang mo jadi sama deng Dia, barang torang mo lia pa Dia yang sebenarnya. Tapi tentang torang pe hidup nanti bagimana, Dia bolong kase tau samua pa torang.</verse>
				<verse number="3">Samua orang yang baharap pa Tuhan sama deng itu, orang itu musti salalu hidup deng hati bersi sama deng Yesus Kristus yang suci itu.</verse>
				<verse number="4">Tiap orang yang biking dosa, orang itu tara iko Tuhan pe parenta. Jadi kalu tara iko Tuhan pe parenta, itu dosa.</verse>
				<verse number="5">Ngoni tau, Yesus datang di dunia ini untuk hapus torang pe dosa-dosa. Deng ngoni me tau, Dia itu tarada dosa.</verse>
				<verse number="6">Jadi tiap orang yang tetap hidup satu hati deng Tuhan Yesus, dia tara biking dosa lagi. Barang, kalu orang itu masi biking dosa, dia tara perna mangarti sapa Yesus Kristus deng tara perna kanal pa Dia.</verse>
				<verse number="7">Jadi, ngoni yang kita sayang sama deng kita pa ana-ana, ngoni jaga diri bae-bae, jang sampe orang tipu pa ngoni kong ngoni iko ajaran yang tara butul. Sapa yang biking barang yang butul, dia itu orang yang hidup butul sama deng Yesus Kristus itu butul.</verse>
				<verse number="8">Tapi sapa yang biking dosa turus, dia itu Iblis pe ana, karna Iblis itu jaga biking dosa dari dulu. Jadi Yesus Anak Allah itu datang untuk kase ancor samua yang Iblis biking.</verse>
				<verse number="9">Tiap orang yang Tuhan Allah so biking jadi Tuhan Allah pe ana, dia itu pe hidup so beruba jadi baru, deng dia me so tara biking dosa lagi, barang Tuhan Allah hidup pa orang itu pe diri, sama deng Tuhan Allah ada tanam bibit pa orang itu pe hati kong batumbu. Tuhan Allah so biking dia jadi Dia pe ana, jadi dia so tara biking dosa lagi.</verse>
				<verse number="10">Torang bisa tau sapa yang jadi Tuhan Allah pe ana-ana deng sapa yang jadi Iblis pe ana-ana. Orang yang tara biking Tuhan Allah pe mau deng tara sayang pa dia pe sudara yang percaya pa Tuhan, dia itu bukang Tuhan Allah pe ana.</verse>
				<verse number="11">Dari dulu ngoni so dengar berita ini: torang samua musti baku sayang.</verse>
				<verse number="12">Jang ngoni sama deng Kain. Iblis so kuasai pa dia jadi dia bunu dia pe ade sandiri. Kain bunu pa dia pe ade karna Kain itu jahat, deng karna samua yang dia pe ade biking, Tuhan Allah lia itu butul.</verse>
				<verse number="13">Sudara-sudara, jang ngoni herang kalu orang-orang yang tara percaya binci pa ngoni.</verse>
				<verse number="14">Kalu torang sayang torang pe sudara yang percaya, torang tau torang so tara hidup tapisa dari Tuhan Allah lagi, torang so hidup deng Tuhan Allah slama-lamanya. Tapi sapa yang tara sayang dia pe sudara yang percaya, dia pe hidup tetap tapisa deng Tuhan Allah slama-lamanya, macam deng orang yang so mati.</verse>
				<verse number="15">Sapa yang binci dia pe sudara yang percaya, dia itu sama deng pangbunu. Kong ngoni tau to, tarada pangbunu yang mo dapa hidup deng Tuhan Allah slama-lamanya.</verse>
				<verse number="16">Torang tau sayang yang butul-butul itu sama deng Yesus Kristus pe sayang. Dia so kase Dia pe diri sampe mati untuk torang supaya torang dapa slamat. Jadi torang me musti siap kase tong pe diri sampe mati untuk torang pe sudara-sudara yang percaya.</verse>
				<verse number="17">Kalu ada orang yang dia pe hidup talebe sadiki, kong dia lia dia pe sudara yang percaya pe hidup susa tapi dia tara tolong, itu Tuhan Allah pe sayang tara ada di dia pe hati.</verse>
				<verse number="18">Jadi, ngoni yang kita sayang sama deng kita pe ana-ana, kalu torang sayang orang, jang cuma di mulu saja atau cuma bilang torang sayang pa dorang tapi torang tara biking apa-apa. Mari suda torang sayang pa orang butul-butul iko deng apa yang torang biking tiap hari pa orang laeng.</verse>
				<verse number="19">Kalu torang sayang pa orang bagitu, torang bisa tau torang ini iko yang butul, deng torang pe hati jadi tenang pa Tuhan Allah pe muka,</verse>
				<verse number="20">biar lagi torang pe hati masi rasa bersala karna torang berdosa. Barang, Tuhan Allah lebe basar dari torang pe hati deng Dia tau samua yang torang pikir deng torang biking.</verse>
				<verse number="21">Sudara-sudara yang kita sayang, kalu di torang pe hati torang tau torang tara sala, torang tara usa tako lagi badekat pa Tuhan Allah.</verse>
				<verse number="22">Jadi kalu torang minta apa saja pa Dia, Dia akan kase pa torang, karna torang salalu biking Dia pe parenta, deng jaga biking hal-hal yang kase sanang Dia pe hati.</verse>
				<verse number="23">Tuhan pe parenta itu bagini: torang musti percaya pa Yesus Kristus, Anak Allah, deng torang lagi musti baku sayang, sama deng parenta yang Yesus Kristus so kase pa torang.</verse>
				<verse number="24">Sapa yang iko Tuhan Allah pe parenta-parenta, dia so jadi satu hati deng Tuhan Allah, kong Tuhan Allah me jadi satu hati deng dia. Deng bagitu, torang bisa tau, Tuhan Allah satu hati deng torang, barang Tuhan Allah so kase Dia pe Roh pa torang.</verse>
			</chapter>
			<chapter number="4">
				<verse number="1">Sudara-sudara yang kita sayang, jang ngoni percaya pa samua orang yang bilang, pa dorang ada Tuhan Allah pe Roh. Lebe bae ngoni lia dulu bae-bae kalu dorang butul dari Tuhan ka bukang, karna banya orang yang datang skarang bilang kata, dong kase turus Tuhan Allah pe pasáng, padahal bafoya. Dorang cuma nabi palsu.</verse>
				<verse number="2">Torang bisa tau Tuhan Allah pe Roh itu ada pa orang ka tarada, deng cara bagini: orang yang mangaku, Yesus Kristus so datang di dunia jadi manusia, pa dorang itu ada Tuhan Allah pe Roh.</verse>
				<verse number="3">Tapi orang yang tara mangaku Yesus Kristus datang di dunia jadi manusia, pa dorang itu tarada Tuhan Allah pe Roh. Roh yang ada pa orang itu roh yang musu pa Yesus Kristus. Ngoni pasti so dengar roh itu mo datang kong skarang so ada di dunia ini.</verse>
				<verse number="4">Tapi, ngoni yang kita so sayang sama deng kita pe ana-ana, ngoni ini dari Tuhan Allah. Jadi ngoni so kase kala pa nabi-nabi palsu, karna Roh yang ada pa ngoni Dia pe kuasa lebe basar dari roh yang ada di dunia ini.</verse>
				<verse number="5">Nabi-nabi palsu itu dorang pe roh dari dunia ini, karna itu dorang bicara yang tara iko Tuhan pe mau. Kong orang-orang yang tara percaya pa Yesus dengar pa nabi-nabi palsu itu.</verse>
				<verse number="6">Torang ini dari Tuhan Allah. Jadi orang yang kanal pa Tuhan Allah, dia dengar pa torang. Tapi orang yang tara kanal pa Tuhan Allah, dia tara dengar pa torang. Dari situ torang dapa tau, orang yang ada Tuhan Allah pe Roh, dia bawa ajaran yang butul, deng orang yang tarada Tuhan Allah pe Roh, dia bawa ajaran yang tara butul.</verse>
				<verse number="7">Sudara-sudara yang kita sayang, mari suda torang baku sayang satu deng yang laeng, karna sayang itu dari Tuhan Allah. Jadi sapa saja yang sayang orang, dia itu kanal pa Tuhan Allah kong so jadi Tuhan Allah pe ana.</verse>
				<verse number="8">Tapi sapa yang tara sayang orang, dia tara kanal pa Tuhan Allah, barang Tuhan Allah itu pangsayang.</verse>
				<verse number="9">Tuhan Allah kase tunju Dia pe sayang pa torang deng cara Dia utus Dia pe Anak dapa yang cuma satu itu di dunia ini, supaya Dia pe Anak dapa itu biking torang bole dapa hidup deng Tuhan Allah slama-lamanya.</verse>
				<verse number="10">Sayang yang butul itu, bukang torang yang sayang pa Tuhan Allah, tapi Tuhan Allah yang sayang pa torang, sampe Dia utus Dia pe Ana untuk jadi korban supaya torang dapa ampun dari torang pe dosa-dosa.</verse>
				<verse number="11">Sudara-sudara yang kita sayang, karna Tuhan Allah sayang skali pa torang, torang me musti baku sayang.</verse>
				<verse number="12">Tarada satu orang yang perna lia langsung pa Tuhan Allah. Tapi kalu torang baku-baku sayang, Tuhan Allah tetap ada di torang pe hati, kong Dia pe sayang biking torang butul-butul sayang iko Dia pe mau.</verse>
				<verse number="13">Tuhan Allah so kase Dia pe Roh pa torang supaya torang bole tau, Tuhan Allah tetap ada di torang pe hati, kong torang tetap jadi satu hati deng Dia.</verse>
				<verse number="14">Torang ini so lia pa Anak Allah deng torang pe mata kapala sandiri kong so kase tau pa ngoni, butul Tuhan Allah torang pe Bapa so utus Dia pe Anak untuk kase slamat pa manusia yang ada di dunia ini.</verse>
				<verse number="15">Sapa saja yang mangaku, Yesus itu Anak Allah, Tuhan Allah tetap ada di dia pe hati kong dia me tetap satu hati deng Tuhan Allah.</verse>
				<verse number="16">Torang so tau deng so percaya, Tuhan Allah paling sayang pa torang. Tuhan Allah itu pangsayang. Jadi sapa yang sayang pa orang-orang, orang itu tetap satu hati deng Tuhan Allah, kong Tuhan Allah me satu hati deng dia.</verse>
				<verse number="17">Tuhan Allah pe sayang itu biking torang butul-butul baku sayang iko Dia pe mau, supaya nanti di hari kiamat, waktu Tuhan mo adili pa samua orang, torang tara tako, karna waktu torang hidup di dunia ini, torang iko sama deng yang Tuhan Yesus biking.</verse>
				<verse number="18">Kalu Tuhan Allah pe sayang ada di torang pe hati, torang tara ada rasa tako. Barang, Tuhan Allah biking torang bole baku sayang iko Dia pe mau, kong itu yang biking torang pe rasa tako jadi ilang. Kalu orang rasa tako, itu karna dia tau dia pe diri masi ada sala deng mo dapa hukuman dari Tuhan Allah. Jadi orang yang bagitu, dia bolong sayang iko Tuhan Allah pe mau.</verse>
				<verse number="19">Torang baku sayang, karna Tuhan Allah yang kamuka sayang pa torang.</verse>
				<verse number="20">Kalu ada orang bilang, “Kita sayang pa Tuhan Allah,” tapi dia binci dia pe sudara yang percaya, itu dia bafoya. Karna sapa saja yang tara sayang pa orang laeng yang dia lia, tara mungkin dia sayang pa Tuhan Allah yang dia tara dapa lia.</verse>
				<verse number="21">Ini parenta yang torang tarima dari Tuhan Allah: sapa saja yang sayang pa Tuhan Allah, dia me musti sayang pa dia pe sudara yang percaya.</verse>
			</chapter>
			<chapter number="5">
				<verse number="1">Tiap orang yang percaya Yesus itu Kristus, Raja yang Tuhan Allah pili, orang itu Tuhan Allah pe ana. Deng sapa saja yang sayang pa Tuhan Allah, orang itu pasti sayang pa Tuhan Allah pe ana-ana.</verse>
				<verse number="2">Turus kalu torang sayang pa Tuhan Allah deng iko Dia pe parenta-parenta, itu jadi bukti torang me sayang Dia pe ana-ana.</verse>
				<verse number="3">Kalu torang sayang pa Tuhan Allah, torang iko Dia pe parenta-parenta. Kong Dia pe parenta-parenta itu tara susa untuk torang biking.</verse>
				<verse number="4">Barang, tiap orang yang so jadi Tuhan Allah pe ana-ana mampo kase kala kuasa jahat di dunia ini. Kong torang bole kase kala kuasa yang jahat itu, karna torang pe percaya.</verse>
				<verse number="5">Cuma orang-orang yang percaya Yesus itu Anak Allah saja, yang bisa kase kala yang jahat di dunia ini. Tarada yang laeng!</verse>
				<verse number="6">Yesus Kristus itu suda yang Tuhan Allah utus untuk datang di dunia ini. Dia dapa baptis, kong Dia lagi dapa salib sampe Dia pe dara tatumpa. Yesus bukang cuma dapa baptis saja, tapi dapa salib lagi supaya jadi jelas Dia itu dari Tuhan Allah, kong Tuhan Allah pe Roh bilang samua itu butul, barang Roh itu tara perna bafoya.</verse>
				<verse number="7">Ada tiga bukti yang biking torang tau butul Yesus itu datang dari Tuhan Allah:</verse>
				<verse number="8">Tuhan pe Roh, aer yang Yohanes pake untuk baptis Yesus, deng Yesus pe dara yang tatumpa di kayu salib. Tiga ini yang kase bukti Yesus datang dari Tuhan Allah.</verse>
				<verse number="9">Kalu manusia jadi saksi, torang percaya apa yang dia kase tau, apa lagi kalu Tuhan Allah yang jadi saksi, torang musti lebe percaya. Barang, yang Tuhan Allah kase tau itu tentang Dia pe Anak sandiri.</verse>
				<verse number="10">Sapa saja yang percaya pa Anak Allah, di dia pe hati dia so tarima apa yang Tuhan Allah so kase tau tentang Dia pe Anak. Tapi sapa saja yang tara percaya pa Tuhan Allah, dia biking Tuhan Allah sama deng pangbafoya, barang dia tara percaya apa yang Tuhan Allah so kase tau tentang Dia pe Anak.</verse>
				<verse number="11">Ini yang Dia kase tau: Tuhan Allah kase pa torang hidup deng Dia slama-lamanya, kong hidup slama-lamanya itu torang dapa dari Dia pe Anak.</verse>
				<verse number="12">Sapa yang hidup satu hati deng Anak Allah, dia dapa hidup deng Tuhan Allah slama-lamanya. Tapi sapa yang tara hidup satu hati deng Anak Allah, dia tara dapa hidup deng Tuhan Allah slama-lamanya.</verse>
				<verse number="13">Kita tulis samua itu pa ngoni yang percaya pa Anak Allah, supaya ngoni tau, ngoni so dapa hidup deng Tuhan Allah slama-lamanya.</verse>
				<verse number="14">Kong torang tara usa tako badekat pa Tuhan Allah. Barang, torang tau kalu torang minta apa saja iko Dia pe mau, torang bole yakin Dia dengar apa yang torang minta itu.</verse>
				<verse number="15">Kong kalu torang tau, Dia dengar apa saja yang torang minta, torang lagi musti yakin, apa yang torang minta itu torang akan dapa.</verse>
				<verse number="16">Kalu ada dari torang yang lia dia pe sudara yang percaya biking dosa, tapi dosa itu tara biking sudara itu dapa hukuman tapisa deng Tuhan Allah slama-lamanya, orang yang lia itu musti berdoa supaya Tuhan Allah kase ampun la dia bole dapa hidup deng Tuhan Allah slama-lamanya. Ada dosa yang biking orang dapa hukuman tapisa deng Tuhan Allah slama-lamanya. Untuk orang yang biking dosa yang bagitu, kita tara minta ngoni kase berdoa pa dia.</verse>
				<verse number="17">Samua yang jahat yang orang biking, itu dosa, tapi ada dosa yang bisa dapa ampun, dosa itu tara biking orang dapa hukuman tapisa deng Tuhan Allah slama-lamanya.</verse>
				<verse number="18">Torang tau, samua orang yang so jadi Tuhan Allah pe ana-ana, dorang so tara biking dosa lagi. Barang, Anak Allah jaga pa dorang, sampe Iblis, setang-setang pe raja tara mampo mo kase kala pa dorang.</verse>
				<verse number="19">Biar Iblis kuasai seluru dunia ini, torang tau, torang ini Tuhan Allah pe ana-ana.</verse>
				<verse number="20">Torang me tau Anak Allah so datang kong so biking torang mangarti la torang kanal Tuhan Allah yang Butul. Torang so hidup satu hati deng Tuhan Allah, karna torang so hidup satu hati deng Dia pe Anak Yesus Kristus. Dia itu suda Tuhan Allah yang Butul deng Dia yang biking orang bole dapa hidup deng Tuhan Allah slama-lamanya.</verse>
				<verse number="21">Ee ngoni yang kita so sayang sama deng kita pe ana-ana, ngoni musti ati-ati, jang sampe ngoni semba pa apa yang bukang Tuhan.</verse>
			</chapter>
		</book>
		<book number="63">
			<chapter number="1">
				<verse number="1">Ibu yang Tuhan Allah pili iko pa Dia deng ibu pe ana-ana, yang butul-butul kita sayang. Salam dari kita, penatua di jemaat. Bukang cuma kita yang sayang pa ngoni, tapi samua orang yang iko Tuhan pe ajaran me sayang pa ngoni.</verse>
				<verse number="2">Torang sayang pa ngoni karna Tuhan pe ajaran itu ada pa torang pe hati, kong ajaran itu ada turus pa torang sampe slama-lamanya.</verse>
				<verse number="3">Kita minta pa Tuhan Allah torang pe Bapa, deng pa Kristus Yesus torang pe Tuhan, supaya kase Dia pe bae deng Dia pe sayang pa torang samua, deng salalu biking torang pe hati tetap tenang. Samua itu untuk torang yang jaga iko Tuhan pe ajaran deng yang jaga baku sayang.</verse>
				<verse number="4">Kita sanang skali karna kita dengar ada dari ibu pe ana-ana yang hidup iko Tuhan pe ajaran. Apa yang dorang biking itu sama deng yang Tuhan Allah, torang pe Bapa, parenta pa torang.</verse>
				<verse number="5">Jadi skarang kita minta pa ibu supaya torang samua baku-baku sayang. Yang kita bilang ini, bukang parenta baru, tapi parenta yang so ada pa torang dari pertama waktu torang baru jadi percaya pa Tuhan.</verse>
				<verse number="6">Kalu torang butul-butul sayang Tuhan Allah, itu berarti, torang hidup iko Dia pe parenta. Dia pe parenta itu, torang musti hidup baku-baku sayang. Parenta itu ngoni so dengar dari waktu pertama kali ngoni jadi percaya pa Yesus Kristus.</verse>
				<verse number="7">Kita tulis surat ini pa ngoni karna ada banya orang skarang pigi bakuliling di seluru dunia untuk kase sesat orang. Dorang itu tara percaya, Yesus Kristus itu datang di dunia sebagai manusia. Dorang itu pangbafoya deng dong musu pa Yesus Kristus.</verse>
				<verse number="8">Jadi ngoni musti jaga bae-bae ngoni pe percaya pa Yesus Kristus, supaya torang pe karja kase tau Kabar Bae pa ngoni itu tetap ada dia pe guna, deng supaya ngoni tetap dapa ngoni pe upah yang Tuhan Allah so janji.</verse>
				<verse number="9">Tiap orang yang so tara iko Yesus Kristus pe ajaran, kong iko ajaran laeng, dia itu so tara hidup satu hati deng Tuhan Allah. Tapi orang yang iko Yesus Kristus pe ajaran, dia itu so hidup satu hati deng Tuhan Allah, torang pe Bapa, deng Yesus Kristus, Anak Allah.</verse>
				<verse number="10">Jadi kalu ada orang datang kase tau pa ngoni ajaran yang tara sama deng Yesus Kristus pe ajaran, jang ngoni tarima pa dia di ngoni pe ruma deng jang kase salam pa dia.</verse>
				<verse number="11">Barang, sapa yang tarima deng kase salam pa orang itu, itu sama saja deng dia so biking yang jahat sama deng orang itu biking.</verse>
				<verse number="12">Memang masi banya yang kita mo bilang pa ngoni, tapi lebe bae jang lewat surat. Kita harap bisa baku dapa deng ngoni la bisa bicara langsung deng ngoni, supaya torang pe hati butul-butul sanang.</verse>
				<verse number="13">Ibu pe sudara yang Tuhan pili, dia pe ana-ana me ada kirim salam pa ibu.</verse>
			</chapter>
		</book>
		<book number="64">
			<chapter number="1">
				<verse number="1">Kita pe tamang Gayus, yang butul-butul kita sayang. Salam dari kita Yohanes, penatua di jemaat.</verse>
				<verse number="2">Kita pe sudara yang kita sayang, kita berdoa supaya ngana sehat-sehat deng bae-bae dalam samua hal, sama deng ngana pe percaya yang kuat.</verse>
				<verse number="3">Kita sanang skali waktu torang pe sudara-sudara yang percaya datang kase tau ngana pe kabar pa kita. Dorang bilang ngana tetap percaya ajaran yang butul, deng memang ngana iko samua ajaran yang butul itu.</verse>
				<verse number="4">Kita paling sanang skali dengar, orang-orang yang kita so sayang sama deng kita pe ana-ana ada iko Tuhan pe ajaran. Tarada hal laeng yang biking kita sanang macam bagitu.</verse>
				<verse number="5">Gayus, kita pe sudara yang kita sayang, kita sanang karna ngana setia bantu pa torang pe sudara-sudara yang percaya waktu dong singga kase tau Kabar Bae di ngana pe kampong. Biar dorang itu ngana bolong kanal, ngana bantu pa dorang.</verse>
				<verse number="6">Sudara-sudara yang ngana bantu itu so datang kamari, turus dorang so kase tau pa jemaat tentang ngana pe sayang itu. Bagus skali ngana bantu pa dorang itu, jadi kita minta pa ngana untuk tolong pa dorang lagi, supaya dorang bisa kase turus dong pe perjalanan. Deng bagitu, ngana so biking Tuhan Allah pe hati sanang.</verse>
				<verse number="7">Barang, waktu dong kase tau tentang Yesus Kristus pa orang-orang, dorang tara dapa bantuan apa-apa dari orang yang bolong percaya.</verse>
				<verse number="8">Jadi torang musti tarima deng bantu sudara-sudara yang percaya itu, deng bagitu torang samua so ambe bagian dalam dong pe karja untuk kase ajar Tuhan pe ajaran.</verse>
				<verse number="9">Kita so perna tulis surat sadiki untuk jemaat di situ, tapi Diotrefes tara mau dengar pa kita, barang dia suka skali jadi tuang basar di jemaat.</verse>
				<verse number="10">Jadi, kalu kita ka sana di situ, kita mo kase tau turus tarang pa ngoni tentang samua yang dia biking, karna dia so carita tara bae untuk mo kase jatu pa torang. Tapi samua itu bolong cukup pa dia. Barang, waktu sudara-sudara yang percaya datang, dia tara mau tarima pa dorang. Mala, dia larang pa orang-orang di jemaat situ untuk tarima pa sudara-sudara yang datang itu. Kalu dorang tarima pa orang yang datang itu, dia user pa dorang dari jemaat.</verse>
				<verse number="11">Gayus, kita pe sudara yang kita sayang, jang iko barang yang jahat, tapi iko barang yang bae. Sapa yang biking barang bae, dia itu Tuhan Allah pe umat. Tapi sapa yang biking barang yang jahat, dia itu bolong kanal pa Tuhan Allah.</verse>
				<verse number="12">Lia pa Demetrius! Samua orang deng kita me puji pa dia. Dia pantas dapa puji karna apa yang dia biking iko Tuhan pe ajaran. Kong ngoni tau, apa yang torang kase tau tentang dia itu butul. Torang tara bafoya.</verse>
				<verse number="13">Ada banya hal lagi yang kita mo bilang pa ngana Gayus, tapi kita tara mau tulis pake surat.</verse>
				<verse number="14">Kita harap, tara lama lagi tong dua baku dapa, la tong bacarita langsung.</verse>
				<verse number="15">Sampe di sini dulu kita pe surat pa ngana Gayus. Kita minta pa Tuhan Allah supaya Dia salalu biking ngana pe hati tetap tenang. Ngana pe tamang-tamang yang di sini me kirim salam pa ngana. Kong kase tau lagi kita pe salam pa kita pe tamang-tamang samua yang ada di situ.</verse>
			</chapter>
		</book>
		<book number="65">
			<chapter number="1">
				<verse number="1">Sudara-sudara, ngoni yang Tuhan Allah torang pe Bapa so pangge untuk iko pa Dia, yang Dia sayang, deng yang Dia salalu jaga sampe Yesus Kristus datang ulang. Salam dari kita Yudas. Kita ini Yakobus pe sudara, deng kita me yang jaga biking apa yang Yesus Kristus suru.</verse>
				<verse number="2">Kita minta pa Tuhan Allah supaya Dia kase tunju Dia pe rasa kasiang pa ngoni, Dia biking ngoni pe hati tetap tenang, deng Dia sayang pa ngoni, kong biar samua itu Dia kase talebe-lebe untuk ngoni.</verse>
				<verse number="3">Sudara-sudara yang kita sayang, sementara kita tulis surat pa ngoni tentang slamat yang torang so tarima, kita rasa ada yang musti kita tulis kamuka, supaya ngoni berusaha butul-butul untuk tetap batahang deng ngoni pe percaya. Kong ngoni pe percaya itu musti iko Tuhan Allah pe ajaran yang Dia so kase satu kali untuk slama-lamanya pa torang yang so jadi Dia pe umat.</verse>
				<verse number="4">Barang, ada orang-orang yang bawa ajaran yang tara butul yang so maso pa ngoni pe jemaat, tapi ngoni tara sadar. Dorang itu tara iko Tuhan Allah pe mau. Dorang memang so tarima ajaran tentang torang pe Tuhan Allah pe bae, tapi dorang kase putar bale ajaran itu la orang bisa iko dorang pe napsu yang tara bae. Deng dorang me manyangkal, Yesus Kristus yang cuma satu itu saja torang pe Tuhan, yang berkuasa pa samua-samua. Orang-orang model bagini, dari dulu ada tatulis di Kitab Suci, dorang memang akan dapa hukuman.</verse>
				<verse number="5">Samua yang kita bilang ini ngoni so tau, tapi kita akan kase inga lagi: Tuhan Allah pasti kase hukuman pa orang yang biking jahat. Dulu, Tuhan Allah kase bebas pa orang-orang Israel dari bangsa Mesir yang jaja pa dorang, tapi abis itu, dari dorang ada yang tara percaya lagi pa Tuhan, jadi Dia kase mati pa dorang itu.</verse>
				<verse number="6">Bagitu lagi deng malaekat-malaekat. Tuhan Allah so kase kuasa pa dorang, tapi ada dia pe batas. Cuma ada dari malaekat-malaekat itu yang tara puas deng dong pe batas kuasa yang Tuhan Allah kase, jadi dorang kaluar kase tinggal dong pe tampa tinggal di sorga. Malaekat-malaekat itu, Tuhan Allah ika pa dorang deng rante yang tara bisa talapas, kong tahang pa dorang di tampa yang paling galap, sampe di waktu Tuhan mo adili pa manusia.</verse>
				<verse number="7">Bagitu lagi yang jadi di kota Sodom deng Gomora, deng kota-kota laeng yang baku dekat deng dua kota itu. Orang-orang di kota-kota itu jaga baseks sabarang, deng baseks iko napsu yang tara pantas dorang biking. Karna itu, dorang dapa hukuman di api yang tara mati-mati, kong itu jadi conto untuk kase inga pa samua orang, orang jahat pasti mo dapa hukum dari Tuhan.</verse>
				<verse number="8">Bagitu lagi yang akan jadi pa orang-orang yang bawa ajaran yang tara butul skarang ini. Dorang bilang kata, dong dapa mimpi-mimpi dari Tuhan Allah yang kase bae dorang biking hal-hal kotor deng dorang pe badan, iko dong pe napsu tara bae sandiri. Dorang ini pandang enteng Tuhan Allah pe kuasa, deng dong so bicara tara bae tentang samua yang luar biasa yang ada di sorga.</verse>
				<verse number="9">Padahal, Mikhael yang jadi pemimpin malaekat di sorga me tara barani sama deng dorang. Waktu dia baku malawang deng Iblis tentang Musa pe mayat, Mikhael tara bicara yang tara bae untuk kase sala pa Iblis, setang-setang pe raja itu. Tapi dia cuma bilang bagini, “Biar suda, nanti Tuhan Allah yang togor pa ngana!”</verse>
				<verse number="10">Tapi orang-orang yang bawa ajaran tara butul itu, dorang bicara tara bae tentang samua ajaran yang dong tara mangarti. Dorang itu pe kalakuang sama deng binatang. Dorang itu tara bapikir, tapi iko saja apa yang dong pe badan pe mau. Itu yang nanti biking dong dapa hukuman tapisa deng Tuhan Allah slama-lamanya.</verse>
				<verse number="11">Cilaka suda dorang! Tuhan Allah akan kase hukuman pa dorang nanti karna dorang orang yang jahat macam deng Kain. Dorang me berdosa sama deng Bileam, yang bawa orang Israel biking dosa cuma karna golojo doi. Kong dorang me sama deng Korah yang malawang pa Tuhan Allah, jadi dorang akan dapa hukuman lagi.</verse>
				<verse number="12">Waktu ngoni jemaat bakumpul makang untuk inga Tuhan Allah pe sayang, orang-orang yang bawa ajaran tara butul itu kase rusak ngoni pe acara itu. Itu sama deng dorang jadi noda di acara itu. Waktu itu dorang makang tara malu-malu, golojo lagi, deng cuma pikir diri sandiri. Dorang sama deng awan yang bapinda karna angin tiop kong tara jadi ujang. Dorang me sama deng pohong-pohong yang tara babua di musim babua, yang tacabu sampe dia pe akar-akar kong mati.</verse>
				<verse number="13">Dorang tara tau malu kase lia dong pe kalakuang yang tara bae, sama deng omba basar yang kase tinggal kotor-kotor di pante. Dorang me sama deng bintang-bintang yang bapinda kasana-kamari. Jadi untuk dorang itu, so tasadia tampa yang paling galap untuk slama-lamanya.</verse>
				<verse number="14">Dulu, Henokh, Adam pe turunan yang ketuju, ada bilang apa yang Tuhan Allah pasáng pa dia bagini, “Perhatikan e, Tuhan mo datang deng Dia pe malaekat-malaekat kudus deng ribu.</verse>
				<verse number="15">Dia datang untuk adili pa samua orang, deng Dia lagi mo hukum pa orang-orang yang tara semba pa Tuhan Allah karna samua dong pe kalakuang yang tara iko Tuhan Allah pe mau deng samua dong pe kata-kata kasar tentang Tuhan.”</verse>
				<verse number="16">Orang-orang itu cuma mengelu-mengelu deng suka kase sala orang laeng. Dorang hidup cuma iko dong pe keinginan tara bae. Dorang pe bicara angka-angka dong pe diri sandiri, kong suka cari muka deng baambe hati di orang la dorang dapa untung.</verse>
				<verse number="17">Tapi ngoni sudara-sudara yang kita sayang, inga apa yang torang pe Tuhan Yesus Kristus pe utusan-utusan so perna bilang.</verse>
				<verse number="18">Dorang bilang, nanti waktu so mo kiamat, akan datang orang-orang yang suka bahina torang pe percaya. Dorang itu akan hidup iko dong pe napsu yang baku lawan deng Tuhan Allah pe mau.</verse>
				<verse number="19">Dorang itu yang jaga biking orang laeng baku-baku malawang sampe jadi tapisa-pisa. Dalam dorang pe diri tara ada Roh Kudus, dong pe hidup cuma iko dong pe keinginan-keinginan yang tara bae.</verse>
				<verse number="20">Tapi ngoni sudara-sudara yang kita sayang, kase kuat ngoni pe hati supaya ngoni pe percaya pa Tuhan lebe tamba kuat, karna ajaran yang torang percaya itu butul-butul suci. Kong kase biar Roh Kudus yang pimpin pa ngoni waktu ngoni berdoa.</verse>
				<verse number="21">Tuhan Allah sayang pa ngoni, jadi ngoni musti tetap yakin Dia pe sayang itu. Ngoni me musti tunggu-tunggu Yesus Kristus torang pe Tuhan datang ulang. Waktu Dia datang ulang, Dia mo kase tunju Dia pe rasa kasiang pa torang supaya torang bole hidup deng Tuhan Allah slama-lamanya.</verse>
				<verse number="22">Ngoni me musti kase tunju ngoni pe rasa kasiang, deng bantu pa orang-orang yang masi ragu pa Tuhan.</verse>
				<verse number="23">Ngoni me musti tolong pa orang-orang yang mo dapa hukuman dari Tuhan supaya dorang bole slamat. Ngoni biking bagitu sama deng ngoni so hela pa dorang kaluar dari api. Kase tunju ngoni pe rasa kasiang pa orang-orang berdosa, tapi ngoni musti ati-ati supaya ngoni tara iko biking dosa sama deng dorang. Dosa yang ada pa dong pe diri itu ngoni binci sama deng ngoni tara suka lia pakeang kotor.</verse>
				<verse number="24">Tuhan Allah ada kuasa untuk jaga pa ngoni supaya ngoni tara taiko biking dosa. Dia me biking ngoni jadi orang yang tara sala apa-apa, kong bawa pa ngoni badiri deng hati yang paling sanang di Dia pe muka yang hebat itu.</verse>
				<verse number="25">Jadi puji deng hormat suda pa Tuhan Allah, Dia itu cuma satu. Dia yang kase slamat pa torang dari torang pe dosa karna Yesus Kristus torang pe Tuhan. Tuhan Allah pe kuasa paling basar, tara ada yang bisa lawan, deng Dia yang berkuasa untuk ator samua-samua yang ada di dunia ini. Dia tetap bagitu, mulai dari dunia ini bolong ada, skarang deng sampe slama-lamanya. Amin.</verse>
			</chapter>
		</book>
		<book number="66">
			<chapter number="1">
				<verse number="1">Kitab ini pe isi tentang apa yang Tuhan Allah kase tunju pa Yesus Kristus, turus Yesus Kristus kase tunju pa orang-orang yang jaga biking apa yang Dia suru supaya dorang bole tau apa yang so tara lama lagi mo jadi. Kong Yesus Kristus suru Dia pe malaekat kase tunju itu samua pa kita.</verse>
				<verse number="2">Kita so lia samua yang Yesus Kristus kase tunju itu kong kita tulis di sini. Kita kase tau pa ngoni tentang Tuhan Allah pe firman deng tentang samua hal yang Yesus Kristus so kase tunju pa kita.</verse>
				<verse number="3">Orang yang baca apa yang so tatulis ini, dia itu paling sanang skali. Bagitu lagi deng orang-orang yang dengar kong biking apa yang tatulis ini. Dorang itu paling sanang skali, karna samua ini so tara lama mo jadi.</verse>
				<verse number="4">Salam untuk ngoni sudara-sudara di tuju jemaat yang ada di daera Asia Kecil. Surat ini dari kita Yohanes. Tuhan Allah yang so ada dari dulu sebelum dunia ini ada, sampe skarang, deng yang mo datang ulang sampe slama-lamanya. Kita minta pa Dia supaya Dia kase Dia pe bae pa ngoni deng salalu biking ngoni pe hati tetap tenang. Kita minta itu lagi pa tuju roh yang puji deng layani pa Dia di Dia pe kursi raja di sorga,</verse>
				<verse number="5">deng pa Yesus Kristus. Yesus Kristus itu yang setia kase tau Tuhan Allah pe pasáng. Dia itu yang kamuka hidup ulang dari antara orang mati. Kong Dia itu Yang Paling Berkuasa dari samua raja di bumi ini. Yesus Kristus itu sayang pa torang. Dia pe dara yang tatumpa waktu Dia mati di kayu salib, kase bebas pa torang dari torang pe dosa-dosa.</verse>
				<verse number="6">Dia Raja, kong Dia pili pa torang jadi Dia pe rakyat. Dia me angka pa torang sama deng imam-imam yang pe tugas kusus untuk semba deng puji pa Tuhan Allah, Dia pe Bapa. Cuma pa Dia saja samua yang ada di dunia ini puji deng hormat, deng Dia yang berkuasa sampe slama-lamanya. Amin.</verse>
				<verse number="7">Jadi, ngoni dengar ini bae-bae! So tara lama Yesus mo datang di tenga-tenga awan. Kong samua orang akan lia pa Dia. Bagitu lagi deng orang-orang yang dulu tikam pa Dia pake tombak me akan lia pa Dia. Samua suku di dunia akan manyasal kong manangis waktu lia pa Dia. Samua itu memang pasti mo jadi. Amin.</verse>
				<verse number="8">Tuhan Allah bilang bagini, “Kita ini, Alfa deng Omega, yang pe arti, mulai dari pertama dunia ini bolong ada, Kita so ada, kong Kita so ada skarang, deng sampe dunia abis, Kita tetap ada. Kita Yang Paling Berkuasa.”</verse>
				<verse number="9">Kita Yohanes, ngoni pe sudara yang sama-sama dapa siksa karna percaya pa Yesus. Torang sama-sama percaya pa Yesus yang Berkuasa sebagai Raja pa torang pe hidup, deng biar dapa siksa, torang tahang mangada siksa itu. Kong kita ini dapa buang di pulo yang pe nama Patmos, karna kita kase tau Tuhan Allah pe firman deng kase tau Yesus pe pasáng pa orang-orang.</verse>
				<verse number="10">Satu kali bagini, pas hari sambayang, Tuhan pe Roh kuasai pa kita. Turus, kita dapa dengar suara yang kuat skali dari kita pe balakang. Suara itu pe bunyi sama deng trompet pe babunyi.</verse>
				<verse number="11">Suara itu bilang pa kita bagini, “Yohanes, tulis suda samua yang Kita mo kase tunju pa ngana ini di satu kitab, kong kirim di tuju jemaat ini: jemaat di kota Efesus, kota Smirna, kota Pergamus, kota Tiatira, kota Sardis, kota Filadelfia deng di kota Laodikia.”</verse>
				<verse number="12">Pe dengar suara itu, kita balia ka balakang la mo lia sapa yang bicara pa kita itu. Kong waktu kita balia ka balakang, kita lia ada tuju tiang mas yang jaga pake taru lampu.</verse>
				<verse number="13">Turus di tuju tiang lampu itu pe tenga-tenga, ada orang satu badiri. Orang itu sama deng Anak Manusia yang dari sorga. Dia pe juba panjang sampe di kaki kong Dia pe dada ada lingkar deng tali mas.</verse>
				<verse number="14">Dia pe rambu di kapala pe warna puti, sama deng domba pe bulu-bulu, sama lagi deng salju. Kong Dia pe mata, sama deng api pe manyala.</verse>
				<verse number="15">Dia pe kaki, mera mangkilat sama deng tembaga yang orang bakar di api. Dia pe suara, sama deng aer terjun basar pe babunyi.</verse>
				<verse number="16">Dia pe tangan kanan ada pegang tuju bintang. Dari Dia pe mulu kaluar satu parang yang dia pe tajam muka balakang. Dia pe muka bacahaya, sama deng cahaya matahari di tenga hari tua.</verse>
				<verse number="17">Waktu kita lia pa Dia, kita jatu di tana pas pa Dia pe kaki, sama deng orang mati. Tapi Dia taru Dia pe tangan kanan pa kita deng bilang bagini, “Yohanes, jang ngana tako! Kita ini so ada dari pertama waktu dunia bolong ada, deng tetap ada lagi sampe ahir jaman.</verse>
				<verse number="18">Kita ini yang hidup! Memang Kita so perna mati, tapi lia skarang Kita so hidup ulang, kong Kita tetap hidup sampe slama-lamanya. Kita yang pegang samua kunci maut, itu berarti, Kita ada kuasa untuk kase hidup ulang orang yang so mati. Pa Kita me ada kunci kerajaan maut, itu berarti, Kita ada kuasa di tampa orang-orang yang mati.</verse>
				<verse number="19">Karna itu Yohanes, tulis suda samua yang Kita kase tunju pa ngana, yang ngana so lia skarang ini deng yang akan ngana mo lia nanti.</verse>
				<verse number="20">Yang ngana lia tuju bintang di Kita pe tangan kanan itu, deng tuju tiang mas itu, dia pe arti masi rahasia pa orang-orang. Kong skarang Kita mo buka rahasia itu pe arti pa ngana bagini: tuju bintang itu pe arti, Tuhan pe tuju malaekat yang jaga tuju jemaat. Kong tuju tiang mas yang pake taru lampu itu pe arti, tuju jemaat.”</verse>
			</chapter>
			<chapter number="2">
				<verse number="1">Anak Manusia yang dari sorga bilang pa kita, “Yohanes, tulis suda untuk malaekat yang jaga pa jemaat di kota Efesus. Ngana tulis bagini: Ini pasáng dari Anak Manusia, yang pegang tuju bintang di tangan kanan, deng yang bajalang kuliling lia satu-satu tuju tiang lampu mas itu.</verse>
				<verse number="2">Kita tau samua yang ngoni jaga biking: ngoni so karja karas biking Tuhan Allah pe mau, deng ngoni me tahang mangada siksa. Kita me tau ngoni tara tapengaru deng orang jahat yang tinggal di sekitar ngoni. Ngoni me so cari tau bae-bae pa orang-orang yang bilang kata, dong itu Kita pe utusan yang orang sebut rasul. Padahal dorang itu bukang rasul, kong ngoni dapa tau dong itu memang pangbafoya.</verse>
				<verse number="3">Kita me tau, ngoni tetap batahang percaya pa Kita, biar lagi ngoni dapa siksa deng menderita karna percaya. Biar bagitu me ngoni tara perna mundur.</verse>
				<verse number="4">Tapi biar bagitu, Kita mo togor pa ngoni, barang ngoni so tara sayang pa Kita deng ngoni lagi so tara baku sayang sama deng dulu waktu ngoni baru percaya pa Kita.</verse>
				<verse number="5">Karna itu, ngoni inga suda, ngoni pe cara hidup waktu ngoni baru percaya, so laeng skali deng yang skarang. Jadi, bertobat suda, kong biking yang bae sama deng waktu ngoni pertama percaya pa Kita. Kalu ngoni tara bagitu, nanti Kita mo datang kong hukum pa ngoni. Itu sama deng Kita mo ambe ngoni pe tiang yang jaga taru lampu dari dia pe tampa.</verse>
				<verse number="6">Tapi ada yang ngoni jaga biking yang Kita sanang, ngoni tara suka Nikolaus pe ajaran yang dia pe orang-orang jaga iko. Kita me tara suka yang dorang biking itu.</verse>
				<verse number="7">Jadi dengar bae-bae apa yang Tuhan Allah pe Roh kase tau pa Dia pe jemaat-jemaat, bagini, ‘Sapa yang menang dari pengaru jahat, Kita mo kase pa dorang hak untuk makang bua dari pohong kehidupan yang ada di Tuhan Allah pe taman Firdaus.’ ”</verse>
				<verse number="8">Anak Manusia yang dari sorga bilang lagi pa kita, “Yohanes, tulis suda untuk malaekat yang jaga pa jemaat di kota Smirna. Ngana tulis bagini: Ini pasáng dari Yang Pertama deng Yang Ahir, yang so perna mati, kong so hidup ulang:</verse>
				<verse number="9">Kita tau ngoni so dapa siksa, baru ngoni miskin lagi. Tapi Tuhan lia ngoni kaya karna ngoni percaya butul-butul pa Tuhan. Kita tau lagi tentang orang-orang Yahudi yang bilang kata, dorang Tuhan Allah pe umat yang Dia pili, padahal dorang pe kalakuang tara iko Tuhan Allah pe mau. Dorang bicara tara bae tentang ngoni. Dorang itu sama deng jemaat yang semba pa Iblis, setang-setang pe raja.</verse>
				<verse number="10">Ngoni tara usa tako kalu nanti ngoni masi dapa siksa. Dengar bae-bae, nanti babarapa orang dari ngoni, Iblis mo coba, ngoni butul-butul percaya pa Kita ka tarada. Cobaan itu macam bagini, ngoni mo dapa maso di penjara kong dapa siksa di situ selama spulu hari. Tapi biar ngoni dapa siksa sampe mo mati me, ngoni musti tetap percaya pa Kita. Kalu ngoni tetap batahang percaya, Kita mo kase pa ngoni hidup deng Tuhan Allah slama-lamanya, itu sama deng ngoni dapa makota, tanda ngoni so menang.</verse>
				<verse number="11">Jadi dengar bae-bae apa yang Tuhan Allah pe Roh kase tau pa Dia pe jemaat-jemaat, bagini, ‘Sapa yang menang dari pengaru jahat, dia itu pasti tara tarima hukuman yang dia pe nama kematian yang kedua.’ ”</verse>
				<verse number="12">Anak Manusia yang dari sorga bilang lagi pa kita, “Yohanes, tulis suda untuk malaekat yang jaga pa jemaat di kota Pergamus. Ngana tulis bagini: Ini pasáng dari Anak Manusia yang pegang parang muka-balakang tajam:</verse>
				<verse number="13">Kita tau ngoni pe tampa tinggal. Ngoni tinggal di kota Pergamus, memang kota yang Iblis, setang-setang pe raja pe tampa berkuasa. Tapi biar bagitu, ngoni percaya turus pa Kita. Tempo hari, ada orang yang dia pe nama Antipas, Kita pe saksi yang setia, dia kase tau Tuhan Allah pe pasáng, kong dong bunu pa dia. Tapi biar dorang bunu pa dia di ngoni pe tenga-tenga, ngoni percaya turus pa Kita, ngoni tara manyangkal pa Kita.</verse>
				<verse number="14">Tapi biar bagitu me, Kita mo bilang pa ngoni, ngoni pe sala bagini: ada babarapa orang dari ngoni yang jaga iko Bileam pe ajaran sesat. Bileam itu yang ajar pa Balak supaya pengaru pa orang Israel la biking dosa. Lebe kusus Bileam ajar pa dorang untuk makang makanang yang so kase pa dong pe puji-puji, deng dong me jaga baseks sabarang.</verse>
				<verse number="15">Ada lagi babarapa orang dari ngoni yang jaga iko Nikolaus pe ajaran sesat.</verse>
				<verse number="16">Jadi ngoni musti bertobat suda dari hal-hal yang sala itu. Barang, kalu ngoni tara bertobat, nanti Kita mo datang pa ngoni kong baku prang deng orang-orang macam bagitu, pake parang yang kaluar dari Kita pe mulu ini.</verse>
				<verse number="17">Jadi dengar bae-bae apa yang Tuhan Allah pe Roh kase tau pa Dia pe jemaat-jemaat, bagini, ‘Sapa yang menang dari pengaru jahat, nanti Kita kase pa dia makanang dari sorga yang orang sebut manna yang tasambunyi. Nanti Kita mo kase lagi pa dia batu puti satu yang ada tatulis dia pe nama baru. Nama baru itu, cuma orang yang tarima batu itu saja yang tau, orang laeng tara tau.’ ”</verse>
				<verse number="18">Anak Manusia yang dari sorga bilang lagi pa kita, “Yohanes, tulis suda untuk malaekat yang jaga pa jemaat di kota Tiatira. Ngana tulis bagini: Ini pasáng dari Anak Allah, yang pe mata mamanyala sama deng api, deng yang pe kaki mangkilat sama deng tembaga yang ada bakar di api:</verse>
				<verse number="19">Kita tau samua yang ngoni jaga biking. Ngoni samua baku sayang, deng ngoni tetap percaya pa Kita. Kita me tau bagimana ngoni jaga layani orang deng ngoni tetap batahang biar so dapa siksa. Kita tau apa yang ngoni biking skarang lebe banya dari waktu ngoni baru percaya pa Kita.</verse>
				<verse number="20">Tapi satu hal ini ngoni sala: ngoni kase biar pa parampuang yang pe nama Izebel, yang dia bilang kata, dia itu Tuhan Allah pe nabi yang kase turus Tuhan Allah pe pasáng. Ngoni me kase biar dia ajar barang yang sala pa orang-orang yang jaga biking apa yang Kita suru. Dia pe ajaran itu yang biking sampe Kita pe umat baseks sabarang, deng makang makanang yang so kase pa orang pe puji-puji.</verse>
				<verse number="21">Kita so kase waktu untuk parampuang itu babarapa kali la dia bertobat, tapi dia tara mau kong dia baseks sabarang turus.</verse>
				<verse number="22">Jadi perhatikan bae-bae! Kita mo hukum pa dia deng panyake satu yang biking dia tara bangun-bangun dari tampa tidor. Bagitu lagi deng samua orang yang baku tidor deng dia. Kalu dong tara bertobat dari kalakuang yang parampuang itu biking, tara lama lagi Kita akan siksa pa dorang.</verse>
				<verse number="23">Kita akan bunu orang-orang yang jaga iko parampuang itu pe ajaran, supaya samua jemaat akan tau, Kita ini yang tau manusia pe pikiran deng manusia pe isi hati. Kong, Kita mo hukum tiap orang iko deng apa yang dia biking.</verse>
				<verse number="24">Tapi ada babarapa orang Tiatira itu yang tara iko Izebel pe ajaran yang sesat itu deng yang tara balajar ajaran yang orang sebut ‘ajaran tentang Iblis, setang-setang pe raja’. Kita bilang pa ngoni, Kita tara usa tamba ngoni pe tugas laeng lagi.</verse>
				<verse number="25">Tapi ajaran yang ngoni so percaya itu, pegang deng iko turus sampe Kita datang ulang.</verse>
				<verse number="26">Sapa yang menang dari pengaru jahat, deng tetap biking apa yang Kita suru sampe dunia kiamat, Kita mo kase pa dia kuasa untuk berkuasa pa suku-suku bangsa.</verse>
				<verse number="27">Dia akan berkuasa pa dorang pake kekuatan yang sama deng tongkat yang dari besi kase ancor barang dari tana liat. Kuasa yang Kita kase itu, sama deng kuasa yang Kita tarima dari Kita pe Bapa.</verse>
				<verse number="28">Deng Kita akan kase bintang timur pa dia.</verse>
				<verse number="29">Jadi dengar bae-bae apa yang Tuhan Allah pe Roh kase tau pa jemaat-jemaat.”</verse>
			</chapter>
			<chapter number="3">
				<verse number="1">Anak Manusia yang dari sorga bilang lagi pa kita, “Yohanes, tulis suda untuk malaekat yang jaga pa jemaat di kota Sardis. Ngana tulis bagini: Ini pasáng dari Anak Manusia yang punya tuju Roh dari Tuhan Allah, deng yang pegang tuju bintang itu: Kita tau samua yang ngoni jaga biking. Dari luar dapa lia ngoni pe hidup butul iko Kita pe mau, padahal yang sebenarnya tara bagitu. Itu sama deng dapa lia ngoni hidup padahal so mati!</verse>
				<verse number="2">Jadi ngoni musti sadar suda deng apa yang ngoni so biking, turus ngoni musti kase kuat ngoni pe percaya yang so mo mati itu. Barang Kita tau, yang ngoni jaga biking itu tara butul pa Tuhan Allah pe muka.</verse>
				<verse number="3">Karna itu, ngoni inga suda turus ajaran yang ngoni so dengar deng tarima itu waktu ngoni baru percaya pa Kita. Ngoni musti iko ajaran itu deng bertobat suda. Kalu ngoni tara bertobat, Kita mo datang hukum pa ngoni. Kita mo datang kage-kage sama deng papancuri, deng ngoni tara tau tempo apa Kita datang.</verse>
				<verse number="4">Tapi ada babarapa orang di Sardis yang dorang pe hidup bersi pa Tuhan Allah pe muka, dorang itu sama deng orang yang jaga dong pe baju la jang kotor. Kong dorang itu nanti akan bajalang sama-sama deng Kita pake baju puti, karna dorang memang pantas bajalang sama-sama deng Kita.</verse>
				<verse number="5">Orang yang menang dari pengaru jahat, dorang akan pake baju puti itu. Kita tara mo hapus dorang itu pe nama dari buku kehidupan. Buku itu yang ada tulis nama-nama orang yang hidup deng Kita slama-lamanya. Nanti waktu Kita badiri di Kita pe Bapa deng Dia pe malaekat-malaekat pe muka, Kita mo bilang dorang ini memang iko pa Kita.</verse>
				<verse number="6">Jadi dengar bae-bae apa yang Tuhan Allah pe Roh kase tau pa jemaat-jemaat.”</verse>
				<verse number="7">Anak Manusia yang dari sorga bilang lagi pa kita, “Yohanes, tulis suda untuk malaekat yang jaga pa jemaat di kota Filadelfia. Ngana tulis bagini: Ini pasáng dari Yang Kudus deng Yang Butul, deng yang pegang kunci di raja Daud pe kerajaan. Kalu Dia buka pintu, tarada satu orang yang bisa tutu. Deng kalu Dia so tutu pintu, tarada satu orang yang bisa buka itu.</verse>
				<verse number="8">Kita tau samua yang ngoni jaga biking: Kita tau ngoni pe pengaru cuma sadiki. Tapi biar bagitu me, ngoni so iko Kita pe parenta deng ngoni me tara perna manyangkal pa Kita. Jadi dengar bae-bae! Kita so buka pintu untuk ngoni, pintu yang tara ada orang bisa tutu.</verse>
				<verse number="9">Dengar bae-bae! Ada orang yang bilang kata, dorang itu Kita pe umat Yahudi, padahal dong cuma bafoya. Dorang tara iko pa Kita butul-butul, tapi dong lebe suka iko Iblis pe mau. Nanti Kita mo biking dong datang berlutut di ngoni pe kaki deng mangaku butul-butul Kita memang sayang pa ngoni.</verse>
				<verse number="10">Ngoni tetap batahang percaya pa Kita biar ngoni dapa siksa, kong deng bagitu ngoni so biking Kita pe parenta. Karna itu, nanti Kita mo jaga pa ngoni supaya ngoni tara dapa siksa yang hebat yang nanti mo jadi untuk samua orang di dunia ini. Siksa itu untuk uji samua orang di dunia ini la dapa tau sapa orang-orang yang butul-butul percaya pa Tuhan Allah.</verse>
				<verse number="11">So tara lama lagi Kita mo datang. Jadi jaga turus ngoni pe percaya pa Tuhan Allah supaya hadia makota yang Dia mo kase pa ngoni itu tarada orang yang mo rampas.</verse>
				<verse number="12">Sapa yang menang dari pengaru jahat, Kita akan biking dong tinggal di Tuhan Allah pe Ruma di sorga slama-lamanya. Sama deng satu tiang yang kuat skali di ruma yang biking ruma tetap kuat, tarada satu yang bisa kase kaluar pa dorang lagi. Pa dorang pe badan, Kita akan tulis Tuhan Allah pe nama. Kong Kita mo tulis pa dong lagi Tuhan Allah pe kota pe nama, kota Yerusalem Baru. Kota itu Tuhan Allah akan kase turung dari sorga. Turus Kita mo tulis lagi pa dorang itu Kita pe nama baru.</verse>
				<verse number="13">Jadi dengar bae-bae apa yang Tuhan Allah pe Roh kase tau pa jemaat-jemaat.”</verse>
				<verse number="14">Anak Manusia yang dari sorga bilang lagi pa kita, “Yohanes, tulis suda untuk malaekat yang jaga pa jemaat di kota Laodikia. Ngana tulis bagini: Ini pasáng dari yang pe nama Amin, yang pe arti, Yang Butul, deng yang setia kase tau samua tentang Tuhan Allah, deng samua yang Dia bilang itu butul. Kong Tuhan Allah pake pa Dia untuk biking samua-samua yang ada di dunia ini:</verse>
				<verse number="15">Kita tau apa yang ngoni jaga biking di Laodikia. Ngoni tara butul-butul iko pa Kita, deng ngoni me tara manyangkal pa Kita. Ngoni itu sama deng aer yang tara panas deng tara dingin, tapi angat saja. Ngoni musti iko pa Kita butul-butul, atau lebe bae jang iko sama skali suda!</verse>
				<verse number="16">Jadi karna ngoni sama deng aer angat saja, tara panas atau tara dingin, Kita akan kase munta pa ngoni dari Kita pe mulu.</verse>
				<verse number="17">Ngoni bilang ngoni kaya, ngoni pe hidup lengkap, ngoni tara perlu apa-apa lagi! Padahal ngoni tara tau, pa Tuhan Allah pe muka, ngoni pe hati buta, miskin skali deng talanjang lagi. Kasiang skali ngoni!</verse>
				<verse number="18">Jadi Kita kase nasehat pa ngoni bagini: Kita so ada barang yang berharga sama deng mas yang dapa bakar di api supaya jadi murni, jadi ngoni musti bili suda supaya Kita lia ngoni butul-butul kaya pa Kita pe muka. Kita me ada baju puti bersi, ngoni musti bili kong pake la Kita lia ngoni tara talanjang lagi yang biking ngoni jadi malu. Kita me ada obat mata yang kase sembu mata. Jadi ngoni musti bili suda obat itu pa Kita la ngoni bisa lia butul-butul.</verse>
				<verse number="19">Kalu orang-orang yang Kita sayang biking sala, dorang itu Kita mo togor deng kase hukuman supaya dorang jadi lebe bae. Karna itu, ngoni musti iko pa Tuhan butul-butul deng bertobat suda.</verse>
				<verse number="20">Dengar bae-bae! Kita so badiri di ngoni pe muka pintu deng Kita so pangge-pangge mo maso. Kalu ada orang yang dengar Kita pe suara, kong buka pintu, nanti Kita akan maso kong tong makang sama-sama.</verse>
				<verse number="21">Sapa yang menang dari pengaru jahat, Kita mo kase dudu dia pa Kita pe pinggir sama-sama deng Kita di kursi raja. Barang, orang itu so menang sama deng Kita yang so menang dari setang-setang pe pengaru, kong Kita dudu baku pinggir sama-sama deng Kita pe Bapa di Dia pe kursi raja.</verse>
				<verse number="22">Jadi dengar bae-bae apa yang Tuhan Allah pe Roh kase tau pa jemaat-jemaat.”</verse>
			</chapter>
			<chapter number="4">
				<verse number="1">Abis itu, kita lia pintu satu di sorga tabuka. Kong kita dengar Anak Manusia yang dari sorga pe suara bicara lagi pa kita. Suara itu pe kuat sama deng trompet pe babunyi. Suara itu bilang pa kita, “Yohanes, nae suda kamari! Kita mo kase tunju pa ngana hal-hal yang akan jadi abis ini.”</verse>
				<verse number="2">Pe abis bilang bagitu, langsung Tuhan Allah pe Roh kuasai pa kita, kong kita lia sorga. Kita lia ada satu kursi raja kong ada satu Orang yang dudu di kursi raja itu.</verse>
				<verse number="3">Dia yang dudu di kursi raja itu bacahaya warna ijo deng mera, sama deng batu mangkilat yang mahal. Batu itu orang sebut, yaspis deng sardis. Turus ada pelangi yang kuliling di kursi raja itu, dia pe cahaya warna ijo sama deng batu mangkilat yang orang sebut zamrud.</verse>
				<verse number="4">Ada lagi dua pulu ampa kursi raja laeng yang kuliling kursi raja itu. Di dua pulu ampa kursi raja itu, dua pulu ampa pemimpin ada dudu. Dorang pake baju puti kong di dorang pe kapala ada makota mas.</verse>
				<verse number="5">Dari kursi raja itu ada kilat baku sambar-sambar kaluar deng guntur babunyi baku sambung-sambung. Di kursi raja itu pe muka ada tuju obor yang mamanyala, itu Tuhan Allah pe tuju Roh.</verse>
				<verse number="6">Deng di kursi raja itu pe muka ada barang satu, macam deng lautan kaca, dia jerni sama deng kristal. Ada ampa binatang luar biasa kuliling di kursi raja itu. Binatang ampa itu pe bagian muka deng balakang ponong deng mata.</verse>
				<verse number="7">Binatang yang pertama sama deng singa, yang kedua sama deng sapi paranggang, yang ketiga pe muka sama deng manusia, turus yang keempat sama deng burung rajawali sementara terbang.</verse>
				<verse number="8">Ampa binatang itu masing-masing pe sayap ada anam. Di sayap-sayap itu, dia pe bagian luar deng dalam ponong deng mata. Siang deng malam binatang-binatang itu tara perna berenti babilang bagini, “Suci, suci, Tuhan Allah itu paling suci suda! Dia Yang Paling Berkuasa. Dia yang dari dulu ada, yang skarang ada, deng yang nanti akan datang untuk slama-lamanya.”</verse>
				<verse number="9">Ampa binatang itu kase dong pe puji-pujian deng hormat pa Tuhan Allah yang dudu di kursi raja. Dorang me bilang tarimakasi pa Dia, Dia itu yang hidup slama-lamanya. Kong tiap kali dorang biking bagitu,</verse>
				<verse number="10">dua pulu ampa pemimpin itu berlutut semba pa Dia yang dudu di kursi raja itu. Dia itu yang hidup slama-lamanya. Kong waktu itu, dorang buka dong pe makota, turus dorang taru di muka kursi raja itu deng bilang bagini,</verse>
				<verse number="11">“Ya Tuhan Allah torang pe Tuhan. Cuma Tuhan saja yang pantas mo dapa puji deng hormat, deng Tuhan yang punya kuasa. Barang, Tuhan so cipta samua-samua yang ada, kong samua itu ada karna Tuhan suka itu ada, Tuhan yang biking samua itu.”</verse>
			</chapter>
			<chapter number="5">
				<verse number="1">Abis itu, kita lia pa Dia yang dudu di kursi raja itu pe tangan kanan, ada kitab satu yang tagulung. Di kitab itu pe bagian dalam deng bagian luar ada tulisan, kong ada tagulung, turus talém deng Tuhan Allah pe tuju segel.</verse>
				<verse number="2">Turus kita lia lagi ada malaekat satu yang kuat. Dia tanya deng suara kuat bagini, “Sapa yang pantas buka Tuhan Allah pe tuju segel yang ada kase talém di kitab tagulung itu la bisa buka kitab itu?”</verse>
				<verse number="3">Tapi tara ada satu orang yang pantas buka kitab yang talém itu, bae itu yang ada di sorga, di dunia ini, atau yang ada di tampa orang mati.</verse>
				<verse number="4">Jadi kita sedi skali kong manangis kuat-kuat, karna tara ada satu orang yang pantas mo buka kitab yang tagulung itu atau mo lia kitab itu pe isi.</verse>
				<verse number="5">Turus ada satu dari dua pulu ampa pemimpin itu bilang pa kita bagini, “Ngana tara usa manangis suda. Perhatikan bae-bae! Ada yang bole buka tuju segel di kitab tagulung itu. Orang itu yang Tuhan Allah janji dari dulu mo kase slamat pa manusia. Dia dari raja Daud pe turunan, yang orang sebut Singa dari suku Yehuda yang so menang dari pengaru jahat.”</verse>
				<verse number="6">Abis itu, kita lia Anak Domba satu badiri di pinggir Tuhan Allah pe kursi raja. Kong ampa binatang luar biasa itu, deng samua dua pulu ampa pemimpin itu kuliling pa Dia. Anak Domba itu dapa lia sama deng so perna dapa bunu, tapi so hidup ulang. Dia pe tandu ada tuju deng mata tuju. Mata tuju itu pe arti, tuju Roh yang Tuhan Allah utus di seluru dunia ini.</verse>
				<verse number="7">Turus Anak Domba itu pigi di kursi raja, kong ambe kitab yang tagulung itu dari Tuhan Allah pe tangan kanan.</verse>
				<verse number="8">Waktu Anak Domba ambe kitab yang tagulung itu, ampa binatang yang luar biasa itu deng dua pulu ampa pemimpin itu berlutut semba pa Dia sampe dong pe muka kanal di tana. Dorang masing-masing ada pegang kecapi satu deng mangko mas satu. Mangko mas itu ada isi kemenyan yang kalu bakar dia pe bobou sadap. Bobou sadap itu pe arti, doa-doa dari orang-orang yang so jadi Tuhan Allah pe umat.</verse>
				<verse number="9">Kong dorang manyanyi puji pa Anak Domba itu deng lagu baru bagini: “Anak Domba ini yang pantas tarima kitab tagulung itu, deng yang pantas buka tuju segel yang talém di kitab itu. Barang, Anak Domba ini so perna dapa bunu, kong Dia pe dara so tatumpa untuk hapus orang-orang pe dosa dari tiap fam, suku, bahasa deng bangsa supaya dorang jadi Dia pe umat.</verse>
				<verse number="10">Anak Domba ini so biking dorang jadi Tuhan Allah pe umat yang Dia berkuasa sebagai Raja pa dorang pe hidup, deng Dia biking lagi dorang samua jadi sama deng imam-imam yang pe tugas kusus untuk semba deng puji pa Tuhan Allah. Kong dorang mo berkuasa sebagai raja di dunia.”</verse>
				<verse number="11">Abis itu, kita lia deng dengar malaekat banya skali pe suara. Dorang itu pe banya deng ribu-ribu sampe juta-juta. Malaekat-malaekat itu badiri kuliling Tuhan Allah pe kursi raja itu, sama-sama deng ampa binatang luar biasa itu deng dua pulu ampa pemimpin.</verse>
				<verse number="12">Dorang manyanyi kuat-kuat bagini, “Dia ini Anak Domba yang so perna dapa bunu. Dia yang pantas tarima kuasa, kekayaan, deng pikiran bae untuk ator samua. Dia me pantas tarima kekuatan, puji deng hormat, deng Dia lagi luar biasa.”</verse>
				<verse number="13">Abis itu, kita dengar samua orang deng samua binatang yang ada di sorga, di dunia, di tampa orang mati, deng di dalam laut, bilang bagini, “Torang puji deng hormat pa Tuhan Allah yang dudu di kursi raja, deng pa Anak Domba. Tuhan Allah deng Anak Domba itu luar biasa deng berkuasa sampe slama-lamanya.”</verse>
				<verse number="14">Kong ampa binatang luar biasa itu sama-sama bilang, “Amin!” Turus, dua pulu ampa pemimpin itu berlutut semba pa Tuhan Allah sampe dong pe muka kanal di tana.</verse>
			</chapter>
			<chapter number="6">
				<verse number="1">Turus, kita lia Anak Domba buka segel yang pertama yang talém di kitab tagulung itu. Kong kita dengar binatang yang pertama dari ampa binatang luar biasa itu bicara kuat-kuat sama deng guntur pe babunyi. Dia bilang, “Mari suda!”</verse>
				<verse number="2">Turus kita lia ada kuda puti satu ekor. Di atas kuda itu ada satu orang yang dudu pegang pana, kong pa orang itu ada kase pake makota. Turus dia pigi mo kase kala dia pe musu-musu.</verse>
				<verse number="3">Abis itu, Anak Domba itu buka segel yang kedua, turus kita dengar binatang luar biasa yang kedua bilang, “Mari suda!”</verse>
				<verse number="4">Kong kuda satu ekor yang laeng lagi datang. Kuda itu pe warna mera sama deng api. Turus orang yang nae di atas kuda itu tarima parang basar satu. Tuhan Allah kase pa dia kuasa untuk ambe dame yang di dunia, supaya di dunia so tarada dame kong orang-orang baku bunu turus.</verse>
				<verse number="5">Turus Anak Domba itu buka segel yang ketiga. Waktu itu, kita dengar binatang luar biasa yang ketiga bilang bagini, “Mari suda!” Turus kita lia ada kuda itam satu ekor. Di atas kuda itu ada satu orang yang dudu, kong pa dia pe tangan ada timbangan gantong satu.</verse>
				<verse number="6">Turus kita dengar macam deng suara yang datang dari ampa binatang yang luar biasa itu pe tenga-tenga. Suara itu bilang bagini, “Nanti waktu kelaparan, orang pe gaji rata-rata satu hari cuma dapa bili baras tiga cupa; kalu baras bagus cuma dapa satu cupa. Tapi pohong-pohong zaitun deng pohong anggur jang kase rusak.”</verse>
				<verse number="7">Turus Anak Domba itu buka segel yang keempat. Waktu itu, kita dengar binatang luar biasa yang keempat bilang bagini, “Mari suda!”</verse>
				<verse number="8">Kong kita lia kuda satu yang pe warna puti pucat. Ada orang yang dudu di kuda itu. Orang-orang itu pe nama ‘Mati’. Turus pa dia pe balakang, ada orang yang iko, dia pe nama ‘Tampa Orang-Orang Mati’. Dorang ini dapa kuasa untuk kase mati banya orang. Kalu mo bagi orang-orang di dunia ini jadi ampa bagian, yang dong kase mati itu satu bagian. Dorang yang mati ini, ada yang mati karna parang, mati karna lapar, mati karna macam-macam panyake deng mati karna binatang-binatang jahat gigi.</verse>
				<verse number="9">Turus Anak Domba itu buka segel yang kelima. Waktu itu, kita lia di bawa tampa bakar korban persembahan, ada banya skali jiwa. Jiwa-jiwa itu dari orang yang dapa bunu karna kase tau Tuhan Allah pe firman deng karna bacarita Tuhan Yesus pe bae di mana-mana.</verse>
				<verse number="10">Kong jiwa-jiwa itu bicara kuat-kuat bagini, “Tuhan, Tuhan itu yang suci deng yang butul! Barapa lama lagi baru Tuhan adili pa orang-orang di dunia deng mo hukum pa orang-orang yang bunu pa torang?”</verse>
				<verse number="11">Abis itu, samua orang mati itu pe roh masing-masing tarima dong pe juba puti, kong ada yang bilang pa dorang, supaya tunggu sadiki karna dong pe jumla bolong genap. Barang, masi ada lagi dong pe sudara-sudara yang percaya, deng orang laeng yang jaga biking apa yang Tuhan suru yang nanti mo mati dapa bunu sama deng dorang itu. Waktu itu, baru dong pe jumla jadi genap, kong Tuhan mo hukum pa orang-orang di dunia.</verse>
				<verse number="12">Turus kita lia lagi Anak Domba buka segel yang keanam. Waktu itu suda, ada tana goyang kuat skali. Matahari jadi itam sama deng kaeng itam. Kong bulan jadi mera sama deng dara.</verse>
				<verse number="13">Bintang-bintang di langit jatu di bumi, sama deng bua ara yang masi manta yang jatu dari pohong waktu angin ribut tiop.</verse>
				<verse number="14">Turus langit tabalá jadi dua kong tagulung sama deng kartas sampe ilang. Gunung-gunung deng pulo-pulo samua tagoyang sampe ilang dari dia pe tampa.</verse>
				<verse number="15">Waktu itu, samua orang berusaha basambunyi di goa-goa atau di antara batu-batu di gunung, mulai dari raja-raja di bumi, pejabat-pejabat, komandan-komandan, orang-orang kaya, orang-orang yang berkuasa, sampe pa samua orang karja yang dia pe tuang so bili, deng orang-orang bebas lagi.</verse>
				<verse number="16">Dorang bilang pa gunung-gunung deng batu-batu, “Tutu suda pa torang la tong tasambunyi dari Dia yang dudu di kursi raja, deng dari Anak Domba yang kase hukuman barát pa torang.”</verse>
				<verse number="17">Barang, waktu yang Tuhan Allah deng Anak Domba mo adili samua orang so sampe, kong tarada satu orang yang bisa tahang mo mangada hukuman yang barát itu.</verse>
			</chapter>
			<chapter number="7">
				<verse number="1">Abis itu, kita lia ada malaekat ampa, dorang badiri satu-satu di masing-masing ara mata angin di dunia ini. Dorang tahang angin di ampa mata angin supaya angin itu jang batiop di darat, laut, atau di pohong-pohong.</verse>
				<verse number="2">Malaekat ampa itu so dapa kuasa untuk kase rusak tana deng laut. Tapi kita lia lagi ada malaekat laeng muncul dari timur, tampa matahari nae. Malaekat itu ada bawa Tuhan Allah yang hidup pe cap, kong cap itu untuk orang yang jadi Tuhan Allah pe umat. Malaekat itu bicara kuat-kuat pa malaekat ampa yang laeng itu bagini,</verse>
				<verse number="3">“Tunggu dulu, jang dulu ngoni kase rusak darat, laut atau pohong-pohong! Torang mo kase cap pa orang-orang yang jaga biking apa yang Tuhan Allah suru. Cap itu torang kase di dorang pe testa la jadi tanda supaya dorang tara dapa cilaka.”</verse>
				<verse number="4">Abis itu, kita dengar orang-orang yang dapa tanda deng Tuhan Allah pe cap di testa itu, dong pe jumla ada saratus ampa pulu ampa ribu orang. Dorang itu dari dua blas suku Israel:</verse>
				<verse number="5">Dari suku Yehuda, Ruben deng Gad, masing-masing suku ada dua blas ribu orang yang dapa cap.</verse>
				<verse number="6">Dari suku Asyer, Naftali, deng Manasye, masing-masing suku itu ada dua blas ribu orang yang dapa cap.</verse>
				<verse number="7">Dari suku Simeon, Lewi deng Isakhar, masing-masing suku itu ada dua blas ribu orang yang dapa cap.</verse>
				<verse number="8">Kong dari suku Zebulon, Yusuf deng Benyamin, masing-masing suku itu lagi ada dua blas ribu orang yang dapa cap.</verse>
				<verse number="9">Abis itu, kita lia ada orang pe banya skali, sampe tara mampo mo rekeng pa dorang. Dorang itu dari samua bangsa, suku bangsa, fam deng bahasa. Dorang samua badiri di muka Tuhan Allah pe kursi raja deng di muka Anak Domba itu. Dorang pake juba puti deng masing-masing orang ada pegang daong-daong palem.</verse>
				<verse number="10">Turus, deng suara kuat dorang bilang bagini, “Yang kase slamat pa torang, itu Tuhan Allah yang dudu di kursi raja, deng Anak Domba lagi.”</verse>
				<verse number="11">Waktu itu, samua malaekat badiri kong kuliling pa Tuhan Allah pe kursi raja itu, deng kuliling pa pemimpin-pemimpin deng binatang ampa yang luar biasa itu. Dorang samua berlutut di muka kursi raja itu kong semba pa Tuhan Allah sampe dong pe muka kanal di tana.</verse>
				<verse number="12">Dorang bilang bagini, “Amin! Mari torang puji pa Tuhan Allah. Dia pe kuasa yang luar biasa deng Dia yang paling tau samua. Torang me bilang tarimakasi, deng hormati pa Dia. Dia itu torang pe Tuhan Allah yang berkuasa deng kuat sampe slama-lamanya! Amin.”</verse>
				<verse number="13">Kong satu orang dari pemimpin-pemimpin itu batanya pa kita, “Orang-orang yang pake juba puti itu, ngana tau dorang itu sapa? Kong dorang itu dari mana?”</verse>
				<verse number="14">Kita jawab, “Bapa saja yang tau sapa dorang itu.” Kong dia bilang pa kita, “Dorang itu orang-orang yang so bebas dari sengsara yang hebat skali. Dorang pe baju so jadi puti bersi, itu pe arti, dorang pe dosa-dosa so dapa tebus, karna Anak Domba so mati untuk dorang.</verse>
				<verse number="15">Karna itu, dorang itu ada di muka Tuhan Allah pe kursi raja kong semba pa Dia siang malam di Dia pe Ruang Paling Suci. Kong Tuhan Allah yang dudu di atas kursi raja itu akan ada di tenga-tenga pa dorang untuk jaga pa dorang, sama deng Dia kase badiri sabua la kase sombar pa dorang.</verse>
				<verse number="16">Dorang itu so tara akan menderita karna lapar deng aus lagi. Kong panas matahari tara akan biking siksa pa dorang lagi.</verse>
				<verse number="17">Karna Anak Domba yang ada di tenga-tenga kursi raja pe muka itu, Dia mo jadi dorang pe Gembala. Dia mo bawa pa dorang minum di mata aer yang biking dorang hidup, kong Tuhan Allah mo hapus dorang samua pe aer mata.”</verse>
			</chapter>
			<chapter number="8">
				<verse number="1">Abis itu, Anak Domba buka segel yang ketuju. Kong waktu itu sorga jadi sunyi kira-kira stenga jam.</verse>
				<verse number="2">Turus kita lia malaekat tuju badiri pa Tuhan Allah pe muka, kong dorang masing-masing dapa kase trompet.</verse>
				<verse number="3">Kong ada malaekat satu yang laeng datang, dia badiri di pinggir tampa bakar korban persembahan. Dia bawa loyang mas kong dia dapa kase banya kemenyan la mo bakar jadi persembahan yang bobou sadap pa Tuhan Allah. Dia me tarima doa-doa dari samua orang yang so jadi Tuhan Allah pe umat. Kong dia bakar kemenyan itu deng serakan doa-doa itu sama-sama di tampa bakar korban persembahan yang ada biking dari mas, di muka Tuhan Allah pe kursi raja.</verse>
				<verse number="4">Kong kemenyan pe asap deng doa-doa dari samua orang yang so jadi Tuhan Allah pe umat, itu samua nae sama-sama dari malaekat itu pe tangan sampe pa Tuhan Allah.</verse>
				<verse number="5">Abis itu, malaekat ambe loyang itu, dia isi deng api yang ada ambe dari tampa bakar korban persembahan. Turus dia kase lempar loyang itu di bumi. Kong dapa dengar guntur babunyi deng kilat baku sambung-sambung, deng ada lagi tana goyang.</verse>
				<verse number="6">Kong tuju malaekat yang ada pegang trompet, dorang siap-siap untuk tiop dong pe trompet masing-masing itu.</verse>
				<verse number="7">Waktu malaekat yang pertama tiop dia pe trompet, ujang es deng api yang bacampur deng dara turung di bumi. Samua rumpu iko tabakar. Kalu mo bagi dunia ini jadi tiga bagian, yang tabakar itu satu bagian. Deng kalu mo bagi samua pohong di dunia ini jadi tiga bagian, yang tabakar itu satu bagian.</verse>
				<verse number="8">Turus malaekat yang kedua tiop dia pe trompet, kong ada satu barang sama deng gunung basar yang mamanyala karna tabakar, talempar di laut. Kalu mo bagi laut jadi tiga bagian, satu bagian beruba jadi dara,</verse>
				<verse number="9">deng kalu samua binatang yang hidup di laut jadi tiga bagian, satu bagian mati. Turus kalu kapal-kapal yang balayar di laut mo bagi jadi tiga bagian, satu bagian angus.</verse>
				<verse number="10">Malaekat yang ketiga tiop dia pe trompet, kong bintang basar satu jatu dari langit. Bintang itu mamanyala sama deng obor. Kong bintang itu jatu di kali-kali deng di mata-mata aer. Kalu mo bagi samua kali deng mata aer di dunia jadi tiga bagian, bintang itu jatu di satu bagian.</verse>
				<verse number="11">Bintang yang jatu itu dia pe nama Apsintus, yang pe arti, pait. Waktu bintang itu jatu di aer, aer-aer di dunia itu beruba jadi pait. Kalu mo bagi samua aer di dunia ini jadi tiga bagian, satu bagian aer jadi pait. Kong banya orang yang mati karna minum aer itu.</verse>
				<verse number="12">Malaekat yang keempat tiop dia pe trompet, turus matahari, bulan deng bintang tara basinar bae-bae. Jadi kalu siang, satu bagian dari tiga bagian itu jadi galap karna matahari so tara basinar bae-bae. Deng kalu malam, satu bagian dari tiga bagian waktu malam itu jadi galap buta, karna bulan deng bintang so tara basinar bae-bae.</verse>
				<verse number="13">Kong kita lia ada burung rajawali satu ekor terbang tinggi di langit. Turus kita dengar burung itu bilang kuat-kuat bagini, “Cilaka! Cilaka! Cilaka suda orang-orang yang hidup di dunia! Karna masi ada tiga malaekat lagi yang mo tiop dong pe trompet.”</verse>
			</chapter>
			<chapter number="9">
				<verse number="1">Abis itu, malaekat yang kelima tiop dia pe trompet. Kong kita lia bintang satu jatu dari langit di bumi. Turus ada yang kase pa bintang itu kunci untuk buka tampa maso di jurang maut. Tampa itu tampa untuk tahang setang-setang.</verse>
				<verse number="2">Kong bintang itu buka jurang maut pe pintu, turus asap tabal yang banya skali kaluar dari tampa itu sampe matahari me tatutu kong langit jadi galap.</verse>
				<verse number="3">Kong boto-boto banya skali kaluar dari asap itu la turung ka bawa di bumi. Boto-boto itu dapa kase kuasa supaya jadi babisa skali. Kalu dia gigi manusia, dia pe saki sama deng kalajengking gigi.</verse>
				<verse number="4">Tapi boto-boto itu dapa kase parenta la jang kase rusak rumpu-rumpu, tanaman laeng deng pohong-pohong di bumi, tapi dorang cuma bole kase siksa pa orang-orang yang tarada Tuhan Allah pe cap di dong pe testa.</verse>
				<verse number="5">Boto-boto itu dapa kase ijin untuk gigi pa orang-orang itu sampe dorang sengsara skali selama lima bulan, tapi tara bole kase mati pa dorang. Kong dia pe saki waktu dapa gigi itu sama deng waktu kalajengking gigi.</verse>
				<verse number="6">Kong selama lima bulan itu dong so tara mampo tahang dia pe saki sampe dong berusaha skali mo mati, tapi dong tara mati. Dorang ingin skali mo mati, tapi tara bisa.</verse>
				<verse number="7">Boto-boto itu dapa lia sama deng kuda yang so siap mo iko prang. Pa dong pe kapala ada macam deng makota dari mas, kong dong pe muka sama deng manusia.</verse>
				<verse number="8">Boto-boto itu pe rambu panjang sama deng parampuang pe rambu, dorang pe gigi tajam sama deng singa pe gigi.</verse>
				<verse number="9">Dorang pe dada ada pele deng barang yang sama deng tentara pe baju besi. Kong kalu dong terbang, dapa dengar dong pe sayap babunyi sama deng tentara-tentara pe kereta kuda yang lari capat-capat pigi baku prang.</verse>
				<verse number="10">Dorang pe ekor babisa sama deng kalajengking pe bisa, kong dorang dapa kuasa untuk biking sengsara orang deng dong pe bisa itu selama lima bulan.</verse>
				<verse number="11">Dorang ada raja yang pimpin. Dorang pe raja itu yang jaga jurang maut, tampa tahang setang-setang. Raja itu pe nama dalam bahasa Ibrani, Abadon, deng di dalam bahasa Yunani, Apolion, yang pe arti, ‘tukang biking rusak.’</verse>
				<verse number="12">Deng bagitu, cilaka yang pertama so lewat. Tapi awas, masi ada dua cilaka lagi.</verse>
				<verse number="13">Abis itu, malaekat yang keanam tiop dia pe trompet. Turus, kita dengar suara kaluar dari ampa huk yang pe model tandu di tampa bakar korban persembahan. Tampa bakar korban itu ada biking dari mas kong ada pa Tuhan Allah pe muka.</verse>
				<verse number="14">Suara itu bilang pa malaekat yang keanam yang ada pegang trompet itu bagini, “Ada malaekat ampa yang so lama skali dorang dapa ika di kali basar Efrat. Kase lapas pa dorang suda!”</verse>
				<verse number="15">Turus malaekat itu pigi kase lapas pa malaekat ampa itu supaya dong pigi bunu pa manusia pas di taong, bulan, hari deng jam yang Tuhan so tentukan memang. Jadi kalu mo bagi manusia yang ada di dunia ini jadi tiga bagian, yang mati itu satu bagian.</verse>
				<verse number="16">Kong dorang ampa pe tentara ada nae kuda prang. Dorang kase tau pa kita, tentara itu pe banya ada dua ratus juta.</verse>
				<verse number="17">Pa kita pe penglihatan, kita lia tentara-tentara di atas dong pe kuda-kuda prang. Dorang pake pampele dada tiga warna: ada mera sama deng api, biru tua sama deng permata, deng kuning sama deng belerang. Kuda-kuda itu pe kapala sama deng singa pe kapala. Turus dari kuda-kuda itu pe mulu tasumbur api, asap deng belerang.</verse>
				<verse number="18">Api, asap deng belerang yang kaluar dari kuda pe mulu itu jadi tiga macam cilaka di dunia yang biking manusia mati. Kalu mo bagi manusia di dunia jadi tiga bagian, yang mati itu satu bagian.</verse>
				<verse number="19">Kuda-kuda itu ada kuasa untuk kase siksa deng bunu pa manusia. Kuasa itu ada pa dong pe mulu deng ekor. Di dorang pe ekor ada barang satu yang sama deng ular pe kapala yang ada kuasa siksa pa manusia.</verse>
				<verse number="20">Tapi manusia yang laeng, yang tara mati deng cilaka-cilaka itu, dorang tetap tara mau bertobat dari dong pe kajahatan. Dorang tara berenti semba pa setang-setang deng pa dong pe puji-puji dari mas, perak, tembaga, batu deng kayu. Padahal samua puji-puji itu tara bisa lia, tara bisa dengar deng tara bisa bajalang.</verse>
				<verse number="21">Kong dorang me tara mau bertobat dari dong pe kajahatan laeng, macam deng: bunu orang, pake tiop-tiop, baseks sabarang, deng bapancuri.</verse>
			</chapter>
			<chapter number="10">
				<verse number="1">Abis itu, kita lia malaekat satu lagi yang kuat turung dari sorga. Dia pe badan tabungkus deng awan. Dia pe kapala takuliling deng pelangi. Dia pe muka basinar sama deng matahari, kong dia pe kaki mamanyala sama deng tiang api.</verse>
				<verse number="2">Pa dia pe tangan ada satu kitab tagulung kacil yang tabuka. Dia pe kaki kanan ada bainjang di laut kong dia pe kaki kiri bainjang di darat.</verse>
				<verse number="3">Kong dia bataria kuat-kuat, sama deng singa bataria. Abis dia bataria, tuju guntur sambung bicara kuat-kuat.</verse>
				<verse number="4">Abis tuju guntur itu bicara, kita mo tulis apa yang guntur bilang, cuma kita dengar suara dari sorga yang bilang bagini, “Jang dulu ngana tulis itu! Jang dulu ngana kase tau pa sapa-sapa apa yang tuju guntur itu bilang.”</verse>
				<verse number="5">Abis itu, malaekat yang kita lia ada bainjang di laut deng di darat itu, angka dia pe tangan kanan, tunju di langit.</verse>
				<verse number="6">Malaekat itu basumpa demi Tuhan Allah yang hidup slama-lamanya, deng yang so biking sorga deng dia pe isi, bumi deng dia pe isi, laut deng dia pe isi. Malaekat itu bilang bagini, “Tuhan Allah so tara tunda-tunda lagi. Apa yang Dia so bilang itu so mo jadi!</verse>
				<verse number="7">Nanti waktu malaekat ketuju tiop dia pe trompet, waktu itu suda Tuhan Allah akan kase jadi Dia pe rencana yang dulu orang bolong tau. Tuhan Allah mo kase jadi Dia pe rencana itu, sama deng yang Dia so janji dulu pa orang-orang yang jaga biking apa yang Dia suru, dorang itu nabi-nabi yang jaga kase turus Dia pe pasáng pa orang-orang.”</verse>
				<verse number="8">Abis itu, kita dengar suara yang sama deng yang tadi dari sorga bilang pa kita, “Pigi suda, la ambe kitab tagulung yang so tabuka itu dari malaekat pe tangan yang ada bainjang di laut deng di darat itu.”</verse>
				<verse number="9">Jadi kita pigi pa malaekat itu, turus kita minta pa dia supaya dia kase kitab tagulung kacil itu pa kita. Dia bilang pa kita, “Ambe kitab tagulung kacil ini kong makang suda! Kitab itu mo biking ngana pe puru rasa tara sadap, tapi di ngana pe mulu mo rasa manis sama deng madu.”</verse>
				<verse number="10">Turus kita ambe kitab tagulung kacil itu dari malaekat itu pe tangan, kong kita makang kitab itu. Waktu kita taru kitab itu pa kita pe mulu, dapa rasa manis sama deng madu. Tapi bagitu kita talang, kita pe puru rasa tara sadap.</verse>
				<verse number="11">Abis itu, kita dengar ada suara yang parenta pa kita bagini, “Ngana musti kase tau pa orang-orang apa yang Tuhan Allah bilang mo jadi di dunia ini nanti. Ngana kase tau tentang apa yang mo jadi nanti pa banya bangsa, suku bangsa, bahasa, deng raja.”</verse>
			</chapter>
			<chapter number="11">
				<verse number="1">Abis itu, ada yang kase pa kita tongkat satu yang jaga pake baukur, kong parenta pa kita bagini, “Yohanes, pigi suda kong ka sana ukur Tuhan Allah pe Ruma Ibada Pusat deng tampa bakar korban persembahan. Ngana lagi hitung barapa orang yang basambayang di situ.</verse>
				<verse number="2">Tapi kintal di bagian luar di Ruma Ibada Pusat pe kompleks itu, tara usa ngana ukur, karna tampa itu so kase untuk suku-suku bangsa laeng yang tara kanal pa Kita. Kong dorang mo injang-injang deng kuasai kota Yerusalem, kota yang suci itu, pe lama ampa pulu dua bulan.</verse>
				<verse number="3">Kita akan utus dua orang untuk jadi Kita pe saksi, supaya dorang mo kase tau Kita pe pasáng tentang apa yang akan jadi nanti. Dorang mo kase tau pasáng itu pa orang-orang selama saribu dua ratus anam pulu ribu hari. Dorang akan pake baju duka karna sedi deng apa yang mo jadi di kota itu.”</verse>
				<verse number="4">Dua saksi itu bole kase sama deng dua pohong zaitun deng dua tiang tampa taru lampu yang badiri pa Tuhan Allah pe muka yang berkuasa di seluru dunia ini.</verse>
				<verse number="5">Kalu ada orang yang mo biking jahat pa dong dua itu, akan ada api yang kaluar dari dorang pe mulu la mo bakar dong pe musu itu. Deng bagitu, orang yang mo biking jahat pa dorang akan angus sampe mati.</verse>
				<verse number="6">Turus, selama dorang kase tau Tuhan Allah pe pasáng pa orang-orang, dorang me dapa kuasa dari Tuhan Allah untuk biking ujang tara turung-turung dari langit. Dorang me dapa kuasa untuk biking aer samua jadi dara. Deng dorang me ada kuasa untuk biking macam-macam cilaka di bumi. Jadi, tiap kali dorang mau cilaka jadi, pasti jadi.</verse>
				<verse number="7">Kalu dua saksi so abis kase tau Tuhan Allah pe pasáng, ada binatang jahat yang kaluar dari jurang maut, tampa tahang setang-setang. Binatang jahat itu akan serang deng kase kala pa dong dua kong bunu pa dong dua itu.</verse>
				<verse number="8">Dua saksi itu pe mayat akan tabiar-biar di jalang basar, di kota basar yang dulu orang-orang salib pa dorang pe Tuhan. Orang-orang di kota itu pe jahat skali, sampe orang jaga bilang kota itu kota Sodom atau Mesir dulu.</verse>
				<verse number="9">Orang-orang dari samua fam, suku bangsa, bangsa deng bahasa cuma haga-haga dorang dua pe mayat itu selama tiga hari stenga karna dorang tara kase ijin kubur dua mayat itu.</verse>
				<verse number="10">Orang-orang yang ada di dunia ini akan sanang skali karna dua orang saksi yang kase tau Tuhan Allah pe pasáng itu so mati. Dorang samua mo bapesta deng baku kase kado karna sanang so talapas dari dua orang yang jaga biking cilaka sampe samua orang di bumi dapa banya siksa.</verse>
				<verse number="11">Tapi bagitu lewat tiga hari stenga, Tuhan Allah kase napas pa dua orang itu kong dorang dua hidup ulang, turus badiri. Kong samua orang yang lia pa dorang dua jadi tako skali.</verse>
				<verse number="12">Dua orang itu dapa dengar suara dari sorga kuat skali yang bilang pa dorang bagini, “Ngoni dua nae kamari!” Turus dorang dua nae pigi di sorga. Sementara dorang dua nae, awan bungkus pa dorang. Waktu itu, dorang pe musu-musu lia-lia dorang nae.</verse>
				<verse number="13">Waktu itu suda, ada tana goyang pe kuat skali. Kalu mo bagi kota itu dalam spulu bagian, satu bagian yang ancor. Deng tuju ribu orang mati karna tana goyang itu. Orang-orang yang tara mati karna tana goyang itu, dorang jadi tako skali kong dorang puji deng hormat pa Tuhan Allah yang di sorga.</verse>
				<verse number="14">Deng bagitu, cilaka kedua so lewat. Tapi awas, cilaka yang ketiga so mo datang.</verse>
				<verse number="15">Malaekat yang ketuju tiop dia pe trompet, turus kita dengar banya suara yang kuat skali dari sorga bilang bagini, “Skarang yang berkuasa di dunia cuma torang pe Tuhan Allah deng Yesus Kristus, Raja yang Tuhan Allah pili untuk kase slamat pa manusia. Dia itu akan Berkuasa sebagai Raja sampe slama-lamanya.”</verse>
				<verse number="16">Pe dengar itu, dua pulu ampa pemimpin yang dudu di dorang pe kursi raja pa Tuhan Allah pe muka, dorang berlutut semba pa Tuhan Allah sampe dong pe muka kanal di tana.</verse>
				<verse number="17">Dorang bilang, “Puji sukur pa Tuhan Allah Yang Paling Berkuasa! Dia yang ada dari dulu sampe skarang. Torang bilang tarimakasi banya karna Dia pe kuasa basar, deng karna Dia so mulai berkuasa sebagai Raja.</verse>
				<verse number="18">Kong samua suku bangsa yang tara percaya pa Dia dong mara, karna dong mo lawan pa Dia. Tapi skarang so dia pe waktu Tuhan Allah mara, Dia mo hukum pa orang-orang yang tara mau kanal pa Dia. Skarang dia pe waktu so sampe, Dia mo adili orang-orang yang so mati. Turus dia pe waktu so sampe, Tuhan Allah mo balas yang bae pa Dia pe orang-orang yang jaga biking apa yang Dia suru: dorang itu nabi-nabi yang kase turus Tuhan Allah pe pasáng, deng orang-orang yang so jadi Tuhan Allah pe umat yang hormati pa Dia, biar itu orang biasa ka orang penting. Kong waktu itu, Tuhan Allah mo hukum pa dorang yang kase rusak bumi!”</verse>
				<verse number="19">Abis itu, kita dapa lia Tuhan Allah pe Ruma di sorga tabuka, kong di dalam itu kita dapa lia Tuhan Allah pe Kotak Perjanjian. Turus ada kilat deng guntur babunyi, tana goyang yang kuat, deng ujang es yang karas skali.</verse>
			</chapter>
			<chapter number="12">
				<verse number="1">Abis itu, kita lia tanda yang luar biasa di langit: ada parampuang satu yang dia pe badan tabungkus deng matahari, kong dia badiri di atas bulan. Parampuang itu pake makota satu yang ada biking dari bintang dua blas.</verse>
				<verse number="2">Parampuang itu so hamil tua deng so sampe dia pe waktu mo melahirkan. Karna itu dia sementara bataria karna puru saki mo melahirkan.</verse>
				<verse number="3">Turus kita dapa lia tanda satu lagi di langit: ada naga basar satu warna mera. Naga itu pe kapala tuju, deng dia pe tandu spulu. Masing-masing di dia pe kapala itu ada makota.</verse>
				<verse number="4">Kong deng dia pe ekor, dia hela satu bagian dari bintang-bintang di langit, yang sisa tinggal dua bagian. Bintang yang dia hela itu dia buang di bumi. Naga itu ka sana badiri mangada di parampuang yang mo melahirkan itu, la dia mo talang pa Anak waktu Anak itu lahir.</verse>
				<verse number="5">Parampuang itu melahirkan Anak laki-laki satu. Pas naga itu mo rampas Anak itu, ada malaekat satu ambe Anak itu kong bawa lari pa Tuhan Allah di Dia pe kursi raja. Anak itu akan dapa kuasa untuk berkuasa pa samua suku bangsa. Dia akan berkuasa deng karas sama deng pake tongkat besi.</verse>
				<verse number="6">Kong parampuang itu lari di padang gurun, di tampa satu yang Tuhan Allah so kase sadia untuk dia. Di situ ada yang mo layani pa dia selama saribu dua ratus anam pulu hari.</verse>
				<verse number="7">Abis itu, kita lia ada prang di sorga. Mikhael deng dia pe malaekat-malaekat baku prang deng naga deng malaekat-malaekat laeng yang so jadi naga itu pe ana bua.</verse>
				<verse number="8">Tapi naga deng dia pe ana-ana bua itu kala dalam prang, jadi dorang so tara bole tinggal lagi di sorga. Dorang dapa user dari sorga.</verse>
				<verse number="9">Naga basar itu, setang-setang pe raja yang dong jaga bilang ‘Iblis’. Naga itu yang dari dulu salalu kase sesat orang-orang di seluru dunia ini. Dia deng malaekat-malaekat yang iko pa dia, samua dapa buang dari sorga di bumi.</verse>
				<verse number="10">Abis itu, kita dapa dengar suara yang kuat skali dari sorga bilang bagini, “Iblis itu yang dulu siang malam lapor pa Tuhan Allah pe muka tentang torang pe sudara-sudara yang percaya pa Tuhan. Tapi skarang dia so dapa buang dari sorga. Jadi so sampe dia pe waktu Tuhan Allah mo kase slamat Dia pe umat. Dia kase tunju Dia pe kuasa, Dia mo Berkuasa sebagai Raja pa dorang pe hidup. Deng skarang lagi so dia pe waktu untuk Yesus Kristus, Raja yang Tuhan Allah pili, kase tunju Dia pe kuasa di dunia.</verse>
				<verse number="11">Torang pe sudara-sudara yang percaya so menang, dorang so kase kala pa Iblis. Dorang so kase kala pa dia, karna Anak Domba pe dara so tatumpa untuk tebus dorang pe dosa-dosa. Dorang me kase kala pa dia, karna dong tara berenti mangaku tentang Anak Domba yang jadi dong pe Tuhan. Biar pa dorang pe hidup dorang dapa siksa atau dapa bunu, dong tara mundur, dong tetap kase tau itu turus.</verse>
				<verse number="12">Jadi sanang suda ngoni samua yang tinggal di sorga! Tapi kasiang samua orang yang hidup di bumi deng di laut. Iblis so turung pa ngoni deng dia mara skali, karna dia tau, dia pe waktu biking jahat di dunia ini tara lama lagi mo abis.”</verse>
				<verse number="13">Waktu naga itu sadar, dia so dapa buang di dunia, dia dusu pa parampuang yang so melahirkan pa Anak laki-laki itu.</verse>
				<verse number="14">Tapi parampuang itu dapa kase burung rajawali pe sayap basar dua, supaya dia terbang pigi di padang gurun, tampa yang jao dari naga itu. Di tampa itu ada yang layani pa dia selama tiga taong stenga.</verse>
				<verse number="15">Kong naga itu kase kaluar aer banya dari dia pe mulu, sama deng kali satu yang ada banjir, supaya kase anyor pa parampuang itu.</verse>
				<verse number="16">Tapi bumi tolong pa parampuang itu: tana tabala sama deng mulu yang tabuka, kong bumi talang aer banjir yang kaluar dari naga itu pe mulu.</verse>
				<verse number="17">Abis itu, naga itu jadi mara skali pa parampuang itu. Karna itu, dia pigi baku prang deng parampuang itu pe turunan yang laeng. Turunan itu orang-orang yang iko Tuhan Allah pe parenta deng mangaku dorang itu Tuhan Yesus pe umat.</verse>
				<verse number="18">Abis itu, naga itu pigi badiri di pinggir pante.</verse>
			</chapter>
			<chapter number="13">
				<verse number="1">Abis itu, kita lia binatang satu yang jahat kaluar dari dalam laut. Binatang itu pe kapala tuju deng dia pe tandu spulu. Dia pe tandu-tandu itu, samua ada makota. Deng di dia pe kapala-kapala ada tatulis kata-kata yang kase tara bae Tuhan Allah pe nama.</verse>
				<verse number="2">Binatang itu pe badan sama deng musang yang basar. Dia pe kaki basar, babulu deng tajam. Kong dia pe mulu basar, kuat deng gigi tajam sama deng singa. Kong pa dia, naga kase dia pe kekuatan, dia pe kursi raja deng dia pe kuasa yang basar.</verse>
				<verse number="3">Di binatang itu pe kapala satu, ada bakas luka. Luka itu bisa kase mati pa dia, tapi luka itu so sembu. Karna itu, samua orang di dunia herang skali lia pa binatang itu, kong iko pa dia.</verse>
				<verse number="4">Kong dorang semba pa naga itu, karna dia so kase dia pe kuasa pa binatang jahat itu. Dorang me semba pa binatang itu deng bilang bagini, “Tarada yang kuat sama deng binatang ini. Tarada yang bisa lawan sampe kase kala pa dia!”</verse>
				<verse number="5">Tuhan Allah kase biar binatang itu makang puji, deng kase tara bae Tuhan Allah pe nama. Tuhan Allah me kase biar dia berkuasa di dunia selama ampa pulu dua bulan.</verse>
				<verse number="6">Binatang itu hina-hina pa Tuhan Allah, dia kase tara bae Tuhan Allah pe nama. Dia me pandang enteng sorga, tampa yang Tuhan Allah tinggal, deng samua yang ada di sorga.</verse>
				<verse number="7">Tuhan Allah kase ijin pa dia lagi untuk baku prang lawan pa orang-orang yang so jadi Tuhan Allah pe umat, kong kase kala pa dorang. Dia me dapa hak untuk berkuasa pa samua orang dari samua fam, suku bangsa, bahasa deng samua bangsa.</verse>
				<verse number="8">Kong samua orang yang tinggal di bumi mo semba pa binatang itu. Orang-orang yang semba itu, dorang yang pe nama tara tatulis di Anak Domba pe buku kehidupan waktu dunia ini bolong jadi. Buku kehidupan itu, Anak Domba yang so perna dapa bunu pe buku. Di buku itu, Tuhan Allah tulis orang-orang pe nama yang mo dapa hidup deng Tuhan Allah slama-lamanya.</verse>
				<verse number="9">Dengar bae-bae pasáng ini:</verse>
				<verse number="10">orang yang Tuhan Allah so tentukan untuk dapa tangka, dia pasti mo dapa tangka. Orang yang Tuhan Allah so tentukan untuk dapa bunu deng parang, dia pasti mo dapa bunu deng parang. Jadi yang penting di sini, orang-orang yang so jadi Tuhan Allah pe umat musti tetap percaya pa Tuhan deng batahang biar dapa siksa.</verse>
				<verse number="11">Abis itu, kita lia binatang jahat satu lagi kaluar dari dalam bumi. Binatang kedua itu ada tandu dua yang sama deng ana domba pe tandu. Dia pe suara sama deng naga pe suara.</verse>
				<verse number="12">Binatang itu, dia pake binatang pertama pe kuasa samua pa dia pe muka. Dia biking samua orang di bumi semba pa binatang yang pertama itu, binatang yang ada luka barát tapi so sembu.</verse>
				<verse number="13">Binatang yang kedua itu biking tanda-tanda yang hebat skali, sampe dia kase turung api dari langit ka bawa di bumi di orang banya pe muka.</verse>
				<verse number="14">Dia biking tanda-tanda itu di binatang pertama pe muka, sampe dia kase sesat orang-orang di bumi. Dia me suru dorang biking patong satu sama deng binatang yang pertama, binatang yang ada luka barát tapi so sembu itu.</verse>
				<verse number="15">Kong binatang yang kedua itu dapa kuasa untuk kase banapas pa binatang pertama pe patong la dia hidup. Deng bagitu patong yang so hidup itu bole bicara kong bunu pa orang-orang yang tara semba pa dia.</verse>
				<verse number="16">Binatang yang kedua me suru samua orang la tarima cap di dong pe tangan kanan atau testa. Orang yang dapa cap itu: orang biasa deng orang penting, orang miskin deng orang kaya, orang karja yang dia pe tuang so bili, deng orang yang bebas.</verse>
				<verse number="17">Kalu orang tara dapa cap itu, dorang tara bole bajual atau babili apa-apa. Di cap itu ada tatulis binatang pertama pe nama, deng dia pe nomor.</verse>
				<verse number="18">Jadi yang paling penting di sini, orang musti pikir bae-bae nomor itu. Sapa yang bijaksana, lebe bae dia rekeng bae-bae binatang itu pe nomor la tau dia pe arti, karna nomor itu, satu orang pe nomor. Nomor itu 666.</verse>
			</chapter>
			<chapter number="14">
				<verse number="1">Abis itu, kita lia Anak Domba badiri di gunung kacil satu, gunung itu pe nama Sion. Anak Domba itu badiri sama-sama deng Dia pe umat saratus ampa pulu ampa ribu. Di orang-orang itu pe testa ada tatulis Anak Domba pe nama deng Dia pe Bapa pe nama.</verse>
				<verse number="2">Turus kita dengar ada suara dari sorga. Suara itu kuat skali, sama deng aer terjun basar deng guntur pe babunyi. Tapi suara itu bagus skali, sama deng alat musik kecapi yang banya, kong ada banya orang yang bakuti.</verse>
				<verse number="3">Kong kita dengar saratus ampa pulu ampa ribu orang itu manyanyi lagu baru pa Tuhan Allah pe muka, yang ada dudu di kursi raja, deng di muka ampa binatang yang luar biasa itu, deng di muka pemimpin dua pulu ampa orang itu. Tarada satu orang laeng di luar dorang yang bisa balajar lagu baru itu. Saratus ampa pulu ampa ribu orang itu yang Tuhan Allah so kase slamat dari dunia.</verse>
				<verse number="4">Dorang itu pe hidup bersi pa Tuhan Allah pe muka, itu sama deng laki-laki yang tara perna tidor deng parampuang. Dorang itu jaga iko pa Anak Domba itu di mana saja Dia pigi. Tuhan Allah so tebus pa dorang kamuka dari samua orang, jadi dorang itu so jadi sama deng korban persembahan yang pertama untuk Tuhan Allah deng Anak Domba.</verse>
				<verse number="5">Dorang itu tara perna bicara putar bale, deng tarada orang yang bisa kase sala pa dorang.</verse>
				<verse number="6">Abis itu, kita lia satu malaekat laeng lagi ada terbang di langit. Dia itu bawa pasáng dari Tuhan Allah yang tara beruba slama-lamanya. Dia mo kase tau pasáng itu pa orang-orang yang tinggal di bumi, pa orang-orang dari samua fam, samua suku, samua bahasa deng samua bangsa.</verse>
				<verse number="7">Malaekat itu bicara kuat-kuat bagini, “Ngoni musti tako pa Tuhan Allah kong puji deng hormat pa Dia! Karna dia pe waktu so sampe, Dia mo adili samua orang deng kase hukum pa dorang yang tara iko pa Dia. Semba suda pa Dia! Dia yang biking langit, bumi, laut deng samua mata aer.”</verse>
				<verse number="8">Abis itu, kita lia malaekat yang kedua datang lagi, dia bilang bagini, “Suda, so ancor! So ancor, kota Babel yang basar itu. Kota itu so rata deng tana! Barang, orang-orang di kota Babel itu so pengaru pa samua suku bangsa di bumi la iko dong pe kalakuang tara bae. Itu sama deng parampuang tara bae so kase minum anggur pa dorang kong dong mabo sampe baseks sabarang.”</verse>
				<verse number="9">Turus, ada malaekat laeng lagi yang ketiga. Malaekat itu iko dari balakang pa dua malaekat yang so kamuka. Malaekat ketiga itu bicara kuat-kuat bilang bagini, “Sapa saja yang semba pa binatang jahat itu, deng pa binatang itu pe patong, deng sapa saja yang so tarima binatang jahat pe cap di dia pe testa deng tangan,</verse>
				<verse number="10">Tuhan Allah mara skali kong mo hukum pa dorang. Hukuman itu sama deng dorang mo minum anggur pait yang tara campur deng apa-apa. Tuhan Allah mo buang pa dorang di api deng di belerang kong malaekat-malaekat yang kudus deng Anak Domba lia pa dorang dari atas.</verse>
				<verse number="11">Api pe asap yang siksa pa dorang itu akan ada sampe slama-lamanya. Dorang yang jaga semba pa binatang jahat deng dia pe patong, deng sapa saja yang tarima cap yang ada binatang itu pe nama, dorang itu dapa siksa tara berenti-berenti.”</verse>
				<verse number="12">Jadi yang penting di sini, orang-orang yang so jadi Tuhan Allah pe umat, musti batahang percaya pa Dia biar dapa siksa. Dorang itu yang iko Tuhan Allah pe parenta, deng tetap percaya pa Yesus.</verse>
				<verse number="13">Kong kita dengar suara dari sorga bilang bagini, “Yohanes, tulis ini: mulai skarang, orang-orang yang mati karna percaya pa Tuhan, dorang itu paling sanang suda!” Kong Tuhan Allah pe Roh bilang bagini, “Butul, butul dorang itu paling sanang suda! Dorang akan istrahat dari dong pe karja karas, jadi Tuhan akan balas dong pe lala itu deng apa yang bae di sorga.”</verse>
				<verse number="14">Abis itu, kita lia ada awan puti satu gumpal. Kong ada satu orang dudu di atas awan itu. Orang itu sama deng Anak Manusia yang dari sorga. Pa Dia pe kapala ada pake makota mas, deng Dia ada pegang parang sabit satu yang tajam.</verse>
				<verse number="15">Turus kita lia ada malaekat satu yang laeng yang kaluar dari Tuhan Allah pe Ruma. Malaekat itu bicara kuat skali pa Dia yang dudu di atas awan itu bagini, “Pake parang sabit itu la mulai bapete suda, karna musim bapanen so sampe deng hasil-hasil di bumi so siap untuk panen.”</verse>
				<verse number="16">Jadi Dia yang dudu di atas awan itu, angka Dia pe parang sabit di bumi untuk bapanen, kong ambe dia pe hasil-hasil.</verse>
				<verse number="17">Abis itu, ada malaekat satu lagi yang kaluar dari Tuhan Allah pe Ruma yang di sorga. Dia me ada pegang parang sabit satu yang tajam.</verse>
				<verse number="18">Turus, malaekat satu lagi kaluar dari dekat tampa bakar korban persembahan. Dia itu yang dapa tugas untuk jaga api di situ. Kong dia bicara kuat-kuat pa malaekat yang pegang parang sabit yang tajam itu bagini, “Angka ngana pe parang sabit itu la ka sana panen bua-bua anggur yang ada di bumi, karna bua-bua itu so masa.”</verse>
				<verse number="19">Abis dengar itu, malaekat itu dia ayun dia pe parang sabit di bumi. Dia potong bua-bua anggur itu kong kase lempar bua-bua anggur itu di tampa baramas anggur. Tampa itu, jadi lambang tampa Tuhan Allah kase hukum orang karna Dia mara skali.</verse>
				<verse number="20">Dorang pe cara baramas bua-bua anggur itu, dorang injang-injang di tampa baramas anggur yang ada di luar kota. Bagitu me deng orang-orang yang tara iko pa Tuhan, dorang itu mo dapa hukum barát sampe dorang pe dara me malele. Dara yang malele pe banya skali sama deng kali yang mangalir. Dia pe panjang sampe tiga ratus kilo, dia pe dolom amper dua meter kalu mo ukur dari tana sampe di kuda pe mulu.</verse>
			</chapter>
			<chapter number="15">
				<verse number="1">Kong kita lia ada tanda laeng lagi di sorga yang luar biasa yang biking orang herang. Ada malaekat tuju, masing-masing ada kuasa untuk biking cilaka. Cilaka-cilaka yang dorang biking itu, tuju cilaka terahir di dunia. Kong kalu tuju cilaka itu so jadi, Tuhan Allah pe mara pa manusia di dunia ini so abis suda.</verse>
				<verse number="2">Turus, kita lia ada satu barang yang luas sama deng laut, dia pe jerni sama deng kaca yang kanal deng cahaya api. Kong ada banya orang yang badiri di dia pe pinggir. Dorang yang badiri itu orang-orang yang so kase kala pa binatang jahat, karna dorang tara semba dia pe patong deng tara tarima nomor dari binatang jahat itu. Dorang samua itu ada pegang Tuhan Allah pe alat musik kecapi.</verse>
				<verse number="3">Dorang manyanyi nabi Musa pe lagu, nabi Musa itu yang jaga biking apa yang Tuhan Allah suru. Lagu itu me Anak Domba pe lagu. Lagu itu pe babunyi bagini, “Ya Tuhan, Tuhan Allah Yang Paling Berkuasa. Tuhan yang biking hal-hal yang luar biasa sampe orang herang. Oo, Tuhan, samua suku pe Raja. Samua yang Tuhan biking itu butul deng adil.</verse>
				<verse number="4">Samua orang pasti akan tako pa Tuhan, kong puji deng hormat Tuhan pe nama. Barang cuma Tuhan saja yang kudus. Samua suku mo datang kong berlutut untuk semba pa Tuhan. Karna samua orang so lia apa yang Tuhan biking itu butul.”</verse>
				<verse number="5">Abis itu, kita lia Tuhan Allah pe Ruma di sorga, kong Tuhan Allah pe Ruang Paling Suci di dalam itu tabuka.</verse>
				<verse number="6">Turus, malaekat tuju yang ada kuasa untuk biking tuju cilaka itu kaluar dari Ruang Paling Suci itu. Dorang samua ada pake baju puti bersi deng mangkilat. Di dorang pe dada masing-masing ada salempang mas.</verse>
				<verse number="7">Dari ampa binatang luar biasa, ada satu yang kase mangko mas tuju pa malaekat tuju itu. Mangko tuju itu ponong deng Tuhan Allah pe mara. Tuhan Allah itu suda yang hidup sampe slama-lamanya.</verse>
				<verse number="8">Kong Ruang Paling Suci itu ponong deng asap karna Tuhan Allah itu hebat, deng karna Dia punya kuasa. Tarada satu orang yang bole maso di ruang itu. Tapi kalu malaekat tuju itu so abis biking tuju cilaka terahir itu, baru orang bole maso di Ruang Paling Suci itu.</verse>
			</chapter>
			<chapter number="16">
				<verse number="1">Abis itu, kita dengar suara yang kuat dari Tuhan Allah pe Ruma di sorga. Suara itu bilang pa tuju malaekat itu bagini, “Mangko tuju yang ngoni pegang itu, dia pe isi Tuhan Allah pe mara, pigi suda kong buang dia pe isi itu di bumi!”</verse>
				<verse number="2">Pe dengar itu, malaekat yang pertama pigi buang mangko yang dia pegang itu pe isi di bumi. Turus, bisol-bisol timbul pa samua orang yang pake cap dari binatang jahat itu deng yang semba pa binatang itu pe patong. Bisol yang timbul itu saki skali deng banana.</verse>
				<verse number="3">Abis itu, malaekat yang kedua buang mangko yang dia pegang itu pe isi di laut. Turus, laut itu jadi dara, sama deng orang mati pe dara yang bawarna mera baitam. Karna itu, samua yang hidup di laut, mati.</verse>
				<verse number="4">Turus, malaekat yang ketiga buang mangko yang dia pegang itu pe isi di kali-kali deng di mata-mata aer, turus samua aer itu jadi dara.</verse>
				<verse number="5">Kong kita dengar malaekat yang berkuasa di samua aer itu bilang bagini, “Tuhan, Tuhan Allah yang Kudus, yang so ada dari dulu sampe skarang. Tuhan Allah itu adil, karna Tuhan Allah pe hukuman itu butul, iko deng dong pe sala.</verse>
				<verse number="6">Barang, orang-orang jahat so bunu pa orang-orang yang so jadi Tuhan Allah pe umat, deng pa nabi-nabi yang kase turus Tuhan Allah pe pasáng, sampe dong pe dara me tatumpa. Jadi Tuhan Allah biking samua aer jadi dara, kong orang-orang jahat itu cuma bisa minum aer yang so jadi dara itu. Itu hukuman yang paling pas untuk orang-orang jahat itu.”</verse>
				<verse number="7">Kong kita dengar suara dari tampa bakar korban persembahan, bilang bagini, “Ya Tuhan, Tuhan Allah Yang Paling Berkuasa. Hukuman yang Tuhan kase itu samua adil deng butul!”</verse>
				<verse number="8">Abis itu, malaekat yang keempat buang mangko yang dia pegang itu pe isi di matahari. Turus matahari itu jadi panas skali sampe manusia me tabakar.</verse>
				<verse number="9">Sinar matahari yang panas skali itu biking sampe manusia pe kuli angus. Tapi, biar bagitu, dorang tetap tara mau bertobat deng dorang tara mau puji deng hormat pa Tuhan Allah. Kong lebe soe lagi, dorang kase tara bae Tuhan Allah pe nama yang ada kuasa biking cilaka-cilaka itu.</verse>
				<verse number="10">Abis itu, malaekat yang kelima buang mangko yang dia pegang itu pe isi pa binatang jahat itu pe kursi raja. Kage-kage galap tutu pa orang-orang yang jaga iko deng semba pa binatang itu, turus dong rasa sengsara skali sampe dorang gigi-gigi dorang pe lida.</verse>
				<verse number="11">Dorang kase tara bae Tuhan Allah yang di sorga pe nama karna bisol-bisol yang timbul pa dorang itu, deng karna saki yang dorang rasa itu. Tapi tetap dorang tara mau bertobat dari kalakuang jahat yang dorang biking itu.</verse>
				<verse number="12">Abis itu, malaekat yang keanam buang mangko yang dia pegang itu pe isi di kali Efrat, kali yang basar itu, kong aer di kali itu jadi kiring. Deng bagitu, raja-raja dari sabla timur, dorang bole datang deng dong pe tentara, bajalang iko kali yang so kiring itu.</verse>
				<verse number="13">Kong kita lia ada setang tiga yang dong pe rupa sama deng kodok. Dari tiga setang itu, satu kaluar dari naga pe mulu, satu kaluar dari binatang jahat pe mulu deng satu lagi kaluar dari nabi palsu pe mulu.</verse>
				<verse number="14">Itu suda tiga setang yang jaga biking mujizat yang biking orang herang. Dorang pigi cari pa raja-raja di seluru dunia, kong kumpul pa dorang la baku prang lawan pa Tuhan Allah Yang Paling Berkuasa. Prang itu nanti jadi di hari basar, hari yang Tuhan Allah Yang Paling Berkuasa so tentukan mo kase kala Dia pe musu-musu.</verse>
				<verse number="15">Tuhan bilang, “Perhatikan bae-bae, tarada yang tau tempo apa Kita mo datang ulang dari sorga. Kita datang tara sangka-sangka, sama deng papancuri datang. Orang yang salalu bajaga-jaga dalam dia pe hidup, dia itu paling sanang. Dia itu sama deng orang yang jaga perhatikan dia pe baju, supaya tara bajalang batalanjang deng tara malu di muka umum.”</verse>
				<verse number="16">Kong tiga setang itu bakumpul pa raja-raja di satu tampa, di tampa yang dalam bahasa Ibrani dapa sebut, Harmagedon.</verse>
				<verse number="17">Abis itu, malaekat yang ketuju buang mangko yang dia pegang itu pe isi di udara. Kong dapa dengar suara dari kursi raja yang ada di dalam Tuhan Allah pe Ruma di sorga, yang bilang bagini, “Samua Kita pe hukuman ini so abis, Kita so tara mara lagi.”</verse>
				<verse number="18">Turus ada kilat yang basambar deng guntur yang babunyi kuat skali. Kong ada lagi tana goyang yang kuat skali yang bolong perna jadi dari waktu manusia ada di bumi. Tana goyang itu kuat skali,</verse>
				<verse number="19">sampe kota Babel yang basar itu tabalá jadi tiga. Deng kota-kota laeng yang dia pe orang tara kanal pa Tuhan Allah me ancor samua. Itu jadi karna Tuhan Allah tara lupa Dia pe mara pa kota Babel yang basar itu, tapi kase hukuman pa dorang tarada ampun. Itu sama deng Dia kase pa dorang minum anggur yang kuat skali.</verse>
				<verse number="20">Kong samua pulo ilang, deng gunung-gunung me so tara dapa lia lagi.</verse>
				<verse number="21">Turus ujang es yang basar-basar jatu dari langit kanal pa orang-orang di bumi. Satu gumpal es itu dia pe barát kira-kira lima pulu kilo. Ujang es itu biking manusia sengsara skali, jadi dong kase tara bae Tuhan Allah pe nama.</verse>
			</chapter>
			<chapter number="17">
				<verse number="1">Abis itu, ada satu dari tuju malaekat yang tadi pegang tuju mangko itu datang, kong bilang pa kita bagini, “Yohanes kamari suda, supaya kita kase tunju bagimana Tuhan mo hukum pa parampuang tara bae yang paling jahat itu. Parampuang tara bae itu pe arti, kota basar Babel. Kota itu pe tampa ada di banya kali pe pinggir.</verse>
				<verse number="2">Raja-raja di bumi tapengaru iko kota itu pe kalakuang yang tara bae, sama deng dorang baku suka deng parampuang tara bae itu. Deng orang-orang yang hidup di dunia ini tapengaru iko pa dia. Itu sama deng parampuang tara bae so kase minum anggur pa dorang kong dong mabo sampe baseks sabarang.”</verse>
				<verse number="3">Abis lia itu, Tuhan Allah pe Roh kuasai pa kita kong malaekat itu bawa pa kita di padang gurun. Di situ kita lia ada parampuang satu yang dudu di atas binatang jahat satu. Binatang itu pe warna mera tua, deng pa dia pe badan ada tulis kata-kata yang kase tara bae Tuhan Allah pe nama. Binatang itu pe kapala ada tuju deng dia pe tandu ada spulu.</verse>
				<verse number="4">Parampuang itu pake baju yang biking dari kaeng alus warna ungu deng warna mera tua. Dia me pake mas, permata deng mutiara. Dia pegang mangko mas satu yang ponong deng hal-hal tara bae deng cafarune dari dia pe kalakuang yang biasa baseks sabarang.</verse>
				<verse number="5">Di parampuang itu pe testa ada tatulis nama satu yang pe arti orang bolong tau. Tulisan itu pe isi bagini, “Kita ini Babel, kota yang paling hebat suda! Kita ini samua parampuang tara bae pe mama, deng samua kalakuang yang jahat di bumi, pe asal dari kita.”</verse>
				<verse number="6">Kita lia parampuang tara bae itu mabo karna dia minum dara dari orang-orang yang so jadi Tuhan Allah pe umat, deng dara dari orang-orang yang mati karna kase tau tentang Tuhan Yesus. Waktu kita lia itu, kita herang skali.</verse>
				<verse number="7">Turus malaekat itu bilang pa kita, “Bikiapa kong ngana herang? Ngana bolong tau arti parampuang itu deng binatang jahat yang dia nae itu. Jadi kita mo kase tau pa ngana, tentang parampuang, binatang yang pe kapala tuju, deng tandu spulu itu pe arti.</verse>
				<verse number="8">Binatang jahat yang ngana lia tadi itu, dulu so perna ada, tapi dia so tarada lagi. Nanti dia akan muncul dari jurang maut, tampa tahang setang-setang, turus dia mo mati slama-lamanya. Kong orang-orang yang tinggal di dunia akan herang waktu lia binatang itu. Dorang yang herang itu yang pe nama tara tatulis di buku kehidupan waktu Tuhan Allah bolong biking dunia ini. Dorang akan herang kalu dong lia, binatang itu dulu ada, skarang so tarada, tapi nanti akan datang ulang.</verse>
				<verse number="9">Yang penting di sini, ngoni pikir bae-bae, la mo mangarti samua itu. Binatang jahat pe kapala tuju itu, pe arti, tuju gunung tampa parampuang tara bae dudu.</verse>
				<verse number="10">Tuju kapala itu pe arti, tuju raja. Lima dari dorang so bukang raja lagi. Satu sementara berkuasa jadi raja deng satu lagi nanti akan jadi raja. Tapi dia berkuasa tara lama.</verse>
				<verse number="11">Kong binatang jahat yang so perna ada itu kong so tarada lagi, dia itu satu dari tuju raja itu. Dia akan muncul ulang dari tampa tahang setang-setang. Dia mo jadi raja yang kedelapan, tapi tara lama dia akan mati slama-lamanya.</verse>
				<verse number="12">Tandu spulu yang ngana so lia di binatang jahat itu me, spulu raja. Tapi dorang itu bolong punya kuasa. Nanti dorang akan dapa kuasa jadi raja selama satu jam sama-sama deng binatang jahat itu.</verse>
				<verse number="13">Dorang samua satu hati untuk kase dong pe kekuatan deng kuasa itu pa binatang jahat itu.</verse>
				<verse number="14">Dorang mo baku prang deng Anak Domba. Tapi Anak Domba itu sama-sama deng Dia pe umat mo kase kala pa dorang, karna Anak Domba itu, Tuhan dari samua tuhan, deng Raja dari samua raja. Kong orang-orang yang sama-sama deng Anak Domba, dorang itu yang Tuhan so pangge, so pili deng yang setia pa Dia.”</verse>
				<verse number="15">Turus malaekat itu bilang lagi pa kita, “Samua kali yang ngana so lia, tampa yang parampuang tara bae dudu itu, dia so kuasai. Kali-kali itu pe arti, samua orang deng kumpulan manusia, samua suku bangsa deng bahasa.</verse>
				<verse number="16">Raja spulu yang ngana so lia sama deng tandu spulu itu, deng lagi binatang jahat itu akan binci pa parampuang tara bae itu. Dorang akan rampas samua yang parampuang itu punya kong kase talanjang pa dia. Nanti dong akan makang dia pe badan, kong bakar pa dia di api.</verse>
				<verse number="17">Barang, Tuhan Allah yang biking sampe raja-raja itu satu hati kase dong pe kuasa untuk binatang jahat. Itu Tuhan Allah pe rencana. Kong deng jalang bagitu, apa yang Tuhan Allah so bilang dulu, akan jadi.</verse>
				<verse number="18">Parampuang yang ngana lia itu, dia itu suda kota Babel yang basar yang berkuasa pa samua raja di bumi.”</verse>
			</chapter>
			<chapter number="18">
				<verse number="1">Abis itu, kita lia ada malaekat satu yang laeng, turung dari sorga. Dia ada kuasa basar deng dia pe cahaya luar biasa sampe dunia ini jadi tarang.</verse>
				<verse number="2">Malaekat itu bicara deng suara kuat bagini, “Ancor, so ancor, kota Babel yang basar itu so mo ancor. Kota itu mo jadi tampa tinggal setang-setang deng roh-roh jahat. Kota itu me so mo jadi tampa tinggal burung-burung tukang makang bangke deng binatang-binatang yang orang-orang binci.</verse>
				<verse number="3">Kota itu mo ancor karna orang-orang di kota itu pe kalakuang yang tara bae yang pengaru samua suku bangsa biking barang tara bae. Itu sama deng parampuang tara bae so kase minum anggur pa laki-laki, kong dong mabo sampe baseks sabarang. Raja-raja di dunia datang biking kajahatan sama-sama deng orang-orang Babel, sama deng laki-laki yang baku suka deng parampuang tara bae. Orang-orang yang bajual di kota itu so jadi kaya, karna orang-orang Babel pe keinginan mo babili barang-barang mahal talalu tinggi.”</verse>
				<verse number="4">Abis itu, kita dengar lagi suara laeng dari sorga yang bilang bagini, “Ee ngoni Kita pe umat! Kaluar dari kota itu, supaya ngoni tara tapengaru deng dorang yang jaga biking dosa, supaya hukuman yang dong mo dapa, jang kanal pa ngoni.</verse>
				<verse number="5">Barang, orang-orang di kota itu pe dosa so paling banya, so talapis-lapis sampe di langit, kong Tuhan Allah tara lupa samua dorang pe kajahatan.</verse>
				<verse number="6">Jadi kalakuang jahat yang orang-orang Babel biking, balas suda pa dorang sama deng yang dorang perna biking pa orang laeng. Dia pe balasan itu musti dua kali lipa. Dia musti rasa siksa dua kali lebe saki dari yang dia so biking pa orang-orang.</verse>
				<verse number="7">Orang-orang di kota Babel talalu makang puji deng suka hidup mewa. Jadi dorang musti dapa siksa deng dapa hukuman iko deng dong pe hidup dulu itu. Karna dulu, dorang angka-angka dong pe diri sandiri, dong bilang bagini, ‘Kita ini sama deng raja parampuang yang dudu di kursi raja! Kita akan tara jadi janda! Deng kita me tara akan mamanangis!’</verse>
				<verse number="8">Karna dong talalu makang puji bagitu, jadi dorang akan dapa cilaka yang jadi hukuman pa dong pe diri. Dalam satu hari saja, dorang dapa saki barát, kelaparan, deng dorang mamanangis karna talalu sengsara. Dorang me akan mati deng api yang kase angus pa dorang. Hukuman yang dong tarima itu dari Tuhan Allah, Dia itu Tuhan yang kuat.”</verse>
				<verse number="9">Nanti raja-raja di dunia yang so jadi kaya di kota Babel, deng yang so biking dosa sama deng orang yang baku suka deng parampuang tara bae itu, akan manangis deng badodora, karna lia asap dari kota Babel yang tabakar itu.</verse>
				<verse number="10">Dorang akan badiri kong lia-lia dari jao kota itu, karna tako jang sampe dong rasa siksa sama deng orang-orang di kota itu. Turus dorang bilang bagini, “Ado! Kasiang Babel! Kota basar, yang kuat. Cuma satu jam saja, kota itu langsung ancor! Babel so dapa hukum!”</verse>
				<verse number="11">Pe dengar kabar itu, orang-orang yang biasa bajual di dunia manangis karna kota itu, barang so tarada orang yang akan bili lagi dorang pe barang-barang.</verse>
				<verse number="12">Tarada lagi yang mo bili dorang pe barang-barang dari mas, perak, permata deng mutiara. So tarada lagi yang mo bili dorang pe baju yang biking dari kaeng yang mahal deng bagus, macam deng kaeng lenan, kaeng ungu, kaeng sutra, deng kaeng mera tua. Tarada lagi yang mo bili dong pe barang-barang dari kayu yang bobou sadap, barang dari gading, barang dari kayu yang mahal, barang dari tembaga, barang dari besi, deng barang dari batu pualam.</verse>
				<verse number="13">So tarada lagi yang mo bili dorang pe kayu manis, minya wangi, balsem, mur, deng kemenyan. So tarada lagi yang mo bili dong pe anggur, minya zaitun, tarigu deng gandum. So tarada lagi yang mo bili dong pe sapi, domba, kuda, kereta deng orang karja.</verse>
				<verse number="14">Orang-orang yang bajual itu akan manyasal kong bilang bagini, “Ado, orang-orang Babel e! Samua ngoni pe barang yang mahal yang ngoni ingin skali jadi ngoni punya, so tarada lagi. Samua so angus. Samua yang mewa deng yang biking ngana pe hidup sanang, so tarada. Ngoni so tara akan dapa samua itu lagi.”</verse>
				<verse number="15">Orang-orang yang bajual itu so jadi kaya karna orang-orang Babel yang biasa bili dorang pe barang. Dorang ini mo badiri jao-jao, karna tako jang sampe dong lagi dapa hukuman itu. Dorang mo manangis deng badodora karna kota Babel so angus.</verse>
				<verse number="16">Dorang bilang bagini, “Ado, cilaka kota Babel yang hebat. Dulu orang-orang di situ pake baju yang mahal deng bagus. Baju yang dorang pake itu, dong biking dari kaeng lenan, kaeng ungu, deng kaeng mera tua. Dulu, orang-orang di situ jaga pake mas, permata deng mutiara.</verse>
				<verse number="17">Tapi kasiang, cuma deng satu jam saja, samua dong pe kekayaan itu langsung abis.” Kong, kapten-kapten kapal, ana-ana bua kapal, penumpang-penumpang, deng samua orang yang dong pe tampa mancari di laut, tara barani badekat, dong cuma barani lia-lia dari jao saja.</verse>
				<verse number="18">Dorang samua bataria karna lia asap dari api yang bakar kota itu. Dorang bilang, “Ado kasiang! Tarada kota laeng lagi yang hebat sama deng kota Babel.”</verse>
				<verse number="19">Dorang ambur abu di dong pe kapala, tanda dong sedi, deng manangis deng badodora untuk kota Babel. Dorang bilang deng suara yang kuat bagini, “Ado, kasiang Babel e, dapa cilaka basar! Dari kota ini samua orang yang punya kapal jadi kaya. Tapi kasiang, cuma deng satu jam saja, samua dia pe kekayaan langsung abis.”</verse>
				<verse number="20">Abis itu, ada suara yang bilang bagini, “Ee ngoni yang hidup di sorga, sanang suda ngoni, barang kota Babel itu Tuhan Allah so hukum. Sanang suda ngoni orang-orang yang so jadi Tuhan Allah pe umat, ngoni Tuhan pe utusan-utusan yang orang sebut rasul-rasul, deng ngoni nabi-nabi yang jaga kase turus Tuhan Allah pe pasáng! Barang, Tuhan Allah so kase hukuman pa kota itu karna samua kajahatan yang orang-orang di kota itu perna biking pa ngoni.”</verse>
				<verse number="21">Abis itu, kita lia malaekat satu yang kuat. Dia angka batu basar skali, dia pe basar sama deng batu gilingan di tampa bagiling gandum, kong dia buang di laut. Waktu dia buang, dia bilang bagini, “Bagini dia pe cara Tuhan Allah akan buang kuat-kuat kota Babel ka bawa, sampe kota itu so tara akan dapa lia lagi.</verse>
				<verse number="22">Di kota itu so tarada lagi orang yang akan maeng musik pake kecapi, suling deng trompet. Deng so tara akan dengar lagi orang manyanyi di situ. Tarada lagi tukang yang karja di dia pe tampa karja lagi. Tarada lagi orang yang bagiling gandum di kota itu.</verse>
				<verse number="23">So tarada lagi cahaya lampu di kota itu, deng so tara dengar orang yang biking pesta kawing lagi di situ. Barang, dulu orang-orang yang bajual di kota itu paling terkenal, kong dorang itu ada pake tiop-tiop la kase pengaru pa samua suku bangsa di dunia supaya iko pa dorang.</verse>
				<verse number="24">Kota itu dapa hukum karna orang-orang di situ so bunu pa nabi-nabi yang kase turus Tuhan Allah pe pasáng, deng dong bunu pa orang-orang yang so jadi Tuhan Allah pe umat. Orang-orang di kota itu so sala, karna samua orang yang so mati di dunia waktu itu, dong yang bunu.”</verse>
			</chapter>
			<chapter number="19">
				<verse number="1">Abis itu, kita dengar di sorga, sama deng ada orang banya pe suara kuat skali. Dorang bicara kuat-kuat bilang bagini, “Haleluya, mari torang puji deng hormat pa Tuhan Allah! Dia itu torang pe Tuhan Allah. Dia yang kase slamat pa Dia pe umat. Dia itu yang berkuasa!</verse>
				<verse number="2">Barang, Dia adili orang salalu butul deng adil. Dia so kase hukuman pa orang-orang Babel, karna dorang pe kalakuang jahat skali. Kota itu sama deng parampuang tara bae yang kase rusak dunia ini deng dia pe kalakuang yang jaga baseks sabarang itu. Tuhan Allah hukum pa orang-orang di kota Babel itu, karna dong so bunu pa orang-orang yang jaga biking apa yang Tuhan Allah suru.”</verse>
				<verse number="3">Abis itu, dong bicara kuat lagi bagini, “Haleluya, puji pa Tuhan Allah! Karna api yang kase angus kota itu pe asap nae turus tara abis-abis!”</verse>
				<verse number="4">Kong dua pulu ampa pemimpin deng ampa binatang yang luar biasa itu berlutut semba pa Tuhan Allah yang dudu di kursi raja, kong dong bilang bagini, “Haleluya, puji pa Tuhan Allah! Amin.”</verse>
				<verse number="5">Kong kita dengar suara dari sekitar Tuhan Allah pe kursi raja bilang bagini, “Ee, ngoni samua yang jaga biking apa yang Tuhan Allah suru, ngoni yang tako pa Dia, biar ngoni itu orang biasa atau orang penting, mari suda puji pa torang pe Tuhan Allah.”</verse>
				<verse number="6">Turus kita dengar banya orang pe suara. Suara itu kuat skali, sama deng aer terjun basar pe babunyi deng sama deng guntur pe babunyi. Suara itu bilang bagini, “Haleluya, puji pa Tuhan Allah! Barang, Tuhan itu torang pe Tuhan Allah Yang Paling Berkuasa, kong Dia suda yang jadi Raja skarang.”</verse>
				<verse number="7">“Mari suda torang puji pa Tuhan deng hati sanang, deng torang puji deng hormat pa Dia! Barang, Anak Domba pe hari kawing so sampe, deng Anak Domba pe pengantin parampuang so siap.</verse>
				<verse number="8">Tuhan Allah so kase pa dia pakeang pengantin parampuang yang bagus warna puti mangkilat dari kaeng alus.” (Pakeang pengantin bagus itu, dia pe arti kalakuang yang butul yang orang-orang yang so jadi Tuhan Allah pe umat jaga biking).</verse>
				<verse number="9">Turus malaekat itu bilang pa kita bagini, “Yohanes, tulis kata-kata ini: orang-orang yang dapa undang iko Anak Domba pe pesta kawing, dorang itu paling sanang suda.” Malaekat itu bilang lagi pa kita, “Kata-kata ini dari Tuhan Allah, jadi samua itu butul.”</verse>
				<verse number="10">Kong kita berlutut di malaekat itu pe muka la mo semba pa dia. Tapi dia togor pa kita bagini, “Jangan! Jang ngana semba pa kita! Semba saja pa Tuhan Allah. Karna kita ini cuma sama deng ngana deng sudara-sudara laeng yang jaga biking apa yang Tuhan suru. Torang samua ini yang jaga kase tau tentang Yesus pa orang-orang. Sapa yang kase tau itu, dia itu butul-butul yang Roh Kudus pake untuk kase tau Tuhan Allah pe pasáng.”</verse>
				<verse number="11">Abis itu kita lia sorga tabuka, kong kage ada kuda puti satu di situ. Turus di kuda itu ada yang dudu, Dia pe nama ‘Yang setia deng Yang butul’. Dia itu adil waktu adili, deng waktu baku prang.</verse>
				<verse number="12">Dia pe mata manyala sama deng api. Dia pake banya makota di Dia pe kapala. Kong pa Dia pe badan ada tatulis nama satu. Nama itu cuma Dia yang tau.</verse>
				<verse number="13">Dia pake juba yang so colo di dara. Deng Dia pe nama ‘Firman Allah’.</verse>
				<verse number="14">Samua tentara sorga me ada nae kuda puti iko pa Dia. Dorang samua ada pake baju puti dari kaeng alus yang bagus, yang orang jaga bilang kaeng lenan.</verse>
				<verse number="15">Ada parang satu yang tajam kaluar dari Dia pe mulu. Deng parang tajam itu Dia akan kase kala suku-suku bangsa di bumi, kong Dia berkuasa pa dorang deng karas skali, sama deng besi pe karas. Dia akan kase tunju Tuhan Allah Yang Paling Berkuasa pe mara, sama deng orang injang-injang anggur la kase kaluar dia pe aer.</verse>
				<verse number="16">Di Dia pe juba deng Dia pe paha ada tatulis nama, ‘Raja dari samua raja, deng Tuhan dari samua tuhan’.</verse>
				<verse number="17">Turus kita lia malaekat satu badiri di atas matahari. Malaekat itu pangge pa samua burung yang terbang tinggi di langit, dia bicara kuat-kuat bagini, “Mari suda bakumpul la makang sama-sama pa Tuhan Allah pe pesta makang yang basar.</verse>
				<verse number="18">Mari ngoni makang daging dari samua yang mati dalam prang ini: raja-raja, panglima prang, tentara-tentara, orang-orang yang nae kuda deng dong pe kuda, orang bebas, orang karja yang dia pe tuang so bili, biar itu orang biasa, atau orang penting.”</verse>
				<verse number="19">Abis malaekat bicara bagitu, kita lia lagi binatang jahat itu, raja-raja dunia deng dong pe tentara-tentara bakumpul. Dorang satu hati mo baku prang lawan pa Dia yang dudu di atas kuda puti itu deng Dia pe tentara-tentara.</verse>
				<verse number="20">Tapi, Dia deng Dia pe tentara-tentara langsung tangka pa binatang jahat itu deng tangka pa binatang jahat itu pe nabi palsu. Nabi palsu itu yang perna biking tanda-tanda yang biking orang herang, pake binatang itu pe kuasa. Dia biking tanda-tanda itu la biking sesat pa orang-orang yang so tarima cap dari binatang jahat itu, deng yang so semba pa binatang jahat itu pe patong. Binatang jahat deng nabi palsu itu dapa buang hidup-hidup di api belerang yang luas skali.</verse>
				<verse number="21">Abis itu, Dia yang dudu di atas kuda puti itu ka sana bunu pa binatang jahat pe tentara-tentara laeng pake parang tajam yang kaluar dari Dia pe mulu. Kong samua burung datang makang orang-orang yang mati itu pe daging sampe kanyang.</verse>
			</chapter>
			<chapter number="20">
				<verse number="1">Abis itu, kita lia malaekat satu turung dari sorga. Malaekat itu ada pegang kunci jurang maut, tampa tahang setang-setang, deng dia me ada pegang rante basar satu.</verse>
				<verse number="2">Dia tangka pa naga itu kong ika. Naga itu, ular tua yang orang sebut ‘Iblis, setang-setang pe raja’. Dia ika pa naga itu selama saribu taong,</verse>
				<verse number="3">kong kase lempar pa dia di tampa tahang setang-setang itu. Dia kunci mati tampa itu supaya naga itu jang kaluar. Deng bagitu, naga itu so tara akan kase sesat pa suku-suku bangsa di dunia selama saribu taong. Abis itu baru malaekat mo kase lapas ulang pa naga itu, tapi dia pe waktu tara lama.</verse>
				<verse number="4">Turus kita lia ada kursi-kursi raja. Orang-orang yang dudu di kursi raja itu, orang-orang yang dapa kuasa untuk adili pa manusia. Kita me lia roh-roh dari orang-orang yang dulu dapa potong kapala kong mati karna dorang kase tau tentang Yesus deng Tuhan Allah pe firman. Orang-orang itu tara perna semba pa binatang jahat deng dia pe patong, jadi dorang me tara perna dapa binatang itu pe cap di dong pe testa deng di dong pe tangan. Tuhan Allah kase hidup ulang pa dorang, turus dong berkuasa sebagai raja sama-sama deng Yesus Kristus selama saribu taong.</verse>
				<verse number="5">Dorang itu yang kamuka Tuhan Allah kase hidup ulang. Nanti saribu taong lagi Dia mo kase hidup orang-orang laeng yang so mati.</verse>
				<verse number="6">Dorang yang pertama dapa hidup ulang, dorang itu paling sanang suda. Dorang itu yang so jadi Tuhan Allah pe umat. Dorang me tara rasa yang dia pe nama kematian yang kedua. Dorang akan jadi imam-imam yang pe tugas layani pa Tuhan Allah deng Yesus Kristus, turus dorang me akan berkuasa sama-sama deng Dia selama saribu taong.</verse>
				<verse number="7">Bagitu saribu taong itu so abis, malaekat mo kase bebas pa Iblis, setang-setang pe raja dari dia pe tampa dapa tahang.</verse>
				<verse number="8">Bagitu Iblis so bebas, dia mo pigi kase sesat pa orang-orang dari samua suku bangsa di dunia ini yang ada di mana-mana. Suku-suku bangsa itu yang dong sebut Gog deng Magog. Iblis mo kumpul pa dorang la baku prang. Dorang itu banya skali sama deng paser di pante.</verse>
				<verse number="9">Dorang pigi di samua tampa di dunia ini kong kepung pa orang-orang yang so jadi Tuhan Allah pe umat deng kota yang Tuhan Allah sayang. Tapi api turung dari langit kong kase angus pa dorang.</verse>
				<verse number="10">Turus, Iblis yang kase sesat pa orang-orang itu dapa lempar di api belerang yang luas skali. Binatang jahat deng nabi palsu so dapa buang kamuka di situ. Kong dorang samua dapa siksa siang deng malam sampe slama-lamanya.</verse>
				<verse number="11">Abis itu, kita lia kursi raja satu warna puti yang basar, deng kita lia lagi Tuhan Allah ada dudu di atas kursi raja itu. Turus, dari Tuhan Allah pe muka itu, langit deng bumi langsung ilang sampe so tara dapa lia lagi.</verse>
				<verse number="12">Turus kita lia orang-orang yang so mati, biar itu orang-orang penting atau orang-orang biasa, samua so hidup ulang deng badiri di muka kursi raja itu. Waktu itu, ada buku-buku yang tabuka yang ada tulis samua yang manusia biking di dunia ini. Ada satu lagi buku yang tabuka, buku itu dia pe nama buku kehidupan. Di buku kehidupan ini ada tulis nama orang-orang yang mo dapa hidup deng Tuhan Allah slama-lamanya. Jadi dorang samua itu mo dapa adili iko deng yang dorang so biking di dunia yang so tatulis di buku-buku itu.</verse>
				<verse number="13">Laut serakan orang-orang yang mati yang ada di tampa itu, kuasa yang biking orang mati me serakan orang-orang yang so mati di tampa itu, deng tampa orang mati me serakan orang-orang yang so mati di situ. Dorang samua dapa adili iko deng apa yang dong so biking.</verse>
				<verse number="14">Abis itu, kuasa yang biking orang mati deng tampa orang mati, dapa lempar di api yang luas skali. Hukuman dapa lempar di api itu, dia pe nama kematian yang kedua.</verse>
				<verse number="15">Tiap orang yang dia pe nama tara tatulis di buku kehidupan itu, dia dapa lempar di dalam api yang luas skali itu.</verse>
			</chapter>
			<chapter number="21">
				<verse number="1">Abis itu, kita lia langit deng bumi yang baru, karna langit deng bumi yang pertama so tarada. Bagitu lagi deng laut.</verse>
				<verse number="2">Kita lia lagi Tuhan Allah pe kota yang kudus, Yerusalem Baru itu, turung dari sorga, dari Tuhan Allah. Kota itu bagus skali sama deng pengantin parampuang yang barias untuk dia pe pengantin laki-laki.</verse>
				<verse number="3">Kong kita dengar suara yang kuat skali dari sekitar Tuhan Allah pe kursi raja itu bilang bagini, “Perhatikan bae-bae! Tuhan Allah pe tampa tinggal so ada di tenga-tenga manusia, deng Dia akan tinggal sama-sama deng manusia. Dorang akan jadi Dia pe umat, deng Dia sandiri akan ada sama-sama deng dorang jadi dorang pe Tuhan Allah.</verse>
				<verse number="4">Dia akan hapus dorang samua pe aer mata. So tarada lagi yang mo mati, so tarada lagi yang mo rasa sedi atau manangis, deng so tarada lagi yang mo rasa saki. Barang, samua yang lama itu so tarada.”</verse>
				<verse number="5">Tuhan Allah yang dudu di kursi raja itu bilang bagini, “Perhatikan bae-bae, Kita biking samua jadi baru!” Kong Dia bilang pa kita, “Tulis suda samua ini! Karna samua kata-kata ini butul deng orang bisa percaya.”</verse>
				<verse number="6">Dia bilang lagi pa kita, “Samua itu so selesai. Kita ini Alfa deng Omega, yang pe arti, mulai dari pertama dunia ini bolong ada, Kita so ada, deng sampe dunia abis, Kita tetap ada. Sapa yang aus, Kita mo kase aer minum deng cuma-cuma pa dia. Aer itu dari mata aer yang biking orang hidup deng Tuhan Allah slama-lamanya.</verse>
				<verse number="7">Sapa yang menang dari pengaru jahat, dia mo dapa samua yang Kita bilang tadi. Deng Kita mo jadi dia pe Tuhan Allah, kong dia mo jadi Kita pe ana.</verse>
				<verse number="8">Tapi ada orang-orang yang dapa hukum, dorang itu: orang yang stenga-stenga hati iko pa Tuhan, yang tara percaya, yang jaga biking hal-hal tara bae, yang jaga bunu orang, yang baseks sabarang, yang pake tiop-tiop, yang jaga semba pa dong pe puji-puji, deng samua orang yang pangbafoya. Dorang samua akan dapa hukum, dapa buang di api belerang yang luas deng mamanyala. Itu dia pe nama kematian yang kedua.”</verse>
				<verse number="9">Abis itu, kita lia malaekat satu dari tuju malaekat yang perna bawa tuju mangko yang pe isi cilaka terahir itu. Malaekat itu bilang pa kita bagini, “Mari suda! Kita mo kase tunju pengantin parampuang itu deng Anak Domba.”</verse>
				<verse number="10">Turus, Tuhan Allah pe Roh kuasai pa kita kong malaekat itu bawa pa kita di gunung basar satu yang tinggi pe puncak. Kong dia kase tunju pa kita, Yerusalem, Tuhan Allah pe kota yang kudus. Kita lia kota itu turung dari sorga, dari Tuhan Allah.</verse>
				<verse number="11">Kita lia kota itu basinar karna Tuhan Allah pe cahaya yang luar biasa kanal di kota itu. Kota itu basinar sama deng batu mangkilat yang mahal, sama deng permata yaspis. Kong dia pe jerni sama deng kristal yang paling bagus.</verse>
				<verse number="12">Kota itu ada kuliling deng pagar tembok yang basar deng tinggi. Dia pe pintu gerbang ada dua blas. Di tiap pintu itu ada satu malaekat yang bajaga. Kong di pintu-pintu itu, ada tatulis dua blas suku Israel pe nama.</verse>
				<verse number="13">Tiga pintu gerbang mangada matahari nae, tiga pintu gerbang lagi mangada matahari maso, kong tiga pintu gerbang mangada sabla utara, deng tiga pintu gerbang lagi mangada sabla selatan.</verse>
				<verse number="14">Pagar tembok di kota itu ada kase badiri di atas dua blas batu fandasi basar. Di tiap batu itu, masing-masing ada tatulis Anak Domba itu pe dua blas rasul pe nama-nama.</verse>
				<verse number="15">Malaekat yang bicara pa kita itu, dia ada tongkat mas untuk pake baukur. Dia pake tongkat itu untuk ukur kota itu, kota itu pe pintu-pintu gerbang deng pagar tembok yang kuliling kota itu.</verse>
				<verse number="16">Kota itu pe model segi ampa, kong dia pe panjang deng lebar sama. Malaekat itu ukur kota itu pe panjang dua ribu ampa ratus kilo, dia pe lebar deng tinggi me sama.</verse>
				<verse number="17">Abis itu, dia ukur lagi pagar tembok yang kuliling kota itu. Dia pe tabal kira-kira anam pulu anam meter. Ukuran yang malaekat itu pake, sama deng ukuran yang manusia pake.</verse>
				<verse number="18">Pagar tembok itu ada biking dari permata yaspis. Turus kota itu ada biking dari mas asli yang mangkilat sama deng kaca.</verse>
				<verse number="19">Kota itu pe fandasi untuk pagar tembok, ada biking dari macam-macam permata. Yang pertama batu jerni pe nama yaspis, kedua batu biru pe nama nilam, ketiga batu puti pe nama mirah, keempat batu ijo pe nama zamrud.</verse>
				<verse number="20">Fandasi kelima dari batu yang bagaris-garis mera puti pe nama unam, keanam batu mera tua pe nama sardis, ketuju batu kuning pe nama ratna cempaka, kedelapan batu ijo babiru pe nama beril, kesembilan batu kuning mangkilat pe nama krisolit, kespulu batu ijo bakuning pe nama krisopras, keseblas batu biru tua pe nama lasuardi, deng fandasi yang keduablas batu ungu pe nama kecubung.</verse>
				<verse number="21">Kota itu pe pintu gerbang ada biking dari dua blas mutiara. Tiap-tiap pintu, satu mutiara. Kong kota itu pe jalang-jalang ada biking dari mas asli yang mangkilat sama deng kaca.</verse>
				<verse number="22">Tapi kita tara lia ruma ibada di dalam kota itu. Barang, ruma ibada itu, itu Tuhan Allah suda, Tuhan Allah Yang Paling Berkuasa, deng itu lagi Anak Domba.</verse>
				<verse number="23">Kota itu tara perlu sinar matahari deng bulan untuk kase tarang, karna Tuhan Allah pe cahaya yang luar biasa yang kase tarang kota itu, deng Anak Domba itu yang so jadi sama deng lampu yang manyala.</verse>
				<verse number="24">Orang dari samua suku bangsa akan bajalang di tarang itu, deng raja-raja di bumi me bawa dong pe kekayaan di kota itu untuk puji deng hormat pa Tuhan Allah deng pa Anak Domba.</verse>
				<verse number="25">Di situ so tarada malam, jadi kota itu pe pintu gerbang dong tara tutu-tutu.</verse>
				<verse number="26">Kong samua suku bangsa mo kase maso dong pe kekayaan di kota itu untuk puji deng hormat pa Tuhan Allah deng pa Anak Domba.</verse>
				<verse number="27">Tapi samua yang jahat, atau orang yang jaga biking hal-hal yang cafarune atau yang jaga kase foya orang, dorang tara akan maso di kota itu. Yang bisa maso di kota itu cuma orang-orang yang dong pe nama ada tatulis di Anak Domba pe buku kehidupan. Di buku itu ada tulis orang-orang pe nama yang dapa hidup deng Tuhan Allah slama-lamanya.</verse>
			</chapter>
			<chapter number="22">
				<verse number="1">Abis itu, malaekat itu kase tunju pa kita kali satu. Kali itu dia pe aer jerni sama deng kristal. Dia pe aer itu yang biking orang hidup deng Tuhan Allah slama-lamanya. Aer itu malele dari Tuhan Allah deng dari Anak Domba pe kursi raja,</verse>
				<verse number="2">turus malele di tenga-tenga jalang di kota itu. Di kali itu pe sabla-sabla, ada pohong-pohong kehidupan, yang babua dua blas kali satu taong. Jadi tiap bulan, pohong itu babua. Dia pe daong bisa biking obat untuk kase sembu orang di samua suku di bumi.</verse>
				<verse number="3">Di kota itu, tarada orang yang dapa kutuk lagi. Tuhan Allah deng Anak Domba pe kursi raja ada di situ. Kong Tuhan Allah pe umat yang salalu biking apa yang Tuhan Allah suru, dorang mo semba pa Dia.</verse>
				<verse number="4">Dorang samua akan dapa lia Tuhan Allah pe muka, deng Dia pe nama akan tatulis di dong pe testa.</verse>
				<verse number="5">Di kota itu, tarada malam. Jadi Tuhan Allah pe umat, dong so tara perlu lagi cahaya lampu atau sinar matahari, karna Tuhan Allah pe diri sandiri yang jadi sinar untuk kase tarang pa dorang. Kong dorang mo berkuasa sebagai raja sampe slama-lamanya.</verse>
				<verse number="6">Abis lia itu, malaekat itu bilang pa kita, “Samua yang kita so kase tau pa ngana ini butul deng pasti mo jadi. Dulu, Tuhan Allah pake Dia pe Roh Kudus untuk kase tau Dia pe pasáng pa nabi-nabi. Tapi skarang, Dia so utus Dia pe malaekat untuk kase tau tentang samua hal yang so tara lama pasti mo jadi, kong kase tau itu pa orang-orang yang jaga biking apa yang Tuhan Allah suru.”</verse>
				<verse number="7">Abis itu, Yesus bilang bagini, “Inga e! Tara lama lagi Kita akan datang ulang. Jadi orang yang iko Tuhan pe pasáng di kitab ini, dorang itu paling sanang.”</verse>
				<verse number="8">Kita Yohanes, kita ini suda yang so dengar deng lia sandiri samua hal yang kita so tulis ini. Bagitu abis kita dengar deng lia samua itu, turus kita berlutut semba di malaekat itu pe kaki, yang so kase tunju samua itu pa kita.</verse>
				<verse number="9">Tapi dia togor pa kita, dia bilang, “Jangan! Jang ngana semba pa kita! Yang ngana musti semba cuma Tuhan Allah! Kita ini sama saja deng ngana, sama deng ngana pe sudara-sudara laeng yang percaya, sama lagi deng nabi-nabi, deng orang laeng yang salalu iko apa yang tatulis di kitab ini. Torang samua ini cuma orang yang jaga biking apa yang Tuhan suru.”</verse>
				<verse number="10">Turus dia bilang lagi pa kita, “Samua kata-kata yang tatulis dalam kitab ini, Tuhan Allah pe pasáng yang akan jadi nanti. Jadi jang ngana kase sambunyi, karna samua yang so tatulis ini tara lama mo jadi.</verse>
				<verse number="11">Orang yang biking jahat, kase biar dong biking jahat. Orang yang berdosa, kase biar dong biking dosa. Orang yang hidup butul, biar dong hidup butul turus pa Tuhan Allah pe muka. Orang yang hidup bersi pa Tuhan Allah pe muka, biar dong hidup bersi turus!”</verse>
				<verse number="12">Abis itu Yesus bilang, “Inga bae-bae! So tara lama lagi Kita akan datang ulang di dunia ini. Kita datang untuk balas pa orang-orang iko deng apa yang dorang biking.</verse>
				<verse number="13">Kita ini Alfa deng Omega, yang pe arti, mulai dari pertama dunia ini bolong ada, Kita so ada, deng sampe dunia abis, Kita tetap ada.”</verse>
				<verse number="14">Orang-orang yang pe hati so bersi, dorang sama deng orang yang cuci dong pe pakeang sampe bersi. Dorang itu paling sanang suda, karna nanti dong bole maso di dalam kota itu iko pintu-pintu gerbang, deng dorang lagi ada hak untuk makang bua yang biking dorang hidup deng Tuhan Allah sampe slama-lamanya.</verse>
				<verse number="15">Tapi ada orang-orang yang tara bole maso di kota itu. Dorang itu: orang yang tara percaya pa Tuhan, orang yang jaga pake tiop-tiop, orang yang baseks sabarang, orang yang jaga bunu orang, orang yang semba dong pe puji-puji, deng tiap orang yang suka bafoya kong biking itu turus-turus.</verse>
				<verse number="16">Yesus bilang lagi, “Kita ini Yesus. Kita so utus Kita pe malaekat untuk kase tau samua hal yang mo jadi ini pa ngoni, la ngoni me kase tau ini pa jemaat-jemaat. Kita ini raja Daud pe turunan. Kita ini sama deng bintang yang paling tarang yang basinar kalu so amper siang di sabla timur.”</verse>
				<verse number="17">Kong Tuhan Allah pe Roh deng pengantin parampuang itu bilang, “Mari suda!” Sapa saja yang dengar itu, lebe bae dia bilang, “Mari suda!” Sapa yang aus, lebe bae dia datang. Deng sapa yang mau minum, lebe bae dia ambe aer deng cuma-cuma, aer yang biking orang hidup deng Tuhan Allah slama-lamanya.</verse>
				<verse number="18">Kita kase inga pa samua orang yang nanti dengar apa yang Tuhan Allah so pasáng di kitab ini bagini, “Kalu ada orang yang tamba apa-apa yang so tatulis di kitab ini, nanti Tuhan Allah me akan tamba pa dia cilaka-cilaka yang sama deng yang so tatulis di kitab ini.</verse>
				<verse number="19">Bagitu lagi, kalu ada orang yang kase kurang apa-apa yang so tatulis di kitab ini tentang yang mo jadi nanti, Tuhan Allah me akan ambe orang itu pe bagian di kota kudus itu, deng dia tara bole makang bua pohong yang biking orang hidup deng Tuhan Allah slama-lamanya.”</verse>
				<verse number="20">Yesus yang so kase tau pa kita tentang samua pasáng itu, Dia bilang bagini, “Butul, so tara lama lagi Kita akan datang!” Karna itu kita bilang, “Amin. Datang suda Tuhan Yesus!”</verse>
				<verse number="21">Kita minta supaya Tuhan Yesus kase Dia pe bae pa ngoni samua! Amin.</verse>
			</chapter>
		</book>
	</testament>
</bible>