<?xml version="1.0" encoding="utf-8"?>
<bible language="Morisyen (Nouvo Testaman dan Kreol Morisien)" status="Mauritian Kreol New Testament © Bible Society of Mauritius, 2009" link="https://www.bible.com/bible/344/REV.17.NTKM2009">
	<testament name="New">
		<book number="40">
			<chapter number="1">
				<verse number="1">Ala lalis bann anset Zezi Kris, desandan David ek Abraam.</verse>
				<verse number="2">Abraam ti papa Izaak. Izaak ti papa Zakob. Zakob ti papa Zida ek so bann frer.</verse>
				<verse number="3">Zida ti papa Perez ek Zera, zot mama ti apel Tamar. Perez ti papa Esron. Esron ti papa Ram.</verse>
				<verse number="4">Ram ti papa Aminadab. Aminadab ti papa Nason. Nason ti papa Salma.</verse>
				<verse number="5">Salma ti papa Boaz, so mama ti apel Raab. Boaz ti papa Obed, so mama ti apel Rit. Obed ti papa Zese.</verse>
				<verse number="6">Zese ti papa lerwa David. David ti papa Salomon. Mama Salomon ti marye avek Iri.</verse>
				<verse number="7">Salomon ti papa Roboam. Roboam ti papa Abia. Abia ti papa Asa.</verse>
				<verse number="8">Asa ti papa Zozafat. Zozafat ti papa Zoram. Zoram ti papa Ozias.</verse>
				<verse number="9">Ozias ti papa Yotam. Yotam ti papa Akaz. Akaz ti papa Ezekias.</verse>
				<verse number="10">Ezekias ti papa Manase. Manase ti papa Amon. Amon ti papa Zozias.</verse>
				<verse number="11">Zozias ti papa Yekonia ek so bann frer. Sa lepok la, bann Izraelit ti exile dan Babilonn.</verse>
				<verse number="12">Apre sa letan lexil, Yekonia ti papa Salatiel. Salatiel ti papa Zorobabel.</verse>
				<verse number="13">Zorobabel ti papa Abioud. Abioud ti papa Eliakim. Eliakim ti papa Azor.</verse>
				<verse number="14">Azor ti papa Sadok. Sadok ti papa Akim. Akim ti papa Elioud.</verse>
				<verse number="15">Elioud ti papa Eleazer. Eleazer ti papa Matann. Matann ti papa Zakob.</verse>
				<verse number="16">Zakob ti papa Zozef. Zozef ti marye avek Marie, e Marie finn donn nesans Zezi ki nou apel Lemesi.</verse>
				<verse number="17">Antou ti ena katorz zenerasion depi Abraam ziska David, Katorz depi David ziska lepok lexil dan Babilonn e katorz depi lexil ziska Lekris.</verse>
				<verse number="18">Ala kouma Zezi Kris ti ne. So mama Marie ti fianse avek Zozef. Avan ki zot ti koumans viv ansam Marie finn trouv li ansint par laksion Lespri Sin.</verse>
				<verse number="19">So fianse, Zozef ti enn zom drwat. Li pa ti anvi fer Marie perdi loner devan dimoun, alor li desid divorse san ki personn kone.</verse>
				<verse number="20">Letan Zozef pe kalkil tousala, anz Lesegner paret devan li dan enn rev. Anz la dir li, “Zozef, garson David, pa per pou pran Marie kouma to fam. Zanfan ki dan so vant li sorti depi Lespri Sin.</verse>
				<verse number="21">Li pou donn nesans enn garson e to pou apel li Zezi. Avredir limem pou sov so lepep ki dan pese.”</verse>
				<verse number="22">Tousala ti arive pouki parol ki nou Segner finn dir par so profet realize:</verse>
				<verse number="23">“Enn zennfi pou ansint, li pou donn nesans enn garson. Li pou apel Emaniel,” ki vedir, ‘Bondie avek nou.’</verse>
				<verse number="24">Ler Zozef leve, li fer saki anz la finn komann li. Li pran so fam kot li,</verse>
				<verse number="25">me li pa ti gagn okenn relasion avek li ziska nesans so garson. E li apel li Zezi.</verse>
			</chapter>
			<chapter number="2">
				<verse number="1">Zezi ti ne dan Betleem dan Galile, lepok lerwa Erod. Apre so nesans, enn bann savan sorti kote soley levan, ariv dan Zerizalem.</verse>
				<verse number="2">Zot dimande, “Kot lerwa bann Zwif ki finn fek ne?” “Nou finn trouv so zetwal leve dan les e nou finn vini pou ador li.”</verse>
				<verse number="3">Kan lerwa Erod tann sa, so latet fatige e tou bann abitan Zerizalem osi ti trakase.</verse>
				<verse number="4">Li ti apel tou bann sef pret ek bann dokter lalwa ki travay pou lepep, e li dimann zot ki kote Lemesi pou ne.</verse>
				<verse number="5">Zot reponn li, “Betleem dan Zide. Ala seki profet finn ekrir:</verse>
				<verse number="6">Betleem, twa ki lor later Zide to napa pli dernie parmi bann lavil prinsipal, parski kot tomem pou sorti enn berze ki pou diriz mo lepep Izrael.”</verse>
				<verse number="7">Alor Erod apel bann savan la san ki personn kone e li dimann zot ki dat exak sa zetwal la ti paret.</verse>
				<verse number="8">Apre sa, li avoy zot Betleem e li dir zot: “Al rod tou linformasion lor sa zanfan la, e kan zot trouv li, fer mwa kone pouki mo osi mo al ador li.”</verse>
				<verse number="9">Apre ki zot finn tande saki lerwa ti ena pou dir zot, zot ale. Sa zetwal ki zot finn trouve dan les ti pe avanse devan zot, li ti aret zis lao landrwa kot zanfan la ti ete.</verse>
				<verse number="10">Zot ti dan enn gran lazwa kan zot trouv zetwal la.</verse>
				<verse number="11">Ler zot rant dan lakaz la, zot trouv Zezi ek so mama Marie. Zot tom azenou pou ador li; zot ouver zot kof bizou e zot ofer li lor, lansan ek lamir;</verse>
				<verse number="12">me dan enn rev Bondie ti averti zot pa retourn kot Erod; zot pran enn lot sime pou retourn dan zot pei.</verse>
				<verse number="13">Apre ki bann savan finn fini ale, enn anz Lesegner paret devan Zozef dan enn rev e li dir li, “Leve, pran sa zanfan la ek so mama, sove al dan Lezip; res laba ziska ki mo dir twa retourne, parski Erod pou rod sa zanfan la pou touy li.”</verse>
				<verse number="14">Dan lanwit, Zozef leve li pran zanfan la ek so mama, li al Lezip.</verse>
				<verse number="15">Li res laba ziska lamor Erod. Tousala finn arive pouki parol ki Lesegner finn dir atraver so profet realize “Mo finn apel mo garson depi Lezip.”</verse>
				<verse number="16">Ler Erod realize ki sa bann savan la finn tronp li, li ankoler. Li donn lord touy tou bann garson ki ena de-zan ou mwins e ki abit dan rezion Betleem. Li finn azir dapre lanket ki li finn pran avek bann savan lor dat exak ki zetwal ti paret.</verse>
				<verse number="17">Alor seki profet Zeremi ti deklare ti finn realize,</verse>
				<verse number="18">“Enn lavwa leve dan Rama. Ena plore, ena plegne, Rasel pe plor so bann zanfan. Li pale konsolasion parski zot nepli la.”</verse>
				<verse number="19">Apre lamor Erod anz Lesegner paret devan Zozef dan enn rev kan li ti ankor Lezip.</verse>
				<verse number="20">Li dir li, “Leve, pran zanfan la ek so mama avek twa e retourn lor later Izrael parski bann seki ti pe rod touy li finn fini mor.”</verse>
				<verse number="21">Alor Zozef leve, li pran zanfan la ek so mama e li retourn lor later Izrael.</verse>
				<verse number="22">Ler li aprann ki Arkelais ti finn ranplas so papa Erod kouma lerwa Zide, li gagn per pou al laba. Apre ki enn anz finn averti li dan enn rev, li ti al dan rezion Galile.</verse>
				<verse number="23">Li instal li laba, dan enn lavil ki apel Nazaret. Tousala finn realize dapre seki bann profet ti anonse: “Li pou apel Nazareen.”</verse>
			</chapter>
			<chapter number="3">
				<verse number="1">Sa mem lepok la, Zan Batis ti pe proklame dan dezer Zide.</verse>
				<verse number="2">Li ti pe dir, “Sanz zot leker, Rwayom Bondie finn aprose.”</verse>
				<verse number="3">Profet Izai finn koz lor Zan e li finn dir: ‘Enn lavwa ape kriye dan dezer: prepar sime Lesegner, ouver enn sime kler pou li.’</verse>
				<verse number="4">Zan ti met enn linz pwal samo ek enn sang lapo dan so lerin. Li ti manz sotrel ek dimiel sovaz.</verse>
				<verse number="5">Dimoun Zerizalem, tou Zide ek rezion larivier Zourdin ti vinn kot Zan.</verse>
				<verse number="6">Li ti batiz zot letan zot ti pe konfes zot pese anpiblik.</verse>
				<verse number="7">Ler li trouv enn kantite Farizien ek Sadisein vinn kot li pou pran batem, li dir zot, “Bann espes serpan, kisannla finn dir zot ki zot pou kapav evit lakoler Bondie.?</verse>
				<verse number="8">Prodwir bon fri ki montre ki zot finn sanz zot leker.</verse>
				<verse number="9">Pa nek dir dan zotmem, ‘Abraam nou papa!’ Parski les mo dir zot ki avek sa bann ros la, Bondie kapav fer bann desandan Abraam leve.</verse>
				<verse number="10">Asterlamem laserp finn fini pare pou koup bann pie depi zot rasinn. Tou bann pie ki pa raport bon fri pou koupe zet dan dife.</verse>
				<verse number="11">Mwa, mo pe batiz zot dan dilo pou zot repanti. Me Sa-Enn ki pe vini apre mwa, li pli for ki mwa; mo pa ase bon, pou mo kourbe devan li pou larg so sandalet.</verse>
				<verse number="12">Li, li pou batiz zot ar Lespri Sin ek dife. Ena enn gro fours dan so lame pou separ lagrin dible ek lapay. Lagrin dible, li ramas dan stor, lapay, li bril li dan dife ki zame pou tegn.”</verse>
				<verse number="13">Letan Zezi sorti Galile, li al dan Zourdin, pou resevwar batem ar Zan.</verse>
				<verse number="14">Zan ti refiz li, e li dir, “Mwa ki bizin resevwar batem ar twa.”</verse>
				<verse number="15">Zezi reponn li, “Les ale asterla, parski koumsamem ki nou pou akonpli lazistis Bondie.”</verse>
				<verse number="16">Alor Zan aksepte. Zis kouma Zezi fini batize, li sorti dan dilo; lesiel fann an-de e Lespri Sin parey kouma enn kolonb desann lor li.</verse>
				<verse number="17">Enn lavwa dan lesiel dir, “limem mo Garson ki mo bien kontan; li donn mwa boukou lazwa.”</verse>
			</chapter>
			<chapter number="4">
				<verse number="1">Zis apre sa, Lespri ti ris Zezi dan dezer kot diab ti tant li.</verse>
				<verse number="2">Apre ki li finn pas karant zour ek karant nwit san manze, Zezi gagn fin.</verse>
				<verse number="3">Diab vinn ar li e dir li, “Si tomem Garson Bondie, donn lord sa bann ros la vinn dipin.”</verse>
				<verse number="4">Zezi reponn, “Dan liv finn ekrir: ‘Dimoun pa viv zis ar dipin me ar tou bann parol ki sorti dan labous Bondie.’ ”</verse>
				<verse number="5">Alor diab amenn li dan lavil sint e fer li dibout net lao lor tanp e dir li,</verse>
				<verse number="6">“Si tomem Garson Bondie, zet to lekor dan vid, parski dan liv finn ekrir: ‘Li pou donn lord so bann anz pou tini twa dan zot lame, pouki okenn ros pa bles to lipie.’ ”</verse>
				<verse number="7">Zezi dir li, “Finn osi ekrir: ‘Fode pa to tant Lesegner to Bondie.’ ”</verse>
				<verse number="8">Apre sa, diab amenn Zezi lor enn montagn bien-bien ot, li montre li tou bann rwayom lor later</verse>
				<verse number="9">e li dir li, “Mo pou donn twa tousala, si to tom azenou pou ador mwa.”</verse>
				<verse number="10">Zezi reponn, “Sorti la ale Satan, parski finn ekrir: ‘To pou ador Lesegner to Bondie, li tousel to bizin servi.’ ”</verse>
				<verse number="11">Alor diab kit li ale, e bann anz vinn servi li.</verse>
				<verse number="12">Ler li tann dir ki bannla finn aret Zan, Zezi ti retir li dan Galile</verse>
				<verse number="13">Li kit Nazaret pou al res dan Kafarnaom, dan borlamer, dan teritwar Zabilon ek Neftali.</verse>
				<verse number="14">Sa finn arive, pouki parol Profet Izai realize:</verse>
				<verse number="15">“Teritwar Zabilon ek Neftali, lor sime lakot, lot kote Zourdin, Galile, pei payin;</verse>
				<verse number="16">lepep ki ti dan teneb finn trouv enn gran lalimier e bann ki ti finn mor dan zot pese, enn lalimier finn leve pou zot.”</verse>
				<verse number="17">Depi sa letan la Zezi koumans proklame, “Sanz zot leker, parski Rwayom Bondie pe aprose.”</verse>
				<verse number="18">Letan Zezi pe mars-marse dan borlamer Galile, li trouv de peser: Simon, ki ti apel Pier ek so frer Andre; zot ti pe lapes lasenn.</verse>
				<verse number="19">Zezi dir zot, “Vini, swiv mwa, mo pou montre zot lapes dimoun.”</verse>
				<verse number="20">Lor vites, zot kit zot file, zot swiv Zezi</verse>
				<verse number="21">Inpe pli lwin, li trouv de garson Zebede: Zak ek so frer Zan. Toulede avek zot papa ti dan pirog pe demay zot file; li apel zot.</verse>
				<verse number="22">Lor vites zot kit zot papa anplan dan bato e zot swiv li.</verse>
				<verse number="23">Zezi finn al partou dan Galile, li ti pe ansegne dan zot sinagog, li ti pe proklam Bonn Nouvel lor size Rwayom Bondie. Li ti geri bann dimoun avek toutsort kalite malad.</verse>
				<verse number="24">So repitasion finn al partou dan Lasiri. Zot amenn kot li tou bann ki pe soufer ek aflize par tou kalite maladi; bann ki posede.</verse>
				<verse number="25">Enn gran lafoul sorti Galile, Dekapol, Zerizalem, Zide ek lot kote larivier Zourdin ti swiv li.</verse>
			</chapter>
			<chapter number="5">
				<verse number="1">Ler Zezi trouv sa lafoul dimoun la, li mont lor montagn e li asize. So bann disip rasanble otour li.</verse>
				<verse number="2">Li pran laparol e li koumans ansegn zot.</verse>
				<verse number="3">“Bienere zot ki pov dan zot lespri, Rwayom Bondie li pou zot.</verse>
				<verse number="4">Bienere zot ki andey, zot pou gagn konsolasion.</verse>
				<verse number="5">Bienere zot ki dou e ranpli avek imilite, zot pou erit later promiz.</verse>
				<verse number="6">Bienere zot ki fin ek swaf lazistis, zot dezir pou exose.</verse>
				<verse number="7">Bienere zot ki montre konpasion pou lezot, Bondie pou pitie zot.</verse>
				<verse number="8">Bienere zot ki ena leker san tas, zot pou ar Bondie e zot pou trouv li.</verse>
				<verse number="9">Bienere zot ki met lape, Bondie pou apel zot so bann zanfan.</verse>
				<verse number="10">Bienere zot ki dimoun pe persekite akoz zot fer dibien, Rwayom Bondie li pou zot.</verse>
				<verse number="11">Zot pou Bienere kan dimoun insilte zot, persekit zot ek malparl zot parski zot krwar dan mwa.</verse>
				<verse number="12">Zot bizin dan lazwa e santi zot ere parski zot ena enn rekonpans dan lesiel; koumsamem zot ti persekit bann ansien profet.</verse>
				<verse number="13">Zotmem disel pou lemonn. Me si disel perdi so gou sale, kouma pou kapav refer li vinn sale? Li nepli bon pou nanye, apar zet dan bwa e bann dimoun mars lor li.</verse>
				<verse number="14">Zotmem lalimier pou lemonn. Enn lavil ki finn konstrir lor enn montagn pa kapav kasiet.</verse>
				<verse number="15">Nou pa alim enn lalanp pou met li anba bake. Okontrer nou met li lor enn stenn, e li donn lalimier pou tou dimoun dan lakaz.</verse>
				<verse number="16">Dan samem fason, les to lalimier briye devan tou dimoun, pouki zot kapav trouv to bann bienfe e loue to Papa dan lesiel.</verse>
				<verse number="17">Pa panse ki mo finn vini pou aboli lalwa ek bann profet; mo pa finn vini pou aboli me pou akonpli zot.</verse>
				<verse number="18">Laverite mo dir zot, osi lontan ki later ek lesiel existe, nanye pa pou retire dan lalwa, pa mem sa ti pwin lor i, ziska tou akonpli.</verse>
				<verse number="19">Si kikenn kas enn pli tipti sa bann komannman la e ansegn lezot pou fer parey, li pou konsidere kouma pli piti dan lesiel, me kikenn ki pratik e ansegn sa bann komannman la li pou konsidere kouma gran dan lesiel.</verse>
				<verse number="20">Les mo dir zot ki si zot pa montre zot pli fidel anver volonte Bondie ki sa bann Farizien ek dokter lalwa la, zot pa pou rant dan lesiel.</verse>
				<verse number="21">Zot finn tande seki finn dir ar nou bann anset, ‘Pa fer krim e si kikenn touy enn lot dimoun, li merit santans.’</verse>
				<verse number="22">Me mwa mo dir zot, si kikenn ankoler avek so frer ou so ser, li merit zizman. Kikenn ki dir so frer ou so ser ‘fatra’, li merit zize par konsey bann ansien; kikenn ki dir so frer ‘fou’ li merit dife lanfer.</verse>
				<verse number="23">Akoz samem si to vinn devan lotel pou ofer enn sakrifis e to rapel ki to pa bien ar to frer,</verse>
				<verse number="24">les to ofrand lamem, rekonsilie ar to frer, apre to va prezant to ofrand Bondie.</verse>
				<verse number="25">Si to ena enn zafer lakour kont kikenn, tom enn laranzman ar li dan sime mem letan pe al lakour. Sa pou evit to adverser amenn twa devan mazistra, e anpes mazistra remet twa lapolis.</verse>
				<verse number="26">Laverite mo dir twa, to pa pou sape tanki to pa ranbours to det ziska dernie sou.</verse>
				<verse number="27">Zot finn tande ki finn dir, ‘Pa komet adilter.’</verse>
				<verse number="28">Me mwa, mo dir zot, tou dimoun ki get enn fam e anvi li, finn deza komet adilter dan so leker.</verse>
				<verse number="29">Si to lizie drwat antrenn twa dan lemal, tir li, zet li; li preferab ki to perdi enn parti to lekor, ki antie to lekor al dan lanfer.</verse>
				<verse number="30">Si to lame drwat antrenn twa dan lemal, koup li, zete, li preferab ki to perdi enn parti to lekor ki antie to lekor al dan lanfer.</verse>
				<verse number="31">Finn osi dir, ‘Si kikenn divors ar so fam, li bizin servi li enn papie divors.’</verse>
				<verse number="32">Me mwa, mo dir zot, ninport kisannla divorse ar so fam, exsepte dan ka enn maryaz ilezitim, fer fam la komet adilter, e kikenn ki marye ar enn fam divorse li osi komet adilter</verse>
				<verse number="33">Zot finn osi tande ki finn dir zot gran dimoun, ‘Fode pa kas enn promes, me to bizin fer saki to finn promet Lesegner pou fer.’</verse>
				<verse number="34">Me mo dir zot, pa fer okenn serman, ni par lesiel parski samem tronn Bondie</verse>
				<verse number="35">ou par later, parski samem so marspie, ou par Zerizalem parski samem lavil gran Lerwa,</verse>
				<verse number="36">e pa fer serman lor to latet, parski to pa kapav fer enn sel brin to seve vinn nwar ou blan;</verse>
				<verse number="37">zot ena zis pou dir wi ou non, tou seki zot dir anplis li sorti kot diab.</verse>
				<verse number="38">Zot finn tande ki finn dir, ‘Enn lizie pou enn lizie, enn ledan pou enn ledan.’ Me mwa, mo dir zot pa bizin zot fer rezistans kont move dimoun.</verse>
				<verse number="39">Si kikenn kalot twa lor to lazou drwat, donn li osi to lazou gos.</verse>
				<verse number="40">Si kikenn pourswiv twa pou to triko, donn li osi to palto.</verse>
				<verse number="41">Si kikenn fors twa pou fer enn kilomet ar li, fer de kilomet.</verse>
				<verse number="42">Done kan dimoun dimann twa, e pa tourn to ledo ar dimoun ki anvi pran prete ar twa.</verse>
				<verse number="43">Zot finn tande ki finn dir, ‘Kontan to prosin e air to lennmi.’</verse>
				<verse number="44">Me mwa, mo dir zot: kontan zot lennmi e priye pou bann ki persekit zot.</verse>
				<verse number="45">E zot pou vinn zanfan zot Papa ki dan lesiel, parski li fer so soley lev lor bann bon kouma lor bann move e li fer lapli tom lor bann zis kouma lor bann inzis.</verse>
				<verse number="46">Avredir, si zot kontan bann ki kontan zot, ki rekonpans zot pou gagne. Bann kolekter tax osi pa fer parey?</verse>
				<verse number="47">E si zot frekant selman zotmem, ki ena extraordiner ladan? Bann payin osi pa fer parey?</verse>
				<verse number="48">Zot bizin parfe parey kouma zot Papa ki dan lesiel li parfe.”</verse>
			</chapter>
			<chapter number="6">
				<verse number="1">“Tansion zot pratik zot devwar relizie devan lezot, zis pou lizie lezot; sinon zot pa pou gagn rekonpans ki sorti kot zot Papa dan lesiel.</verse>
				<verse number="2">Kan to fer lasarite, pa bizin sonn tronpet kouma bann ipokrit fer dan bann sinagog ek dan lari, pouki dimoun aplodi zot. Laverite, mo dir zot, zot finn fini resevwar zot rekonpans.</verse>
				<verse number="3">Me twa, kan to fer lasarite fodre to lame gos ignor seki to lame drwat fer,</verse>
				<verse number="4">fodre ki to bonaksion res sekre; to Papa ki trouv tou saki to fer pou rekonpans twa.</verse>
				<verse number="5">Kan zot fer lapriyer, pa fer kouma bann ipokrit ki kontan vinn devan pou priye dan sinagog e dan kat kwin lari pouki dimoun trouv zot. Laverite mo dir zot, sa bann la finn deza gagn zot rekonpans.</verse>
				<verse number="6">Me twa, kan to priye, rant dan to lasam, ferm twa andan e priye to Papa ki la dan sekre avek twa; to Papa ki trouv tou saki to fer, li pou rekonpans twa.</verse>
				<verse number="7">Kan to priye pa bizin rabase kouma bann payin, ki panse ki plis zot koze, plis zot lapriyer pou exose.</verse>
				<verse number="8">Pa fer kouma bannla, parski twa, to Papa deza fini kone ki bon pou twa avan mem ki to dimann li.</verse>
				<verse number="9">Gete kouma zot bizin priye: ‘Nou Papa lao dan lesiel, ki to nom sanktifie.</verse>
				<verse number="10">Fer to regn vini realiz to volonte lor later kouma dan lesiel.</verse>
				<verse number="11">Donn nou azordi dipin ki nou bizin.</verse>
				<verse number="12">Pardonn nou nou bann pese, parey kouma nou pardonn bann ki finn ofans nou.</verse>
				<verse number="13">Pa les nou tom dan tantasion Me tir nou dan lemal.’</verse>
				<verse number="14">Si zot pardonn lezot zot fot, zot Papa dan lesiel pou pardonn zot osi,</verse>
				<verse number="15">me si zot pa pardonn lezot, zot Papa osi pa pou pardonn zot fot.</verse>
				<verse number="16">Kan zot fer karem, pa bizin fer lakagn, kouma bann ipokrit, zot fer long-long figir pou montre lezot ki zot pe karem. Laverite mo dir zot, zot finn fini gagn zot rekonpans;</verse>
				<verse number="17">me twa, kan to zene, parfim to latet, lav to figir bien prop,</verse>
				<verse number="18">pouki lezot pa rekonet si to pe fer karem, me to Papa ki invizib, li trouv tou saki to fer anprive e li pou rekonpans twa.</verse>
				<verse number="19">Pa ramas trezor lor later, la kot lever ek larouy kapav detrir li, e kot voler kapav defonse pou kokin.</verse>
				<verse number="20">Ramas zot trezor plito dan lesiel, la kot ni lever, ni larouy pa kapav detrir li, e kot voler pa kapav defonse pou kokin,</verse>
				<verse number="21">parski la kot to trezor ete, to leker osi li lamem.</verse>
				<verse number="22">Lizie, li lalanp nou lekor. Si to lizie li bon, tou to lekor pou eklere,</verse>
				<verse number="23">me si to lizie li malad, tou to lekor pou dan teneb. Alor, si lalimier ki sipoze dan twa finn vinn teneb, be ki kalite marenwar sa!</verse>
				<verse number="24">Personn pa kapav vinn servi de met. Swa li air enn e kontan lot la, oubien li atas li ar enn e mepriz lot la. Zot pa kapav servi de met.</verse>
				<verse number="25">Akoz samem mo dir zot: pa fatig zot ar zot lavi, ar seki zot pou manze ou bwar, ar labiyman zot lekor. Eski lavi pa pli inportan ki manze, e lekor pa pli inportan ki linz?</verse>
				<verse number="26">Get bann zwazo dan lezer, zot pa ni seme, ni rekolte, ni ramase dan grenie, e pourtan Bondie Papa ki dan lesiel nouri zot. Eski zot pena plis valer ki zwazo?</verse>
				<verse number="27">E kisannla parmi zot, dan so linkietid, kapav prolonz so lavi.</verse>
				<verse number="28">E kifer zot trakase ar linz? Get bann fler lis dan karo, kouma zot pouse. Zot pa ni travay ni koud,</verse>
				<verse number="29">me mo dir zot, mem Salomon dan tou sa laglwar pa finn zame abiye kouma sa bann fler la.</verse>
				<verse number="30">Si Bondie abiy enn karo lerb parey, ki zordi pe pouse e dime pou brile dan dife, eski li pa pou abiy zot ankor pli zoli ki sa? Ala zot lafwa mins la!</verse>
				<verse number="31">Alor, pa bizin zot trakase pou dimann zotmem, ‘Ki nou bizin manze?’ ou ‘Ki nou bizin bwar?’ oubien ‘Ki nou bizin met lor nou?’</verse>
				<verse number="32">Parski bann payin ki rod tousala; me zot Papa ki dan lesiel, li kone ki sa bann kiksoz ki neseser pou zot.</verse>
				<verse number="33">Rod plito Rwayom Bondie ek so lazistis, e tou lezot kiksoz li pou donn zot anplis.</verse>
				<verse number="34">Alor, pa bizin trakase pou dime, les dime get so zafer. Traka enn zour li ase pou zordi.”</verse>
			</chapter>
			<chapter number="7">
				<verse number="1">“Pa ziz lezot e Bondie pa pou ziz zot.</verse>
				<verse number="2">Parski Bondie pou ziz zot parey kouma zot ziz lezot e mezir ki zot servi pou lezot, samem li pou servi pou zot.</verse>
				<verse number="3">Ki manier to trouv lapay ki dan lizie to frer, me poto ki dan to lizie to pa remarke.</verse>
				<verse number="4">Kouma to kapav dir ar to frer, les mo retir lapay ki dan to lizie me poto ki dan pou twa, to pa trouve?</verse>
				<verse number="5">Zot bann ipokrit, retir anpremie poto ki dan zot lizie, lerla zot pou trouv bien kler pou retir lapay ki dan lizie zot frer.</verse>
				<verse number="6">Pa donn lisien seki sakre, e pa zet zot perl ar koson ki kapav kraz li e revire pou atak zot.</verse>
				<verse number="7">Dimande, e to pou gagne, rode e to pou trouve, tape e laport pou ouver pou twa.</verse>
				<verse number="8">Parski tou dimoun ki dimande pou resevwar, seki rode pou trouve, e laport pou ouver pou seki tape.</verse>
				<verse number="9">Kisannla parmi zot, ki si so garson dimann dipin, li donn li enn ros;</verse>
				<verse number="10">si li dimann pwason, pou donn li enn serpan?</verse>
				<verse number="11">Move kouma zot move, zot kone kouma donn bon kado zot zanfan, alor ki kantite bon kiksoz anplis zot Papa ki dan lesiel pou donn zot kan zot dimann li.</verse>
				<verse number="12">Alor tou seki zot anvi ki lezot fer pou zot, fer parey pou lezot osi, samem lansegnman lalwa ek bann profet.</verse>
				<verse number="13">Pas par laport etrwat, parski laport lanfer li bien larz e sime perdision li fasil. Finn ena boukou ki prefer sa sime la.</verse>
				<verse number="14">Parski laport etrwat ek sime lavi li dir, e tigit dimoun pran sa sime la.</verse>
				<verse number="15">Fer atansion bann fos profet ki vini kouma bann mouton me ki anverite zot bann loulou feros.</verse>
				<verse number="16">Zot pou rekonet li par so fri. To pa rekolte rezin oubien fig lor pie pikan.</verse>
				<verse number="17">Tou zarb ki bon raport bon fri, zarb ki pa bon raport move fri.</verse>
				<verse number="18">Enn zarb bon pa kapav prodwir move fri, ni enn zarb malad bann bon fri.</verse>
				<verse number="19">Tou bann zarb ki pa donn bon fri, pou koupe e zet dan dife.</verse>
				<verse number="20">Koumsamem zot pou rekonet bann fos profet, par zot kondwit.”</verse>
				<verse number="21">“Pa tou dimoun ki dir mwa, ‘Segner, Segner’ ki pou rant dan rwayom lesiel, me zis bann ki fer volonte mo papa ki dan lesiel.</verse>
				<verse number="22">Zour zizman, pou ena boukou ki pou dir mwa ‘Segner, Segner, lor to nom nou finn azir kouma profet, lor to nom nou finn sas bann move lespri, lor to nom ki nou finn akonpli boukou mirak.’</verse>
				<verse number="23">Lerla li pou dir zot, ‘Zame mo pa finn konn zot; sorti la ale, zot ki komet lemal.’</verse>
				<verse number="24">Koumsamem, tou dimoun ki ekout saki mo fek dir e met li anpratik, li parey enn zom ki finn ranz so lakaz lor fondasion solid.</verse>
				<verse number="25">Lapli tonbe, linondasion vini, divan soufle lor lakaz la, li pa kraze, akoz li finn konstrir lor ros.</verse>
				<verse number="26">E tou dimoun ki ekout mo parol e pa met li anpratik, zot pou parey enn fou ki konstrir so lakaz lor disab.</verse>
				<verse number="27">Lapli tonbe, linondasion vini, divan soufle lor lakaz la, li kraze.”</verse>
				<verse number="28">Ler Zezi fini dir sa bann zafer la, lafoul ti etone par so lansegnman,</verse>
				<verse number="29">parski li ti ansegn zot parey enn kikenn ki ena lotorite, pa parey kouma bann dokter lalwa.</verse>
			</chapter>
			<chapter number="8">
				<verse number="1">Ler Zezi sorti lor montagn pe desann anba, enn gran lafoul swiv li.</verse>
				<verse number="2">Enn lepre vinn kot li, tom azenou devan li e dir, “Si sa to volonte, to kapav geri mwa.”</verse>
				<verse number="3">Zezi poz lame lor li, tous li, e dir li, “Samem mo volonte, aster to pou pirifie.” Deswit li vinn prop.</verse>
				<verse number="4">Zezi dir li, “Ekout bien, pa rakont sa personn, me al get enn pret, donn seki Moiz finn dir pou pirifikasion; sa pou enn temwagnaz pou lezot.”</verse>
				<verse number="5">Kouma Zezi ariv Kafarnaom, enn ofisie Romin vinn get li e sipliy li,</verse>
				<verse number="6">“Segner, mo serviter finn paralize lakaz, li dan move soufrans.”</verse>
				<verse number="7">Zezi dir ofisie la, “Mwa, mo pou al ar twa, pou geri li.”</verse>
				<verse number="8">Me ofisie la reponn, “Segner, mo pa dign pou resevwar twa kot mwa, me dir selma enn parol e mo serviter pou geri.</verse>
				<verse number="9">Momem, mo anba lotorite mo bann siperyer, e mo ena enn bann solda anba mo lotorite; si mo dir enn, ‘Ale’ li ale, enn lot ‘Vini’ li vini e avek mo esklav ‘Fer sa’ e li fer li.”</verse>
				<verse number="10">Zezi ti etone ler li tann sa, e li dir bann ki ti swiv li, “Laverite mo dir zot, zame mo pa finn trouv kikenn avek enn lafwa parey dan Izrael.”</verse>
				<verse number="11">Ala mo dir zot: boukou pou sorti dan les ek dan lwes e pou asiz atab avek Abraam, Izaak, ek Zakob dan rwayom lesiel.</verse>
				<verse number="12">Me bann ki sipoze dan rwayom, pou gagn zet deor dan nwar kot zot pou plore ek grins zot ledan.</verse>
				<verse number="13">Zezi dir ofisie la, “Ale, ki tou kiksoz ariv dapre to lafwa.” E sa mem moman la serviter la finn geri.</verse>
				<verse number="14">Zezi al dan lakaz Pier, li rantre e li trouv belmer Pier lor lili avek enn move lafiev</verse>
				<verse number="15">Zezi trap so lame, lafiev la kit li, li dibout li koumans servi Zezi.</verse>
				<verse number="16">Sa swar la, zot ti amenn kot li boukou ki ti posede ar move lespri; Zezi ti sas bann lespri la avek so parol e li geri tou seki ti malad.</verse>
				<verse number="17">Tousala ti arive dapre seki profet Izai ti dir, “Li pran lor li tou nou bann infirmite ek nou bann maladi.”</verse>
				<verse number="18">Ler Zezi trouv sa gran lafoul la otour li, li donn lord pou travers lot kote larivier.</verse>
				<verse number="19">Enn dokter lalwa apros ar li e dir li, “Met, mo pou swiv twa ninport ki kote to ale.”</verse>
				<verse number="20">Zezi dir li, “Bann renar ena zot lakav, zwazo lesiel ena zot nik, me Garson Limanite pena okenn landrwa pou poz so latet.”</verse>
				<verse number="21">Enn lot disip dir li, “Segner, les mwa al anter mo papa avan.”</verse>
				<verse number="22">Zezi dir li, “Swiv mwa, e les bann mor anter zot mor.”</verse>
				<verse number="23">Zezi mont dan bato, e so bann disip swiv li.</verse>
				<verse number="24">Enn gro divan soufle lor lamer, zot bato ti pre pou savire, me Zezi ti pe dormi.</verse>
				<verse number="25">Zot al lev li, zot dir li, “Sov nou, Segner, nou pe mor.”</verse>
				<verse number="26">Li dir zot, “Kifer zot per? Ala zot lafwa feb la.” Apre li leve, li menas divan ek vag e ti ena enn gran akalmi.</verse>
				<verse number="27">Tou dimoun etone, zot dir, “Kisannla sa? Mem divan ek lamer obeir li.”</verse>
				<verse number="28">Ler li ariv lot kote, lor teritwar Gadarenien, de posede vinn ar li; zot sorti dan simitier. Zot ti telman feros ki personn pa ti kapav pas dan sa sime la.</verse>
				<verse number="29">Zot kriye for-for, “Ki to le ar nou, Garson Bondie? Eski to finn vinn isi pou fatig nou avan ler?”</verse>
				<verse number="30">Ti ena enn troupo koson ki ti pe manze dan lezanviron.</verse>
				<verse number="31">Bann posede la sipliy li, “Si to sas nou, avoy nou dan sa troupo koson la”</verse>
				<verse number="32">Zezi dir zot, “Ale!” Alor zot sorti e zot rant dan troupo koson. Troupo la degringol depi lao, tom dan lamer e zot tou nwaye.</verse>
				<verse number="33">Bann gardien koson sove, zot al dan lavil e zot rakont tou seki finn pase avek sa de posede la.</verse>
				<verse number="34">Alor tou dimoun dan lavil sorti pou vinn zwenn Zezi; ler zot trouv li, zot sipliy li kit zot teritwar.</verse>
			</chapter>
			<chapter number="9">
				<verse number="1">Zezi mont dan bato, li travers larivier, li al dan so lavil.</verse>
				<verse number="2">Zot amenn ar li enn paralize alonze lor enn brankar. Ler Zezi trouv grander zot lafwa, li dir paralize la, “Pran kouraz mo garson; to bann pese finn pardone.”</verse>
				<verse number="3">Detrwa dokter lalwa ti pe dir dan zotmem, “Sa boug la pe blasfeme.”</verse>
				<verse number="4">Me Zezi ti konn zot panse, li dir zot, “Kifer zot ena move panse dan zot leker?</verse>
				<verse number="5">Ki pli fasil pou dir, ‘To pese finn pardone,’ oubien ‘Leve, marse’?</verse>
				<verse number="6">Me pou zot kone ki Garson Limanite ena lotorite lor later pou pardonn pese,” Li dir paralize la, “Leve, pran to lili retourn kot twa.”</verse>
				<verse number="7">Li leve, li al kot li.</verse>
				<verse number="8">Letan lafoul trouv sa, laper trap zot, e zot glorifie Bondie ki finn donn limanite enn lotorite parey.</verse>
				<verse number="9">Letan Zezi kite li ale, li trouv enn boug ki ti apel Matie, li ti pe asiz dan biro tax. Zezi dir li, “Swiv mwa.” Matie leve swiv li.</verse>
				<verse number="10">Letan Zezi ti atab dan lakaz, boukou komi tax ek dimoun move lavi ti vinn asiz atab avek Zezi ek so bann disip</verse>
				<verse number="11">Letan bann Farizien trouv sa, zot dir ar bann disip Zezi, “Kifer zot Met, li manz avek bann komi tax ek dimoun move lavi?”</verse>
				<verse number="12">Me ler Zezi tann sa li dir, “Bann dimoun ki bien pa bizin dokter, zis bann seki malad.</verse>
				<verse number="13">Ale, al aprann seki sa parol la vedir, ‘Mo dezir mizerikord, pa sakrifis zanimo. Parski mo pa finn vini pou apel bann zis me bann peser.’ ”</verse>
				<verse number="14">Apre sa, bann disip Zan vinn get Zezi e dimann li, “Kifer nou ek bann Farizien, nou fer karem, me to disip pa fer karem ditou?”</verse>
				<verse number="15">Zezi dir zot, “Eski zot panse ki bann invite dan maryaz kapav andey pandan ki nouvo marye ankor avek zot? Enn zour pou arive kot nouvo marye pou ale, lerla zot pou fer karem.</verse>
				<verse number="16">Personn pa rakomod enn vie linz avek enn tisi nef; parski latwal tisi nef la pou retresi e pou desir ankor plis sa vie linz la.</verse>
				<verse number="17">E personn pa met nouvo divin dan bann vie damzann, sinon zot pou kase, divin pou fane e damzann la pou nepli bon. Nou met nouvo divin dan damzann nef e koumsa toulede pou konserve.”</verse>
				<verse number="18">Letan li ankor pe koz ar zot, enn sef Zwif arive e tom azenou devan Zezi, li dir, “Mo tifi fek mor, me vinn poz to lame lor li e li pou viv.”</verse>
				<verse number="19">Zezi leve, li swiv li avek so bann disip.</verse>
				<verse number="20">Lerla enn madam ki pe soufer avek enn lemorazi pandan douz-an, vinn deryer Zezi e tous bor so linz,</verse>
				<verse number="21">parski li ti finn dir dan limem, “Si selman mo kapav tous so linz, mo pou geri.”</verse>
				<verse number="22">Zezi vire, e ler li trouv madam la, li dir, “Pran kouraz mo tifi, to lafwa finn geri twa.” Deswit madam la geri.</verse>
				<verse number="23">Ler Zezi ariv kot lakaz sa sef Zwif la, li trouv bann mizisien pe zwe laflit e lafoul ki pe fer enn pake tapaz.</verse>
				<verse number="24">Li dir, “Sorti la tou dimoun, tifi la pa finn mor, li pe dormi”. Zot tou zot riy li.</verse>
				<verse number="25">Me ler tou dimoun finn sorti, Zezi rant dan lakaz, li pran li par so lame e tifi la leve.</verse>
				<verse number="26">Sa nouvel la ti fane dan tou landrwa.</verse>
				<verse number="27">E ler Zezi al inpe pli lwin, de aveg swiv li, zot kriye bien for, “Pitie nou, garson David”</verse>
				<verse number="28">Ler li rant dan lakaz, bann aveg la vinn kot li e Zezi dir zot, “Eski zot krwar ki mo kapav fer sa?” Zot dir, “Wi Segner.”</verse>
				<verse number="29">Apre li tous zot lizie, e dir, “Sa pou arive dapre zot lafwa.”</verse>
				<verse number="30">Zot lizie ouver. Zezi donn zot enn warning pou pa rakont sa personn.</verse>
				<verse number="31">Me apenn zot ale, zot fann sa nouvel la dan tou landrwa.</verse>
				<verse number="32">Ler zot ti pe sorti pou ale, dimoun ti amenn devan Zezi enn boug ki pa koze e ki ti posede.</verse>
				<verse number="33">Kouma li fini sas demon la, boug la koumans koze e lafoul ti etone, zot dir, “Zame zot finn trouv kiksoz parey dan Izrael.”</verse>
				<verse number="34">Me bann Farizien ti pe dir, “Li servi prins demon pou sas demon.”</verse>
				<verse number="35">Zezi ti al partou dan Galile, li ti pe ansegne dan zot sinagog, li ti pe proklam Bonn Nouvel Rwayom Bondie. Li ti geri bann dimoun ki ti ena tousort kalite malad.</verse>
				<verse number="36">Ler Zezi get lafoul, li ti ranpli ar konpasion pou zot, parski zot ti pe plegne e zot ti abat kouma bann mouton ki pena berze.</verse>
				<verse number="37">Lerla li dir so bann disip, “Ena enn gran rekolt, me pena ase travayer.</verse>
				<verse number="38">Alor, priye met larekolt pou avoy travayer”</verse>
			</chapter>
			<chapter number="10">
				<verse number="1">Zezi apel so douz disip e li donn zot pouvwar pou sas bann move lespri ek geri tou sort kalite maladi ek infirmite</verse>
				<verse number="2">Ala nom bann apot: premie se Simon, so ti-nom Pier, so frer Andre; Zak garson Zebede, ek so frer Zan;</verse>
				<verse number="3">Filip ek Bartime; Toma ek Matie ramaser tax; Zak ti garson Alfe, e Tade,</verse>
				<verse number="4">Simon ki sorti Kana, e Zida Iskaryot, limem ki pou trair Zezi.</verse>
				<verse number="5">Zezi ti avoy Ledouz anmision avek sa bann instriksion la, “Pa bizin al dan rezion bann payin, pa rant dan okenn lavil bann Samaritin,</verse>
				<verse number="6">al plito kot bann brebi perdi dan Izrael.</verse>
				<verse number="7">Lor zot sime, anons, ‘Rwayom Bondie pe aprose.’</verse>
				<verse number="8">Geri bann malad, resisit bann mor, pirifie bann lepre, sas bann demon. Zot finn resevwar tou kado, donn tou kado.</verse>
				<verse number="9">Pa pran ni lor, ni larzan, ni pies kwiv dan zot pos,</verse>
				<verse number="10">okenn sak vwayaz, okenn semiz resanz, pa pran sandalet ek baton, parski enn travayer merit so saler.</verse>
				<verse number="11">Ninport ki lavil ou vilaz ki zot rantre, rod kisannla ki pare pou akeyir zot, res kot li ziska zot depar.</verse>
				<verse number="12">Letan zot rant dan enn lakaz, souet lape tou dimoun,</verse>
				<verse number="13">si sa bann dimoun la tret zot bien, zot lape res lor zot, me si pa bien resevwar zot, repran zot lape.</verse>
				<verse number="14">Si personn pa resevwar zot oubien refiz ekout zot parol, tap zot lipie e tir tou lapousier letan zot kit lakaz la ou lavil la.</verse>
				<verse number="15">Laverite mo dir zot, bann dimoun dan Sodom ek Gomor pou gagn pli bon tretman ki sa bann dimoun la.</verse>
				<verse number="16">Get bien, mo pe avoy zot kouma bann mouton parmi bann loulou; zot bizin bien malin kouma serpan e inosan kouma kolonb.</verse>
				<verse number="17">Fer bien atansion, akoz ena pou amenn zot devan tribinal e pou fwet zot dan zot sinagog;</verse>
				<verse number="18">akoz mwa, zot pou pas devan bann gouverner ek bann lerwa, sa pou servi bann la ek lezot kouma enn temwagnaz.</verse>
				<verse number="19">Kan pou amenn zot devan tribinal, pa trakase ki zot pou dir e kouma zot pou dir sa; parol la pou vinn par limem dan zot labous;</verse>
				<verse number="20">pa zot ki pou koze, me Lespri Bondie ki pou koz atraver zot.</verse>
				<verse number="21">Frer pou trair frer, papa pou kont so zanfan, zanfan pou lev kont zot fami e pou kondann zot amor.</verse>
				<verse number="22">Tou dimoun pou air zot akoz mwa, me seki tini ferm ziska dan bout, li pou sove.</verse>
				<verse number="23">Letan zot gagn persekite dan enn lavil, sove al dan enn lot; laverite mo dir zot, avan ki zot reysi al dan tou lavil Izrael Garson Limanite pou finn fini vini.</verse>
				<verse number="24">Enn disip, pa pli siperyer ki so met; ni enn esklav ki so patron;</verse>
				<verse number="25">Enn disip bizin zis resanble so met ek esklav la so patron. Si zot apel sef enn lakaz Belzeboul, mazine aster ki nom zot pou donn so fami.</verse>
				<verse number="26">Pa per personn. Tou saki kasiet pou vinn dan kler, tou saki sekre pou devwale;</verse>
				<verse number="27">seki mo dir zot dan marenwar, dir li dan lalimier lizour; seki zot finn tann dir dousman dan zot zorey, mont lor lakaz, dir li bien for.</verse>
				<verse number="28">Pa per bann ki touy lekor imin, me ki pa kapav touy so nam; okontrer per saki kapav detrir toulede, nam ek lekor dan lanfer.</verse>
				<verse number="29">Eski zot pa vann de mwano pou enn sou? Pourtan, pa enn sel tom anba san ki Bondie nou Papa kone.</verse>
				<verse number="30">Zot osi, sak brin zot seve konte.</verse>
				<verse number="31">Alor, pa bizin per, zot ena plis valer ki enn mwano.”</verse>
				<verse number="32">“Si kikenn rekonet mwa anpiblik ki mo ete, mwa osi mo pou rekonet li devan mo Papa dan lesiel;</verse>
				<verse number="33">me si kikenn dir anpiblik ki li pa konn mwa, mwa osi mo pou dir ki mo pa konn li devan mo Papa dan lesiel.”</verse>
				<verse number="34">“Pa panse ki mo finn vini pou amenn lape lor later; mo pa finn vini pou amenn lape, me lepe.</verse>
				<verse number="35">Mo finn vinn separ enn garson avek so papa, tifi ek so mama, belfi ek belmer.</verse>
				<verse number="36">To lennmi pou dan to prop fami.</verse>
				<verse number="37">Seki kontan so papa oubien so mama plis ki mwa, li pa dign pou vinn mo disip.</verse>
				<verse number="38">Seki pa pran so lakrwa pou swiv mwa, li pa dign pou vinn mo disip.</verse>
				<verse number="39">Seki anvi sov so lavi, pou perdi li; me seki perdi so lavi akoz mwa, pou gagn li.”</verse>
				<verse number="40">“Dimoun ki akeyir zot, akeyir mwa, dimoun ki akeyir mwa, pe akeyir sa enn ki finn avoy mwa la.</verse>
				<verse number="41">Dimoun ki akeyir enn profet akoz li enn profet pou gagn rekonpans enn profet; dimoun ki akeyir enn fidel akoz li enn fidel, li pou gagn rekonpans enn fidel.</verse>
				<verse number="42">Laverite mo dir zot, si kikenn donn enn ver dilo enn sa bann pli tipti parmi zot, akoz li mo disip, les mo dir zot, li pou gagn so rekonpans.”</verse>
			</chapter>
			<chapter number="11">
				<verse number="1">Ler Zezi fini donn instriksion so douz disip, li kit sa landrwa la pou al prese ek ansegne dan lavil kot zot reste.</verse>
				<verse number="2">Dan prizon, ler Zan tann travay ki Zezi pe fer, li avoy detrwa disip,</verse>
				<verse number="3">pou dimann Zezi, “Eski tomem Sa-Enn ki sipoze vini la, oubien nou bizin atann enn lot?”</verse>
				<verse number="4">Zezi reponn zot, “Al rakont Zan seki zot finn tande ek trouve:</verse>
				<verse number="5">bann aveg pe trouv kler, bann andikape pe marse, bann lepre pe pirifie, bann sourd pe tande, bann mor pe resisite e bann pov pe tann Bonn Nouvel ki pe anonse.</verse>
				<verse number="6">Bienere, sa dimoun ki pa tom dan pese akoz mwa.”</verse>
				<verse number="7">Apre ki bann disip Zan finn ale, Zezi koz ar lafoul lor size Zan, e li dir: “Ki zot finn al gete dan dezer? Enn fatak balanse dan divan?</verse>
				<verse number="8">Ki zot finn al gete? Enn zom bien abiye? Me bann ki met zoli linz, res dan pale lerwa.</verse>
				<verse number="9">Abe ki zot finn al gete? Enn profet? Wi, les mo dir zot, li plis ki enn profet.</verse>
				<verse number="10">Parski lor Zan mem ki finn ekrir: ‘Gete, mo pe avoy mo mesaze avan twa pou prepar to sime.’</verse>
				<verse number="11">Laverite mo dir zot, parmi tou dimoun ki finn ne lor later, pena enn pli gran ki Zan Batis; pourtan sa ki pli tipti dan rwayom lesiel, pli gran ki li.</verse>
				<verse number="12">Depi lepok Zan Batis ziska zordi, rwayom lesiel finn toultan sibir violans e bann dimoun violan finn akapar li.</verse>
				<verse number="13">Tou bann profet ek lalwa Moiz finn anons sa rwayom la ziska lepok Zan.</verse>
				<verse number="14">E si zot anvi kone, ala mo dir zot. Zan, limem Eli ki sipoze vini.</verse>
				<verse number="15">Seki ena zorey, ava tande.</verse>
				<verse number="16">Koman mo pou konpar sa zenerasion la? Li parey kouma bann zanfan ki pe asize lor laplas piblik ki pe koze ant zot,</verse>
				<verse number="17">‘Nou finn zwe zoli lamizik pou zot e zot pa finn danse; nou finn zwe kantik lanterman e zot pa finn plore.’</verse>
				<verse number="18">Zan finn vini, li pa finn manze ni bwar, e zot finn dir, ‘Li enn posede!’</verse>
				<verse number="19">Garson Limanite finn vini, li manze, li bwar e zot dir, ‘Li enn gourman, li soular, li frekant bann ramaser tax ek bann move dimoun.’ Pourtan li finn demontre lasazes Bondie par so bann bonaksion.”</verse>
				<verse number="20">Alor Zezi koumans fer repros ar sa bann lavil kot li finn fer boukou mirak parski dimoun pa finn konverti.</verse>
				<verse number="21">“Maler pou tom lor twa, lavil Korazin! Maler pou twa, lavil Betsaida! Parski si bann mirak ki finn arive kot zot, ti ariv dan Tir ek Sidon, depi lontan sa bann lavil la ti pou finn montre piblikman ki zot finn sanz zot leker.</verse>
				<verse number="22">Les mo dir zot, zour zizman, Tir ek Sidon pou gagn enn meyer tretman ki zot.</verse>
				<verse number="23">Twa Kafarnaom, eski to krwar to pou mont drwat dan lesiel? To pou desann ziska dan lanfer parski si sa bann mirak ki finn arive kot twa la, ti deroul dan Sodom, ziska zordi sa lavil la ti pou ankor existe.</verse>
				<verse number="24">Akoz samem, mo dir zot, zour zizman li pou pli dir pou zot ki pou Sodom.”</verse>
				<verse number="25">Samem lepok la Zezi dir “Mo remersie twa, Papa, Segner lesiel ek later, parski to pa finn montre sa bann kiksoz la bann saz ek bann intelizan, me to finn revel zot ar bann pli tipti.</verse>
				<verse number="26">Wi, Papa samem ti to volonte.</verse>
				<verse number="27">Mo Papa finn donn mwa tou e personn pa kapav konn so garson exsepte so Papa, personn pa kapav konn so Papa exsepte so Garson ek dimoun ar ki so garson anvi revel li.</verse>
				<verse number="28">Vinn kot mwa zot tou ki fatige, ki pe sarye enn fardo bien lour, mo pou donn zot repo.</verse>
				<verse number="29">Met mo fardo lor zot ledo, e vinn aprann ar mwa parski mo karakter li dou e mo leker ranpli ar imilite</verse>
				<verse number="30">Mo zoug li fasil sarye e mo fardo li leze.”</verse>
			</chapter>
			<chapter number="12">
				<verse number="1">Sa mem lepok la, enn zour saba, Zezi ti pe travers enn karo dible; so bann disip ti gagn fin, e zot koumans kas bann zepi dible pou manze.</verse>
				<verse number="2">Ler bann Farizien trouv sa, zot dir li, “Get sa, to bann disip pe fer kiksoz ki pena drwa fer zour saba.”</verse>
				<verse number="3">Me Zezi reponn zot, li dir, “Eski zot pa finn lir seki David ti fer kan li ek so bann kamarad ti gagn fin?</verse>
				<verse number="4">Koman li ti rant dan lakaz Bondie e kouma li ti manz dipin ki ti finn ofer Bondie? Pourtan ni li, ni so bann kamarad pa ti sipoze fer sa, parski dapre lalwa, zis bann pret gagn drwa manz sa.</verse>
				<verse number="5">Zot pa finn lir osi dan lalwa, ki zour saba, bann pret kas lalwa saba dan tanp san ki zot rann zot koupab?</verse>
				<verse number="6">Les mo dir zot, isi ena kiksoz pli gran ki tanp.</verse>
				<verse number="7">Me si zot ti konpran sinifikasion sa bann mo Lekritir la, ‘mo dezir mizerikord, pa sakrifis,’ zot pa ti pou kondann bann inosan.</verse>
				<verse number="8">Parski Garson Limanite, limem propriyeter saba.”</verse>
				<verse number="9">Zezi kit sa landrwa la e rant dan zot sinagog;</verse>
				<verse number="10">ti ena la enn boug; so lame ti paralize. Bann Farizien ti anvi piez Zezi; zot dir li, “Eski lalwa permet fer gerizon zour saba?”</verse>
				<verse number="11">Li dir zot, “Sipoze enn parmi zot ena enn sel mouton e zour saba mouton la tom dan enn gran trou; eski li pa pou fer enn demars pou tir so mouton depi dan trou la?</verse>
				<verse number="12">Dimoun ena san fwa plis valer ki enn mouton. Alor lalwa li permet fer dibien zour saba.”</verse>
				<verse number="13">Li dir paralize la; “Donn to lame.” Li tann so lame, e sa revinn parey kouma lot lame la.</verse>
				<verse number="14">Bann Farizien sorti e zot koumans konplote, pou gete kouma pou fer li disparet.</verse>
				<verse number="15">Ler Zezi aprann sa, li kit sa landrwa la. Enn gran lafoul swiv li e li geri zot tou,</verse>
				<verse number="16">li warning zot pou pa dir nanye lor li ar dimoun.</verse>
				<verse number="17">Sa ti arive pouki seki profet Izai ti dir akonpli:</verse>
				<verse number="18">“Ala mo serviter, ki mo finn swazir, mo bieneme, dan ki mo finn met tou mo lazwa. Mo pou met mo Lespri lor li, e li pou pres lazistis ar bann payin</verse>
				<verse number="19">Li pa pou lager ar personn, li pa pou kriye, pa pou tann so lavwa lor gran sime</verse>
				<verse number="20">li pa pou kas okenn baton rozo ki ti finn deza pliye, li pa pou soufle lor enn lames ki deza pe al tegn. Me li pou persiste ziska li fer lazistis triyonfe,</verse>
				<verse number="21">e tou dimoun pou fer li konfians.”</verse>
				<verse number="22">Zot amenn ar Zezi enn aveg ki ti mie parski ti ena enn demon dan li. Zezi geri boug la e lerla li koze ek li trouv kler.</verse>
				<verse number="23">Lafoul ti etone e zot dir, “Pa limem Garson David?”</verse>
				<verse number="24">Ler bann Farizien tann sa, zot dir, “Li sas demon par Belzeboul, sef demon.”</verse>
				<verse number="25">Zezi ki konn zot panse dir zot, “Enn rwayom ki divize kont limem, li enn rwayom fini, e okenn lavil ou lakaz ki divize kont limem kapav tini.</verse>
				<verse number="26">Si Satan sas Satan, li diviz limem; kouma so rwayom pou kapav tini?</verse>
				<verse number="27">E si mwa, mo sas demon par Belzeboul, par ki zot prop disip sas demon? Bann la mem pou ziz zot.</verse>
				<verse number="28">Me si mwa, mo sas demon par Lespri Bondie, savedir ki regn Bondie finn deza vinn kot zot.</verse>
				<verse number="29">Kouma kikenn kapav rant dan lakaz enn zom for pou pran so bann dibien si li pa atas li avan? Lerla li kapav kokin.</verse>
				<verse number="30">Dimoun ki pa avek mwa, li kont mwa, dimoun ki pa rasanble ar mwa, fer divizion.</verse>
				<verse number="31">Akoz samem mo dir zot, tou bann pese, tou bann blasfem pou pardone, me blasfem kont Lespri Sin pa pou pardone.</verse>
				<verse number="32">Si kikenn koz kont Garson Limanite, li pou pardone, me si kikenn koz kont Lespri Sin, li pa pou pardone, ni lor later ni dan lemonn ki pe vini.</verse>
				<verse number="33">Swa fer enn pie vinn bon lerla so fri osi pou bon, swa enn pie malad lerla so fri osi pou malad, parski nou rekonet pie la dapre so fri.</verse>
				<verse number="34">Bann espes serpan! Kouma bon kiksoz kapav sorti dan zot labous, kan zotmem zot move? Parski labous exprim seki ena dan fon leker.</verse>
				<verse number="35">Enn bon dimoun tir dan so bon trezor bann bon kiksoz, e enn dimoun move tir move kiksoz dan so move trezor.</verse>
				<verse number="36">Les mo dir zot, zour zizman zot pou zize lor tou sa bann parol initil ki zot dir;</verse>
				<verse number="37">parski pou deklar zot drwat par zot parol, e zot pou kondane par zot parol.”</verse>
				<verse number="38">Detrwa dokter lalwa ek Farizien dir ar Zezi, “Met, nou ti anvi to donn nou enn sign.”</verse>
				<verse number="39">Li reponn zot, “Zenerasion move ek adilter, zot pe rod enn sign, okenn sign pa pou donn zot anplis ki sign profet Zonas.</verse>
				<verse number="40">Parey Zonas ti pas trwa zour ek trwa nwit dan vant enn gro pwason, koumsamem Garson Limanite pou pas trwa zour ek trwa nwit anba later.</verse>
				<verse number="41">Bann abitan Niniv pou leve zour zizman e zot pou kondann sa zenerasion la, parski zot, zot ti konverti ler Zonas ti pres zot la parol. Ena isi pli gran ki Zonas!</verse>
				<verse number="42">Larenn Seba pou leve zour zizman kont sa zenerasion la e li pou kondann li parski li finn sorti dan fin-fon later pou ekout lasazes Salomon. Me ena isi pli gran ki Salomon!”</verse>
				<verse number="43">“Ler enn lespri inpir sorti dan enn dimoun, li vwayaz dan bann landrwa dezer pou rod enn plas pou repoze, me li pa trouv nanye.</verse>
				<verse number="44">Alor li dir dan limem, ‘Mo pou retourn dan mo lakaz, la kot mo sorti.’ Ler li retourne, li trouv lakaz la vid, bien netwaye e bien dan lord.</verse>
				<verse number="45">Lerla li al rod set lespri pli for ki li, zot rant dan lakaz la zot tou e zot instal zot; alafin, sa dimoun la li finn vinn pir ki avan. Li pou parey avek sa zenerasion la.”</verse>
				<verse number="46">Letan li ti ankor pe koz ar lafoul, so mama ek so bann frer vini. Zot ti pe dibout deor e zot ti pe anvi koz ar li.</verse>
				<verse number="47">Kikenn dir li, “To mama ek to bann frer deor, zot anvi koz ar twa.”</verse>
				<verse number="48">Zezi reponn li, “Kisannla mo mama? Kisannla mo bann frer?”</verse>
				<verse number="49">Lerla li montre zot so bann disip e li dir, “Ala mo mama ek mo bann frer!</verse>
				<verse number="50">Parski dimoun kifer dapre volonte mo Papa ki dan lesiel, limem mo frer, mo ser ek mo mama.”</verse>
			</chapter>
			<chapter number="13">
				<verse number="1">Sa mem zour la Zezi sorti deor, li al asiz dan borlamer.</verse>
				<verse number="2">Enn gran lafoul ti finn antour li; lafoul ti telman gran ki li ti finn bizin mont dan pirog e li asize; lafoul finn res ater dan bor dilo.</verse>
				<verse number="3">Alor Zezi koz ar zot an parabol, li dir, “Tann sa: enn planter sorti pou al seme;</verse>
				<verse number="4">letan li seme, enn parti lagrin tom dan bor sime; bann zwazo vini, manz tou.</verse>
				<verse number="5">Enn lot parti tom dan landrwa inpe ros-ros kot pena boukou later; zot pouse vit-vit parski later ti bien mins.</verse>
				<verse number="6">Me kan soley tape, zot griye, zot fletri parski zot pa ti ena ase rasinn.</verse>
				<verse number="7">Enn lot parti tom dan pikan; pikan la monte, grandi e touf zot.</verse>
				<verse number="8">Enn lot parti tom dan bon later, zot pouse e raport boukou fri, enn raport san, enn lot swasant, enn lot trant.</verse>
				<verse number="9">Saki ena zorey pou tande, ava tande.”</verse>
				<verse number="10">So bann disip vinn ar li e dimann li, “Kifer to koz an parabol?”</verse>
				<verse number="11">Li reponn zot, “Parski zot, finn donn zot kapasite resevwar don pou konn sekre Rwayom Bondie, me lezot pa finn resevwar sa.</verse>
				<verse number="12">Parski seki ena, pou gagn ankor plis e li pou gagn plis ki bizin; me seki pena la, mem sa tigit ki li ena, sa osi pou pran ar li.</verse>
				<verse number="13">Ala kifer mo koz ar zot an parabol, parski zot pe gete san trouve e zot pe ekoute san tande e san konpran.</verse>
				<verse number="14">Sa parol ki profet Izai ti dir pou zot la, pe akonpli: ‘Zot pou bon ekoute me zot pa pou konpran zot pou bon gete e zot pa pou trouve.</verse>
				<verse number="15">parski leker sa pep la finn vinn dir; zot zorey bouse, zot finn ferm zot lizie, pouki zot pa get ar zot lizie, pouki zot pa ekout ar zot zorey, pouki zot pa konpran ar zot leker, e ki zot pa konverti; e mo ti pou geri zot.’</verse>
				<verse number="16">Me zot, zot bienere, parski zot lizie trouve e zot zorey tande.</verse>
				<verse number="17">Laverite, mo dir zot, boukou profet ek dimoun ki viv drwat devan Bondie ti anvi trouv seki zot finn trouve, me zot pa finn trouve; e ti anvi tann seki zot finn tande, me zot pa finn tande.”</verse>
				<verse number="18">“Ekout bien sinifikasion parabol planter.</verse>
				<verse number="19">Kan kikenn tann koze lor Rwayom Bondie e li pa konpran, diab vini, ras tou saki finn seme dan so leker. Li resanble sa sime kot lagrin finn tonbe la.</verse>
				<verse number="20">Saki finn seme dan terin ros li resanble sa dimoun letan li tann laparol, toutswit li resevwar li dan lazwa.</verse>
				<verse number="21">Me pena rasinn dan li e laparol res dan li pou enn ti moman; me ler persekision ek lezot problem vini akoz laparol, so lafwa tom enn sel kout.</verse>
				<verse number="22">Saki finn seme dan pikan, li resanble sa dimoun ki tann laparol, me bann problem lavi tou lezour, lamour dibien materyel touf tou e li pa raport okenn fri.</verse>
				<verse number="23">Me saki finn seme dan bon later, li resanble sa dimoun ki tann laparol, konpran li bien e ki raport bann fri; ena raport san, enn lot swasant e enn lot bann trant.”</verse>
				<verse number="24">Zezi rakont lafoul enn lot parabol: “Kapav konpar Rwayom Bondie ar enn dimoun ki finn sem enn bon lagrin dan so karo;</verse>
				<verse number="25">me ler tou dimoun pe dormi, enn lennmi vini e sem move lerb dan karo dible la, apre li ale.</verse>
				<verse number="26">Alor letan bann pie dible pouse e donn bann zepi, move lerb la osi pouse.</verse>
				<verse number="27">Bann serviter propriyeter vinn dimann li, ‘Met, eski to pa finn sem bon lagrin dan to karo? Kot sa bann move lerb la sorti alor?’</verse>
				<verse number="28">Li reponn zot, ‘Enn lennmi ki finn fer sa.’ Bann serviter dir li, ‘Eski to oule ki nou al ras zot?’</verse>
				<verse number="29">Li reponn, ‘Non, parski letan zot ras move lerb la, zot kapav derasinn osi bann pie dible.</verse>
				<verse number="30">Les toulede grandi ansam ziska rekolt; lerla mo pou dimann bann travayer ramas move lerb avan, atas zot ansam, fer bann pake pou bril zot, me ramas dible dan mo grenie.’ ”</verse>
				<verse number="31">Zezi rakont zot enn lot parabol, li dir, “Rwayom lesiel, parey kouma lagrin moutard ki kikenn pran pou sem dan so karo;</verse>
				<verse number="32">limem pli tipti lagrin dan tou bann lagrin, me kan li grandi li vinn pli gran touf. Apre li vinn enn pie kot bann zwazo vinn fer zot nik dan so brans.”</verse>
				<verse number="33">Li rakont zot enn lot parabol, “Rwayom Lesiel, parey kouma levin ki enn madam pran pou melanz avek trwa goble lafarinn ziska tou lapat la monte.”</verse>
				<verse number="34">Zezi ti koz an parabol avek lafoul; li pa ti dir nanye san servi parabol.</verse>
				<verse number="35">Li fer sa pouki parol profet realize: “Mo pou koz an parabol, mo pou anons bann kiksoz ki finn res kasiet depi kreasion lemonn.”</verse>
				<verse number="36">Zezi kit lafoul e rant lakaz. So bann disip vinn kot li, e dir li, “Explik nou parabol move lerb dan karo.”</verse>
				<verse number="37">Li reponn, “Sa dimoun ki sem bon lagrin la limem Garson Limanite.</verse>
				<verse number="38">Karo la samem lemonn; e bann bon lagrin la zotmem bann zanfan Rwayom Bondie; move lerb reprezant bann zanfan lennmi Bondie,</verse>
				<verse number="39">sa lennmi ki sem move lerb limem Satan, rekolt reprezant lafin-dimonn, e bann travayer zotmem bann anz.</verse>
				<verse number="40">Parey kouma nou ramas bann move lerb pou brile, koumsamem li pou ete ler lafin-dimonn arive.</verse>
				<verse number="41">Garson Limanite pou avoy so bann anz; zot pou ramas tou bann ki finn antrenn lezot dan lemal pou met zot andeor so rwayom e li pou fer parey ar bann ki finn komet lemal.</verse>
				<verse number="42">Li pou zet zot dan enn gran dife, kot pou ena plore, kriye ek grinsman ledan.</verse>
				<verse number="43">Lerla, bann ki finn res fidel pou briye kouma lalimier soley dan rwayom zot Papa. Seki ena zorey ava tande.”</verse>
				<verse number="44">“Rwayom lesiel, parey kouma enn trezor ki finn kasiet dan enn karo. Ler kikenn dekouver li, li rekasiet li; li telman kontan ki li vann tou seki li ena e li al aste sa karo la.”</verse>
				<verse number="45">“Rwayom lesiel, parey kouma enn marsan ki pe rod bann perl rar;</verse>
				<verse number="46">ler li trouv enn ki ena enn bel valer, li al vann tou seki li ena pou al aste sa perl la.”</verse>
				<verse number="47">“Rwayom lesiel, parey kouma enn file ki zot avoy dan lamer. File la may tou sort kalite pwason;</verse>
				<verse number="48">kan li finn bien ranpli, zot amenn li ater, zot asize, zot met bann bon pwason dan enn panie e zet bann seki pa bon.</verse>
				<verse number="49">Koumsamem li pou ete ler lafin-dimonn arive. Bann anz pou vini, pou separ bann ki move avek bann ki finn res fidel.</verse>
				<verse number="50">Seki move pou zet zot dan sa gran dife la, kot pou ena boukou plore ek kriye e grinsman ledan.”</verse>
				<verse number="51">“Eski zot finn konpran tousala?” Zot reponn, “Wi.”</verse>
				<verse number="52">Lerla li dir zot, “Tou dokter lalwa ki finn vinn disip rwayom lesiel, li kouma enn propriyeter lakaz ki separ dan so trezor saki nef ek saki vie.”</verse>
				<verse number="53">Ler Zezi fini rakont sa bann parabol la, li kit sa landrwa la, li ale.</verse>
				<verse number="54">Li al dan vilaz kot li ti grandi e li koumans ansegn dimoun dan zot sinagog. Sa bann dimoun la ti etone e zot dir, “Kot li finn gagn sa kalite sazes la? Kouma li kapav fer bel-bel mirak koumsa?</verse>
				<verse number="55">Pa limem garson sarpantie? So mama, pa Marie? So bann frer pa Zak, Zozef, Simon ek Zida?</verse>
				<verse number="56">Tou so bann ser pa res isi avek nou? Be kot li finn gagn tou sa pouvwar la, li?”</verse>
				<verse number="57">Zot refiz aksepte li. Me Zezi dir zot tou, “Enn profet, li onore partou, exsepte dan so prop pei e dan so fami.”</verse>
				<verse number="58">E li pa ti kapav fer okenn mirak dan sa landrwa la, parski zot lafwa ti feb.</verse>
			</chapter>
			<chapter number="14">
				<verse number="1">Sa mem lepok la Erod Tetrark ti tann koz Zezi.</verse>
				<verse number="2">Li dir so bann serviter, “Sa Zan Batis sa; li finn leve parmi bann mor e samem li ena pouvwar pou fer bann mirak.”</verse>
				<verse number="3">Parski Erod ti finn fer aret Zan, li ti fer atas li e met li dan prizon akoz Erodiad fam so frer, Filip.</verse>
				<verse number="4">Ofet, Zan ti dir li, “Li pa korek ki to pran Erodiad pou fam.”</verse>
				<verse number="5">Erod ti anvi touy li, me li ti per lafoul ki ti finn pran li pou enn profet.</verse>
				<verse number="6">Alor, pou laniverser nesans Erod, tifi Erodiad ti dans omilie bann invite e li ti sitan pler Erod</verse>
				<verse number="7">ki li ti pran langazman solanel pou donn li seki li dimande.</verse>
				<verse number="8">Lor konsey so mama, li ti fer sa demann la: “Donn mwa, asterlamem latet Zan Batis lor enn plato.”</verse>
				<verse number="9">Lerwa, ki ti finn fer serman devan tou bann invite, ti bien sagrin me li ti donn lord pou akord so demann.</verse>
				<verse number="10">Li donn lord koup latet Zan dan prizon.</verse>
				<verse number="11">Zot amenn so latet lor enn plato, zot donn tifi la e li donn li so mama.</verse>
				<verse number="12">Bann disip Zan ti pran so lekor e zot anter li. Apre sa zot al anons nouvel la Zezi.</verse>
				<verse number="13">Ler Zezi tann sa nouvel la, li pran enn bato, li al dan enn landrwa retire li tousel. Me ler lafoul aprann sa, zot kit lavil e swiv li apie.</verse>
				<verse number="14">Ler li debark ater, li trouv enn gran lafoul; li pitie zot e li geri tou zot bann maladi.</verse>
				<verse number="15">Ler koumans fer nwar, bann disip vinn dir Zezi, “Sa landrwa la li dezer e li deza tar, ranvway sa lafoul la pou zot kapav al aste manze pou zotmem dan vilaz.”</verse>
				<verse number="16">Me Zezi reponn zot, “Kifer zot bizin ale? Donn zot manze zotmem.”</verse>
				<verse number="17">Zot dir li, “Nou ena la zis sink dipin ek de pwason.”</verse>
				<verse number="18">Li dir zot, “Amenn zot kot mwa”</verse>
				<verse number="19">Li ordonn lafoul pou instal zotmem lor lerb, li pran sa sink dipin ek sa de pwason la, li lev so lizie ver lesiel e li beni zot. Apre sa li kas bann dipin la, li donn bann disip pou distribie avek lafoul.</verse>
				<verse number="20">Tou dimoun manze vant plin e zot amenn douz panie bann bout ki finn reste.</verse>
				<verse number="21">Bann ki ti manze ti anviron sink mil zom san kont bann fam ek bann zanfan.</verse>
				<verse number="22">Zis apre sa, Zezi fer bann disip mont dan pirog ale pouki zot ariv avan li lot kote lak, letan sa li fer lafoul al zot lakaz.</verse>
				<verse number="23">Apre ki li finn fini fer lafoul ale, li mont lor enn montagn li tousel pou priye. Ler ariv aswar, li ti la li tousel,</verse>
				<verse number="24">me pirog ti finn ariv omilie lamer. Bann gro vag ti pe fwet ar pirog parski ti ena enn divan kontrer.</verse>
				<verse number="25">Boner gramatin, Zezi mars lor lamer vinn ar zot.</verse>
				<verse number="26">Me ler bann disip trouv li pe mars lor dilo, zot panike e zot dir, “Enn fantom sa!” E zot kriye, zot tranble kouma fey.</verse>
				<verse number="27">Me Zezi rasir zot toutswit e li dir, “Kouraz, mwa sa; pa bizin per.”</verse>
				<verse number="28">Pier reponn, “Segner, si tomem sa, donn lord ki mo mars lor dilo pou vinn kot twa.”</verse>
				<verse number="29">Zezi reponn, “Vini.” Alor Pier desann dan pirog e li koumans mars lor dilo dan direksion Zezi.</verse>
				<verse number="30">Me letan li remark lafors divan, li gagn per e li koumans koule; li kriye “Segner, sov mwa!”</verse>
				<verse number="31">Zezi nek avoy lame, trap li, tir li e dir li, “To lafwa feb, kifer to finn doute?”</verse>
				<verse number="32">Ler zot rant dan pirog, divan la tonbe.</verse>
				<verse number="33">Bann ki ti dan pirog, zot tom azenou, zot loue li, zot dir, “Vremem to Garson Bondie.”</verse>
				<verse number="34">Ler zot finn fini travers lak, zot ariv dan rezion Zenezaret.</verse>
				<verse number="35">Letan bann dimoun dan landrwa rekonet Zezi, zot avoy nouvel partou e zot amenn tou bann malad kot li.</verse>
				<verse number="36">Zot sipliy li pouki li les zot tous omwin rebor so linz. Tou seki ti reysi touse, li ti geri.</verse>
			</chapter>
			<chapter number="15">
				<verse number="1">Bann Farizien ek bann dokter lalwa ki sorti depi Zerizalem koste ar Zezi e zot dir,</verse>
				<verse number="2">“Kifer to disip pa respekte tradision nou bann gran dimoun? Zot pa lav lame avan manze.”</verse>
				<verse number="3">Li reponn zot, “Be zot, kifer zot kas komannman Bondie akoz zot tradision?</verse>
				<verse number="4">Bondie finn dir, ‘Onor to papa ek to mama; e osi, ninport kisannla ki modi so papa ek so mama, li merit lamor.’</verse>
				<verse number="5">Me zot, zot dir si enn dimoun dir ar so papa ou so mama, ‘Seki mo ti kapav donn twa, mo rezerv li pou Bondie’ lerla sa dimoun la nepli bizin onor so papa ou so mama.</verse>
				<verse number="6">Me zot, akoz zot tradision, zot pa respekte parol Bondie.</verse>
				<verse number="7">Ipokrit, Izai ti ena rezon kan li ti profetiz lor zot, kan li ti dir,</verse>
				<verse number="8">‘Sa pep la onor mwa zis avek so labous, me so leker lwin ar mwa;</verse>
				<verse number="9">Zot lapriyer pena valer, parski zot ansegn doktrinn bann imin.’ ”</verse>
				<verse number="10">Zezi apel lafoul e li dir, “Tande e konpran bien,</verse>
				<verse number="11">seki enn dimoun met dan so labous pa kapav rann li inpir, me seki sorti dan so labous, samem ki rann li inpir.”</verse>
				<verse number="12">Lerla so bann disip aprose e dir li, “Eski to kone ki bann Farizien ofanse kan zot tann twa koz koumsa?”</verse>
				<verse number="13">Li reponn, “Tou bann plant ki mo papa pa finn plante pou derasine.</verse>
				<verse number="14">Les zot trankil; zot kouma enn lider aveg ki pe diriz bann aveg. E si enn aveg diriz enn lot aveg, toulede pou tom dan trou.”</verse>
				<verse number="15">Me Pier dir li, “Explik nou sa parabol la.”</verse>
				<verse number="16">Li dir, “Eski zot pankor konpran zot osi?</verse>
				<verse number="17">Zot pa trouve ki seki rant dan labous, li al dan vant e apre sa li sorti deor, li elimine?</verse>
				<verse number="18">Me seki sorti dan labous sorti dan leker, samem ki rann nou inpir.</verse>
				<verse number="19">Parski dan leker sorti bann move lintansion, kouma fer krim, adilter, move lavi, kokin, mansonz ek palab.</verse>
				<verse number="20">Sa bann kiksoz la ki rann dimoun inpir, me manz avek lame pa lave pa rann enn dimoun inpir.”</verse>
				<verse number="21">Zezi kit sa landrwa la e li al dan rezion Tir ek Sidon.</verse>
				<verse number="22">Enn fam Kananeenn ki sorti dan sa rezion la koumans kriye, “Pitie mwa Segner, Garson David! Mo tifi, li extra posede par enn demon.”</verse>
				<verse number="23">Me Zezi pa dir nanye; so bann disip vinn sipliy li, zot dir li, “Pous li, li pe swiv nou, li pe fatig nou.”</verse>
				<verse number="24">Zezi reponn, li dir, “Bondie finn avoy mwa zis pou bann brebi perdi pep Izrael.”</verse>
				<verse number="25">Me, fam la tom azenou devan Zezi e li dir, “Segner vinn sekour mwa!”</verse>
				<verse number="26">Zezi reponn li, “Li pa bon pran dipin bann zanfan pou zet ar bann tilisien.”</verse>
				<verse number="27">Fam la reponn, “Vremem, Segner, pourtan bann lisien manz bann bout dipin ki tom anba latab zot met.”</verse>
				<verse number="28">Alor Zezi dir li, “Fam, to ena enn gran lafwa; to demann pou exose.” E deswit so tifi geri.</verse>
				<verse number="29">Zezi kit sa landrwa la, li mars dan borlamer Galile, li mont lor montagn e li asize.</verse>
				<verse number="30">Enn gran lafoul vinn kot li, zot amenn bann bwate, andikape, aveg, sour-miye ek dimoun ar boukou lezot maladi ankor. Zot depoz zot devan Zezi e li geri zot tou.</verse>
				<verse number="31">Lafoul ti emerveye ler zot trouv bann mie koze, bann andikape geri, bwate marse e bann aveg trouv kler; lerla zot koumans glorifie Bondie Izrael.</verse>
				<verse number="32">Zezi apel so bann disip e li dir, “Mo ranpli ar konpasion pou sa lafoul la. Sa fer trwa zour depi zot avek mwa e zot pa finn manz nanye. Mo pa anvi ranvway zot vant vid, mo per zot gagn febles lor sime.”</verse>
				<verse number="33">Bann disip dir li, “Dan sa landrwa dezer la, kot nou pou gagn ase dipin pou enn lafoul parey?”</verse>
				<verse number="34">Zezi dir zot, “Komie dipin zot ena?” Zot reponn, “Set, avek detrwa tipwason”</verse>
				<verse number="35">Alor li donn lord lafoul asiz anba.</verse>
				<verse number="36">Li pran sa set dipin la ek bann pwason la, ler li fini remersi Bondie, li kas zot, li donn so bann disip e bann la partaz avek lafoul.</verse>
				<verse number="37">Tou dimoun manze vant plin e zot retourn set korbey ranpli avek bann bout ki reste.</verse>
				<verse number="38">Ti ena kat mil zom ki ti manze, san kont bann fam ek bann zanfan.</verse>
				<verse number="39">Apre ki li finn ranvway lafoul, li mont dan pirog pou al dan teritwar Magadan.</verse>
			</chapter>
			<chapter number="16">
				<verse number="1">Bann Farizien ek Sadisein avans ver Zezi pou piez li. Zot dimann li enn sign depi lesiel.</verse>
				<verse number="2">Li reponn zot, “Ler soley kouse, zot dir, ‘Pou ena botan parski lesiel rouz.’</verse>
				<verse number="3">Boner gramatin zot dir, ‘Lapli pou tonbe zordi parski lesiel kouver.’ Zot kone kouma pou interpret sign lesiel, me zot pa kapav interpret sign letan zordi.</verse>
				<verse number="4">Zenerasion move ek adilter pe dimann enn sign, me okenn sign pa pou donn li exsepte sign Zonas.” Apre sa li kit zot li ale.</verse>
				<verse number="5">Ler bann disip ariv lot kote lak, zot ti finn bliye amenn dipin avek zot.</verse>
				<verse number="6">Zezi dir zot, “Get bien, fer atansion ar levin bann Farizien ek Sadisein.”</verse>
				<verse number="7">Zot dir ant zot, “Sirman parski nou pa finn amenn dipin.”</verse>
				<verse number="8">Ler Zezi aprann tousala, li dir, “Get zot lafwa kouma feb, kifer zot panse ki zot pena dipin?</verse>
				<verse number="9">Eski zot ankor san konpran? Zot pa rapel sa sink dipin ki ti nouri sink mil zom la e kantite panie plin zot ti ramase?</verse>
				<verse number="10">Zot pa rapel sa set dipin ki ti nouri sa kat mil zom la ek sa kantite panie plin ki zot ti ramase la?</verse>
				<verse number="11">Kouma zot pa konpran ki mo pa pe koz lor dipin? Fer atansion ar levin bann Farizien ek bann Sadisein!”</verse>
				<verse number="12">Lerla zot konpran ki li pa ti pe dir zot fer atansion ar levin dipin, me lansegnman ki bann Farizien ek Sadisein ti pe done.</verse>
				<verse number="13">Ler Zezi ariv dan distrik Sezare-Filip, li dir so bann disip, “Ki dimoun pe dir lor Garson Limanite?”</verse>
				<verse number="14">Zot dir li, “Enn bann dir Zan Batis, enn lot bann dir Eli e enn lot bann ankor dir Zeremi oubien enn lot profet.”</verse>
				<verse number="15">Li dir zot, “Me zot, ki zot dir mo ete?”</verse>
				<verse number="16">Simon Pier reponn, “To Lemesi, Garson Bondie Vivan.”</verse>
				<verse number="17">Zezi reponn li, “Bienere Simon, garson Zan! Pa to natir imin ki finn revel twa sa, me mo Papa ki dan lesiel.</verse>
				<verse number="18">E mo dir twa Pier, to enn ros, e lor sa ros la mo pou konstrir mo Legliz, e pwisans lamor pa pou kapav dominn li.</verse>
				<verse number="19">Mo pou donn twa lakle rwayom lesiel, e tou seki to atase lor later pou atase dan lesiel e tou seki to large lor later pou large dan lesiel.”</verse>
				<verse number="20">Lerla li donn lord so bann disip pou pa dir personn ki limem Lemesi.</verse>
				<verse number="21">Depi sa, Zezi koumans montre so bann disip ki li bizin al Zerizalem, soufer boukou dan lame bann ansien, bann sef pret ek dokter lalwa e ki zot pou touy li me li pou resisite lor trwaziem zour.</verse>
				<verse number="22">Pier amenn li enn kote e fer li bann repros; li dir, “Tou pou pas bien, Segner! Sa pa pou zame ariv twa.”</verse>
				<verse number="23">Me li vire e li dir Pier, “Pas deryer mwa, Satan! To enn gro ros lor mo sime parski to pa pans kouma Bondie me kouma imin.”</verse>
				<verse number="24">Apre sa Zezi dir ar so bann disip, “Si kikenn oule vinn ar mwa, fodre pa li mazinn zis limem, me fodre li pran so lakrwa pou swiv mwa.</verse>
				<verse number="25">Seki oule sov so lavi pou perdi li, e seki perdi so lavi akoz mwa pou sov li.</verse>
				<verse number="26">Ki serti enn dimoun gagn lemonn antie me li perdi so lavi? Ki enn dimoun kapav done pou aste lavi?</verse>
				<verse number="27">Garson Limanite pou vini avek so bann anz dan laglwar so Papa, e lerla li pou tret sak dimoun dapre seki li finn fer.</verse>
				<verse number="28">Laverite mo dir zot, ena parmi zot ki pa pou konn lamor avan ki zot trouv Garson Limanite revini dan so Rwayom.”</verse>
			</chapter>
			<chapter number="17">
				<verse number="1">Sis zour apre, Zezi pran Pier, Zak ek so frer Zan e li amenn zot lor enn montagn bien ot. Zot ti tousel avek li.</verse>
				<verse number="2">Li transfigire devan zot e so figir briye kouma soley, so linz vinn blan kouma lalimier.</verse>
				<verse number="3">So trwa disip trouv Moiz ek Eli paret enn kout e zot ti pe koz ar Zezi.</verse>
				<verse number="4">Alor Pier dir Zezi, “Segner, li bien bon nou la avek twa! Si to oule, mo ranz trwa latant, enn pou twa, enn pou Moiz e enn pou Eli.”</verse>
				<verse number="5">Letan li ti ankor pe koze, enn niaz bien blan kouver zot e enn lavwa dan niaz la ti pe dir, “Samem mo Garson ki mo bien kontan, li donn mwa boukou lazwa, ekout li!”</verse>
				<verse number="6">Ler bann disip tann sa lavwa la, zot ti telman efreye ki zot tom anplan lor later.</verse>
				<verse number="7">Me Zezi apros zot e tous zot, li dir, “Leve, pa gagn per.”</verse>
				<verse number="8">Zot lev zot lizie e zot trouv Zezi tousel.</verse>
				<verse number="9">Letan zot pe desann montagn, Zezi donn zot enn lord, “Pa rakont personn seki zot finn trouve tanki Garson Limanite pa resisite parmi bann mor.”</verse>
				<verse number="10">Lerla bann disip dimann li, “Kifer bann dokter lalwa dir fodre ki Eli revini avan?”</verse>
				<verse number="11">Li reponn zot, “Zisteman Eli pou revini e met tou dan lord.</verse>
				<verse number="12">Me les mo dir zot ki Eli finn fini vini e bann la pa finn rekonet li, me zot finn tret li kouma zot anvi. Koumsamem Garson Limanite pou soufer ar zot.”</verse>
				<verse number="13">Lerla bann disip konpran ki li ti pe koz ar zot lor Zan Batis.</verse>
				<verse number="14">Ler zot ariv kot lafoul ti ete, enn boug vini, tom azenou devan Zezi,</verse>
				<verse number="15">e li dir, “Segner, pitie mo garson ki gagn kriz epileptik e li soufer boukou. Souvan li gagn kriz e li tom dan dilo ek dan dife.</verse>
				<verse number="16">Mo finn amenn li ar to bann disip me zot pa finn kapav geri li.”</verse>
				<verse number="17">Zezi reponn, “Zenerasion san lafwa ranpli ar mesanste. Komie letan ankor mo pou res ar zot? Ziska kan mo bizin siport zot? Amenn li ar mwa.”</verse>
				<verse number="18">Zezi menas demon la, li sorti dan garson la e enn sel kout li geri.</verse>
				<verse number="19">Apre sa bann disip al get Zezi anprive, zot dir li, “Kifer nou pa finn kapav sas sa demon la?”</verse>
				<verse number="20">Zezi reponn zot, “Parski zot lafwa tro feb. Laverite mo dir zot, si zot ena lafwa groser enn lagrin moutard e ki zot dir montagn, ‘Bouze al laba,’ li pou bouze; nanye pa inposib pou zot.</verse>
				<verse number="21">Zis ar lapriyer ki sa kalite lespri la kapav sorti.”</verse>
				<verse number="22">Letan Zezi ek so bann disip ti ansam dan Galile, li dir zot, “Zot pre pou livre Garson Limanite dan lame bann dimoun,</verse>
				<verse number="23">zot pou touy li e li pou resisite lor trwaziem zour.” Bann disip ti bien sagrin kan zot tann sa parol la.</verse>
				<verse number="24">Ler zot ariv Kafarnaom, bann komi tax tanp vinn ar Pier e zot dir li, “Zot met, pa pey tax li?”</verse>
				<verse number="25">Pier reponn, “Wi, li peye.” E ler li rant lakaz, Zezi koz avek Pier e li dimann li, “Ki to panse Simon, bann lerwa lor later, kisannla zot fer pey tax? Bann sitwayin oubien bann etranze?”</verse>
				<verse number="26">Letan Pier reponn “Bann etranze,” Zezi dir li, “Savedir bann sitwayin lib, pena pou peye.</verse>
				<verse number="27">Me pou nou pa ofans zot, al lamer zet lamson e premie pwason ki morde, get dan so lagel e to pou trouv enn pies larzan; pran li e pey tax pou twa ek pou mwa.”</verse>
			</chapter>
			<chapter number="18">
				<verse number="1">Sa letan la, bann disip vinn ar Zezi e dimann li, “Kisannla pli gran dan rwayom lesiel?”</verse>
				<verse number="2">Li apel enn ti zanfan, li met li omilie zot,</verse>
				<verse number="3">e li dir, “Laverite mo dir zot, si zot pa sanze e vinn kouma zanfan, zot pa pou rant dan rwayom lesiel.</verse>
				<verse number="4">Dimoun ki pli gran dan rwayom lesiel li kikenn ki abes li e fer li vinn tipti kouma sa zanfan la.</verse>
				<verse number="5">Dimoun ki akeyir enn zanfan lor mo nom, li pe akeyir mwa osi.</verse>
				<verse number="6">Si kikenn fer enn sa bann ti zanfan ki krwar dan mwa la tonbe, ti pou preferab atas enn gro ros dan so likou e zet li dan fon lamer.</verse>
				<verse number="7">Maler pou lemonn akoz bann kiksoz kifer dimoun tom dan pese. Sa bann kiksoz la zot inevitab, me malere sa dimoun ki responsab tousala.</verse>
				<verse number="8">Si to lame oubien to lipie fer twa tonbe, koup li zete, preferab to rant dan lavi avek enn sel lame ek enn sel lipie ki to ena toulede lame ek lipie dan dife lanfer.</verse>
				<verse number="9">Si to lizie fer twa tonbe, aras li zete; preferab to rant dan lavi avek enn sel kote lizie ki to al dan dife lanfer avek toulede.</verse>
				<verse number="10">Fer sir ki zot pa mepriz enn sa bann ti zanfan la; parski les mo dir zot, ki zot bann anz toultan dan prezans mo Papa dan lesiel.</verse>
				<verse number="12">Ki zot panse? Sipoze enn dimoun ena san mouton, e enn parmi perdi, eski li pa pou les sa katrovin-diznef mouton la lor montagn pou al rod sa enn ki finn perdi la?</verse>
				<verse number="13">Si li retrouv li, mo sir li pou pli kontan pou sa sel mouton la ki sa lezot katrovin-diznef ki pa finn perdi.</verse>
				<verse number="14">Koumsamem zot Papa ki dan lesiel, li pa anvi ki okenn sa bann ti dimoun la perdi.</verse>
				<verse number="15">Si to frer krwayan ofans twa, al get li e montre li so fot kan zis zot de tousel. Si li ekoute, to pou finn regagn li kouma to frer.</verse>
				<verse number="16">Me si li pa ekout twa, pran enn ou de lezot dimoun avek twa kouma temwin.</verse>
				<verse number="17">Si li refiz ekout zot, dir tou ar legliz; e si li refiz ekout legliz, konsider li kouma enn payin oubien enn komi tax.</verse>
				<verse number="18">Laverite, mo dir zot, tou saki zot atase lor later pou atase dan lesiel, e tou saki zot delarge lor later pou delarge dan lesiel.</verse>
				<verse number="19">Laverite mo dir zot ankor enn fwa, si de ant zot tom dakor lor later pou dimann ninport kwa, mo Papa dan lesiel pou akord zot.</verse>
				<verse number="20">Parski la kot de ou trwa finn rasanble lor mo nom mo pou la omilie zot.”</verse>
				<verse number="21">Lerla Pier vinn kot Zezi e li dimann li, “Segner, si enn frer krwayan ofans mwa, konbien fwa mo bizin pardonn li? Ziska set fwa?”</verse>
				<verse number="22">Zezi reponn li, “Non pa set fwa, me swasann-dis fwa set fwa.</verse>
				<verse number="23">Se pou sa rezon la ki rwayom lesiel li parey enn lerwa ki deside pou regle so kont avek so bann serviter.</verse>
				<verse number="24">Ler li koumans fer sa, zot amenn li kikenn ki ti dwa dis mil talan.</verse>
				<verse number="25">Kouma li pa ti kapav pey so det, so met ti finn donn lord pou vann li, so fam, so bann zanfan ek tou so dibien, pouki li ranbours so det.</verse>
				<verse number="26">Serviter la tom azenou devan lerwa, li dir, ‘Pran pasians Segner, mo pou rann twa tou saki mo dwa.’</verse>
				<verse number="27">Dan so mizerikord, lerwa la larg li e rey tou so det.</verse>
				<verse number="28">Me samem serviter la, kouma li sorti deor, li zwenn enn so kamarad serviter ki ti dwa li san pies larzan. Li may li par likou, li dir li, ‘Pey mwa tou saki to dwa mwa.’</verse>
				<verse number="29">Lerla so kamarad serviter tom azenou e sipliy li, ‘Ena pasians avek mwa, mo pou rann twa to larzan.’</verse>
				<verse number="30">Me li refize; li fer met li dan prizon ziska li fini ranbours so det.</verse>
				<verse number="31">Kan bann lezot kamarad serviter trouv saki pe pase, zot ti bien tris, e zot al rakont zot met tou saki ti finn pase.</verse>
				<verse number="32">Alor lerwa apel li e dir li, ‘To move! Mo finn rey tou to det parski to finn sipliy mwa.</verse>
				<verse number="33">To pa panse to ti bizin ena pitie pou to kamarad serviter parey kouma mo finn ena pitie pou twa?’</verse>
				<verse number="34">Dan so koler, lerwa avoy li al fer travo forse ziska li fini ranbours tou so det.</verse>
				<verse number="35">Koumsamem mo Papa ki dan lesiel pou fer avek sakenn parmi zot, si zot pa pardonn zot bann frer ek ser avek tou zot leker.”</verse>
			</chapter>
			<chapter number="19">
				<verse number="1">Ler Zezi fini koze, li kit Galile e li al dan rezion Zide lot kote Zourdin.</verse>
				<verse number="2">Enn gran lafoul ti pe swiv li e li ti pe geri zot tou.</verse>
				<verse number="3">Enn bann Farizien koste ar li pou teste li. Zot dir, “Eski lalwa permet enn mari kit so fam san okenn rezon?”</verse>
				<verse number="4">Li reponn, “Zot pa finn lir ki dan komansman Bondie Kreater finn kre dimoun zom ek fam?</verse>
				<verse number="5">Bondie ti dir, ‘Akoz samem enn zom pou kit so papa ek so mama, li pou al atas li ar so fam e toulede pou vinn enn sel.’</verse>
				<verse number="6">Alor zot nepli pou de, me enn sel. Fode pa dimoun separ seki Bondie finn met ansam.”</verse>
				<verse number="7">Zot dir li, “Be pou kifer Moiz finn donn nou lord donn enn papie divors pou divorse?”</verse>
				<verse number="8">Li dir zot, “Parski zot leker dir ki Moiz finn permet zot divors ar zot fam; me dan komansman li pa ti koumsa.</verse>
				<verse number="9">Mo dir zot, si kikenn divors ar so fam, exsepte dan ka infidelite, e marye avek enn lot dimoun, li komet adilter.”</verse>
				<verse number="10">So bann disip dir li, “Si li koumsa ant enn zom avek so fam, vomie pa marye.”</verse>
				<verse number="11">Me li dir zot, “Pa tou dimoun kapav aksepte sa lansegnman la, me zis bann dimoun ki finn resevwar don pou konpran sa.</verse>
				<verse number="12">Parski ena plizir rezon kifer zom pa marye, ena parski zot finn ne inpwisan, ena parski dimoun finn rann zot koumsa e lezot pa marye akoz Rwayom Lesiel. Seki kapav aksepte sa lansegnman la, li ava konpran.”</verse>
				<verse number="13">Alor bann dimoun amenn bann tizanfan pouki Zezi inpoz lame lor zot e priye pou zot; me so bann disip farous zot.</verse>
				<verse number="14">Me Zezi dir, “Les bann ti zanfan vinn ar mwa, pa anpes zot parski Rwayom Lesiel pou dimoun ki parey kouma zot.”</verse>
				<verse number="15">Li inpoz lame lor zot, apre li kit zot, li ale.</verse>
				<verse number="16">Ala enn dimoun vinn kot Zezi e dir li, “Met, ki bon kiksoz mo bizin fer pou gagn lavi eternel?”</verse>
				<verse number="17">Zezi dir li, “Kifer to poz mwa kestion lor seki bon? Zis Enn Sel ki bon. Si to anvi rant dan lavi, swiv bann komannman.”</verse>
				<verse number="18">Li dir li, “Ki sa bann komannman la?” Zezi dir li, “Pa touye, pa komet adilter, pa kokin, pa fer fos temwagnaz,</verse>
				<verse number="19">onor to papa ek to mama, e kontan to prosin parey kouma tomem.”</verse>
				<verse number="20">Zenes la dir li, “Tousala mo finn swiv, ki mo manke ankor?”</verse>
				<verse number="21">Zezi dir li, “Si to anvi vinn parfe, ale, vann tou to dibien, donn bann pov e to pou gagn enn trezor dan lesiel; apre sa vini, swiv mwa.”</verse>
				<verse number="22">Ler zenes la tann sa, li ale bien tris parski li ti ena boukou dibien.</verse>
				<verse number="23">Lerla Zezi dir so bann disip, “Laverite, mo dir zot, bien difisil pou enn ris rant dan Rwayom lesiel.</verse>
				<verse number="24">Mo redir zot, li pli fasil pou enn samo pas dan enn trou zegwi ki pou enn ris rant dan Rwayom Bondie.”</verse>
				<verse number="25">Ler bann disip tann sa, zot etone e zot dir, “Kisannla pou kapav sape alor?”</verse>
				<verse number="26">Zezi get zot fran-fran e dir zot, “Pou dimoun, li inposib, me pou Bondie tou kiksoz posib.”</verse>
				<verse number="27">Pier dir li, “Get nou, nou finn kit tou pou swiv twa. Alor ki pou ariv nou?”</verse>
				<verse number="28">Zezi dir zot, “Laverite mo dir zot, dan sa nouvo lemonn la, kan Garson Limanite pou asiz lor so tronn dan laglwar, zot ki finn swiv mwa, zot osi zot pou asiz lor douz tronn pou ziz douz tribi Izrael.</verse>
				<verse number="29">Dimoun ki finn kit lakaz, frer, ser, papa, mama, zanfan ek zot later akoz mwa, pou resevwar san fwa plis e zot pou erit lavi eternel.</verse>
				<verse number="30">Boukou premie pou vinn dernie, e bann dernie pou vinn premie.”</verse>
			</chapter>
			<chapter number="20">
				<verse number="1">“Rwayom lesiel resanble enn propriyeter ki sorti gramatin pou anplway bann travayer dan so karo rezin.</verse>
				<verse number="2">Apre ki li finn tom dakor ar zot lor lapey enn zourne travay, li avoy zot dan so karo.</verse>
				<verse number="3">Ver nev-er li resorti, e trouv lezot lor laplas piblik pe dibout san travay.</verse>
				<verse number="4">Li dir zot, ‘Al dan mo karo e mo pou pey zot enn saler rezonab.’ E zot al travay.</verse>
				<verse number="5">Ler li resorti ver midi ek ver trwa-zer, li fer parey.</verse>
				<verse number="6">Ver sink-er li sorti e trouv ankor ki pe dibout lor laplas; e li dir zot, ‘Kifer zot res la enn zourne san fer nanye?’</verse>
				<verse number="7">Zot dir li, ‘Parski personn pa finn anplway nou.’ Li dir zot, ‘Al dan mo karo zot osi.’</verse>
				<verse number="8">Kan finn ariv aswar, propriyeter la dir so formenn, ‘Apel bann travayer e donn sakenn zot lapey. Komans ar bann dernie pou fini par bann premie.’</verse>
				<verse number="9">Bann ki ti pran travay ver sink-er prezant zot, e sakenn resevwar valer enn zourne travay.</verse>
				<verse number="10">Ler ariv tour bann ki finn pran travay anpremie, zot ti panse ki zot ti pou gagn plis; me sakenn resevwar valer enn zourne travay.</verse>
				<verse number="11">Letan zot resevwar zot lapey zot mirmire kont propriyeter la.</verse>
				<verse number="12">Zot dir li, ‘Sa bann dernie la finn travay enn-ertan selman, e to tret zot parey kouma nou ki finn trime tout lazourne anba enn soley diplon.’</verse>
				<verse number="13">Propriyeter la reponn enn ladan, ‘Kamarad, mo pa finn fer twa ditor. Eski to pa ti dakor ar mwa lor sa lapey la?</verse>
				<verse number="14">Pran to kas, ale. Mo anvi donn dernie la parey kouma mo finn donn twa.</verse>
				<verse number="15">Eski mo pena drwa fer seki mo anvi ar mo dibien? Oubien, eski to zalou parski mo zenere?’</verse>
				<verse number="16">Koumsamem, bann dernie pou vinn premie, e bann premie pou dernie.”</verse>
				<verse number="17">Ler Zezi pe mont Zerizalem, li pran Ledouz enn kote anprive e li koz avek zot ler zot pe marse.</verse>
				<verse number="18">Li dir, “Ekout bien, nou pe mont Zerizalem, Garson Limanite pou livre dan lame bann sef pret ek dokter lalwa e zot pou kondann li amor,</verse>
				<verse number="19">apre sa zot pou met li dan lame bann payin, zot pou boufonn li, fwet li, krisifie li, me lor trwaziem zour li pou resisite.”</verse>
				<verse number="20">Lerla mama bann garson Zebede vinn get Zezi avek so de garson, li tom azenou devan li pou dimann li enn faver.</verse>
				<verse number="21">Zezi dir li, “Ki to oule?” Li reponn, “Promet mwa ki mo de garson ki la, zot pou asiz enn dan to kote drwat e lot dan to kote gos dan to Rwayom.”</verse>
				<verse number="22">Me Zezi reponn, “Zot pa kone ki zot pe dimande. Eski zot kapav bwar koup ki mo pe al bwar?” Zot dir li, “Wi, nou kapav”</verse>
				<verse number="23">Li reponn zot, “Koup ki mo pou bwar, zot pou bwar, me pou kone kisannla pou asiz dan mo kote drwat ek gos, sa li pa depann lor mwa. Bondie, mo papa finn rezerv sa bann plas la pou sertin dimoun ki li anvi.”</verse>
				<verse number="24">Kan lezot dis disip tann sa, zot ankoler avek de frer la.</verse>
				<verse number="25">Me Zezi apel zot e li dir, “Zot kone ki bann lerwa payin diriz e dominn lezot.</verse>
				<verse number="26">Sa bizin pa arive parmi zot; saki anvi pran grander parmi zot, li bizin okip plas serviter,</verse>
				<verse number="27">e saki anvi vinn premie, li bizin vinn esklav tou dimoun;</verse>
				<verse number="28">parey kouma Garson Limanite pa finn vini pouki dimoun servi li, me pou servi dimoun e donn so lavi kouma enn ranson pou boukou dimoun.”</verse>
				<verse number="29">Letan zot pe kit Zeriko, enn gran lafoul swiv Zezi.</verse>
				<verse number="30">Ti ena de aveg pe asize lor bor sime. Letan zot tande ki Zezi pe pas par la, zot kriye for-for, “Segner, Garson David, pitie nou!”</verse>
				<verse number="31">Lafoul pa kontan, dir zot res trankil; me zot kriye ankor pli for, “Pitie nou, Segner, Garson David!”</verse>
				<verse number="32">Zezi arete, li apel zot, li dir, “Ki zot anvi mo fer pou zot?”</verse>
				<verse number="33">Zot reponn, “Segner, fer nou trouv kler.”</verse>
				<verse number="34">Zezi ranpli ar konpasion, li tous zot lizie. Enn sel kout, zot retrouv kler e zot swiv li.</verse>
			</chapter>
			<chapter number="21">
				<verse number="1">Kan zot ariv pre ar Zerizalem, dan vilaz Betfaze, koste ar kolinn Pie Zoliv, Zezi avoy de disip,</verse>
				<verse number="2">e li dir zot, “Al dan prosin vilaz; kouma zot ariv laba, zot pou trouv enn bourik ki atase e so piti avek li. Delarg zot, amenn zot kot mwa.</verse>
				<verse number="3">Si kikenn dimann zot ninport kwa, zis dir, ‘Lesegner bien bizin zot.’ Toutswit, dimoun la pou les zot ale.”</verse>
				<verse number="4">Sa finn arive pouki parol ki bann Profet ti dir realize:</verse>
				<verse number="5">“Dir popilasion Zerizalem: gete, zot lerwa pe vini li lor enn ti bourik, e li ranpli ar imilite.”</verse>
				<verse number="6">Bann disip ale e fer parey kouma Zezi ti finn dir zot;</verse>
				<verse number="7">zot amenn bourik la ek so piti, e zot met zot linz lor bann la e Zezi asiz lor linz la.</verse>
				<verse number="8">Enn lafoul dimoun tal zot linz lor sime, lezot koup bann brans e fann lor sime.</verse>
				<verse number="9">Lafoul ki ti devan Zezi e bann ki ti pe swiv li par deryer, ti pe kriye; “Ozana garson David! Ki Bondie beni sa dimoun ki vinn lor nom Lesegner!”</verse>
				<verse number="10">Ler li rant dan lavil Zerizalem, tou dimoun ti azite, zot pe dimande, “Kisannla sa?”</verse>
				<verse number="11">Lafoul reponn, “Limem profet Zezi ki sorti Nazaret dan Galile.”</verse>
				<verse number="12">Ler Zezi rant dan tanp, li farous tou bann ki ti pe vande ek aste, li devir anba lao latab bann sanzer larzan ek sez bann vander pizon.</verse>
				<verse number="13">Li dir zot, “Finn ekrir, ‘Pou apel mo lakaz, enn lakaz lapriyer.’ Me zot finn fer li vinn enn kavern voler.”</verse>
				<verse number="14">Bann aveg ek bann bwate vinn kot li dan tanp, e li geri zot.</verse>
				<verse number="15">Me kan bann sef pret ek dokter lalwa trouv sa bann mirak la e tann bann zanfan pe kriye, ‘Ozana Garson David,’ zot ankoler.</verse>
				<verse number="16">Lerla zot dir Zezi, “To tande ki zot pe dir?” Zezi reponn, “Wi. Eski zot pa finn lir: ‘Mem bann zanfan ek bann ti baba pou sant louanz ki finn prepare pou li.’ ”</verse>
				<verse number="17">Zezi kit zot, li al andeor lavil Betani, e li pas lanwit laba.</verse>
				<verse number="18">Landime gramatin, ler Zezi retourn dan lavil, li gagn fin.</verse>
				<verse number="19">Li trouv enn pie fig dan bor sime e li al pre ar li, me li pa trouv okenn fri, me zis bann fey. Alor li dir pie fig la: “To nepli pou donn fri ankor” Enn sel kou pie fig sek.</verse>
				<verse number="20">Ler bann disip trouv sa, zot ti etone, e zot dir: “Kouma sa pie la kapav sek enn sel kou?”</verse>
				<verse number="21">Zezi reponn zot, “Laverite, mo dir zot, si zot ena lafwa e zot pa doute, pa zis seki mo finn fer avek pie fig ki zot pou kapav fer; me si zot dir sa montagn la, ‘leve al zet twa dan lamer,’ sa pou arive.</verse>
				<verse number="22">Tou seki zot dimande dan lafwa, zot pou resevwar.”</verse>
				<verse number="23">Ler Zezi rant dan tanp, bann sef pret ek bann ansien vinn kot li, e zot dimann li, “Par ki lotorite to pe fer sa bann kiksoz la, kisannla finn donn twa sa lotorite la?”</verse>
				<verse number="24">Zezi dir zot, “Mo pou poz zot enn ti kestion mwa osi; si zot dir mwa so repons, lerla mo pou dir zot par ki lotorite mo fer sa bann kiksoz la.</verse>
				<verse number="25">Eski batem Zan sorti depi dan lesiel ouswa dimoun ki finn invant sa?” Zot koumans diskit ant zot, “Si nou reponn ‘depi dan lesiel’, li pou dir, be kifer alor zot pa finn krwar dan li?</verse>
				<verse number="26">Si nou reponn, ‘Dimoun,’ nou per lafoul parski tou dimoun ti konsider Zan kouma enn profet.”</verse>
				<verse number="27">Alor zot reponn Zezi, “Nou pa kone.” Lerla Zezi reponn zot, “Mo osi mo pa pou dir zot kot mo pouvwar sorti.”</verse>
				<verse number="28">Zezi kontigne, li dir “Ki zot panse lor la? Enn papa ena de garson. Li al get premie la, li dir li, ‘Mo garson, al travay dan mo lavign zordi.’</verse>
				<verse number="29">Li reponn, ‘Mo pa pou ale.’ Me plitar li sanz lide li ale.</verse>
				<verse number="30">Papa la vinn ar deziem la e li dir li mem zafer; e li reponn ‘Wi papa,’ me li pa ale.</verse>
				<verse number="31">Kisannla ant sa de garson la finn fer volonte so papa?” Zot dir, “Premie la.” Alor Zezi dir zot, “Laverite, mo dir zot, bann ramaser tax ek bann prostitie pou ariv dan Rwayom Bondie avan zot tou.</verse>
				<verse number="32">Ofet, Zan Batis finn vinn kot zot pou montre zot sime lazistis zot pa finn krwar dan li, me bann ramaser tax ek bann prostitie finn krwar dan li. Me zot, mem apre zot finn trouv sa, zot pa finn sanze pou krwar dan li.”</verse>
				<verse number="33">“Ekout enn lot parabol,” Zezi dir, “Ti ena enn propriyeter ki ti plant enn karo rezin, li antour li avek enn baraz, li fouy enn trou pou instal enn preswar, e li aranz enn mirador. Li lwe li ar bann travayer e li al dan enn lot pei.</verse>
				<verse number="34">Letan finn ariv ler pou rekolte, li avoy so bann serviter kot bann travayer la pou al sers so par.</verse>
				<verse number="35">Bann travayer trap bann serviter la, bat enn ladan, touy enn lot e avoy kout ros lor trwaziem la.</verse>
				<verse number="36">Li avoy ankor lezot serviter, plis ki premie fwa, me bann travayer la tret zot parey.</verse>
				<verse number="37">Andernie li avoy so garson. Li dir ar limem, ‘Zot pou respekte mo garson.’</verse>
				<verse number="38">Me ler bann travayer trouv garson la, zot dir ant zot, ‘Ala leritie; vini, anou touy li e pran so leritaz.’</verse>
				<verse number="39">Alor zot trap li, zet li andeor karo e touy li.</verse>
				<verse number="40">Asterla kan propriyeter karo rezin vini, ki li pou fer avek sa bann travayer la?”</verse>
				<verse number="41">Zot dir li, “Li pou masakre sa bann kriminel la e lwe so karo ar enn lot bann travayer ki pou donn li so par apre rekolt.”</verse>
				<verse number="42">Zezi dir zot, “Zame zot finn lir dan Lekritir ki dir: ‘Ros ki bann mason finn zete finn vinn ros ki tini tou, Sa travay Lesegner, Sa li enn gran mervey pou nou lizie.</verse>
				<verse number="43">Ala, mo dir zot, pou ras Rwayom Bondie ar zot e pou donn sa enn pep ki pou prodwir vre fri.” [</verse>
				<verse number="44">Dimoun ki tom lor sa ros la pou kas-kase e si ros la ki tom lor kikenn, li pou vinn lapousier ]</verse>
				<verse number="45">Letan bann sef pret ek bann Farizien tann sa bann parabol la, zot konpran ki li ti pe koz kont zot.</verse>
				<verse number="46">Alor zot rod trap li me selman zot ti gagn per lafoul parski bann la ti konsider li kouma enn profet.</verse>
			</chapter>
			<chapter number="22">
				<verse number="1">Ankor enn fwa Zezi servi parabol pou ansegne, li dir,</verse>
				<verse number="2">“Rwayom lesiel parey kouma enn lerwa ki organiz enn lanos pou maryaz so garson.</verse>
				<verse number="3">Li avoy so bann serviter pou apel bann invite, me zot refiz vini.</verse>
				<verse number="4">Li avoy lot serviter ankor e li donn zot sa mesaz la: ‘Dir mo bann invite, “Ala mo repa finn pare, mo finn fini touy mo bann toro ek mo bann zanimo bien gra, tou finn pare. Vinn dan lanos.”</verse>
				<verse number="5">Me bann invite pa interese, ena al dan zot karo, ena al okip zot komers,</verse>
				<verse number="6">ena mem ki tom lor bann serviter, maltret zot e touy zot.</verse>
				<verse number="7">Lerwa bien ankoler; li avoy so bann solda al touy sa bann asasin la e bril zot lavil.</verse>
				<verse number="8">Apre sa, li dir so bann serviter, ‘Lanos finn pare, me mo bann invite pa dign.</verse>
				<verse number="9">Al dan bann lakrwaze sime e tou dimoun ki zot trouve invit zot dan lanos.’</verse>
				<verse number="10">Bann serviter sorti, al lor lari e rasanble tou seki zot trouve, bon kouma pa bon; e lasal ranpli ar invite.</verse>
				<verse number="11">Me kan lerwa vini pou get bann invite, li remark kikenn ki pa ti ena kostim maryaz,</verse>
				<verse number="12">e li dir li, ‘Kamarad, kouma to finn rant la san enn kostim maryaz?’ Boug la perdi laparol.</verse>
				<verse number="13">Lerla lerwa dir so bann serviter, ‘Atas so lame ek so lipie, zet li deor dan teneb, la kot pou ena boukou plore, kriye ek grinsman ledan.’</verse>
				<verse number="14">Parski boukou pou apele, me tigit pou eli.”</verse>
				<verse number="15">Bann Farizien fer enn konplo pou piez Zezi lor bann parol ki li finn dir.</verse>
				<verse number="16">Alor, zot avoy zot bann disip, ansam avek bann Erodien pou al get Zezi. Bann la dir li, “Met, nou kone ki to sinser, seki to ansegne lor lalwa Bondie li vre, e to pa les twa inflianse par personn parski to tret to dimoun parey.</verse>
				<verse number="17">Dir nou alor, ki to panse: Eski nou lalwa permet nou pey tax lanperer ou non?”</verse>
				<verse number="18">Me Zezi, ki konn zot mesanste, reponn zot, “Bann ipokrit, kifer zot anvi met mwa dan lak?</verse>
				<verse number="19">Montre mwa enn pies avek ki zot pey tax.” Zot amenn li enn pies larzan.</verse>
				<verse number="20">Apre li dir zot: “Ki figir ena lor la e ki finn ekrir?”</verse>
				<verse number="21">Zot reponn, “Lanperer.” Li dir zot, “Rann lanperer seki pou lanperer e rann Bondie seki pou Bondie.”</verse>
				<verse number="22">Kan zot tann sa, zot dekonserte, zot kit li, zot ale.</verse>
				<verse number="23">Sa mem zour la, detrwa Sadisein vinn kot Zezi pou dir ki pena rezireksion e zot poz li enn kestion:</verse>
				<verse number="24">“Met, Moiz ti dir, ‘Si enn zom mor san zanfan, so frer bizin marye ar so fam pou donn li enn desandan.</verse>
				<verse number="25">Enn fwa ti ena set frer ki ti viv isi. Premie la marye e mor san zanfan e li kit vev la ar so frer.</verse>
				<verse number="26">Deziem la fer parey, e mem zafer ariv trwaziem la ek tou lezot.</verse>
				<verse number="27">Apre sa, fam la osi mor.</verse>
				<verse number="28">Zour rezireksion, kisannla pou vinn so mari, parski li finn pran touleset kouma mari?”</verse>
				<verse number="29">Zezi reponn li, “Zot fer erer, parski zot pa konn Lekritir e pwisans Bondie.</verse>
				<verse number="30">Kan bann mor pou releve, bann dimoun pa pou pran ni zom ni fam, me zot pou viv kouma bann anz dan lesiel.</verse>
				<verse number="31">Pou seki konsern rezireksion bann mor, eski zot pa finn lir seki Bondie finn dir,</verse>
				<verse number="32">‘Momem Bondie Abraam, Bondie Izaak, ek Bondie Zakob?’ Li pa Bondie bann mor me Bondie bann vivan.”</verse>
				<verse number="33">Tou dimoun letan zot tann sa, zot ti inpresione par so lansegnman.</verse>
				<verse number="34">Letan bann Farizien tande ki li finn ferm labous bann Sadisein, zot rasanble zot,</verse>
				<verse number="35">e enn parmi zot ki ti enn dokter lalwa, dimann Zezi enn kestion pou piez li.</verse>
				<verse number="36">“Met, ki pli gran komannman dan lalwa? “</verse>
				<verse number="37">Zezi dir li, “‘To bizin kontan to Segner, to Bondie avek tou to leker, avek tou to nam e avek tou to lespri.’</verse>
				<verse number="38">Samem komannman pli gran e pli inportan.</verse>
				<verse number="39">Deziem pli inportan ‘To kontan to prosin kouma tomem’</verse>
				<verse number="40">Tou bann lalwa ek bann profet depann lor sa de komannman la.”</verse>
				<verse number="41">Ler bann Farizien ti finn rasanble, Zezi dimann zot:</verse>
				<verse number="42">“Ki zot panse lor Lemesi? Ki so desandan?” Zot reponn, “Desandan David”.</verse>
				<verse number="43">Zezi dir zot, “Be kouma David ki ti anba gid Lespri Sin, finn kapav apel li ‘Segner’? Parski David limem finn dir:</verse>
				<verse number="44">‘Lesegner finn dir mo Segner, asiz twa dan mo kote drwat ziska mo kraz mo bann lennmi anba mo lipie.’ ”</verse>
				<verse number="45">“Si David apel li Segner, kouma li kapav so garson?”</verse>
				<verse number="46">Personn pa ti kapav donn li enn repons, e depi sa zour la, personn pa ti oze poz li kestion ankor.</verse>
			</chapter>
			<chapter number="23">
				<verse number="1">Zezi koz ar lafoul ek so bann disip, li dir,</verse>
				<verse number="2">“Bann dokter lalwa ek Farizien, asiz lor tronn Moiz;</verse>
				<verse number="3">alor zot bizin pratik ek swiv tou saki zot dir; me zot, pa imit sa bann la, parski zot pa pratik seki zot ansegne.</verse>
				<verse number="4">Parski zot atas bann gro fardo difisil pou amene lor zepol lezot, me ki zot, mem zot ti ledwa, zot pale bouze.</verse>
				<verse number="5">Me zot kontan fer kiksoz pou lizie dimoun, zot bann filakter bien-bien gran e franz zot manto bien long.</verse>
				<verse number="6">Zot kontan bann premie plas dan bann fet e bann meyer plas dan sinagog.</verse>
				<verse number="7">Zot kontan kan dimoun salye zot dan bann plas piblik e dimoun apel zot Rabi.</verse>
				<verse number="8">Me zot, fode pa ki zot fer apel zot Rabi, parski zot ena enn sel met e zot tou so zelev.</verse>
				<verse number="9">Pa apel ninport ki lor later papa, parski Li tousel zot papa ki dan lesiel.</verse>
				<verse number="10">Pa fer apel zot met parski zot ena enn sel met, Lemesi.</verse>
				<verse number="11">Dimoun ki pli gran parmi zot, li pou zot serviter.</verse>
				<verse number="12">Dimoun ki anvi gagn laglwar pou imilie li, dimoun ki imilie li pou gagn laglwar.</verse>
				<verse number="13">Maler lor tou bann dokter lalwa ek Farizien ipokrit! Zot finn ferm laport lesiel pou dimoun. Zotmem zot pa rantre e kan lezot anvi rantre, zot blok laport.</verse>
				<verse number="14">Maler lor zot dokter lalwa ek Farizien ipokrit, zot manz tou manze bann vev, zot fer long-long lapriyer pou lizie dimoun. Akoz samem zot pou gagn enn pli gran kondanasion.</verse>
				<verse number="15">Maler lor tou bann dokter lalwa ek Farizien ipokrit. Zot vwayaz partou lor lamer ek lor later pou konverti enn sel dimoun e zot fer li al dan lanfer de fwa pli vit ki zot.</verse>
				<verse number="16">Maler lor zot, bann gid aveg. Zot dir, ‘Si kikenn fer serman lor tanp, li pa angaz nanye; me si kikenn fer serman lor tanp, la li bizin tini so serman.’</verse>
				<verse number="17">Bann fou ek aveg! Ki pli inportan? Lor oubien tanp ki rann lor la sakre?</verse>
				<verse number="18">Zot dir osi: ‘Si kikenn fer serman lor lotel, li pa angaz nanye; me si li fer serman lor ofrand ki lor lotel, la li bizin tini so serman.’</verse>
				<verse number="19">Bann fou ek aveg! Ki pli inportan? Ofrand oubien lotel ki rann ofrand la sakre?</verse>
				<verse number="20">Alor dimoun kifer serman lor lotel, fer serman lor lotel e lor tou saki lor li.</verse>
				<verse number="21">Dimoun kifer serman lor tanp, fer li lor tanp e lor tou saki res dan tanp.</verse>
				<verse number="22">Dimoun ki fer serman lor lesiel, fer li lor tronn Bondie e lor sa Enn ki asiz lor tronn la.</verse>
				<verse number="23">Maler lor zot, dokter lalwa ek Farizien ipokrit. Zotmem pey ladim lor bann zepis kouma lamant, ditin ek fenouy, me zot negliz seki pli inportan dan lalwa, lazistis e mizerikord ek fidelite.</verse>
				<verse number="24">Bann gid aveg! Zot pas zot bwar dan paste pou tir enn moustik, me zot aval enn samo.</verse>
				<verse number="25">Maler lor zot, dokter lalwa ek Farizien ipokrit! Zot netway andeor tas ek pla, me andan zot ranpli ar vis ek move dezir.</verse>
				<verse number="26">Farizien aveg! Avan tou netway andan tas pouki so andeor osi kapav prop.</verse>
				<verse number="27">Maler lor zot, dokter lalwa ek Farizien ipokrit. Zot parey bann tonbo ki finn bien blansi, ki paret bien zoli, me ranpli ar lekor mor ek tou kalite salte.</verse>
				<verse number="28">Koumsamem zot paret korek e zis pou lizie dimoun, me dan zotmem zot ranpli ar ipokrizi ek malonete.</verse>
				<verse number="29">Maler lor zot, dokter lalwa ek Farizien ipokrit! Zot ranz tom bann profet ek dekor moniman bann zom zis,</verse>
				<verse number="30">lerla zot dir: ‘Si nou ti viv dan lepok nou bann gran dimoun, nou pa ti pou partisip dan zot krim kont profet.’</verse>
				<verse number="31">Alor zotmem, zot rekonet ki zot desandan bann kriminel ki finn touy bann profet.</verse>
				<verse number="32">Kontigne alor, fer saki zot bann gran dimoun finn koumanse.</verse>
				<verse number="33">Bann espes serpan! Zot panse zot pou kapav sov kondanasion Bondie?</verse>
				<verse number="34">Akoz samem, mo pou avoy zot bann profet, bann saz ek bann vre dokter lalwa. Ena ladan zot pou touye ek krisifie, lezot zot pou trangle dan zot sinagog ek persekit lezot dan bann lavil.</verse>
				<verse number="35">Alor, disan tou sa bann inosan depi Abel ziska Zakari garson Baraki ki zot ti touye devan lotel, pou tom lor zot.</verse>
				<verse number="36">Laverite, mo dir zot, tousala pou tom lor sa zenerasion la.”</verse>
				<verse number="37">“Zerizalem, Zerizalem, twa ki touy to bann profet kout ros! Konbien fwa mo finn anvi rasanble to bann zanfan kouma enn mama poul rasanble so bann piti anba so lezel, me to pa finn anvi!</verse>
				<verse number="38">Gete, to lakaz pou abandone.</verse>
				<verse number="39">Les mo dir twa, to pa pou trouv mwa ankor ziska to dir, ‘Ki Bondie beni sa dimoun ki vinn lor nom Lesegner.’ ”</verse>
			</chapter>
			<chapter number="24">
				<verse number="1">Letan Zezi sorti dan tanp li pe ale, so bann disip vinn kot li pou fer li remark konstriksion tanp.</verse>
				<verse number="2">Li dimann zot, “Zot trouv tousala? Laverite, mo dir zot, pa mem enn sel ros pou reste enn lor lot; tou pou grene.”</verse>
				<verse number="3">Plitar ler li pe asize lor montagn Pie Zoliv, bann disip vinn get li anprive, zot dimann li, “Dir nou kan sa pou arive, e ki sign pou ena pou anons lafin-dimonn.”</verse>
				<verse number="4">Zezi reponn zot, “Fer atansion ki personn pa antrenn zot dan perdision</verse>
				<verse number="5">Pou ena boukou ki pou vini lor mo nom pou dir ‘Momem Lemesi!’</verse>
				<verse number="6">E zot pou tann tapaz lager; asire ki zot pa gagn per, parski tousala pou arive, me lafin pa ankor arive.</verse>
				<verse number="7">Nasion pou lev kont nasion, rwayom kont rwayom, e pou ena lafaminn.</verse>
				<verse number="8">Tousala zis komansman douler lanfantman.</verse>
				<verse number="9">Dimoun pou livre zot, pou touy zot e tou bann nasion pou air zot akoz mo nom.</verse>
				<verse number="10">Boukou pou abandonn zot lafwa, dimoun pou trayir e air zot kamarad.</verse>
				<verse number="11">Boukou fos profet pou leve e pou anbet dimoun.</verse>
				<verse number="12">E lemal pou ogmante, dimoun pou nepli kontan zot kamarad.</verse>
				<verse number="13">Me dimoun ki persevere ziska lafin pou sove.</verse>
				<verse number="14">Bonn Nouvel Rwayom Bondie pou anonse partou dan lemonn, kouma enn temwagnaz pou tou bann nasion; lerla lafin pou vini.</verse>
				<verse number="15">“Alor ler zot trouv bann sakrilez abominab parey kouma Profet Daniel ti anonse - seki lir sa pou konpran! -</verse>
				<verse number="16">bann ki res dan Zide pou bizin sove al lor montagn,</verse>
				<verse number="17">dimoun ki lor lakaz fode pa desann pou pran seki li ena dan lakaz,</verse>
				<verse number="18">dimoun ki dan karo fode pa get deryer pou pran enn triko.</verse>
				<verse number="19">Maler lor bann madam ansint e bann ki pe donn zot zanfan tete.</verse>
				<verse number="20">Priye ki zot pa sove dan liver oubien zour saba.</verse>
				<verse number="21">Parski dan sa letan la pou ena pli boukou soufrans ki lemonn finn deza kone depi so lexistans, e pa pou zame ena ankor parey.</verse>
				<verse number="22">E si Bondie pa ti finn rakoursi sa peryod letan la, personn pa ti pou viv. Me li finn fer sa pou bann ki li finn swazir.</verse>
				<verse number="23">Si kikenn dir zot, ‘Get Lemesi, li la!’ oubien ‘Ala li la.’ Pa krwar li.</verse>
				<verse number="24">Parski bann fos mesi ek fos profet pou vini; zot pou fer bann gran-gran sign ek mirak pou tronp mem bann ki Bondie finn swazir.</verse>
				<verse number="25">Ekout bien! Mo finn deza averti zot davans.</verse>
				<verse number="26">Alor, si zot dir, ‘Gete, li dan dezer,’ pa ale. Oubien si zot dir, ‘Gete, li pe kasiet isi,’ pa bizin krwar.</verse>
				<verse number="27">Parey kouma zekler briye dan lesiel depi dan les ziska lwes, koumsamem Garson Limanite pou vini.</verse>
				<verse number="28">Kot ena lekor mor, ena osi bann votour.</verse>
				<verse number="29">Vit-vit apre sa bann moman soufrans, soley pou asonbri lalinn pa pou donn lalimier zetwal pou tom depi lesiel bann pwisans lesiel pou sakouye.</verse>
				<verse number="30">Lerla sign Garson Limanite pou paret dan lesiel; tou bann tribi lor later pou fer dey e zot pou trouv Garson Limanite vini dan niaz avek boukou pwisans ek laglwar.</verse>
				<verse number="31">Avek son tronpet, li pou avoy so bann anz ki pou rasanble tou bann ki li finn swazir dan kat kwin later.”</verse>
				<verse number="32">“Konpran bien lansegnman lor pie fig; dimoman ki so brans vinn tann e koumans donn fey, zot kone ki lete pe aprose.</verse>
				<verse number="33">Letan zot trouv tousala, kone ki Garson Limanite pre pou vini e li deryer laport.</verse>
				<verse number="34">Laverite mo dir zot, avan ki sa zenerasion la disparet, tousala pou arive.</verse>
				<verse number="35">Lesiel ek later pou disparet me mo parol pa pou disparet.</verse>
				<verse number="36">Ki zour, ki ler, personn pa kone, ni bann anz dan lesiel, ni mem Garson Limanite, zis papa la tousel kone.</verse>
				<verse number="37">Kouma sa ti pase lepok Noe, koumsamem sa pou ete kan Garson Limanite pou vini.</verse>
				<verse number="38">Parski avan inondasion vini, dimoun ti pe manze-bwar, zot ti pe marye ek aranz maryaz, ziska ki Noe rant dan lars.</verse>
				<verse number="39">Personn pa ti pe dout nanye ziska ki deliz vini e balye zot tou. Koumsamem pou ete kan Garson Limanite vini.</verse>
				<verse number="40">La kot de zom pe travay dan karo, pou pran enn ale, lot pou res deryer.</verse>
				<verse number="41">Kot de fam pe kraz dible dan moulin, pou pran enn ale, lot pou res deryer.</verse>
				<verse number="42">Alor, mo dir zot pran kont, parski personn pa kone ki zour zot Segner pou vini.</verse>
				<verse number="43">Zot konn bien, si enn propriyeter ti kone ki ler dan lanwit voler pou pas kot li, li pa ti pou dormi pouki so lakaz pa defonse.</verse>
				<verse number="44">Ala kifer, zot osi, zot bizin pare, parski Garson Limanite pou vinn enn ler ki zot pa kone.”</verse>
				<verse number="45">“Ki sa serviter fidel ek bien serye, lor ki so patron kapav konte pou servi manze tou so bann travayer dan ler ki bizin?</verse>
				<verse number="46">Ere sa serviter ki so met pou trouv li pe travay kan li arive.</verse>
				<verse number="47">Laverite mo dir zot, li pou met sa dimoun la ansarz tou so dibien.</verse>
				<verse number="48">Me si li enn move serviter e li dir dan limem, ‘Mo met pe tarde,’</verse>
				<verse number="49">e li koumans bat so bann kamarad serviter, e manze, bwar avek bann soular.</verse>
				<verse number="50">So met pou retourne enn zour kot li pa pe atann li e enn ler kot li pa pou kone.</verse>
				<verse number="51">Li pou koup-koup li, e met li ansam avek bann ipokrit, la kot pou ena boukou plore ek kriye e boukou grinsman ledan.”</verse>
			</chapter>
			<chapter number="25">
				<verse number="1">“Alor rwayom lesiel pou parey kouma zistwar sa dis zennfi ki pran zot lalanp pou al zwenn nouvo marye.</verse>
				<verse number="2">Sink ladan ti insousian, e sink ti bien saz.</verse>
				<verse number="3">Ler bann insousian la pran zot lalanp, zot pa pran ase delwil avek zot;</verse>
				<verse number="4">me bann saz la ti pran plizir flakon delwil anplis pou zot lalanp.</verse>
				<verse number="5">Nouvo marye tarde pou arive; bann zennfi la koumans kaskou e zot gagn somey.</verse>
				<verse number="6">Ler minwi sone, kikenn kriye: ‘Gete! Ala nouvo marye! Sorti pou al zwenn li!’</verse>
				<verse number="7">Alor, bann fidoner leve e koumans prepar zot lalanp.</verse>
				<verse number="8">Bann insousian la dimann bann seki bien saz la: ‘Fer nou gagn inpe delwil ar zot, parski nou lalanp pe tegn.’</verse>
				<verse number="9">Bann saz la reponn: ‘Non, li pa posib, parski pa pou ena ase pou nou e pou zot. Pli fasil zot al laboutik e aste inpe delwil pou zotmem.’</verse>
				<verse number="10">Bann insousian la al aste delwil; zis dan sa lerla, nouvo marye arive. Sa sink zennfi ki ti pare la rant ansam avek nouvo marye dan lasal e bann la met lakle dan laport.</verse>
				<verse number="11">Plitar, sa sink insousian la arive, e zot kriye: ‘Misie, misie, ouver laport!’</verse>
				<verse number="12">Me li reponn zot: ‘Laverite, mo dir zot, mo pa konn zot.’ ”</verse>
				<verse number="13">Zezi kontigne, li dir: “Pran kont, parski zot pa konn ni zour, ni ler.”</verse>
				<verse number="14">“Rwayom lesiel parey kouma enn dimoun ki pe al anvwayaz, li apel so bann serviter pou konfie zot so dibien.</verse>
				<verse number="15">Li donn enn sink talan, enn lot de talan e enn lot enn sel talan, sakenn dapre so kapasite, lerla li ale.</verse>
				<verse number="16">Serviter ki ti resevwar sink talan la, vitvit li finn al fer komers avek sa larzan la e sa finn raport li ankor sink talan.</verse>
				<verse number="17">Serviter ki ti resevwar de talan la fer parey li osi, e li gagn ankor de talan.</verse>
				<verse number="18">Me seki ti resevwar enn sel talan la, li fouy enn trou dan later e li kasiet larzan so patron.</verse>
				<verse number="19">Enn bon letan apre, zot patron retourne e li koumans regle so kont ar zot.</verse>
				<verse number="20">Seki ti resevwar sink talan la aprose e prezant so patron sa sink talan ki li ti finn gagne anplis, e li dir li: ‘Met, ou finn donn mwa sink talan, ala mo finn gagn ankor sink.’</verse>
				<verse number="21">So met dir li: ‘To finn bien fer, bon serviter fidel. To finn fidel pou enn ti zafer, mo pou met twa ansarz pli gran zafer ankor. Vinn partaz lazwa to met.’</verse>
				<verse number="22">Serviter ki ti resevwar de talan la aprose li osi, li dir: ‘Met, ou finn donn mwa de talan, ala mo finn gagn ankor de.’</verse>
				<verse number="23">So met dir li: ‘To finn bien fer, bon serviter fidel. To finn fidel pou enn ti zafer, mo pou met twa ansarz pli gran zafer ankor. Vinn partaz lazwa to met.’</verse>
				<verse number="24">Apre sa, serviter ki ti resevwar enn sel talan la aprose e li dir: ‘Met, mo kone kouma enn dimoun bien ti dir: ou rekolte kot ou pa finn plante, ou ramase kot ou pa finn seme.</verse>
				<verse number="25">Mo finn gagn per, e mo finn al kasiet talan la anba later. Ala, mo rann ou li.’</verse>
				<verse number="26">Patron la reponn li, ‘Eta move serviter pares! To bien kone ki mo rekolte kot mo pa finn plante, e mo ramas kot mo pa finn seme?</verse>
				<verse number="27">Alor to ti bien kapav met mo larzan dan labank, koumsa ler mo retourne mo ti va regagn li avek lintere.</verse>
				<verse number="28">Repran sa talan la ar li e donn li sa dimoun ki ena dis la.</verse>
				<verse number="29">Parski tou dimoun ki ena, pou gagn plis ankor, e zot pou dan labondans; me dimoun ki pena nanye, mem sa tigit ki zot ena la, pou ras sa ar zot.</verse>
				<verse number="30">Sa serviter ki pa vo nanye la, pran li zet li deor dan nwar, kot pou ena boukou plore, kriye ek grinsman ledan.’ ”</verse>
				<verse number="31">“Kan Garson Limanite vini dan so laglwar avek tou bann anz, li pou asiz lor so tronn rwayal.</verse>
				<verse number="32">Tou bann nasion pou rasanble devan li, e li pou separ bann dimoun sakenn so kote, parey enn berze separ mouton ek kabri.</verse>
				<verse number="33">Li pou met bann mouton dan so kote drwat e bann kabri dan so gos.</verse>
				<verse number="34">Alor lerwa pou dir ar bann ki dan kote drwat, ‘Vini, zot ki mo papa finn beni. Resevwar rwayom ki Bondie finn prepare pou zot depi kreasion lemonn.</verse>
				<verse number="35">Avredir mo ti fin e zot finn donn mwa manze. Mo ti swaf e zot finn donn mwa bwar. Mo ti enn etranze e zot finn akeyir mwa.</verse>
				<verse number="36">Mo ti touni, e zot finn donn mwa linz. Mo ti malad, e zot finn vizit mwa. Mo ti dan prizon e zot finn vinn get mwa.’</verse>
				<verse number="37">Alor bann ki finn obeir Bondie, zot dir lerwa: ‘Segner, kan nou finn trouv twa pe mordefin e nou finn donn twa manze? Oubien to ti swaf e nou finn donn twa bwar?</verse>
				<verse number="38">Kan nou finn trouv twa enn etranze e nou finn akeyir twa, oubien touni nou finn donn twa linz?</verse>
				<verse number="39">E kan nou finn trouv twa malad oubien dan prizon e nou finn vizit twa?’</verse>
				<verse number="40">Lerla lerwa reponn zot: ‘Laverite, mo dir zot, sak fwa ki zot finn fer sa ar enn sa bann pli tipti la ki dan mo fami, ar momem ki zot ti fer sa.’</verse>
				<verse number="41">Apre lerwa pou dir bann ki dan so kote gos: ‘Al lwin ar mwa zot modi! Al dan dife eternel ki pa pou zame tegn e ki finn prepare pou Satan ek so bann asosie.</verse>
				<verse number="42">Parski mo ti fin e zot pa finn donn mwa manze. Mo ti swaf e zot pa finn donn mwa bwar.</verse>
				<verse number="43">Mo ti enn etranze e zot pa finn akeyir mwa, touni zot pa finn donn mwa linz, malad ek dan prizon, zot pa finn pran mwa swin?’</verse>
				<verse number="44">Alor zot osi, zot pou dir lerwa: ‘Segner, kan eski nou finn trouv twa, to ti gagn fin ek swaf, etranze, touni, malad e dan prizon e nou pa finn ed twa?’</verse>
				<verse number="45">Alor li pou reponn zot: ‘Laverite mo dir zot, letan zot pa finn fer sa pou enn sa bann pli tipti parmi zot, ar mwa osi zot pa finn fer li.’</verse>
				<verse number="46">E sa bann la pou pini pou toultan, me bann zis, zot pou gagn lavi eternel.”</verse>
			</chapter>
			<chapter number="26">
				<verse number="1">Kan Zezi fini so lansegnman, li dir so bann disip,</verse>
				<verse number="2">“Zot kone ki fet Pak pe vini dan de zour e bann la pou livre Garson Limanite e pou koulout li lor enn lakrwa.”</verse>
				<verse number="3">Apre sa, bann sef pret ek bann ansien dan pep Zwif fer enn reynion dan pale Kaif, ki ti gran pret.</verse>
				<verse number="4">Zot pran desizion ansam pou aret Zezi san ki personn kone e pou al touy li.</verse>
				<verse number="5">Zot ti pe dir, “Fodre pa ki nou aret li letan fet pe deroule parski dimoun pou kapav revolte.”</verse>
				<verse number="6">Zezi ti dan Betani kot Simon ki ti ena lalep.</verse>
				<verse number="7">Enn fam vinn pre ar Zezi avek enn flakon an albat ki ti ranpli avek enn parfin ki ti ena gran valer; li vers sa parfin la lor latet Zezi, letan Zezi ti atab.</verse>
				<verse number="8">Letan bann disip trouv sa, zot mekontan. Zot dir, “Kifer bizin fer gaspiyaz?</verse>
				<verse number="9">Ti kapav vann sa parfin la pou enn gro som larzan e donn kas la bann pov!”</verse>
				<verse number="10">Zezi ti kone ki zot ti pe dir, alor li dir zot, “Kifer zot met sa fam la dan lanbara; li pe fer enn bonaksion pou mwa.</verse>
				<verse number="11">Parski zot, zot pou touzour gagn bann pov parmi zot me mwa, mo pa pou toultan parmi zot.</verse>
				<verse number="12">Li finn met sa parfin la lor mo lekor pou prepar mo lanterman.</verse>
				<verse number="13">Laverite mo dir zot, partou kot Bonn Nouvel pou anonse dan lemonn antie, pou koz lor seki sa fam la finn fer e pou gard so souvenir.”</verse>
				<verse number="14">Apre sa, enn parmi Ledouz, Zida Iskaryot, al zwenn bann sef pret</verse>
				<verse number="15">e li dir zot, “Ki zot pou donn mwa si mo livre zot Zezi?” Zot pey li trant pies larzan.</verse>
				<verse number="16">Depi sa moman la, Zida ti pe rod enn bon lokazion pou livre zot Zezi.</verse>
				<verse number="17">Premie zour fet dipin san levin, bann disip vinn get Zezi e zot dimann li, “Kot to anvi nou prepar repa Pak pou to manze?”</verse>
				<verse number="18">Li dir, “Al dan lavil kot intel, e dir li, ‘Lemet dir, mo letan pe aprose; mo pou manz Pak kot twa avek mo bann disip.’ ”</verse>
				<verse number="19">Bann disip fer dapre seki Zezi finn dir zot e zot al prepar repa Pak.</verse>
				<verse number="20">Aswar, li asiz omilie Ledouz,</verse>
				<verse number="21">e pandan repa li dir zot, “Laverite mo dir zot, enn parmi zot pou trair mwa.”</verse>
				<verse number="22">Zot ti bien tris e sakenn so tour koumans dir li, “Mwa sa Segner?”</verse>
				<verse number="23">Zezi reponn, “Dimoun ki finn tranp so dipin dan pla avek mwa, limem pou trair mwa.</verse>
				<verse number="24">Garson Limanite pe al mor dapre seki finn ekrir lor li, me maler pou sa dimoun ki pe trair Garson Limanite! Pou limem vomie, li pa ti ne.”</verse>
				<verse number="25">Zida ki ti pe trair Zezi dimann li, “Mwa sa Met?” Zezi reponn li, “To finn dir tou tomem.”</verse>
				<verse number="26">Letan pe manze, Zezi pran dipin, donn benediksion, kas dipin la e li donn so bann disip. Li dir, “Pran, manze, samem mo lekor.”</verse>
				<verse number="27">Apre Zezi pran koup divin, li rann gras e li donn so bann disip, li dir, “Bwar sa zot tou,</verse>
				<verse number="28">parski samem mo disan, disan lalians ki mo verse pou tou dimoun e pouki zot pese pardone.</verse>
				<verse number="29">Mo dir zot, mo nepli pou bwar fri pie rezin ziska sa zour ki mo pou bwar divin nouvo avek zot dan Rwayom mo Papa.”</verse>
				<verse number="30">Letan zot finn fini sant bann Psom, zot al lor kolinn Pie Zoliv.</verse>
				<verse number="31">Zezi dir ar so bann disip, “Lanwit kot zot tou pou tonbe akoz mwa finn arive. Dan Lekritir finn ekrir, ‘Mo pou touy berze, e bann mouton pou fane partou kote.’ ”</verse>
				<verse number="32">Me Zezi dir ankor, “Kan mo pou resisite, mo pou atann zot Galile.”</verse>
				<verse number="33">Lerla Pier dir li, “Mem si arive ki tou dimoun abandonn twa, mwa, mo pa pou abandonn twa.”</verse>
				<verse number="34">Zezi reponn li, “Laverite mo dir twa, aswar mem, avan ki kok sante, to pou renie mwa trwa fwa.”</verse>
				<verse number="35">Pier dir li, “Mem si bizin mor avek twa, zame mo pou renie twa.” Lerla tou bann disip dir parey.</verse>
				<verse number="36">Apre sa, Zezi al avek so bann disip dan enn landrwa ki ti apel Zetsemani e li dir zot, “Res la, mwa mo pe al inpe pli lwin pou priye.”</verse>
				<verse number="37">Li pran Pier ek de garson Zebede ar li e li koumans santi enn gran tristes ek langwas.</verse>
				<verse number="38">Li dir zot, “Mo ranpli ar enn gran tristes ki pe fini mwa. Res la avek mwa, pa dormi.”</verse>
				<verse number="39">Li al inpe pli lwin, li tom azenou, so fron tous later e li priye, “Papa, si li posib, met sa koup la lwin ar mwa, selman pa kouma mo oule me fer kouma twa to oule.”</verse>
				<verse number="40">Apre sa, li vinn ar so trwa disip e li trouv zot pe dormi. Li dir Pier, “To pa finn gagn lafors pou res avek mwa enn-ertan selman?</verse>
				<verse number="41">Veye, priye pouki zot pa rant dan tantasion. Lespri anvi mem, me laser feb.”</verse>
				<verse number="42">Enn deziem fwa, li al pli lwin e li priye, “Papa, si li pa posib ki sa koup la res lwin ar mwa e ki mo bizin bwar li, mo pou touzour fer dapre to volonte.”</verse>
				<verse number="43">Li revinn ar so bann disip e li trouv zot pe dormi, somey dan lizie.</verse>
				<verse number="44">Li kit zot ankor e li al priye enn trwaziem fwa. Li ti pe dir toultan mem parol.</verse>
				<verse number="45">Apre sa, li revinn ar so bann disip e li dir zot, “Zot ankor pe dormi e zot pe repoze. Ala ler finn arive kot Garson Limanite pou livre dan lame bann peser.</verse>
				<verse number="46">Leve, anou ale! Gete, li pe vini, sa dimoun ki pou livre mwa la.”</verse>
				<verse number="47">Zezi ti pe koze, kan Zida, enn parmi Ledouz, vini avek enn lafoul dimoun ki ti arme ar lepe ek gourdin. Bann sef pret ek ansien parmi bann lepep finn avoy zot.</verse>
				<verse number="48">Tret la finn donn zot enn sign; li finn dir zot, “Dimoun ki mo pou anbrase la, limem sa, trap li.”</verse>
				<verse number="49">Zida koste ar Zezi e li dir li, “Shalom Met.” E li anbras Zezi.</verse>
				<verse number="50">Zezi dir li, “Kamarad, fer seki to ena pou fer.” Lerla bann la vini trap Zezi e zot aret li.</verse>
				<verse number="51">Anplas, enn dan group Zezi tir so lepe e donn serviter gran pret enn gran kout e li koup so zorey.</verse>
				<verse number="52">Me Zezi dir li, “Met to lepe dan to fouro parski seki servi lepe pou mor ar lepe.</verse>
				<verse number="53">Eski to pa kone ki mo kapav apel mo Papa e li ti pou avoy mwa plis ki douz larme anz?</verse>
				<verse number="54">Kimanier seki finn ekrir pou realize? Eski sa pa bizin arive?”</verse>
				<verse number="55">Lerla Zezi dir ar lafoul, “Eski zot ti bizin vinn ar lepe ek gourdin pou aret mwa kouma dir mo enn voler? Toulezour mo ti pe asize dan tanp e mo ti pe ansegne e zame zot finn aret mwa.</verse>
				<verse number="56">Tousala finn arive pouki parol bann profet realize.” Lerla tou disip kit li sove.</verse>
				<verse number="57">Bann seki finn aret Zezi amenn li devan gran pret Kaif. Bann dokter lalwa ek bann ansien ti finn zwenn.</verse>
				<verse number="58">Pier ti pe swiv enn distans e li aret devan lakour gran pret. Li rant dan lakour, li asiz avek bann gard pou gete kouma tousala pou fini.</verse>
				<verse number="59">Bann sef pret ek Gran Tribinal Zwif ti pe rod met enn fos sarz lor Zezi pou kapav kondann li amor,</verse>
				<verse number="60">me zot pa trouv nanye, mem si boukou fos temwin ti vinn fer zot depozision. Finalman de boug aprose</verse>
				<verse number="61">e zot dir, “Li finn dir, ‘Mo kapav detrir tanp Bondie e rekonstrir li dan trwa zour.’ ”</verse>
				<verse number="62">Gran pret leve e dir, “To pa reponn? Ki to ena pou dir lor sa bann akizasion la?”</verse>
				<verse number="63">Me Zezi pa dir nanye. Alor gran pret dir li, “Fer serman lor nom Bondie Vivan e dir nou si vremem to Lekris, Garson Bondie.”</verse>
				<verse number="64">Zezi reponn, “Tomem to pe dir; me mwa, mo dir zot, asterla zot pou trouv Garson Limanite pe asiz kote drwat Bondie Toupwisan, e li pe vinn lor bann niaz dan lesiel.”</verse>
				<verse number="65">Lerla gran pret desir so linz e dir, “Li finn blasfeme. Ki lot temwagnaz nou bizin ankor? Zot fek tann so blasfem.</verse>
				<verse number="66">Ki zot ena pou dir?” Bann la reponn, “Li koupab e li merit lamor.”</verse>
				<verse number="67">Zot kras dan so figir, zot donn li koutpwin, ena donn li kalot.</verse>
				<verse number="68">Zot dir li, “Twa ki deklar Lekris, fer to profet ar nou, kisannla finn bat twa?”</verse>
				<verse number="69">Pier ti pe asiz deor dan lakour e enn servant koste ar li e dir, “Twa osi to ti avek Zezi ki sorti Galile.”</verse>
				<verse number="70">Devan zot tou, li nie ki li ti ar Zezi e li dir, “Mo pa kone ki to pe koze.”</verse>
				<verse number="71">Apre sa li sorti, li al devan laport. Enn lot servant trouv li e li dir, “Li ti avek Zezi Nazaret.”</verse>
				<verse number="72">Ankor enn fwa li nie e li fer serman, “Mo pa konn sa boug la mwa.”</verse>
				<verse number="73">Zis apre, bann ki ti la, vini e dir Pier, “Pena bare, twa osi to dan sa group la; fini kone par to manier koze.”</verse>
				<verse number="74">Alor li fer serman e li dir, “Bondie pini mwa si mo pe koz manti, mo pa konn sa boug la.” Lerlamem, kok sante.</verse>
				<verse number="75">Lerla Pier rapel parol Zezi, ‘Avan ki kok sante, to pou finn renie mwa trwa fwa,’ - e li sorti deor, li al plore ar enn gro sagrin dan leker.</verse>
			</chapter>
			<chapter number="27">
				<verse number="1">Boner gramatin, tou bann sef pret ek bann ansien parmi lepep pran desizion ansam pou touy Zezi.</verse>
				<verse number="2">Zot atas li, zot amenn li e zot livre li ar gouverner Pilat.</verse>
				<verse number="3">Letan Zida ki ti trair Zezi aprann ki Zezi finn kondane, li gagn remor e li retourn trant pies larzan la bann sef pret ek bann ansien.</verse>
				<verse number="4">Li dir, “Mo finn fer pese parski mo finn livre disan enn inosan.” Zot reponn, “Ki to oule nou fer? Sa to problem.”</verse>
				<verse number="5">Zida zet larzan la dan tanp. Li sorti e li al met li pandi.</verse>
				<verse number="6">Bann sef pret ramas larzan la e dir, “Nou lalwa pa permet nou depoz sa larzan la dan lakes tanp parski ena disan ladan.”</verse>
				<verse number="7">Zot tom dakor pou aste terin sa dimoun kifer potri la, pou zot fer enn simitier pou bann etranze.</verse>
				<verse number="8">Akoz samem apel sa later la “Later disan” ziska zordi.</verse>
				<verse number="9">Lerla parol profet Zeremi finn realize. Li ti dir, “Zot finn pran trant pies larzan, samem valer ki bann zanfan Izrael finn estim li,</verse>
				<verse number="10">e zot finn servi sa kas la pou aste later potie kouma Lesegner finn donn lord.”</verse>
				<verse number="11">Zezi konparet devan gouverner ki ti interoz li, “Tomem lerwa Zwif?” Zezi reponn, “Tomem to pe dir.”</verse>
				<verse number="12">Kan bann sef pret ek bann ansien akiz li, li pa reponn nanye.</verse>
				<verse number="13">Lerla Pilat dir li, “Eski to pa tann tou bann akizasion kont twa?”</verse>
				<verse number="14">Zezi pa reponn lor okenn pwin e so silans ti bien inpresionn gouverner.</verse>
				<verse number="15">Pou sak fet Pak, gouverner ti ena labitid larg enn prizonie ki lafoul dimande.</verse>
				<verse number="16">Be, ti ena enn prizonie ki tou dimoun kone. Li ti apel Barabas.</verse>
				<verse number="17">Lerla Pilat dimann lafoul, “Kisannla zot anvi mo large - Barabas oubien Zezi ki zot apel Lekris?”</verse>
				<verse number="18">Pilat ti kone ki zot finn livre Zezi par zalouzi.</verse>
				<verse number="19">Letan Pilat ti pe siez dan tribinal, so fam avoy li enn mesaz, “Pa mel twa dan zizman sa inosan la parski dan lanwit, mo finn bien azite dan mo rev akoz li.”</verse>
				<verse number="20">Bann sef pret konvink lafoul pouki liber Barabas e kondann Zezi amor.</verse>
				<verse number="21">Gouverner redimann zot, “Kisannla zot ti anvi mo large ant sa de la?” Zot reponn, “Barabas.”</verse>
				<verse number="22">“Ki mo pou fer ar Zezi ki zot apel Lekris?” Zot tou reponn, “Krisifie li.”</verse>
				<verse number="23">Pilat dimann zot, “Ki li finn fer demal?” Zot tou kriye, “Krisifie li.”</verse>
				<verse number="24">Letan Pilat trouve ki li nepli kapav fer nanye me ki bann la pe pli revolte, li pran dilo e li lav so lame devan lafoul; li dir, “Mo pa responsab disan sa dimoun la; get zot zafer.”</verse>
				<verse number="25">Lafoul antie reponn, “Disan sa boug la ava tom lor nou e lor nou bann zanfan.”</verse>
				<verse number="26">Apre sa, Pilat larg Barabas, li fer fwet Zezi e li livre li ar lafoul pouki bann la krisifie li.</verse>
				<verse number="27">Bann solda amenn Zezi dan pale gouverner e boukou solda ti pe eskort li.</verse>
				<verse number="28">Zot dezabiy li e zot met enn manto rouz vif lor li.</verse>
				<verse number="29">Apre zot tres enn kouronn pikan, zot met sa lor so latet e zot met enn bout baton dan so lame drwat. Apre zot met zot azenou devan li e zot boufonn li, “Aksepte nou respe, Lerwa Zwif.”</verse>
				<verse number="30">Zot kras lor li e zot servi samem baton la pou bat li lor so latet.</verse>
				<verse number="31">Kan zot finn bien boufonn li, zot tir manto la, zot remet so linz e apre zot amenn li pou koulout li lor lakrwa.</verse>
				<verse number="32">Letan zot pe ale, zot trouv Simon, enn abitan Sirenn; bann solda obliz li sarye lakrwa Zezi.</verse>
				<verse number="33">Zot ariv enn landrwa ki ti apel Golgota, sakivedir, “Landrwa Krann.”</verse>
				<verse number="34">Zot donn li bwar enn divin melanze avek enn kiksoz amer; letan li gout sa, li pale bwar.</verse>
				<verse number="35">Zot krisifie li e apre zot tir osor pou partaz so linz.</verse>
				<verse number="36">Apre zot asize pou vey li.</verse>
				<verse number="37">Lao lor latet Zezi finn ekrir pouki rezon finn kondann li, “Limem Zezi Lerwa bann Zwif.”</verse>
				<verse number="38">De bandi ti kouloute lor lakrwa ansam ar li. Enn adrwat, lot la agos.</verse>
				<verse number="39">Bann seki ti pe pas par la ti pe insilte li e ti pe bouz zot latet</verse>
				<verse number="40">pou dir li, “Pa tomem ki ti anvi detrir tanp pou rekonstrir enn lot dan trwa zour; sov twa tomem; si vremem to Garson Bondie, desann lor sa lakrwa la!”</verse>
				<verse number="41">Bann sef pret, bann dokter lalwa ek bann ansien osi ti pe boufonn li. Zot ti pe dir,</verse>
				<verse number="42">“Li finn sov lezot me li pa pe kapav sov limem! Si limem lerwa Izrael, ki li desann lor lakrwa asterlamem, nou ava krwar dan li.</verse>
				<verse number="43">Li finn met so konfians dan Bondie e li finn dir, ‘Mo Garson Bondie.’ Si vremem Bondie oule, dir li vinn delivre li asterlamem.”</verse>
				<verse number="44">Bann bandi ki ti avek li, zot osi zot ti pe insilte li.</verse>
				<verse number="45">Depi midi teneb partou kote lor pei ziska trwa-zer tanto.</verse>
				<verse number="46">Ver trwa-zer, Zezi kriye bien-bien for, “Eli, Eli, lema sabaktani” - sakivedir, “Bondie, Bondie, kifer to finn abandonn mwa?”</verse>
				<verse number="47">Detrwa ki ti la tann sa e zot dir, “Li pe apel Eli!”</verse>
				<verse number="48">Toutswit enn parmi zot galoupe, al pran enn leponz, tranp li dan vineg, met li dan bout enn long baton e donn li pou bwar.</verse>
				<verse number="49">Bann lezot dir, “Atann, nou gete si Eli pou vinn sap li.”</verse>
				<verse number="50">Zezi kriye bien for enn dernie kout e li rann so dernie soupir.</verse>
				<verse number="51">Salerla, rido tanp desire depi lao ziska anba; later tranble e bann ros fann an-de.</verse>
				<verse number="52">Bann tom ouver e boukou lekor bann krwayan ki ti pe dormi leve.</verse>
				<verse number="53">Zot sorti dan zot tom e apre rezireksion Zezi, zot rant dan lavil sint kot boukou dimoun finn trouv zot.</verse>
				<verse number="54">Santiryon Romin ek bann solda ki ti pe vey Zezi trouv later tranble e zot temwin tou seki ti pe arive. Alor zot gagn per e zot dir, “Vremem li ti Garson Bondie.”</verse>
				<verse number="55">Ti ena boukou fam ki ti pe get delwin seki ti pe pase. Zot ti finn swiv Zezi depi Galile e zot ti so bann disip osi.</verse>
				<verse number="56">Parmi zot, ti ena Marie Magdalenn, Marie, mama Zak ek Zozef e mama bann garson Zebede.</verse>
				<verse number="57">Kan koumans fer nwar, Zozef, enn zom ris ki sorti Arimate e ki ti osi enn disip Zezi,</verse>
				<verse number="58">al get Pilat pou gagn lekor Zezi. Pilat donn lord pou donn lekor la Zozef.</verse>
				<verse number="59">Zozef pran lekor la, anvlop li dan enn dra nef an lin.</verse>
				<verse number="60">Li depoz lekor Zezi dan so prop tonbo nef ki ti finn taye dan ros. Apre sa li pous enn ros devan lantre tonbo la e li ale.</verse>
				<verse number="61">Marie-Madlenn ek lot Marie, ti la osi. Zot ti pe asiz vizavi tonbo.</verse>
				<verse number="62">Lelandime, enn zour apre saba, bann sef pret ek bann Farizien al get Pilat ansam.</verse>
				<verse number="63">Zot dir, “Vot oner, nou rapel ki sa fos profet la ti pe dir kan li ti ankor vivan ki li pou resisite lor trwaziem zour.</verse>
				<verse number="64">Nou dimann ou permision pouki met gard devan sa tonbo la ziska trwaziem zour; parski kapav arive ki so bann disip vinn kokin so lekor pou fer lepep krwar, ‘Li finn resisite parmi bann mor.’ Sa mansonz la pou pli pir ki premie la.”</verse>
				<verse number="65">Pilat dir zot, “Zot ena zot bann solda. Al vey tonbo la kouma zot anvi.”</verse>
				<verse number="66">Lerla zot sorti e zot al met zot gard devan tonbo; zot met sele lor ros ki ti blok lantre tonbo.</verse>
			</chapter>
			<chapter number="28">
				<verse number="1">Lelandime saba, premie zour lasemenn, kan soley pe leve, Marie-Madlenn ek lot Marie al kot tonbo.</verse>
				<verse number="2">Enn sel kout ti ena enn gran tranblemandeter parski enn anz Lesegner ki ti desann depi lesiel, ti pous sa gro ros la e li ti asiz lor la.</verse>
				<verse number="3">Li ti kouma enn zekler e so linz ti blan kouma lanez.</verse>
				<verse number="4">Bann gard ti telman per ki zot koumans tranble e zot ti vinn parey kouma dimoun mor.</verse>
				<verse number="5">Anz la dir bann madam la, “Pa gagn per. Mo kone ki zot pe rod Zezi, limem ki bann la finn krisifie;</verse>
				<verse number="6">li nepli la, li finn resisite parey kouma li finn dir. Rantre, gete kot ti met so lekor.</verse>
				<verse number="7">Degaze al dir so bann disip, ‘Li finn resisite parmi bann mor e li pe atann zot Galile.’ Zot pou trouv li laba. Ala seki mo ti ena pou dir zot.”</verse>
				<verse number="8">Zot sorti toutswit dan tonbo leker ranpli ar lafreyer e zot ti dan enn gran lazwa anmemtan. Zot galoupe pou al anons sa nouvel la bann disip.</verse>
				<verse number="9">Ala ki Zezi vinn devan zot e li dir zot, “Shalom.” Zot koste ar li, zot atrap so lipie e zot ador li.</verse>
				<verse number="10">Zezi dir zot, “Pa gagn per; al dir mo bann frer ek mo bann ser, al Galile; laba zot pou trouv mwa.”</verse>
				<verse number="11">Letan bann fam la ti pe ale lor sime, detrwa gard retourn dan lavil e rakont bann sef pret tou seki finn pase.</verse>
				<verse number="12">Bann sef pret la ek bann ansien tom dakor pou donn enn gro som lamone bann gard la,</verse>
				<verse number="13">e dir zot, “Zot bizin dir ki bann disip sa boug la finn vinn kokin so lekor dan lanwit letan zot ti pe dormi.</verse>
				<verse number="14">Si gouverner aprann sa, nou pou kapav konvink li pouki zot pa gagn problem.”</verse>
				<verse number="15">Bann gard pran larzan la e fer exakteman dapre bann instriksion ki zot finn gagne. Koumsamem sa zistwar la finn fane parmi bann Zwif ziska zordi.</verse>
				<verse number="16">Onz disip Zezi al Galile, lor kolinn kot li finn donn zot randevou.</verse>
				<verse number="17">Letan bann la trouv li, zot ador li me enn-de parmi zot ti ankor pe doute.</verse>
				<verse number="18">Zezi vinn pre ar zot e dir zot, “Finn donn mwa tou pouvwar dan lesiel ek lor later,</verse>
				<verse number="19">Al dan tou bann pep ki ena e fer zot vinn mo bann disip; batiz zot lor nom mo Papa, lor nom so Garson e lor nom Lespri Sin.</verse>
				<verse number="20">Montre zot met anpratik tou seki mo finn komann zot. Pa bliye, mo avek zot toulezour ziska lafin-dimonn.”</verse>
			</chapter>
		</book>
		<book number="41">
			<chapter number="1">
				<verse number="1">Premie komansman Bonn Nouvel Zezi Kris Garson Bondie.</verse>
				<verse number="2">Dan liv profet Izai finn ekrir: “Gete, mo pe avoy mo mesaze devan twa, Limem pou tras enn sime pou twa.</verse>
				<verse number="3">Enn lavwa ape kriye dan dezer, prepar sime Nou Segner, ouver enn sime kler pou li.”</verse>
				<verse number="4">Zan Batis paret dan dezer; li proklam enn batem pouki bann dimoun sanz zot leker e ki zot pese pardone.</verse>
				<verse number="5">Tou dimoun ki res Zide ek Zerizalem ti pe vinn get Zan. Li ti pe batiz zot dan larivier Zourdin letan zot tou ti pe konfes zot pese anpiblik.</verse>
				<verse number="6">Zan ti met enn linz pwal samo ek enn sang lapo dan so lerin. Li ti manz sotrel ek dimiel sovaz.</verse>
				<verse number="7">Li ti pe proklame, “Ena enn ki pli for ki mwa, li pe vinn apre mwa; mo pa ase bon, pou mo kourbe devan li, pou larg so sandalet.</verse>
				<verse number="8">Mwa, mo finn batiz zot ar dilo, me li, li pou batiz zot ar Lespri Sin.”</verse>
				<verse number="9">Samem lepok la, Zezi sorti depi Nazaret, ki trouv dan Galile; lerla Zan finn batiz li dan larivier Zourdin.</verse>
				<verse number="10">Zis kouma li pe sorti dan dilo, Zezi trouv lesiel fann an-de. Lespri Sin, parey kouma enn kolonb, desann lor li.</verse>
				<verse number="11">Enn lavwa, dan lesiel dir, “Tomem mo Garson, ki mo bien kontan; sa fer mwa enn gran lazwa pou swazir twa.”</verse>
				<verse number="12">Zis apre sa, Lespri pous li dan dezer.</verse>
				<verse number="13">Dan dezer, Satan finn tant li, pandan karant zour. Li ti avek bann bebet sovaz e bann anz ti pe servi li.</verse>
				<verse number="14">Letan bannla finn aret Zan, Zezi rant dan Galile. Li koumans proklam Bonn Nouvel Bondie.</verse>
				<verse number="15">Li dir: “Ler finn arive, Rwayom Bondie pe koste. Sanz zot leker, krwar dan Bonn Nouvel.”</verse>
				<verse number="16">Letan li ti pe mars-marse dan borlamer Galile, li trouv de peser, Simon, avek so frer Andre ki ti pe lapes lasenn.</verse>
				<verse number="17">Zezi dir zot, “Vini, swiv mwa; mo pou montre zot lapes dimoun.”</verse>
				<verse number="18">Lor vites, zot kit zot file, zot swiv Zezi.</verse>
				<verse number="19">Inpe pli lwin, li trouv de garson Zebede: Zak ek so frer Zan. Toulede ti dan pirog; zot ti pe demay zot file.</verse>
				<verse number="20">Enn sel kout, li apel zot; zot kit zot papa Zebede anplan dan bato avek bann travayer. Zot swiv Zezi.</verse>
				<verse number="21">Zezi ek so bann disip al Kafarnaom. Zour saba, Zezi rant dan sinagog e li koumans donn lansegnman.</verse>
				<verse number="22">So parol ti inpresionn dimoun. So koze, so lansegnman ti ena pwa parski li pa ti parey kouma bann dokter lalwa.</verse>
				<verse number="23">Zisteman dan zot sinagog, ti ena enn boug posede par enn move lespri. Li ape kriye for-for:</verse>
				<verse number="24">“Zezi Nazaret, ki to oule, ki to vinn rode ar nou? To finn vini pou fini nou? Mo kone ki to ete: tomem Sin, tomem sorti kot Bondie.”</verse>
				<verse number="25">Zezi menas li. Li dir li: “Ferm to labous; sorti la, ale.”</verse>
				<verse number="26">Move lespri la sakouy-sakouy dimoun la. Li irle letan li larg dimoun la.</verse>
				<verse number="27">Lasistans gagn sok; sakenn dimann ar so kamarad, “Ki pe arive, ki sa vedir? Ala enn nouvo manier koze ki ena pwa. Mem move lespri la ekout li.”</verse>
				<verse number="28">Lerlamem so koze fane partou kote dan Galile.</verse>
				<verse number="29">Kouma bannla kit sinagog, zot rant dan lakaz Simon ek Andre, ansam avek Zak ek Zan.</verse>
				<verse number="30">Belmer Simon ti lor lili ar enn move lafiev. Bannla raport sa Zezi.</verse>
				<verse number="31">Zezi koste, li trap so lame, li lev li. So lafiev kit li ale. Lerla belmer la koumans servi zot.</verse>
				<verse number="32">Aswar vini, soley ti pe al dormi, zot sarye devan Zezi tou seki ti malad, tou seki ti ena demon lor zot.</verse>
				<verse number="33">Tou dimoun dan landrwa finn rasanble devan laport.</verse>
				<verse number="34">Zezi geri boukou dimoun ki ti ena tout sort kalite maladi; Li sas demon lor bann ki ti posede. Li ferm labous bann demon parski zot ti kone ki Zezi ete.</verse>
				<verse number="35">Gramatin boner, kan ti ankor fer nwar, Zezi leve, li kit lakaz, li al dan enn landrwa retire pou priye.</verse>
				<verse number="36">Simon ek so bann kamarad ti pe rod li partou.</verse>
				<verse number="37">Ler zot retrouv li, zot dir li, “Tou dimoun pe rod twa.”</verse>
				<verse number="38">Li dir zot, “Anou al inpe pli lwin dan bann lezot landrwa; laba osi, mo bizin proklam Bonn Nouvel. Akoz samem mo finn vini.”</verse>
				<verse number="39">Koumsamem li ti al partou dan Galile, li ti pe proklam Bonn Nouvel dan zot sinagog e li ti pe sas demon.</verse>
				<verse number="40">Enn dimoun ki ti ena lalep vinn get li. Li ti tom azenou devan Zezi, li sipliye li, “Si sa to volonte, to kapav pirifie mwa.”</verse>
				<verse number="41">Sa fer Zezi enn gran lapenn; Zezi avans so lame e li tous li. Zezi dir li, “Samem mo volonte, aster to pou pirifie.”</verse>
				<verse number="42">Deswit lalep kit li, ek li ti pirifie.</verse>
				<verse number="43">Apre ki Zezi ti warn li severman, li fer li ale.</verse>
				<verse number="44">Li dir li: “Sirtou pa al rakont sa personn; ale, al get enn pret; donn seki Moiz finn dir pou pirifikasion; sa pou enn temwagnaz pou lezot.”</verse>
				<verse number="45">Kouma li sorti deor, li koumans rakonte, li fann nouvel partou. Akoz samem Zezi ti bizin kasiet-kasiet e pa ti kapav rant dan lavil; li ti oblize al dan bann landrwa retire; kanmem sa, dimoun ti sorti partou pou vinn get li.</verse>
			</chapter>
			<chapter number="2">
				<verse number="1">Detrwa zour apre, Zezi retourn dan Kafarnaom. Nouvel fane ki li dan lakaz enn dimoun.</verse>
				<verse number="2">Lakaz ti telman ranpli ar dimoun, ki mem deor devan laport pa ti ena plas. Li ti pe explik laparol.</verse>
				<verse number="3">Enn bann dimoun ti vinn get li. Kat parmi zot, ti pe sarye enn paralize.</verse>
				<verse number="4">Kouma zot pa ti kapav koste kot Zezi, akoz ti ena enn gran lafoul, zot retir twa lakaz la, zot fer enn trou. Lerla, zot fer paralize la desann avek so brankar.</verse>
				<verse number="5">Letan Zezi trouve ki kantite lafwa zot ti ena, li dir paralize la, “Mo garson, to pese finn pardone.”</verse>
				<verse number="6">Ti ena detrwa dokter lalwa ki ti la; zot ti pe asize. Zot ti pe panse dan zot mem,</verse>
				<verse number="7">“Pou ki li pran li pou li koz koumsa? Zot pa trouve li pe blasfeme! Kisannla kapav pardonn bann pese apart Bondie tousel?”</verse>
				<verse number="8">Deswit dan so lespri, Zezi ti fini kone ki ti ena dan zot leker. Li dir zot, “Kifer zot pans koumsa?</verse>
				<verse number="9">Ki pli fasil pou dir paralize la, ‘To pese finn pardone’ ou bien, ‘Debout, ramas to brankar, marse’?</verse>
				<verse number="10">Ala mo dir zot, pouki zot trouve ki Garson Limanite ena lotorite pou pardonn bann pese lor later,” - li dir paralize la,</verse>
				<verse number="11">“Ekout mwa, leve, ramas to brankar, al to lakaz.”</verse>
				<verse number="12">Lerla paralize la leve, li ramas so brankar, li sorti devan tou dimoun. Bann dimoun emerveye. Zot glorifie Bondie, zot dir, “Zame nou finn trouv sa kalite kiksoz la ar nou lizie.”</verse>
				<verse number="13">Zezi re-al ankor enn fwa dan borlamer. Enn gran lafoul antour li; li ti pe ansegn zot.</verse>
				<verse number="14">Letan li ti pe pase, li trouv Levi, garson Alfe. Li ti pe asize devan biro tax. Zezi dir li, “Swiv mwa.” Lerla, li leve, li swiv Zezi.</verse>
				<verse number="15">Apre sa, li al lakaz Levi. Li asize atab. Ti ena enn kantite kolekter tax ek bann peser ki ti pe manze avek Zezi ek so bann disip. Ti ena boukou-boukou dimoun. Zot tou ti pe swiv li.</verse>
				<verse number="16">Letan bann dokter lalwa ek bann Farizien trouv li pe manze avek bann peser ek bann ramaser tax, zot dir so bann disip, “Kifer li manz avek bann kolekter tax ek bann ki fer pese?”</verse>
				<verse number="17">Letan Zezi tann sa, li dir, “Dimoun ki bien pa bizin dokter me dimoun ki malad, wi; mo pa finn vini pou dimoun korek me pou bann peser.”</verse>
				<verse number="18">Bann disip Zan ek bann Farizien ti gard karem. Dimoun vini, zot poz Zezi enn kestion, “Pou kifer bann disip Zan ek disip Farizien gard karem alor ki to bann disip pa fer li?”</verse>
				<verse number="19">Zezi reponn, “Eski bann invite dan maryaz kapav gard karem kan nouvo marye ankor avek zot? Tanki nouvo marye avek zot, zot napa pou kapav gard karem.</verse>
				<verse number="20">Enn zour pou arive, kot nouvo marye nepli pou la avek zot, lerla zot va gard karem.</verse>
				<verse number="21">Personn pa pran enn bout latwal ki pankor retresi pou rakomod enn vie linz; si fer sa, bout latwal nef la pou ris sa vie linz la kat kote, li pou plis desire.</verse>
				<verse number="22">Personn pa met divin ki fek fer dan vie barik; si fer sa, divin la pou eklat barik la, lerla nou pou perdi divin ansam ar barik. Bizin met divin nouvo dan barik nef.”</verse>
				<verse number="23">Enn zour saba, Zezi ti pe travers enn karo dible. Letan zot ti pe marse, so bann disip ti pe grenn bann zepi dible.</verse>
				<verse number="24">Bann Farizien dir li, “Dir nou pou kifer to bann disip fer kiksoz ki pa gagn drwa fer zour saba?”</verse>
				<verse number="25">Li reponn zot, “Zame zot pa finn lir saki David avek so bann kamarad ti fer, letan zot vant ti vid e ki zot ti pe gagn fin?</verse>
				<verse number="26">Zot pa rapel kouma li ti rant dan lakaz Bondie letan Abiatar ti gran pret? Zot pa rapel kouma li ti manz dipin konsakre ki personn pa ti gagn drwa manze, exsepte bann pret? Kouma li ti partaz sa dipin la avek so bann kamarad?”</verse>
				<verse number="27">Zezi kontigne ankor, “Saba finn fer pou dimoun, pa dimoun pou saba.</verse>
				<verse number="28">Ala mo fer zot kone, Garson Limanite ki propriyeter saba.”</verse>
			</chapter>
			<chapter number="3">
				<verse number="1">Ankor enn fwa, Zezi rant dan sinagog; enn boug ek lame mognon ti la.</verse>
				<verse number="2">Bannla ti pe vey Zezi, pou gete si li ti pou geri sa boug la zour saba; koumsa zot ti pou kapav met enn sarz lor li.</verse>
				<verse number="3">Li dir ar sa boug lame mognon la, “Leve, vinn devan.”</verse>
				<verse number="4">Lerla li dir bannla, “Dapre lord, ki gagn drwa fer zour saba? Fer bon kiksoz, fer move kiksoz? Sov enn lavi, tir enn lavi?” Zot tou res trankil.</verse>
				<verse number="5">Li get zot ar lakoler, anmemtan, li sagrin ki zot leker dir. Li dir boug la, “Dres to lame.” Mognon la dres so lame; so lame revinn normal.</verse>
				<verse number="6">Kouma bann Farizien tom deor, zot fer enn konplo avek bann Erodien pou touy Zezi.</verse>
				<verse number="7">Zezi retir li dan borlamer avek so bann disip. Enn pake dimoun ti pe swiv li. Zot sorti partou kote dan Galile, Zide,</verse>
				<verse number="8">Zerizalem, Idoume, lot kote larivier Zourdin, dan rezion Tir ek Sidon. Nouvel ti finn fane komie kiksoz li ti pe fer; akoz samem zot ti pe vinn get li.</verse>
				<verse number="9">Zezi ti bizin dir so bann disip pare enn pirog pou li, tansion lafoul kraz li.</verse>
				<verse number="10">Li ti finn geri boukou dimoun; tou saki ti malad, ti pe pouse pou tous li.</verse>
				<verse number="11">Sak fwa bann move lespri trouv li, zot tonbe, zot kriye, “Tomem Garson Bondie.”</verse>
				<verse number="12">Zezi menas zot pouki zot pa fer dimoun kone ki li ete.</verse>
				<verse number="13">Li mont lor montagn. Li apel dimoun ki li ti oule. Bannla vini.</verse>
				<verse number="14">Li swazir douz parmi zot, (li donn zot nom apot), pou bannla res avek li e pouki li avoy zot proklame avek</verse>
				<verse number="15">lotorite sas demon.</verse>
				<verse number="16">Alors li nom Ledouz. Li donn Simon enn lot nom, li apel li Pier;</verse>
				<verse number="17">apre ti ena Zak ek so frer Zan, toulede garson Zebede. Li sanz zot nom, li apel zot Boanerzes, savedir zanfan loraz ek zekler;</verse>
				<verse number="18">ti ena osi Andre, Filip, Bartelmi, Matie, Toma, Zak garson Alfe, Tade, Simon ki ti res Kana</verse>
				<verse number="19">ek Zida Iskaryot, limem ki ti vann Zezi.</verse>
				<verse number="20">Apre sa Zezi rant dan lakaz. Lafoul rekomans rasanble; telman dimoun ti pe ale-vini, ki zot pa ti kapav manz enn bout dipin.</verse>
				<verse number="21">Kan fami Zezi aprann sa, zot ale pou trap li. Zot ti pe dir li ti finn perdi latet.</verse>
				<verse number="22">Bann dokter lalwa ki ti finn desann depi Zerizalem ti pe dir ki ena Belzeboul lor Zezi, ki li sas demon par lafors sef bann demon.</verse>
				<verse number="23">Li apel zot, li koz ar zot an parabol. Li dir zot, “Ki manier Satan kapav sas Satan?</verse>
				<verse number="24">Si enn Rwayom divize kont limem, Rwayom la pa kapav tini dibout.</verse>
				<verse number="25">Si enn fami divize kont limem, fami la pa pou kapav tini dibout.</verse>
				<verse number="26">Si Satan lev lager ar limem, savedir li divize, li pa pou kapav tini, li pou fini limem.</verse>
				<verse number="27">Ou pa kapav rant dan lakaz enn dimoun for pou kokin so bann dibien san ki ou atas li avan; lerla ou pou kapav kokin kouma ou anvi.</verse>
				<verse number="28">Mo dir zot enn zafer: laverite, laverite mo dir zot, tou pese, tou blasfem, ki dimoun fer pou pardone;</verse>
				<verse number="29">enn sel blasfem pa pou pardone, blasfem kont Lespri Sin. Li enn pese ki zame pou efase.”</verse>
				<verse number="30">Zezi ti pe koz koumsa parski bannla ti pe dir ki li ena enn move lespri lor li.</verse>
				<verse number="31">So mama ek so bann frer vini. Zot res deor zot fer kriye li.</verse>
				<verse number="32">Enn kantite dimoun ti pe asize; zot tou ti pe antour li; zot dir li, “Gete, to mama ek to bann frer inn vinn rod twa.”</verse>
				<verse number="33">Li reponn zot, “Kisannla mo mama, kisannla mo frer?”</verse>
				<verse number="34">Li lev so latet, li promne so regar lor sak dimoun ki ti pe asize. “Ala mo mama, ala mo bann frer.</verse>
				<verse number="35">Dimoun ki fer volonte Bondie, limem mo frer, limem mo ser, limem mo mama.”</verse>
			</chapter>
			<chapter number="4">
				<verse number="1">Ankor enn fwa, Zezi ti pe ansegne dan borlamer. Telman ti ena enn gro lafoul ki ti pe antour li, li monte, li al asiz dan enn pirog ki ti lor lamer. Lafoul ti lor laplaz dan bor dilo.</verse>
				<verse number="2">Tou so koze ti an parabol; dan so lansegnman li ti pe dir,</verse>
				<verse number="3">“Ekout sa. Ala zistwar enn planter ki pe al seme.</verse>
				<verse number="4">Letan li pe seme, enn parti lagrin tom lor sime. Zwazo vini, manz tou.</verse>
				<verse number="5">Enn lot parti tom dan enn landrwa inpe ros-ros kot pa ti ena boukou later. Lagrin la pous vit parski later ti mins.</verse>
				<verse number="6">Kouma soley tape, li griye, li mor, parski pa ti ena ase rasinn.</verse>
				<verse number="7">Enn lot parti tom dan pikan. Letan pikan pouse, grandi, li touf li; li pa kapav raporte.</verse>
				<verse number="8">Enn lot parti tom dan bon later. Li pouse, li vinn gran, li raport bien-bien mem: ena donn trant, ena swasant, ena donn ziska san fwa plis.”</verse>
				<verse number="9">Zezi dir zot, “Saki ena zorey pou tande, li pou tande.”</verse>
				<verse number="10">Letan li ti tousel, bann ki ti pros ar li ek so group Douz dimann li explikasion lor bann parabol. Li dir zot,</verse>
				<verse number="11">“Zot, finn fer zot konn sekre Rwayom Bondie. Pou bann saki andeor, tou pou res enn mister.</verse>
				<verse number="12">Koumsa zot kapav gete, me zot pa pou trouv nanye, Zot kapav tande me zot pa pou konpran nanye, Lerla zot pa pou kapav sanz zot leker e zot pa pou gagn okenn pardon.”</verse>
				<verse number="13">Li dir zot, “Si zot pa konpran sa parabol la, kouma zot pou konpran lezot parabol?”</verse>
				<verse number="14">“Planter la, li sem laparol.</verse>
				<verse number="15">Lagrin ki tom dan bor sime, savedir bann dimoun ki tann parol Bondie. Kouma zot tande, Satan vini, aras parol ki finn seme dan zot.</verse>
				<verse number="16">Lagrin ki tom dan enn landrwa inpe ros-ros, vedir bann dimoun ki resevwar laparol dan lazwa kan zot tann li.</verse>
				<verse number="17">Me kouma zot rasinn lao-lao, tou zafer zis pou enn letan; kouma zot gagn difikilte, persekision akoz parol Bondie, zot tonbe.</verse>
				<verse number="18">Lagrin ki tom dan pikan, vedir bann dimoun ki zot ousi tann sa parol la.</verse>
				<verse number="19">Me bann traka lavi, lanvi gagn touzour plis, tou sort kalite tantasion, tousala touf la parol. Li pa raport okenn fri.</verse>
				<verse number="20">Saki tom lor bon later, vedir bann ki ekout parol Bondie, ki akey li. Zot finn raport trant, swasant ziska san fwa plis.”</verse>
				<verse number="21">Li koz ar bannla ankor. “Eski nou alim enn lalanp pou met li anba seo, anba lili ouswa nou met li anler lor enn stenn?</verse>
				<verse number="22">Pena okenn sekre ki pa pou dekouver; tou saki finn kasiet pou devwale.</verse>
				<verse number="23">Saki ena zorey pou tande, li pou tande.”</verse>
				<verse number="24">Li dir zot ankor, “Pran kont saki zot pe tande. Mezir ki zot servi pou lezot, samem mezir pou servi pou zot; e pou zot, li pou inpe plis.</verse>
				<verse number="25">Saki ena, pou gagn ankor; saki pena, mem sa tigit ki li ena la, pou repran.”</verse>
				<verse number="26">Li kontigne ankor, li dir, “Rwayom Bondie li parey kouma enn dimoun ki zet enn lagrin dan later.</verse>
				<verse number="27">Ki li dormi, ki li leve, lanwit, lizour, lagrin la pou zerme, pou grandi san mem ki li kone kouma.</verse>
				<verse number="28">Par limem, later fer so travay; premie dabor nou gagn lerb, apre li vinn enn zepi, anfin dible plin-plin dan zepi;</verse>
				<verse number="29">letan so fri finn pare, nek pas enn sinp kout fosi kan sezon lakoup finn arive.”</verse>
				<verse number="30">Li kontign koze, li dir, “Ar ki zafer nou konpar Rwayom Bondie? Ki kalite parabol nou kapav servi ankor?</verse>
				<verse number="31">Li parey kouma enn lagrin moutard. Kan nou finn sem li, limem pli tipti semans ki existe lor later.</verse>
				<verse number="32">Me selman, kouma ou sem li, li monte. Li vinn pli gran ki tou bann plant dan zardin. So bann brans telman gran ki bann zwazo partou kote kapav vinn fer zot nik dan so lonbraz.”</verse>
				<verse number="33">Ar boukou parabol sa zar la, li ti pe anons laparol, dapre seki zot ti pe kapav konpran.</verse>
				<verse number="34">Li ti koz ar zot zis an parabol, apre kan li ti tousel ar so bann disip, li ti explik zot tou kiksoz.</verse>
				<verse number="35">Sa zour la, letan aswar finn arive, Zezi dir zot, “Anou travers lot kote.”</verse>
				<verse number="36">Zot kit lafoul, zot rant dan bato kot Zezi ti ete. Lezot bato al ansam ar li.</verse>
				<verse number="37">Enn gran koudvan leve; gro-gro vag vinn kraz lor bato. Enn timama, bato koumans pran dilo.</verse>
				<verse number="38">Zezi limem, li ti pe dormi par deryer lor enn kousin. Zot lev li, zot dir li, “Met, sa pa fer twa nanye ki nou pe koule?”</verse>
				<verse number="39">Li nek leve, li menas divan e li koz ar lamer, “Res trankil, kalme twa.” Labriz tonbe, letan kalme net.</verse>
				<verse number="40">Lerla li dir zot, “Kifer zot kapon koumsa? Zot touzour pena lafwa?”</verse>
				<verse number="41">Enn gran lafreyer pran zot. Sakenn dir ar so kamarad, “Kisannla sa? Mem divan ek lamer obeir li?”</verse>
			</chapter>
			<chapter number="5">
				<verse number="1">Apre sa, zot ariv lot kote lamer, dan landrwa bann Zerazenien.</verse>
				<verse number="2">Kouma Zezi debarke, enn boug posede par enn move lespri, sorti dan bann tom, vinn zwenn li.</verse>
				<verse number="3">Simitier ti so lakaz. Personn pa ti reysi atas li, mem pa avek enn lasenn.</verse>
				<verse number="4">Souvan defwa, bannla ti atas so lipie avek rwayar ek lasenn; sak fwa li kas rwayar, li voltiz lasenn. Personn pa ti ase for pou dont li.</verse>
				<verse number="5">Lanwit-lizour li irle dan simitier, lor montagn. Li ti koup-koup limem ar ros.</verse>
				<verse number="6">Letan li trouv Zezi pe vini depi lwin, li galoupe, li tom azenou devan Zezi.</verse>
				<verse number="7">Li koumans kriye bien-bien for, “Ki to oule ar mwa, Zezi Garson Bondie Treo? Mo pran Bondie pou temwin, mo sipliy twa, pa fatig mwa.”</verse>
				<verse number="8">Parski Zezi ti finn dir li, “Twa, move lespri, sort dan sa boug la.”</verse>
				<verse number="9">Zezi dimann li, “Twa ki to ete?” Li reponn, “Mo enn lezion parski nou boukou.”</verse>
				<verse number="10">Li sipliy Zezi pa avoy zot dan enn lot landrwa.</verse>
				<verse number="11">Lor flan montagn, ti ena enn gran troupo koson ki ti pe manze.</verse>
				<verse number="12">Bann move lespri la sipliy Zezi, “Avoy nou dan bann koson, permet nou rant dan zot.”</verse>
				<verse number="13">Li donn bannla permision. Zot sorti, zot rant dan bann koson la. Troupo la deval lapant, tom direk dan lamer. Ti ena apepre demil koson, zot tou ti mor nwaye.</verse>
				<verse number="14">Bann gardien koson sove-ale; zot fann nouvel dan lavil ek lakanpagn lor saki finn pase. Dimoun galoupe, vinn gete saki finn arive.</verse>
				<verse number="15">Ler zot ariv kot Zezi, zot trouv sa dimoun ki ti posede la. Samem boug ki ti ena enn larme lespri lor li; li ti pe asize, so linz lor li, so lespri normal; dimoun gagn per, zot gagn sok.</verse>
				<verse number="16">Bann ki finn trouve, finn rakont zistwar sa posede la ek saki finn ariv bann koson.</verse>
				<verse number="17">Zot sipliy Zezi kit zot landrwa.</verse>
				<verse number="18">Letan li pe mont dan bato, boug ki ti posede la, inplor Zezi pou li kapav swiv li.</verse>
				<verse number="19">Zezi pa les li; li dir li, “Al to lakaz kot to bann fami; rakont zot tou saki Lesegner inn fer pou twa, kouma li finn pitie twa.”</verse>
				<verse number="20">Letan li ale, li koumans proklame dan Dekapol tou saki Zezi finn fer pou li. Tou dimoun ti plin ar admirasion.</verse>
				<verse number="21">Ankor enn fwa, Zezi travers lamer pou al lot kote, enn gro lafoul ti antour li. Li ti dan borlamer.</verse>
				<verse number="22">Lerla enn sef sinagog ki ti apel Zair vini. Letan li trouv Zezi, li tom azenou devan li.</verse>
				<verse number="23">Li sipliy Zezi, li inplor li, “Ayo, Zezi, mo tifi pre pou mor; vini, poz lame lor li, sa pou sov li, li pou viv.”</verse>
				<verse number="24">Zezi al avek li. Enn gran lafoul ti pe swiv li. Dimoun ti pe pouse.</verse>
				<verse number="25">Ti ena la enn fam ki ti ena enn lemorazi depi douz-an.</verse>
				<verse number="26">Li finn soufer anba lame boukou dokter ki finn fer li depans tou so kas dan vid; letansa so maladi ti vinn pli grav.</verse>
				<verse number="27">Repitasion Zezi ti finn ariv ziska madam la. Li rant dan lafoul, li pas par deryer Zezi, li tous so linz.</verse>
				<verse number="28">Dan so latet li ti pe dir, “Si selman mo reysi tous so linz, mo pou geri.”</verse>
				<verse number="29">Enn sel kout, so lemorazi arete. Li santi klerman dan so lekor ki so maladi finn kit li.</verse>
				<verse number="30">Anmemtan Zezi santi enn lafors ki finn sort dan so lekor. Li vire, li demande, “Kisannla finn tous mo linz?”</verse>
				<verse number="31">So bann disip dir li, “To pa trouve lafoul pe pouse, to demande, kisannla finn tous twa?”</verse>
				<verse number="32">Li vire, li gete pou kone kisannla finn fer sa?</verse>
				<verse number="33">Madam la gagn per, li tranble; li kone ki finn ariv li; li vini, li tom azenou devan Zezi, li dir li tou laverite.</verse>
				<verse number="34">Zezi dir li, “Mo tifi, to lafwa finn sov twa; al anpe; to finn gagn to gerizon.”</verse>
				<verse number="35">Li ti ankor pe koze, kan dimoun ki sorti lakaz sef sinagog la vinn donn nouvel, “To tifi finn mor; pou kifer bizin kontigne deranz Met la?”</verse>
				<verse number="36">Zezi pa pran kont zot koze; li dir sef sinagog, “Pa trakase, nek krwar.”</verse>
				<verse number="37">Li pa les personn swiv li apart Pier, Zak ek so frer Zan.</verse>
				<verse number="38">Zot rant dan lakaz sef sinagog; Zezi trouv enn gran deboulman, ena pe plore, ena pe gagn kriz.</verse>
				<verse number="39">Letan li rantre, li dir bann dimoun, “Kifer zot azite koumsa? Kifer zot plore? Zanfan la pa finn mor, li pe dormi.”</verse>
				<verse number="40">Bannla riy li. Zezi met zot tou deor; li gard zis papa ek mama zanfan la ek sa trwa ki ti vinn ar li la; li rant dan lasam kot zanfan la ti ete.</verse>
				<verse number="41">Li trap lame zanfan la, li dir li, “Talita koum,” - kivedir, “Zennfi, mo dir twa, leve.”</verse>
				<verse number="42">Deswit tifi la leve, li koumans marse (li ti ena douz-an). Tou dimoun res bet.</verse>
				<verse number="43">Zezi donn zot lord pa les personn kone. Li dir zot, “Donn tifi la manze.”</verse>
			</chapter>
			<chapter number="6">
				<verse number="1">Zezi kit sa landrwa la, li retourn dan vilaz kot li ti grandi; so bann disip ti pe swiv li.</verse>
				<verse number="2">Zour saba li koumans ansegne dan sinagog. Tou seki ti pe ekout li, ti inpresione. Zot dir, “Kot li finn aprann tou sa bann koze la? Kot li finn gagn sa kalite sazes la? Kot li finn gagn pouvwar pou fer sa kalite mirak la ar so lame?</verse>
				<verse number="3">Pa limem sarpantie, garson Marie, frer Zak, Zoze, Zid ek Simon? Pa so bann ser mem ki res isi dan landrwa?” Zot ti skandalize par so manier.</verse>
				<verse number="4">Zezi dir zot, “Enn profet pou gagn rekonesans partou exsepte dan landrwa kot li finn ne, dan so fami ek dan so prop lakaz.”</verse>
				<verse number="5">Akoz samem, li pa ti kapav fer okenn mirak dan sa landrwa la; li ti zis kapav poz so lame lor detrwa malad, e li ti geri zot.</verse>
				<verse number="6">Zezi ti soke ki zot pa ti ena lafwa. Apre sa, li ti fer enn letour bann vilaz dan lezanviron, li ti kontigne ansegne.</verse>
				<verse number="7">Li apel Ledouz; li koumans avoy zot de par de. Li donn zot pouvwar lor bann move lespri.</verse>
				<verse number="8">Li ordonn zot pa sarye nanye kan zot ale, apar enn baton, pa pran dipin, ni sak, ni kas dan pos.</verse>
				<verse number="9">Met sandalet, me pa pran okenn linz resanz.</verse>
				<verse number="10">Li dir zot, “Kan zot rant dan enn lakaz, res labamem ziska zot kit landrwa la.</verse>
				<verse number="11">Si dan enn landrwa dimoun refiz resevwar zot ek refiz ekout zot, sakouy bien lapousier anba zot lipie, kan zot kit bannla, sa pou enn temwagnaz kont sa bann dimoun la.”</verse>
				<verse number="12">Bann disip ale, zot proklame ki dimoun bizin sanz zot leker.</verse>
				<verse number="13">Zot sas boukou demon, zot fer lonksion delwil lor bann malad e bannla ti trouv zot gerizon.</verse>
				<verse number="14">Lerwa Erod finn tann koz Zezi, parski so nom ti bien popiler, bannla ti pe dir, limem Zan Batis ki finn resisite parmi bann mor, akoz samem li ena sa bann pouvwar la.</verse>
				<verse number="15">Ena ti pe dir “Eli, sa.” Lezot ti pe dir, “Li enn profet kouma bann profet letan lontan.”</verse>
				<verse number="16">Letan Erod finn tann sa, li dir, “Mo finn sot likou Zan, ala li finn resisite.”</verse>
				<verse number="17">Anrealite, Erod limem finn avoy dimoun trap Zan; zot atas li, zot met li dan prizon. Sa ti arive parski Erod ti finn marye avek Erodiad ki ti fam so frer Filip.</verse>
				<verse number="18">Zan ti dir Erod, “To pa gagn drwa pran fam to frer.”</verse>
				<verse number="19">Akoz samem Erodiad ti deteste Zan e li ti anvi touy li. Selman li pa ti gagn lokazion,</verse>
				<verse number="20">parski Erod ti per Zan. Li ti kone Zan ti enn dimoun drwat e sin. Erod ti pe protez li; sak fwa kan Erod ti tann li koze, li ti anbarase me selman li ti kontan ekout li.</verse>
				<verse number="21">Enn zour, enn bon lokazion prezante. Zour so laniverser, Erod ti donn enn gran festin pou so bann konseye, so bann sef militer ek bann gran misie dan Galile.</verse>
				<verse number="22">Tifi Erodiad rantre, danse. Erod ek tou so bann invite ti bien kontan. Lerwa dir tifi la, “Demann mwa saki to anvi, mo pou donn twa.”</verse>
				<verse number="23">Li fer enn serman ar tifi la, “Tou saki to demande, mo pou donn twa, mem ziska lamwatie mo rwayom.”</verse>
				<verse number="24">Tifi la ale, li dir ar so mama, “Ki mo pou demande?” So mama reponn, “Latet Zan Batis.”</verse>
				<verse number="25">Li galoupe, li al get lerwa, li dir li, “Mo anvi to donn mwa asterlamem, latet Zan Batis lor enn plato.”</verse>
				<verse number="26">Lerwa bien sagrin. Akoz serman li finn fer devan so bann invite, li pa ti anvi perdi fas.</verse>
				<verse number="27">Deswit, lerwa avoy enn gard. Li donn li lord amenn latet Zan Batis. Gard la ale, li sot latet Zan Batis dan kaso,</verse>
				<verse number="28">e li amenn latet la lor enn plato; li donn li tifi la; tifi la donn latet la so mama.</verse>
				<verse number="29">Kan so bann disip tann sa, zot vini, zot pran so lekor, zot met li dan tonbo.</verse>
				<verse number="30">Bann apot rasanble otour Zezi. Zot rakont li tou saki zot finn fer e tou saki zot finn ansegne.</verse>
				<verse number="31">Li dir zot, “Vinn avek mwa dan enn landrwa trankil kot nou pou tousel; repoz zot inpe.” Anfet, ti ena boukou dimoun ti pe ale-vini; zot pa ti mem gagn letan pou manz enn bouse manze.</verse>
				<verse number="32">Zot pran bato pou al dan enn landrwa retire kot zot pou tousel.</verse>
				<verse number="33">Boukou dimoun ki ti trouv zot ale, ti rekonet zot; depi boukou lavil, dimoun galoupe pou al bar zot avan zot arive.</verse>
				<verse number="34">Letan Zezi debarke, li trouv enn gran lafoul; so leker kase parski zot ti kouma bann mouton san berze. Li koumans ansegn zot boukou kiksoz.</verse>
				<verse number="35">Letan ti pe pase, bann disip koste pre ar Zezi, zot dir li, “Nou dan enn landrwa retire e li deza bien tar.</verse>
				<verse number="36">Les zot ale, koumsa zot va kapav al dan bann vilaz lakanpagn pou aste kiksoz pou manze.”</verse>
				<verse number="37">Li reponn zot, “Donn bannla manze, zotmem.” Zot dir li, “Kot nou pou al gagn dipin valer de-san zourne travay pou donn zot manze?”</verse>
				<verse number="38">Li dir zot, “Komie dipin zot ena? Al gete.” Bannla pran linformasion, zot reponn li, zis sink dipin ek de pwason.</verse>
				<verse number="39">Apre sa li donn zot lord fer bann dimoun la asiz angroup lor gazon.</verse>
				<verse number="40">Zot asiz anba par group san ek sinkant.</verse>
				<verse number="41">Zezi pran sink dipin ek de pwason la; li lev so lizie ver lesiel, li fer enn benediksion, li kas dipin la, li donn so bann disip pouki bannla fer distribision dan lafoul; li partaz de pwason la osi ar zot tou.</verse>
				<verse number="42">Tou dimoun finn rasazie ar manze.</verse>
				<verse number="43">Ar bout dipin ek pwason ki finn reste, zot ranpli douz panie.</verse>
				<verse number="44">Antou sink-mil zom ti manze.</verse>
				<verse number="45">Apre sa, Zezi obliz bann disip pran bato pou al lot kote dan Betsaida; letan sa, li pou fer lafoul ale.</verse>
				<verse number="46">Kan li finn fini fer zot tou ale, li mont lor montagn, li al priye.</verse>
				<verse number="47">Aswar vini, bato ti omilie lamer, Zezi ti tou sel ater.</verse>
				<verse number="48">Letan li trouv zot pe rame avek boukou difikilte parski divan ti kontrer, ver kat-rer sink-er dimatin, li mars lor lamer, li vini. Li ti anvi pas devan zot.</verse>
				<verse number="49">Ler bannla trouv li pe mars lor lamer, zot ti krwar enn fantom; zot koumans kriye.</verse>
				<verse number="50">Zot tou ti trouv li; enn lafreyer pran zot. Lerla li pran laparol, li dir zot, “Pa traka, momem sa, pa gagn per.”</verse>
				<verse number="51">Kouma li mont dan bato avek zot, divan tonbe; zot res bet.</verse>
				<verse number="52">Avredir, zot pa ti finn konpran nanye lor mirak dipin; zot leker ti kouma ros.</verse>
				<verse number="53">Kan zot finn fini traverse, zot ariv pre lor rivaz Zenezaret, zot amar zot bato.</verse>
				<verse number="54">Kouma zot sorti dan bato, deswit dimoun fini rekonet Zezi.</verse>
				<verse number="55">Zot sorti partou kote, zot galoupe, zot koumans sarye bann malad lor brankar; zot al zwenn Zezi kot zot ti tann dir li ete.</verse>
				<verse number="56">Partou kot li ale, dan vilaz, dan lavil, dan lakanpagn, zot ti amenn bann malad lor laplas piblik; zot sipliy li pouki zot kapav tous zis bout so linz; tou dimoun ki ti tous li, ti gagn zot gerizon.</verse>
			</chapter>
			<chapter number="7">
				<verse number="1">Bann Farizien ek detrwa dokter lalwa ki sorti depi Zerizalem antour Zezi.</verse>
				<verse number="2">Zot remarke ki detrwa so bann disip ti pe manz dipin avek lame sal, savedir, zot pa finn lav zot lame.</verse>
				<verse number="3">Anefe, bann Farizien parey kouma tou Zwif, ti bizin bien lav lame avan manze, pou respekte tradision zot gran dimoun.</verse>
				<verse number="4">Kan zot sorti dan enn landrwa piblik, zot bizin lav zot, apre zot manze. Ena enn pake tradision koumsa ki zot finn resevwar e ki zot bien respekte, par exanp zot lav bann koup, brok, deksi.</verse>
				<verse number="5">Alors bann Farizien ek bann dokter lalwa dimann li, “Pou ki rezon to bann disip pa mars dapre tradision nou bann gran dimoun? Pou kifer zot manz dipin ar lame sal?”</verse>
				<verse number="6">Zezi reponn zot, “Izai ti ena rezon kan li ti profetiz lor zot, bann ipokrit, kan li ti ekrir dan so liv, ‘Sa lepep la ador mwa zis ar so labous me so leker bien-bien lwin ar mwa.</verse>
				<verse number="7">Pou nanye zot ador mwa parski zot fer zot lalwa pas pou lalwa Bondie.’</verse>
				<verse number="8">Zot met lalwa Bondie dan enn kwin me zot gard tradision bann imin.”</verse>
				<verse number="9">Zezi kontigne, “Zot bien malin kan bizin detourn lalwa Bondie pou favoriz zot tradision.</verse>
				<verse number="10">Moiz ti bien dir, ‘Respekte to papa, respekte to mama,’ e ‘Dimoun ki maltret so papa, ek so mama, li merit lamor.’</verse>
				<verse number="11">Me zot, zot dir, si enn dimoun deklar ar so papa ek so mama, koudme ki li ti pou kapav donn zot, li Korbann - savedir li enn ofrand sakre,</verse>
				<verse number="12">alors li gagn drwa pa donn okenn led so papa, so mama.</verse>
				<verse number="13">Zot diminie pwa Parol Bondie zis pou kapav transmet zot bann tradision; zot fer boukou kiksoz dan sa manier la.”</verse>
				<verse number="14">Li apel lafoul ankor, li dir zot, “Ekout mwa bien zot tou, sey konpran sa ki mo pe dir.</verse>
				<verse number="15">Tou seki dan lanatir e ki rant dan lekor enn dimoun, pa kapav fer li vinn inpir, selman seki sorti dan so lekor, sa kapav fer li vinn inpir. [</verse>
				<verse number="16">Si zot ena zorey pou ekoute, ekout bien! ]”</verse>
				<verse number="17">Letan li kit lafoul, li rant lakaz, so bann disip pe poz li kestion lor sa parabol la.</verse>
				<verse number="18">Li dir zot, “Kouma zot ousi, zot kapav bet koumsa? Kouma zot pa konpran ki tou seki dan lanatir e rant dan enn dimoun pa kapav fer li vinn inpir,</verse>
				<verse number="19">parski li pa rant dan so leker me dan so vant apre so lekor eliminn li?” Par sa parol la Zezi ti deklare ki tou manze prop.</verse>
				<verse number="20">Li kontigne, “Seki sorti depi andan, samem ki fer dimoun vinn inpir.</verse>
				<verse number="21">Andan, dan leker, lamem tousort kalite move lide sorti: move lavi, kokin, touye,</verse>
				<verse number="22">adilter, groker, fer vis, zwe malin, lamizman, met lizie, zoure, vantar, divage.</verse>
				<verse number="23">Tou seki move sort dan leker dimoun; samem ki fer li vinn inpir.”</verse>
				<verse number="24">Kan Zezi sorti la, li al dan rezion Tir. Li rant dan enn lakaz, li pa ti anvi personn kone, me li pa ti kapav kontign kasiet.</verse>
				<verse number="25">Me kouma enn madam ki so tifi ti ena move lespri lor li tann koz Zezi, li vini, li tom azenou devan li.</verse>
				<verse number="26">Sa madam la pa ti dan larelizion Zwif; li ti enn Siro-Fenisyenn. Li dimann Zezi tir demon lor so tifi.</verse>
				<verse number="27">Zezi reponn li, “Les bann zanfan manze avan, parski li pa bon pran dipin zanfan pou zet ar tilisien.”</verse>
				<verse number="28">Madam la reponn, “Wi Segner, me selman tilisien anba latab, manz bout dipin ki bann zanfan les tonbe.”</verse>
				<verse number="29">Alor Zezi dir li, “Akoz sa parol to finn koze la, ale, demon finn kit to tifi.”</verse>
				<verse number="30">Kan li ariv kot li, li trouv so zanfan alonze lor lili, demon finn fini kit li.</verse>
				<verse number="31">Apre sa, Zezi kit rezion Tir ankor enn fwa, li pas par Sidon; li pran direksion lamer Galile, li travers Dekapol.</verse>
				<verse number="32">Zot amenn enn sourd devan li, li ti osi gagn difikilte pou koze; zot sipliy Zezi poz lame lor li.</verse>
				<verse number="33">Zezi pran li, amenn li dan enn kwin, lwin ar lafoul. Li met so ledwa dan so zorey; li tous so lalang ar so lakras.</verse>
				<verse number="34">Li lev so lizie ver lesiel li pous enn soupir, li dir li “Efata!” -sakivedir, “Ouver-twa!”</verse>
				<verse number="35">Deswit so zorey ouver, so lalang delarge, li koz normal.</verse>
				<verse number="36">Zezi donn zot lord pa dir nanye personn; me plis li donn zot lord, plis zot fann nouvel lor li partou.</verse>
				<verse number="37">Zot ti bien-bien inpresione; zot tou ti pe dir, “Li finn fer boukou mervey! Mem bann sourd tande, bann miye koze.”</verse>
			</chapter>
			<chapter number="8">
				<verse number="1">Enn lot fwa, ti ena ankor enn gro lafoul. Zot pa ti ena nanye pou manze. Zezi apel so bann disip, li dir zot,</verse>
				<verse number="2">“Mo leker fermal kan mo get sa lafoul la. Sa fer trwa zour ki zot ar mwa e zot pena nanye pou manze.</verse>
				<verse number="3">Si mo dir zot al zot lakaz lestoma vid, zot pou gagn febles dan sime parski ena ki sorti bien lwin.”</verse>
				<verse number="4">So bann disip dir li, “Kot pou kapav gagn dipin pou ranpli zot vant dan enn landrwa dezer koumsa?”</verse>
				<verse number="5">Li dimann zot, “Komie dipin zot ena?” Zot dir li, “Set.”</verse>
				<verse number="6">Li fer lafoul asiz anba; li pran touleset dipin, li rann gras, li kas bann dipin la, li donn so bann disip pouki bannla fer lapartaz e bannla partaz avek lafoul.</verse>
				<verse number="7">Ti ena osi detrwa tipwason; li beni zot e li dimann bannla partaz sa osi.</verse>
				<verse number="8">Bannla manze ziska zot vant plin; apre zot ti ramas set korbey ranpli ar tibout dipin.</verse>
				<verse number="9">Ti ena apepre kat mil dimoun. Apre li dir zot al lakaz.</verse>
				<verse number="10">Zis apre li mont lor bato avek so bann disip e li al paraz Dalmanouta.</verse>
				<verse number="11">Bann Farizien vini; zot koumans diskit ar Zezi; pou teste li, zot dimann li enn sign ki sorti depi lao dan lesiel.</verse>
				<verse number="12">Li pous enn gran soupir, apre li reponn, “Kifer sa zenerasion la pe rod enn sign? Laverite, laverite mo dir zot, sa zenerasion la pa pou gagn okenn sign.”</verse>
				<verse number="13">Lerla li kit zot, li remont dan bato, li al lot kote.</verse>
				<verse number="14">Bann disip ti bliye amenn dipin. Ti ena zis enn sel dipin avek zot dan bato.</verse>
				<verse number="15">Zezi averti zot, “Get bien, fer atansion ar levin bann Farizien ek levin Erod.”</verse>
				<verse number="16">Bann disip ti pe diskite ant zot parski zot pa ti ena dipin.</verse>
				<verse number="17">Zezi ti remarke seki ti pe pase. Li dir zot, “Kifer zot pe diskite akoz zot pena dipin? Zot lizie pankor ouver? Zot pankor konpran? Koumsa zot leker dir?</verse>
				<verse number="18">Zot ena lizie, selman zot pa trouv kler; zot ena zorey, selman zot pa tande? Zot pa rapel?</verse>
				<verse number="19">Kan mo ti kas sink dipin pou sink mil dimoun, komie panie ranpli ar bout dipin zot ti ramase?” Zot dir li, “Douz.”</verse>
				<verse number="20">“Kan mo ti kas set dipin pou kat mil dimoun, komie panie ranpli ar bout dipin zot ti ramase?” Bannla reponn, “Set.”</verse>
				<verse number="21">Li dir zot, “Zot pankor konpran mem?”</verse>
				<verse number="22">Zot ariv Betsaida. Dimoun amenn enn aveg ar Zezi; zot sipliy Zezi tous li.</verse>
				<verse number="23">Zezi trap so lame, li amenn li andeor vilaz. Li met inpe lakras lor so lizie, li poz lame lor li apre li dimann li, “Eski to trouv kiksoz?”</verse>
				<verse number="24">Areg la lev so latet, li dir, “Mo trouv dimoun me zot koumadir bann pie ki pe marse.”</verse>
				<verse number="25">Zezi poz lame ankor enn fwa lor so lizie. Lerla li arive trouv bien, so lizie revinn normal e li trouv tou bien kler.</verse>
				<verse number="26">Zezi fer li al so lakaz, e li dir li, “Pa pas par sa vilaz la.”</verse>
				<verse number="27">Zezi pran direksion bann vilaz Sezare-Filip avek so bann disip. Dan sime, li dimann so bann disip, “Ki bann dimoun pe dir lor mwa?”</verse>
				<verse number="28">Zot reponn li, “Ena dir to Zan Batis, ena dir tomem Eli, lezot pe dir to enn parmi bann profet.”</verse>
				<verse number="29">Me li dir zot, “E zot, ki zot dir mo ete?” Pier reponn li, “Tomem Lemesi.”</verse>
				<verse number="30">Li komann zot pa dir sa personn.</verse>
				<verse number="31">Apre sa li koumans ansegn zot, fode ki Garson Limanite soufer boukou, ki bann ansien, bann pret, bann dokter lalwa rezet li, touy li, apre sa li pou resisite lor so trwaziem zour.</verse>
				<verse number="32">Li ti pe koz fran-fran ar zot. Pier amenn li dan enn kwin e koumans menas li.</verse>
				<verse number="33">Zezi vire, li get so bann disip, li menas Pier; li dir li, “Sorti devan mwa, Satan, parski to pena lespri Bondie me lespri dimoun.”</verse>
				<verse number="34">Li apel lafoul ek so bann disip e li dir zot, “Si kikenn anvi mars lor mo sime pou swiv mwa, li bizin bliye limem, pran so lakrwa, swiv mwa.</verse>
				<verse number="35">Dimoun ki anvi sov so lavi, pou perdi li; saki perdi so lavi akoz mwa ek Bonn Nouvel, pou sov li.</verse>
				<verse number="36">Kiserti enn dimoun gagn lemonn antie si li ariv perdi so lavi?</verse>
				<verse number="37">Ki kiksoz enn dimoun pa pou fer pou sap so lavi?</verse>
				<verse number="38">Si kikenn, dan sa zenerasion adilter ek peser la, gagn onte akoz mwa ek mo parol, Garson Limanite, li osi pou ont li, kan li pou vinn dan laglwar so Papa ek bann anz ki sin.”</verse>
			</chapter>
			<chapter number="9">
				<verse number="1">Zezi dir zot ankor, “Laverite, laverite mo dir zot, ena detrwa isi ki pa pou konn lamor tanki zot pa trouv Rwayom Bondie desann avek pwisans.”</verse>
				<verse number="2">Sis zour apre, Zezi pran zis Pier, Zak ek Zan tousel avek li e li amenn zot lao lor montagn. Li transfigire devan zot.</verse>
				<verse number="3">So linz vinn blan-blan-blan, enn kalite blan ki okenn dobi lor later pankor kapav reysi ariv fer.</verse>
				<verse number="4">Zot trouv Eli ek Moiz paret devan zot. Bannla ti pe koz ar Zezi.</verse>
				<verse number="5">Alor Pier rant dan konversasion, li dir ar Zezi, “Rabi, li bien bon ki nou isi avek twa; anou ranz trwa latant, enn pou twa, enn pou Moiz ek enn pou Eli.”</verse>
				<verse number="6">Li pa ti kone ki pou dir telman zot ti finn sezi.</verse>
				<verse number="7">Lerla enn niaz rekouver zot e enn lavwa dan niaz dir, “Samem mo Garson ki mo bien kontan, ekout li.”</verse>
				<verse number="8">Enn ti moman apre, kan zot get kat kote, zot pa trouv personn, res zis Zezi tousel.</verse>
				<verse number="9">Ler zot pe desann lor montagn, Zezi rekomann zot pa rakont personn seki zot finn trouve tanki Garson Limanite pa ankor resisite parmi bann mor.</verse>
				<verse number="10">Zot gard sa parol la dan zot leker, mem si zot ti pe dimann zotmem, “Ki savedir ‘Resisite parmi bann mor’?”</verse>
				<verse number="11">Apre bann disip dimann li, “Kifer bann dokter lalwa dir fode Eli revini avan?”</verse>
				<verse number="12">Li reponn zot, “Premie dabor, Eli pe vini pou dres tou e met tou dan lord; alor kifer finn ekrir ki Garson Limanite pou soufer boukou e pou gagn maltrete?”</verse>
				<verse number="13">Li kontigne, “Eli finn vini, zot finn fer tou saki zot ti anvi avek li, dapre seki ti finn ekrir lor li.”</verse>
				<verse number="14">Kan zot rezwenn lezot disip, zot trouv enn gro lafoul pe antour bannla; bann dokter lalwa ti pe diskit ar zot.</verse>
				<verse number="15">Kouma lafoul trouv Zezi, zot exsite. Zot galoupe pou akeyir li.</verse>
				<verse number="16">Li dimann zot, “Ki zot pe diskite ar bannla?”</verse>
				<verse number="17">Enn boug dan lafoul reponn li, “Met, mo finn amenn mo garson ar ou, li posede par enn lespri ki anpes li koze.</verse>
				<verse number="18">Sak fwa lespri la trap li, li fwet li anba, zanfan la kime, li grins so ledan, li redi. Mo finn dimann ou disip pous sa lespri la, selman zot pa ase for.”</verse>
				<verse number="19">Zezi reponn zot, “Sa zenerasion la, enn zenerasion ki pena lafwa; ziska kan mo pou res ar zot? Ziska kan mo pou siport zot? Amenn li ar mwa.”</verse>
				<verse number="20">Zot amenn li ar Zezi; kouma lespri la trouv li, li fer zanfan la rant antrans, li tom anba, li fer li roule, li kime.</verse>
				<verse number="21">Zezi dimann so papa, “Depi komie letan li gagn sa?” Li reponn, “Depi li zanfan.</verse>
				<verse number="22">Plizir fwa, lespri la finn zet li dan dife ek dan dilo pou fini li; si ou kapav fer kiksoz pou nou, sap nou, pran par dan nou maler.”</verse>
				<verse number="23">Zezi dir li, “To pe dir si ou kapav? Be tou kiksoz posib pou dimoun ki ena lafwa.”</verse>
				<verse number="24">Deswit papa garson la kriye, “Mo krwar; ed mwa, mo lafwa pa ase gran.”</verse>
				<verse number="25">Kan Zezi trouv enn latroupman, li menas move lespri la, li dir li, “Twa, lespri ki anpes koze, ki anpes tande, mo komann twa, sort dan sa zanfan la, pa revinn ankor ar li.”</verse>
				<verse number="26">Lespri la kriye, li sakouy-sakouy zanfan la, li sorti, li ale. Zanfan la pa bouze, li ti parey kouma enn dimoun mor. Dimoun dir li finn fini mor.</verse>
				<verse number="27">Zezi trap so lame, fer li leve, li deboute.</verse>
				<verse number="28">Letan Zezi finn rant lakaz, bann disip ris li enn kote, zot dimann li, “Kifer nou pa finn kapav pous sa lespri la, nou?”</verse>
				<verse number="29">Li dir zot, “Zis ar lapriyer ki sa kalite lespri la kapav sorti.”</verse>
				<verse number="30">Zot sorti landrwa kot zot ti ete, zot travers Galile. Zezi pa ti anvi ki dimoun konn sa.</verse>
				<verse number="31">Li ti pe kontigne ansegn so bann disip e li ti pe dir zot, “Zot pou trap Garson Limanite, zot pou livre li dan lame bann dimoun; zot pou touy li, me trwa zour apre so lamor, li pou resisite.”</verse>
				<verse number="32">Zot pa ti konpran saki li ti pe rod dir; zot ti gagn per poz li kestion.</verse>
				<verse number="33">Zot ariv Kafarnaom; kouma zot rant lakaz, Zezi dimann zot, “Ki zot ti pe diskite lor sime?”</verse>
				<verse number="34">Zot tou, zot res trankil parski lor sime, zot ti pe diskite for-for pou kone kisannla pli gran.</verse>
				<verse number="35">Li asize, li apel Ledouz, li dir zot, “Si kikenn anvi vinn premie, fode li vinn dernie e li bizin vinn serviter tou dimoun.”</verse>
				<verse number="36">Lerla li pran enn ti zanfan, li met li dan milie, li pran li dan so lebra, apre li dir zot,</verse>
				<verse number="37">“Dimoun ki akey enn sa bann ti zanfan la, lor mo nom, li pe akeyir momem; e dimoun ki akeyir mwa, pa mwa li pe akeyir me seki finn avoy mwa la.”</verse>
				<verse number="38">Zan dir li, “Met, nou finn trouv kikenn servi to nom pou pous enn demon; nou finn sey anpes li parski li pa mars ar nou.”</verse>
				<verse number="39">Zezi dir, “Pa anpes li; dimoun ki servi mo nom pou fer enn mirak, pa kapav mal parl mwa apre;</verse>
				<verse number="40">Saki pa kont nou, ar nou.</verse>
				<verse number="41">Dimoun ki donn zot enn ver dilo, lor mo nom, parski zot krwar dan Lekris, laverite, laverite mo dir zot, li pa pou perdi so rekonpans.”</verse>
				<verse number="42">“Dimoun ki fer enn sa bann ti zanfan ki krwar dan mwa la tonbe, ti a preferab atas enn gro ros otour so likou e zet li dan lamer.</verse>
				<verse number="43">Si to lame fer twa tonbe, koup li; preferab to mank enn lame kan to rant dan lavi, ki to ena de lame dan lanfer, la kot dife napa tegn. [La,</verse>
				<verse number="44">lever ki detrir lekor pa mor, ek dife pa tegn zame ]</verse>
				<verse number="45">Si to lipie fer twa tonbe, koup li; preferab to mank enn lipie kan to rant dan lavi, ki to al avek to de lipie dan lanfer. [La,</verse>
				<verse number="46">lever ki detrir lekor pa mor, ek dife pa tegn zame ]</verse>
				<verse number="47">Si to lizie fer twa tonbe, aras li; preferab to mank enn lizie kan to rant dan Rwayom Bondie, ki to rant avek to de lizie dan lanfer,</verse>
				<verse number="48">la, kot lever pa mor e kot dife pa tegn.</verse>
				<verse number="49">Nou tou, nou pou sale ar dife.</verse>
				<verse number="50">Disel enn bon zafer, sa, selman si disel finn perdi so gou, ki ou pou servi pou asezone? Met disel dan zot lavi, viv dan lape avek tou dimoun.”</verse>
			</chapter>
			<chapter number="10">
				<verse number="1">Zezi leve, li al dan paraz Lazide, lot kote larivier Zourdin. Ankor enn fwa, lafoul ti antour li. Kouma li abitie fer, li kontign ansegn zot.</verse>
				<verse number="2">Bann Farizien koste ar li. Zot ti pe rod instal li, alor zot dimann li si lalwa permet enn mari ranvway so fam.</verse>
				<verse number="3">Li reponn zot, “Ki komannman Moiz finn donn zot?”</verse>
				<verse number="4">Zot reponn, “Moiz permet nou servi enn papie avan met li deor.”</verse>
				<verse number="5">Zezi dir zot, “Moiz finn ekrir sa lalwa la akoz zot leker dir.</verse>
				<verse number="6">Depi komansman kreasion, Bondie finn kre zot zom ek fam.</verse>
				<verse number="7">Akoz samem enn dimoun pou kit so papa ek so mama.</verse>
				<verse number="8">Toulede pou form enn sel lekor; koumsa zot nepli de, me enn sel.</verse>
				<verse number="9">Fode pa dimoun separ seki Bondie finn met ansam.”</verse>
				<verse number="10">Letan zot rant lakaz, bann disip dimann li enn leklersisman lor sa problem la.</verse>
				<verse number="11">Li dir zot, “Zom ki ranvway so fam pou remarye avek enn lot, li komet adilter.</verse>
				<verse number="12">Tou fam ki kit so mari pou remarye avek enn lot, li ousi, li komet adilter.”</verse>
				<verse number="13">Bann dimoun amenn bann tizanfan pouki Zezi poz lame lor zot me so bann disip farous zot.</verse>
				<verse number="14">Zezi agase, li dir zot, “Les bann ti zanfan vinn ar mwa, napa anpes zot parski Rwayom Bondie pou dimoun ki parey kouma zot.</verse>
				<verse number="15">Laverite, laverite mo dir zot, dimoun ki pa akeyir Rwayom Bondie parey kouma enn ti zanfan, napa pou rant dan so Rwayom.”</verse>
				<verse number="16">Li may zot dan so lebra, li poz lame lor zot, e li beni zot.</verse>
				<verse number="17">Letan Zezi ti pe sorti pou ale, enn dimoun galoupe, vini, tom dan so lipie e dimann li, “Met, twa ki bon, ki mo bizin fer pou gagn lavi eternel aneritaz?”</verse>
				<verse number="18">Lerla Zezi reponn li, “Kifer to dir mwa bon? Personn pa bon, zis Bondie tousel ki bon.</verse>
				<verse number="19">To konn bann komannman: pa touy dimoun, pa viv dan ladilter, pa kokin, pa fer fos temwagnaz, pa fer ditor to prosin, onor to papa ek to mama.”</verse>
				<verse number="20">Li dir Zezi, “Met, depi mo zenn mo viv dapre lalwa.”</verse>
				<verse number="21">Zezi get li bien, li finn bien apresie li; alor li reponn li, “To mank enn sel kiksoz: ale, vann tou to dibien, donn dimoun mizer, lerla to pou gagn enn gran trezor dan lesiel, apre sa vini, swiv mwa.”</verse>
				<verse number="22">Dimoun la so figir sanze letan li tann sa parol la, li ale leker lour parski li ti ena boukou dibien.</verse>
				<verse number="23">Zezi vire, get partou, apre sa li dir so bann disip, “Bien difisil pou dimoun ki ena gran-gran dibien pou rant dan Rwayom Bondie.”</verse>
				<verse number="24">Bann disip ti inpe soke avek so parol; Zezi kontign koze, li dir, “Bann zanfan, li bien difisil pou dimoun ris rant dan Rwayom Bondie;</verse>
				<verse number="25">Li pli fasil pou enn samo pas par trou enn zegwi ki pou enn risar rant dan Rwayom Bondie.”</verse>
				<verse number="26">Zot ankor plis soke, sakenn pe dir ar so kamarad, “Be alor, kisannla pou reysi sove?”</verse>
				<verse number="27">Zezi get zot fran dan zot lizie, li dir zot, “Pou dimoun li inposib me pa pou Bondie, parski pou Bondie tou kiksoz posib.”</verse>
				<verse number="28">Pier koumans dir, “Be nou, nou finn kit tou pou swiv twa.”</verse>
				<verse number="29">Zezi reponn, “Laverite, laverite mo pe dir zot, personn pa pou kit so lakaz, so frer, so ser, so mama, so papa, so zanfan, so later, akoz mwa ek Bonn Nouvel,</verse>
				<verse number="30">san ki li gagn, asterlamem, san fwa plis: lakaz, frer ek ser, mama ek zanfan, later, avek so persekision, e lavi eternel dan lot lemonn.</verse>
				<verse number="31">Saki premie pou vinn dernie, saki dernie pou vinn premie.”</verse>
				<verse number="32">Zot ti lor sime pou mont Zerizalem; Zezi ti pe mars devan; zot ti boulverse e bann saki ti pe swiv li ti pe gagn per. Li pran Ledouz enn kote ankor enn fwa, li koumans rakont zot saki pou ariv li.</verse>
				<verse number="33">“Gete! Nou pe mont Zerizalem, bannla pou livre Garson Limanite devan bann gran pret ek bann dokter lalwa, zot pou kondann li amor e zot pou les bann payin ziz li.</verse>
				<verse number="34">Zot pou boufonn li, zot pou kras lor li, zot pou fwet li, zot pou touy li, me lor trwaziem zour li pou resisite.”</verse>
				<verse number="35">De garson Zebede, Zak ek Zan, koste ar li, zot dir li, “Met, nou ti pou bien kontan si to ti kapav fer nou enn faver.”</verse>
				<verse number="36">Li dimann zot, “Ki zot ti anvi mo fer pou zot?”</verse>
				<verse number="37">Zot reponn li, “Permet nou asiz enn dan to kote drwat, lot dan to kote gos kan to rant dan to laglwar.”</verse>
				<verse number="38">Zezi dir zot, “Zot pa kone ki zot pe dimande. Eski zot kapav bwar dan koup ki mo pou bwar, batiz dan batem ki mo pou batize?”</verse>
				<verse number="39">Zot dir li, “Wi nou kapav.” Zezi reponn zot, “Koup ki mo pou bwar, zot pou bwar ek batem ki mo pou batize, zot pou batize.</verse>
				<verse number="40">Me pou kone kisannla pou asiz dan mo kote drwat ek mo kote gos, sa pa depann lor mwa me li finn deza prepare pou sertin dimoun.”</verse>
				<verse number="41">Letan sa dis la tann sa, zot agase avek Zak ek Zan.</verse>
				<verse number="42">Zezi apel zot tou, li dir zot, “Zot kone tou seki finn gagn pozision otorite dan bann nasion, zot fer dominer e zot bann dirizan montre zot pouvwar.</verse>
				<verse number="43">Li pa parey koumsa parmi zot. Seki anvi pran grander parmi zot, li bizin okip plas serviter</verse>
				<verse number="44">Seki anvi vinn premie, li bizin vinn esklav tou dimoun.</verse>
				<verse number="45">Mazine ki Garson Limanite pa finn vini pouki dimoun servi li, me pou li servi dimoun e donn so lavi kouma enn ranson pou tou dimoun.”</verse>
				<verse number="46">Zot ariv dan Zeriko; zis kouma li ti pe kit Zeriko avek so bann disip ek enn gro lafoul, Bartime, garson Time, enn mandian aveg, ti pe asize dan bor sime.</verse>
				<verse number="47">Letan li aprann ki Zezi ki sorti Nazaret la ti pe pase, li koumans kriye for-for, li dir, “Ayo, Zezi, Garson David, pitie mwa.”</verse>
				<verse number="48">Bannla donn li lord res trankil, me li kriye ankor pli for, “Garson David, pitie mwa.”</verse>
				<verse number="49">Zezi arete, li dir “Apel li.” Zot apel aveg la, zot dir li, “Kouraz, dibout, li pe apel twa.”</verse>
				<verse number="50">Li zet so palto, li fransi, li vinn devan Zezi.</verse>
				<verse number="51">Zezi dir li, “Ki to oule mo fer pou twa?” Aveg la reponn, “Rabouni, fer mwa trouv kler.”</verse>
				<verse number="52">Zezi dir li, “Ale, to lafwa finn sov twa.” Deswit li trouv kler e li swiv Zezi.</verse>
			</chapter>
			<chapter number="11">
				<verse number="1">Kan zot ariv pre ar Zerizalem, parti Betfaze ek Betani, akote kolinn Pie Zoliv, Zezi avoy de disip e</verse>
				<verse number="2">li dir zot, “Al dan vilaz ki devan zot; kouma zot ariv laba, zot pou trouv enn ti-bourik ki atase; personn pa finn deza mont li, delarg li, amenn li isi.</verse>
				<verse number="3">Si kikenn dimann zot, ‘Kifer zot pe fer sa?’ nek dir, ‘Lesegner bien bizin bourik la; kouma li fini, li pou retourn li.’ ”</verse>
				<verse number="4">Zot ale e zot trouv ti bourik atase, deor lor lari, pre ar enn laport. Kouma zot pe delarg li,</verse>
				<verse number="5">detrwa dimoun ki ti dan paraz dir zot, “Ki zot pe fer, kifer zot pe delarg sa ti bourik la?”</verse>
				<verse number="6">Zot reponn bannla parey kouma Zezi ti dir zot, lerla bannla les zot trankil.</verse>
				<verse number="7">Zot amenn ti bourik la ar Zezi; zot zet zot linz lor li; Zezi asiz lor so ledo.</verse>
				<verse number="8">Enn parti dimoun ti pe tal zot linz anba, enn lot bann ti pe tal ramo ki zot ti finn al koupe dan karo.</verse>
				<verse number="9">Bann ki ti pe mars devan e bann ki ti pe swiv par deryer, ti pe kriye, “Ozana! Sa Dimoun ki pe vini lor nom nou Segner, finn beni.</verse>
				<verse number="10">Regn nou papa David ki pe vini, finn beni, Ozana pli lao dan lesiel.”</verse>
				<verse number="11">Zezi rant dan Zerizalem, li pran direksion tanp, li get partou kote; me kouma ti deza tar, li sorti, li al Betani avek Ledouz.</verse>
				<verse number="12">Landime, letan zot kit Betani, Zezi ti pe gagn fin.</verse>
				<verse number="13">Depi lwin li trouv enn pie fig kouver ar fey; li aprose pou gete si li trouv kiksoz pou manze. Letan li vinn pre ar li, li pa trouv nanye, ti ena zis feyaz parski pa ti ankor sezon fig.</verse>
				<verse number="14">Alor li dir sa pie fig la, “Zame ankor personn pou manz to fri!” So bann disip tann sa koze la.</verse>
				<verse number="15">Letan zot ariv Zerizalem, Zezi al direk dan tanp. Li koumans farous tou bann marsan ek tou bann kliyan ki ti pe fer komers dan tanp, li devir latab bann sanzer-kas anbalao e li ranvers sez bann marsan pizon.</verse>
				<verse number="16">Li pa les personn mars avek okenn lartik dan tanp.</verse>
				<verse number="17">Lerla li ansegn zot, li dir, “Eski pa finn ekrir ki pou apel mo lakaz, lakaz lapriyer pou tou bann nasion? Me zot, zot finn fer li vinn enn kavern voler.”</verse>
				<verse number="18">Kan sef bann pret ek bann dokter lalwa finn konn sa, zot ti pe rode kouma pou touy li, me zot ti gagn per li parski lafoul ti apresie so lansegnman.</verse>
				<verse number="19">Kouma koumans fer nwar, Zezi ek so bann disip sorti andeor lavil.</verse>
				<verse number="20">Boner gramatin, letan zot pe marse dan bor sime, zot trouv pie fig la finn sek ziska so rasinn.</verse>
				<verse number="21">Pier rapel saki ti finn pase e li dir, “Rabi, get pie fig ki to finn modi la; ala li finn sek.”</verse>
				<verse number="22">Zezi reponn zot, “Met to lafwa dan Bondie.</verse>
				<verse number="23">Laverite mo dir zot, si kikenn dir sa montagn la, ‘Leve, al zet twa dan lamer,’ si li pena dout dan so leker, me lafwa dan saki li pe dir, samem pou arive.</verse>
				<verse number="24">Akoz samem mo dir zot, tou saki zot dimande dan lapriyer, krwar ki zot finn fini gagn li, e zot pou gagn li.</verse>
				<verse number="25">Kan zot vinn devan Bondie pou priye, si zot ena kiksoz kont enn dimoun, al pardonn li, pouki zot papa dan lesiel pardonn osi zot bann fot.”</verse>
				<verse number="26">[Me si zot pa pardonn lezot, zot Papa ki dan lesiel pa pou pardonn fot ki zot finn fer. ]</verse>
				<verse number="27">Ankor enn fwa Zezi ek so bann disip retourn Zerizalem. Zezi ti pe ale-vini dan tanp; sef bann gran pret, bann dokter lalwa ek bann ansien</verse>
				<verse number="28">dir li, “Saki to pe fer la, par ki lotorite to pe fer sa? Kisannla finn donn twa lotorite pou fer tousala?”</verse>
				<verse number="29">Zezi dir zot, “Mo pou poz zot enn sel kestion, reponn mwa, lerla mo pou dir zot kisannla finn donn mwa pouvwar pou fer tousala.</verse>
				<verse number="30">Eski batem Zan sorti depi dan lesiel ou swa dimoun ki finn invant sa? Reponn mwa.”</verse>
				<verse number="31">Zot fer enn korom, zot kalkile, “Si nou reponn ‘Depi dan lesiel,’ li pou dir, ‘Be ki fer alors zot pa finn krwar dan li?’</verse>
				<verse number="32">Me eski nou kapav reponn, ‘Dimoun’?” Zot ti gagn per lafoul parski tou dimoun ti konsider Zan kouma enn profet.</verse>
				<verse number="33">Alor zot dir Zezi, “Nou pa kone.” Lerla Zezi reponn zot, “Mo osi mo pa pou dir zot kot mo pouvwar sorti.”</verse>
			</chapter>
			<chapter number="12">
				<verse number="1">Li koumans koz ar zot an parabol. “Ti ena enn dimoun ki ti plant enn karo rezin; li ranz enn baraz pou antour so karo, li fouy enn trou pou instal so preswar, li ranz enn maray; apre li lwe so karo avek bann meteye e li parti, li ale.</verse>
				<verse number="2">Letan sezon rekolt arive, li avoy enn serviter al get bann meteye pou rod so par dan karo rezin.</verse>
				<verse number="3">Bannla trap serviter la, bat li e fer li retourn lame vid.</verse>
				<verse number="4">Li avoy ankor enn lot serviter; sannla osi, zot kas-kas so latet ar bate e zot zour li.</verse>
				<verse number="5">Li avoy enn lot serviter ankor; sannala, zot touy li. Apre zot kontign fer parey avek enn kantite lezot serviter. Ena finn gagn bate, ena finn gagn lamor.</verse>
				<verse number="6">Ti res zis so garson ki li ti bien kontan; andernie li desid avoy li parski li ti pe dir, ‘Bannla pou respekte mo garson.’</verse>
				<verse number="7">Bann meteye la fer enn konplo, zot dir, ‘Limem eritie, anou touy li, lerla leritaz pou vinn pou nou.’</verse>
				<verse number="8">Zot trap garson la, zot touy li e zot zet li andeor karo.</verse>
				<verse number="9">Dapre zot, ki propriyeter karo rezin pou fer? Li pou vini, li pou touy bann meteye e li pou donn so karo lezot dimoun.</verse>
				<verse number="10">Zot pa finn lir dan Lekritir, ‘Ros ki bann mason finn rezete, samem finn vinn ros ki tini tou ros.</verse>
				<verse number="11">Sa travay Bondie, sa, li enn gran mervey pou nou lizie.’?”</verse>
				<verse number="12">Bannla ti pe rod trap li me zot gagn per lafoul. Zot ti finn fini konpran ki Zezi ti pe koz pou zot, letan li ti pe koz an parabol. Apre sa, zot les li, zot ale.</verse>
				<verse number="13">Zot avoy detrwa Farizien ek Erodien lor Zezi pou vir so koze anbalao.</verse>
				<verse number="14">Zot vini e zot dir li, “Met, nou kone ki to koz fran, to pa les dimoun inflians twa, to pa ziz dimoun dapre so laparans me to montre sime Bondie dapre laverite; eski dapre lalwa nou bizin pey tax Sezar, wi ou non? Bizin peye, pa bizin peye?”</verse>
				<verse number="15">Li kone kouma bannla ipokrit; akoz samem li dir zot, “Pou ki fer zot rod instal mwa? Fer mwa gagn enn pies larzan mo gete.”</verse>
				<verse number="16">Zot donn li pies la; apre li dimann zot, “Ki figir ena lor la e ki finn ekrir?” Zot reponn li, “Sezar.”</verse>
				<verse number="17">Zezi dir zot, “Rann Sezar seki pou Sezar e rann Bondie seki pou Bondie.” Zot dekonserte.</verse>
				<verse number="18">Bann Sadisein - enn group dimoun ki pa ti krwar dan rezireksion koste ar Zezi e dimann li,</verse>
				<verse number="19">“Met, ala lalwa ki Moiz finn ekrir: si frer enn dimoun mor san ki so madam finn gagn enn zanfan, dimoun la bizin marye ar vev la pou donn enn desandans so frer.</verse>
				<verse number="20">Ti ena set frer. Premie la finn marye avek enn madam; finn arive li mor san les enn desandan.</verse>
				<verse number="21">Deziem frer marye ar madam la; li ousi li mor san les desandan; parey pou trwaziem la.</verse>
				<verse number="22">Okenn frer pa finn les enn desandans. Andernie, madam la mem mor.</verse>
				<verse number="23">Ler larezireksion pou vini, kisannla pou vinn mari madam la? Touleset finn pran li kouma zot fam.”</verse>
				<verse number="24">Zezi dir zot, “Akoz samem zot dan lerer, zot pa konn ni Lekritir, ni pwisans Bondie.</verse>
				<verse number="25">Kan bann dimoun pou resisite parmi bann mor, zom pa pou marye e pa pou bizin donn tifi an maryaz, zot pou kouma bann anz dan lesiel.</verse>
				<verse number="26">Lor sa problem rezireksion bann mor la, zot pa finn lir saki finn ekrir dan liv Moiz? Zot pa finn tande kouma Bondie ti koz ar Moiz dan zistwar bwison ardan? Bondie limem pa ti dir, ‘Momem Bondie Abraam, momem Bondie Izaak, momem Bondie Zakob’?</verse>
				<verse number="27">Li pa Bondie bann mor me bann vivan, zot dan gran erer.”</verse>
				<verse number="28">Enn dokter lalwa ti pe tann zot diskite e li ti trouve kouma Zezi ti pe bien reponn zot; li aprose, li poz Zezi enn kestion, “Ki premie dan tou bann komannman?”</verse>
				<verse number="29">Zezi reponn li, “Ala ki premie komannman: Ekoute, Izrael! Lesegner nou Bondie li tousel Segner,</verse>
				<verse number="30">To pou kontan Lesegner to Bondie avek tou to leker, tou to lam, tou to lespri ek tou to lafors.</verse>
				<verse number="31">Deziem, to pou kontan to prosin kouma tomem. Pena pli gran komannman ki sa.”</verse>
				<verse number="32">Dokter lalwa la dir li, “Sa enn zoli koze Met, samem laverite, ena enn sel Bondie, pena lot.</verse>
				<verse number="33">Kontan li avek tou to leker, tou to lintelizans, tou to lafors ek kontan to prosin kouma to kontan tomem, samem pli inportan ki tou bann ofrand ek bann sakrifis.”</verse>
				<verse number="34">Letan Zezi trouve ki li finn reponn avek sazes, li dir li, “To pa lwin ar Rwayom Bondie.” Apre sa, personn pa oze poz li kestion.</verse>
				<verse number="35">Kan Zezi ti pe ansegne dan tanp, li dir, “Kouma bann dokter lalwa kapav dir ki Lemesi, limem garson David?</verse>
				<verse number="36">Avek linspirasion Lespri Sin, David limem ti pe dir, ‘Lesegner finn dir ar mo Segner, asiz dan mo kote drwat, ziska mo fini met to bann ennmi anba to lipie.’</verse>
				<verse number="37">David limem apel li, Segner; alors kouma Lesegner kapav garson David?” Enn gro lafoul ti pe gagn lagam ekout li.</verse>
				<verse number="38">Dan so lansegnman Zezi ti pe dir, “Fer atansion ar bann dokter lalwa. Zot kontan pavane avek zot gran-gran rob e zot kontan kan dimoun kourbe devan zot lor plas piblik.</verse>
				<verse number="39">Zot kontan pran bann premie ban dan sinagog ek bann plas-doner dan bann resepsion,</verse>
				<verse number="40">Zot manz dibien bann vev e zot fer long-long lapriyer pou lizie dimoun, sa bannla, zot kondanasion pou pli lour.”</verse>
				<verse number="41">Zezi ti pe asize vizavi tron pou ofrand, e li ti pe obzerve kouma dimoun ti pe met zot kas ladan; boukou dimoun ris ti pe met gro-gro som larzan.</verse>
				<verse number="42">Enn vev mizer-mizer koste, li met de kas ki pa ti ena gran valer.</verse>
				<verse number="43">Zezi apel so bann disip, li dir zot, “Laverite, laverite mo dir zot, parmi tou sa bann dimoun ki finn met kas dan tron la, sa pov vev la, finn met plis ki zot tou.</verse>
				<verse number="44">Zot tou zot finn met saki zot ti ena anplis, me li, vev la, li finn pran lor so rasion, lor saki li ti ena pou viv.”</verse>
			</chapter>
			<chapter number="13">
				<verse number="1">Letan Zezi sorti andeor tanp, enn so bann disip dir li, “Met, gete kouma sa bann ros la zoli, get sa zoli batiman la, enn mervey!”</verse>
				<verse number="2">Zezi dir li, “To trouv sa bann gran-gran batiman la? Pa pou res ros lor ros; tou pou grene.”</verse>
				<verse number="3">Letan li finn fini asiz lor Kolinn Pie Zoliv, vizavi tanp, Pier, Zak, Zan ek Andre ris li dan enn kwin pou poz li enn kestion,</verse>
				<verse number="4">“Dir nou, kan tousala pou arive? Ki sign pou fer nou konpran ki tousala pre pou akonpli?”</verse>
				<verse number="5">Lerla Zezi koumans dir zot, “Get bien pouki personn pa anbet zot;</verse>
				<verse number="6">Boukou pou vini, zot pou servi mo nom, zot pou dir ‘Momem sa.’ Koumsamem zot pou anbet boukou dimoun.</verse>
				<verse number="7">Kan zot pou tann lager ek tapaz lager, pa tranble; fode ki tousala arive, me li pankor lafin.</verse>
				<verse number="8">Pou ena lager, pei kont pei, gouvernman kont gouvernman, pou ena tranblemandeter dan plizir landrwa, pou ena lafaminn; tousala kouma douler enn fam ki pre pou akouse.</verse>
				<verse number="9">Me zot, fer atansion; bannla pou trenn zot devan tribinal ek dan sinagog e zot pou gagn bate; pou amenn zot devan bann gouverner ek bann lerwa akoz mwa, samem pou zot temwagnaz devan bannla.</verse>
				<verse number="10">Premie dabor, fode ki Bonn Nouvel proklame dan tou bann nasion.</verse>
				<verse number="11">Kan bannla pou aret zot, pou zot pas anzizman, pa trakase pou kone ki zot pou dir; me dan salerla dir saki vinn dan zot labous; parski napa zot ki pou koze me Lespri Sin.</verse>
				<verse number="12">Frer pou trair frer ziska lamor, papa pou trair zanfan; zanfan pou revolte kont zot fami e pou fer touy zot.</verse>
				<verse number="13">Tou dimoun pou air zot akoz mwa; me seki tini ferm ziska lafin, Bondie pou sov li.</verse>
				<verse number="14">Kan zot pou trouv enn sakrilez abominab dan landrwa ki pa ti bizin (dimoun ki pe lir, konpran seki mo pe dir), bann ki dan Zide, sove, al dan montagn.</verse>
				<verse number="15">Seki lao lor so lakaz, pa kalkil desann anba, ni rant dan lakaz pou pran kiksoz;</verse>
				<verse number="16">seki dan karo, pa kalkil retourn par deryer pou pran so linz.</verse>
				<verse number="17">Bien malere bann fam ansint ek bann ki pe donn bwar zot tibaba sa lepok la.</verse>
				<verse number="18">Priye pouki sa pa arive an-iver.</verse>
				<verse number="19">Parski kan sa pou arive, pou ena enn gran detres, enn detres ki zame finn arive depi komansman kreasion, depi ki Bondie finn kre lemonn ziska aster, e ki zame pou trouve ankor.</verse>
				<verse number="20">Si Lesegner pa ti finn rakoursi sa bann zour la, personn napa ti pou sove; me li finn rakoursi sa bann zour la, akoz bann dimoun ki li finn swazir.</verse>
				<verse number="21">Si ninport kisannla dir zot dan salerla, ‘Gete, ala Lemesi isi! Gete ala li laba!’ Napa krwar li.</verse>
				<verse number="22">Fos mesi ek fos profet pou leve; zot pou fer bann mirak pou fer dimoun tom dan lerer, e si posib, mem parmi bann saki finn swazir.</verse>
				<verse number="23">Vey bien; mo finn bien prevenir zot.</verse>
				<verse number="24">Kan sa pou arive, apre sa detres la, soley pou vinn som, lalinn pa pou donn so lekleraz,</verse>
				<verse number="25">zetwal pou koumans degringole e tou bann pwisans dan lesiel pou sakouye.</verse>
				<verse number="26">Lerla zot pou trouv Garson Limanite desann depi dan niaz avek tou so pwisans ek tou so laglwar.</verse>
				<verse number="27">Lerla li pou avoy so bann anz e li pou rasanble dimoun ki li finn swazir partou kote, depi enn bout later ziska lot bout lesiel.</verse>
				<verse number="28">Konpran parabol pie fig: kan so bann brans vinn tann e ki so bann fey koumans sorti, zot kone ki lete pre pou vini.</verse>
				<verse number="29">Parey pou zot osi, kan zot trouv sa bann zafer la arive; zot kone li pre, li deryer laport.</verse>
				<verse number="30">Laverite, laverite mo dir zot, avan ki sa zenerasion la disparet, tousala pou arive.</verse>
				<verse number="31">Lesiel ek later pou disparet me mo parol pa pou disparet.</verse>
				<verse number="32">Personn napa kone ki zour, ki ler sa pou arive, ni bann anz, pa mem so Garson, me zis Bondie so Papa.</verse>
				<verse number="33">Get bien, vey bien; parski zot pa kone kan tousala pou arive.</verse>
				<verse number="34">Li parey kouma enn dimoun ki pe parti; avan li kit so lakaz, li donn bann serviter lotorite pou azir, sakenn so latas e li donn gardien lord pou veye.</verse>
				<verse number="35">Akoz samem zot ousi, veye, parski zot pa kone kan propriyeter lakaz pou revini: aswar, damilie lanwit, letan kok sante, ouswa letan soley pe leve,</verse>
				<verse number="36">pangar, enn kout li vini e li trouv zot ape dormi.</verse>
				<verse number="37">Saki mo pe dir zot, mo pe dir li pou zot tou: Veye.”</verse>
			</chapter>
			<chapter number="14">
				<verse number="1">De zour avan fet Pak ek fet Dipin san levin, bann gran pret ek bann dokter lalwa ti pe fer tout sort manigans pou aret Zezi e fer touy li.</verse>
				<verse number="2">Zot ti pe dir, “Pa fer sa pandan fet, sankwa lafoul kapav kre enn dezord.”</verse>
				<verse number="3">Zezi ti dan Betani, dan lakaz Simon, ki finn deza gagn lalep. Letan li pas atab, enn fam vini avek enn flakon albat, ranpli ar enn parfin aromatize ki bien-bien ser. Li kas flakon albat la e li vers parfin la lor latet Zezi.</verse>
				<verse number="4">Detrwa dimoun ti pe revolte e zot ti pe dir ant zot mem, “Ki serti gaspiy sa parfin la koumsa?</verse>
				<verse number="5">Ti kapav vann sa pou valer trwasan zourne travay e ti pou kapav ed dimoun pov.” Alors zot kriy ar fam la.</verse>
				<verse number="6">Zezi dir zot, “Les li trankil; ki fer zot koz brit ar li? Li finn fer enn gran kiksoz pou mwa.</verse>
				<verse number="7">Pou ena touzour dimoun pov parmi zot; ninport ki ler zot anvi, zot kapav fer dibien pou bannla, me mwa, mo pa pou la toultan.</verse>
				<verse number="8">Li, li finn fer seki li ti kapav fer; avan ler, li finn fini prepar mo lekor pou mo lanterman.</verse>
				<verse number="9">Laverite, laverite mo dir zot, partou kote dan lemonn antie kot Bonn Nouvel pou anonse, pou rakont so zistwar e pou gard memwar saki sa fam la inn fer.”</verse>
				<verse number="10">Apre sa, Zida Iskaryot, enn parmi Ledouz, al get bann sef pret pou vann Zezi.</verse>
				<verse number="11">Letan zot finn tann li, zot finn bien kontan e zot finn promet li larzan. Depi sa, Zida ti pe rod enn bon lokazion pou vann li.</verse>
				<verse number="12">Premie zour fet Dipin san levin, kan fer sakrifis annyo pou fet Pak, bann disip dimann Zezi, “Kot to anvi nou ale pou fer bann preparasion pou manz repa paskal?”</verse>
				<verse number="13">Li avoy de so disip e li dir zot, “Al dan lavil; enn dimoun ki pe sarye enn seo dilo pou vinn zwenn zot; swiv li.</verse>
				<verse number="14">La, kot li rantre, koz ar propriyeter lakaz la, dir li, ‘Lemet dimann twa, kot mo lasal pou mo manz repa paskal avek mo bann disip?’</verse>
				<verse number="15">Li pou montre zot enn gran lasal lao lor letaz ki finn deza pare avek tou so neseser. Prepar tou pou nou labamem.”</verse>
				<verse number="16">Bann disip sorti, zot al dan lavil e zot trouv tou parey kouma li ti dir zot, e zot prepar fet Pak.</verse>
				<verse number="17">Aswar, Zezi vini avek Ledouz.</verse>
				<verse number="18">Kan zot finn fini asize atab e inn koumans manze, Zezi dir zot, “Laverite, laverite mo dir zot, enn parmi zot ki pe manz ansam ar mwa, pou vann mwa.”</verse>
				<verse number="19">Zot koumans resanti enn gran sagrin e enn apre lot demande, “Mwa sa?”</verse>
				<verse number="20">Li reponn zot, “Enn parmi Ledouz ki pe tranp so dipin avek mwa dan lasiet, limem sa.</verse>
				<verse number="21">Garson Limanite pe ale parey kouma ti finn ekrir lor li; me bien malere dimoun ki pou trair Garson Limanite. Vomie li pa ti ne sa dimoun la.”</verse>
				<verse number="22">Letan zot ti pe manze, Zezi pran dipin, li pronons enn benediksion, li kas dipin la, li donn zot, e li dir, “Pran, samem mo lekor.”</verse>
				<verse number="23">Apre sa, li pran enn koup, kan li fini rann gras, li donn zot e zot tou bwar.</verse>
				<verse number="24">Li dir zot ankor, “Sa mem mo disan, disan lalians; mo pe vers li pou tou dimoun.</verse>
				<verse number="25">Laverite, laverite mo dir zot, mo pa pou bwar ankor prodwi sa pie rezin la, ziska sa zour kot mo pou bwar divin nouvo dan Rwayom Bondie.”</verse>
				<verse number="26">Kan zot finn fini sant bann Psom, zot pran direksion Kolinn Pie Zoliv.</verse>
				<verse number="27">Zezi dir zot, “Zot tou, zot pou tonbe; finn ekrir, ‘Mo pou bat berze la, tou mouton pou fane partou kote.’</verse>
				<verse number="28">Me apre mo rezireksion, mo pou atann zot Galile.”</verse>
				<verse number="29">Pier dir li, “Mem si zot tou tonbe, mwa, mo napa pou tonbe.”</verse>
				<verse number="30">Zezi dir li, “Laverite, laverite mo dir twa, zordi, aswar mem, avan ki kok sant de fwa to pou finn fini renie mwa trwa fwa.”</verse>
				<verse number="31">Pier reponn li, “Mem si bizin mor avek twa, mo pa pou renie twa.” Tou lezot dir mem zafer.</verse>
				<verse number="32">Zot al dan enn landrwa ki ti apel Zetsemani e li dir so bann disip, “Asiz lamem, mwa, mo pe al priye.”</verse>
				<verse number="33">Li pran Pier, Zak ek Zan avek li; li koumans resanti enn gran detres ek enn gran freyer.</verse>
				<verse number="34">Li dir zot, “Mo telman abat ki mo santi mo lavi pe ale; res la, veye.”</verse>
				<verse number="35">Li al inpe pli lwin, li tom anba e li priye pouki si posib, li pa pas par sa moman la.</verse>
				<verse number="36">Li dir, “Abba! Pa! Pou twa tou posib; tir sa koup la devan mwa, me fer ki tou arive dapre to volonte, pa dapre mo volonte.”</verse>
				<verse number="37">Letan li revini, li trouv bannla pe asoupi. Li dir Pier, “Simon, to pe dormi? To pa finn gagn lafors pou vey enn er-tan ar mwa?</verse>
				<verse number="38">Veye, priye pou pa rant dan tantasion; lespri for, laser feb.”</verse>
				<verse number="39">Li reale, li al priye; li redir mem parol.</verse>
				<verse number="40">Letan li revini, li trouv zot finn regagn somey ankor, parski zot lizie ti bien lour e zot pa ti kone ki pou dir li.</verse>
				<verse number="41">Trwaziem fwa li revini, li dir zot, “Dormi asterla, repoz zot, tou saki ti bizin arive, inn arive. Ler finn vini pou Garson Limanite livre dan lame bann peser.</verse>
				<verse number="42">Leve, anou ale. Gete, dimoun ki pou trair mwa pe aprose.”</verse>
				<verse number="43">Letan Zezi ti ankor pe koze, Zida, enn parmi Ledouz, vini avek enn lafoul, lepe ek baton dan lame. Bann sef pret, bann dokter lalwa ek bann ansien ti avoy zot.</verse>
				<verse number="44">Sa tret ki ti pou vann Zezi la, finn donn zot enn signal, li finn dir zot, “Dimoun ki mo pou anbrase, trap li, pran li ale, sirvey li bien.”</verse>
				<verse number="45">Kouma li arive, toutswit li koste ar Zezi, li dir, “Rabi,” -e li anbras Zezi.</verse>
				<verse number="46">Bannla tom lor li, blok li, trap li.</verse>
				<verse number="47">Enn parmi bann ki ti la, tir so lepe e donn serviter gran pret enn kout. Li koup so zorey.</verse>
				<verse number="48">Zezi dir zot, “Zot finn vinn avek lepe ek baton pou aret mwa koumadir mo enn vakabon?</verse>
				<verse number="49">Tou sa zour mo ti avek zot dan tanp, pe donn zot lansegnman, zot pa finn aret mwa. Me tousala pe arive pouki Lekritir akonpli.”</verse>
				<verse number="50">Zot tou kit li, zot sove.</verse>
				<verse number="51">Enn zenn garson ki ti la, ti pe swiv li. Ti ena zis enn dra lor li; zot trap li.</verse>
				<verse number="52">Me li larg dra, li galoup touni.</verse>
				<verse number="53">Bannla amenn Zezi devan gran pret, kot zot tou finn rasanble: tou bann sef pret, bann ansien ek bann dokter lalwa.</verse>
				<verse number="54">Pier ti pe swiv li delwin ziska li finn rant dan lakour andan, kot gran pret. Li finn asiz avek bann gard e li ti pe sof dife.</verse>
				<verse number="55">Bann sef pret avek tou Sanedrin ti pe rod enn temwagnaz kont Zezi pou kondann li amor, me zot pa ti gagn nanye;</verse>
				<verse number="56">parski boukou finn donn fos temwagnaz lor li, me zot temwagnaz pa ti korbore.</verse>
				<verse number="57">Detrwa met zot debout pou donn fos temwagnaz lor li. Zot ti pe dir,</verse>
				<verse number="58">“Nou finn tann li dir ‘Mo pou detrir sa tanp ki lame dimoun finn aranze la, e dan trwa zour mo pou konstrir enn lot san koudme personn.’ ”</verse>
				<verse number="59">Me mem lor sa pwin la, zot temwagnaz pa ti korbore.</verse>
				<verse number="60">Gran pret met li dibout devan zot tou, li kestionn Zezi, “To pena nanye pou dir? Ki sa bann depozision ki dimoun inn fer kont twa la?”</verse>
				<verse number="61">Li res trankil, li pa dir nanye. Gran pret poz li kestion ankor enn fwa, li dir li, “Tomem Lemesi, Garson Bondie beni?”</verse>
				<verse number="62">Zezi reponn, “Momem sa; zot pou trouv Garson Limanite pe asize adrwat Toupwisan e pe desann dan niaz lesiel.”</verse>
				<verse number="63">Gran pret desir so linz, li dir, “Ki lot temwin nou bizin ankor?</verse>
				<verse number="64">Zot finn tann sa blasfem la? Ki zot dir asterla?” Zot tou kondann li, zot dir li merit lamor.</verse>
				<verse number="65">Detrwa koumans kras lor li, zot bous so lizie, zot donn li koutpwin e zot dir li, “Fer to profet!” Bann serviter akeyir li ar kalot.</verse>
				<verse number="66">Letan Pier ti anba dan lakour, enn parmi bann servant gran pret sorti e</verse>
				<verse number="67">trouv Pier pe sof dife. Li get li bien, li dir, “Twa osi to ti avek Zezi Nazaret.”</verse>
				<verse number="68">Li demanti, li dir, “Mo pa kone e mo pa konpran seki ou pe dir.” Li sorti li al dan lakour deor.</verse>
				<verse number="69">Letan servant la retrouv li, li redir ar bann ki ti la, “Enn so bann sa.”</verse>
				<verse number="70">Ankor enn fwa li renie. Enn timama apre, zot redir Pier, “Vrememsa, to enn so bann, twa; parski twa osi to sorti Galile.”</verse>
				<verse number="71">Pier dimann malediksion lor li e li fer serman ki li pa konn sa dimoun ki zot pe koze la.</verse>
				<verse number="72">Zis sa lerla, kok sante pou deziem fwa e Pier rapel parol ki Zezi ti dir li, ‘Avan kok sant de fwa to pou fini renie mwa trwa fwa.’ Lerla li krake, li plore.</verse>
			</chapter>
			<chapter number="15">
				<verse number="1">Boner gramatin, bann sef pret fer enn gran reynion avek bann ansien, bann dokter lalwa avek tou manm Sanedrin okonple. Zot atas Zezi, zot pran li e zot amenn li devan Pilat.</verse>
				<verse number="2">Pilat dimann li, “Eski tomem lerwa Zwif?” Zezi reponn li, “Twa ki pe dir sa.”</verse>
				<verse number="3">Bann sef pret akiz li, zot met enn pake sarz lor li.</verse>
				<verse number="4">Pilat redimann li “To pena nanye pou reponn? Gete ki kantite sarz bannla inn met lor twa.”</verse>
				<verse number="5">Zezi pa reponn nanye. Sa ti fer Pilat res bet.</verse>
				<verse number="6">Dapre koutim fet Pak, abitie larg enn prizonie ki dimoun demande.</verse>
				<verse number="7">Ti ena enn prizonie ki ti apel Barabas. Li ti dan prizon avek bann lezot rebel ki ti finn komet enn krim dan emet.</verse>
				<verse number="8">Lafoul monte pou dimann Pilat fer kouma li abitie fer.</verse>
				<verse number="9">Pilat dimann zot, “Eski zot oule mo larg lerwa Zwif pou zot?”</verse>
				<verse number="10">Li ti realize ki bann sef pret finn livre li parski zot zalou.</verse>
				<verse number="11">Alors bann sef pret exsit lafoul pouki zot dimann Pilat larg Barabas plito.</verse>
				<verse number="12">Pilat redimann zot ankor enn fwa, “Be lerla, ki mo pou fer avek sa boug ki zot apel lerwa Zwif la?”</verse>
				<verse number="13">Zot kriye pli for, “Krisifie li!”</verse>
				<verse number="14">Pilat dir zot, “Ki li finn fer demal?” Zot kriye ankor pli for, “Krisifie li!”</verse>
				<verse number="15">Kouma Pilat ti anvi donn lafoul satisfaksion, li larg Barabas pou zot; letan zot finn fini fwet Zezi, Pilat livre li pouki bannla krisifie li.</verse>
				<verse number="16">Bann solda sarye li dan lakour pale gouverner; lerla zot invit bann lezot gard vinn avek zot.</verse>
				<verse number="17">Zot met enn manto rouz fonse lor li e zot anfons enn kouronn trese ar pikan lor so latet.</verse>
				<verse number="18">Zot koumans salye li, “Bienveni, lerwa Zwif.”</verse>
				<verse number="19">Zot donn li enn kout zon lor so latet, zot kras lor li, zot azenou devan li e zot fer sanblan rann li omaz.</verse>
				<verse number="20">Kan zot finn bien boufonn li, zot retir so manto rouz lor li e zot remet so linz; zot sarye li deor pou al koulout li lor lakrwa.</verse>
				<verse number="21">Simon, papa Alexand ek Rifis, ti enn abitan Sirenn. Letan li sorti lakanpagn, li ti pe pas par la, kan bannla obliz li sarye lakrwa Zezi.</verse>
				<verse number="22">Zot amenn Zezi dan enn landrwa ki ti apel Golgota, sakivedir Landrwa Krann dimoun mor.</verse>
				<verse number="23">Zot sey donn li bwar enn melanz divin ek lamir me li refize.</verse>
				<verse number="24">Zot koulout li lor lakrwa; zot tir lakourt-pay pou partaz so bann linz ant zot, pou gete ki sakenn pou gagne.</verse>
				<verse number="25">Ti nev-er gramatin ler zot finn krisifie li.</verse>
				<verse number="26">Ti ena enn plak ki explike pouki rezon li finn kondane e lor la ti ekrir “Lerwa Zwif.”</verse>
				<verse number="27">Ti ena de bandi ki ti krisifie avek li, enn ti dan so drwat, lotla ti dan so gos. [</verse>
				<verse number="28">Koumsa ki Lekritir finn realize kot finn ekrir, “Li finn partaz sor bann kriminel.”]</verse>
				<verse number="29">Bann ki ti pe pase insilte li. Zot sakouy zot latet, zot dir, “Twa ki kraz tanp e rekonstrir li dan trwa zour</verse>
				<verse number="30">sov tomem, desann lor lakrwa!”</verse>
				<verse number="31">Bann sef pret ek bann dokter lalwa fer parey. Zot boufonn li ant zotmem e zot dir, “Li finn sov lezot me li pa kapav sov limem.</verse>
				<verse number="32">Si vremem to Lemesi, lerwa Izrael, desann lor lakrwa, asterlamem, lerla nou pou krwar dan twa.” Bann ki ti krisifie ansam ar li, ti pe zour li zot osi.</verse>
				<verse number="33">Ler finn ariv midi, teneb kouver later antie ziska trwa-zer tanto.</verse>
				<verse number="34">Trwa-zer, Zezi kriy bien-bien for, “Eli, Eli, la-ma sabaktani?” - sakivedir, “Bondie, Bondie, kifer to finn abandonn mwa?”</verse>
				<verse number="35">Letan detrwa dimoun ki ti la, tann li, zot dir, “Tande! Li pe apel Eli.”</verse>
				<verse number="36">Enn parmi zot galoupe, inbib enn leponz ar vineg, met li dan bout enn banbou e donn Zezi sa pou bwar, e li dir, “Atann, anou gete si Eli pou vini, pou fer li desann.”</verse>
				<verse number="37">Apre sa Zezi kriye bien for e li rann so dernie soupir.</verse>
				<verse number="38">Rido tanp desir an-de, depi lao ziska anba.</verse>
				<verse number="39">Letan santiryon ki ti pe debout vizavi li, trouv manier li finn rann so dernie soupir, li dir, “Vremem, sa dimoun la ti Garson Bondie.”</verse>
				<verse number="40">Delwin, ti ena bann fam ki ti pe asiste seki ti pe pase; parmi zot ti ena Marie-Madlenn, Marie, mama ti-Zak, Zoze ek Salome,</verse>
				<verse number="41">Zot ti pe swiv Zezi e zot ti pe servi li depi Galile; ti ena ankor boukou lezot fam ki ti finn mont avek li ziska Zerizalem.</verse>
				<verse number="42">Kan aswar vini, kouma ti zour Preparasion, savedir lavey saba,</verse>
				<verse number="43">Zozef ki sorti Arimate e ki ti enn konseye bien respekte, (li osi, li ti pe atann avek inpasians Rwayom Bondie), pran so kouraz, al get Pilat e dimann li lekor Zezi.</verse>
				<verse number="44">Pilat ti etone ki li ti fini mor. Li ti fer apel santiryon e li dimann li si li ti finn mor depi lontan.</verse>
				<verse number="45">Kan li ti finn gagn ransegnman avek santiryon, li donn Zozef permision pran so lekor.</verse>
				<verse number="46">Zozef aste enn dra, desann Zezi anba, anvlop li dan dra la e met li dan enn tonbo ki ti finn taye dan ros; apre sa li ti roul enn gro ros devan so lantre.</verse>
				<verse number="47">Marie-Madlenn ek Marie, mama Zoze ti pe bien gete kot ti finn met so lekor.</verse>
			</chapter>
			<chapter number="16">
				<verse number="1">Letan saba finn fini pase, Marie-Madlenn, Marie, mama Zak ek Salome aste bann aromat pou vinn anbom lekor Zezi.</verse>
				<verse number="2">Gramatin boner, premie zour lasemenn, zis apre ki soley finn leve, zot vinn lor tom.</verse>
				<verse number="3">Zot ti pe dir ant zotmem, “Kisannla pou roul sa ros ki devan lantre tom la?”</verse>
				<verse number="4">Kouma zot lev latet, zot gete, zot trouv sa gro ros la finn fini roule.</verse>
				<verse number="5">Letan zot rant dan tonbo, zot trouv enn zennom ki ti pe asize adrwat. Li ti ena enn linz blan lor li. Zot gagn enn sok.</verse>
				<verse number="6">Li dir zot, “Pa gagn per, zot ape rod Zezi Nazaret ki ti finn krisifie; li finn fini resisite, li pa isi. Get landrwa kot bannla ti met li.</verse>
				<verse number="7">Aster, ale, al dir so bann disip ek Pier ki li pe atann zot Galile, parey kouma li ti dir zot. Zot pou trouv li laba.”</verse>
				<verse number="8">Zot sorti dan tonbo, zot sove. Zot tranble, zot boulverse e zot pa ti dir personn nanye parski zot ti gagn per. [</verse>
				<verse number="9">Letan li finn resisite boner gramatin, premie zour lasemenn, Zezi ti aparet dabor devan Marie-Madlenn; lor limem Zezi ti pous set demon.</verse>
				<verse number="10">Marie-Madlenn ti al anons tou saki ti finn ariv li, ar bann dimoun ki ti avek Zezi; bannla ti andey e zot ti pe plore.</verse>
				<verse number="11">Me letan zot finn aprann ki Zezi ti vivan e ki li ti finn aparet devan li, zot pa ti oule krwar.</verse>
				<verse number="12">Apre sa, li finn aparet, dan enn lot manier, devan de parmi zot, letan zot ti pe marse dan lakanpagn.</verse>
				<verse number="13">Zot ti retourne pou rakont lezot; me bannla pa ti oule krwar zot osi.</verse>
				<verse number="14">Pli tar, li ti aparet devan Le-Onz, letan zot ti atab; li repros bannla ki zot pena lafwa e ki zot leker dir parski zot pa ti krwar dimoun ki ti finn trouv li apre so rezireksion.</verse>
				<verse number="15">Li dir zot, “Al dan lemonn antie, al proklam Bonn Nouvel partou kote.</verse>
				<verse number="16">Dimoun ki krwar ek resevwar batem pou sove, me dimoun ki pa krwar pou kondane.</verse>
				<verse number="17">Ala bann sign ki pou fer dimoun rekonet bann ki krwar dan mwa: zot pou sas demon lor mo nom, zot pou koz bann nouvo langaz,</verse>
				<verse number="18">zot pou trap serpan dan zot lame e si zot arive bwar pwazon, zot pa pou gagn nanye; zot pou inpoz lame lor bann malad, bannla pou geri.”</verse>
				<verse number="19">Apre sa, Lesegner Zezi, letan li finn fini koz ar zot, li finn mont dan lesiel e li finn asiz kote drwat Bondie.</verse>
				<verse number="20">So bann disip sorti e zot al proklam Bonn Nouvel partou kote; Lesegner ti pe travay avek zot e bann mirak ki ti pe arive ti pe montre ki zot predikasion ti vre. ]</verse>
			</chapter>
		</book>
		<book number="42">
			<chapter number="1">
				<verse number="1">Onorab Teofil: Boukou dimoun finn pran lapenn pou ekrir enn liv lor bann evennman ki finn pase kot nou.</verse>
				<verse number="2">Zot finn baz zot zistwar lor bann temwin ki finn trouv seki finn pase, e lor parol bann seki finn gagn lord transmet sa bann evennman la depi komansman.</verse>
				<verse number="3">Akoz samem, mwa osi, mo finn deside pou bien pran ransegnman lor seki finn pase exakteman depi komansman. Dapre mwa, li bon ki mwa osi, mo ekrir enn liv pou twa, onorab Teofil.</verse>
				<verse number="4">Mo pe fer sa pou to trouve ki sa bann lansegnman ki to finn gagne la, zot bien solid.</verse>
				<verse number="5">Letan Erod ti lerwa Zide, ti ena enn pret ki ti apel Zakari, ki ti fer parti bann pret Abia; so fam Elizabet ti enn desandan gran pret Aaron.</verse>
				<verse number="6">Toulede ti pe viv drwat devan Bondie, parski zot ti pe swiv lalwa ek so bann komannman kouma bizin.</verse>
				<verse number="7">Me zot pa ti ena zanfan parski Elizabet ti steril, e zot toulede ti vie.</verse>
				<verse number="8">Enn zour Zakari ti pe ofisie devan Bondie parski ti ariv tour so seksion pou servi dan tanp.</verse>
				<verse number="9">Dapre koutim bann pret, finn swazir li par tiraz osor pou bril lansan lor lotel.</verse>
				<verse number="10">Enn lafoul bann fidel ti pe priye deor letan ti pe bril lansan.</verse>
				<verse number="11">Enn kout, enn anz Lesegner aparet devan li. Anz la ti pe dibout adrwat lotel kot lansan ti pe brile.</verse>
				<verse number="12">Letan Zakari trouv li, li boulverse, li gagn per.</verse>
				<verse number="13">Me anz la dir li, “Pa per, Zakari, parski Bondie finn tann to lapriyer. To fam Elizabet pou donn twa enn garson e to pou apel li Zan.</verse>
				<verse number="14">To pou gagn enn gran lazwa akoz li, e boukou dimoun osi pou dan lazwa par so nesans.</verse>
				<verse number="15">Li pou gran devan Lesegner. Li pa pou bwar divin ni okenn lalkol. Li pou ranpli ar Lespri Sin depi dan vant so mama.</verse>
				<verse number="16">Li pou fer boukou zanfan Izrael retourn ar Lesegner zot Bondie.</verse>
				<verse number="17">Li pou mars devan Bondie avek lafors ek lespri profet Eli. Li pou fer bann papa retourn ansam ek zot zanfan. Li pou fer bann rebel gagn lasazes bann zis. Li pou prepar enn lepep pou resevwar Bondie.”</verse>
				<verse number="18">Me Zakari dir anz la, “Ki manier mo pou kone sa pou arive? Mo enn vie dimoun e mo fam osi vie.”</verse>
				<verse number="19">Anz la reponn li, “Mwa, mo Gabriel; mo devan Bondie pou servi li; li finn avoy mwa koz ar twa, pou anons twa sa bonn nouvel la.</verse>
				<verse number="20">To pa finn krwar mwa, e pourtan tou seki mo pe dir pou realize, kan so ler pou vini. Akoz samem to pou perdi laparol e to pa pou kapav koze tanki sa pa arive.”</verse>
				<verse number="21">Deor, lepep ti pe atann Zakari. Zot ti etone parski Zakari ti pe tro tarde dan tanp.</verse>
				<verse number="22">Kan Zakari sorti, li ti finn perdi laparol. Lerla zot ti konpran ki li ti gagn enn vizion dan tanp. Li ti pe koz ar zot ar bann sign.</verse>
				<verse number="23">Zakari retourn kot li letan so tour servi dan tanp ti fini.</verse>
				<verse number="24">Inpe plitar so fam, Elizabet, tom ansint e li ti res kasiet pandan sink mwa dan so lakaz. Li ti pe dir,</verse>
				<verse number="25">“Gete seki Bondie finn fer pou mwa, li finn tir laont ki ti lor mwa.”</verse>
				<verse number="26">Lor siziem mwa, Bondie avoy anz Gabriel dan lavil Nazaret dan Galile,</verse>
				<verse number="27">kot enn zennfi ki ti fianse avek Zozef, desandan David. Tifi la ti apel Marie.</verse>
				<verse number="28">Anz la rant kot Marie, dir li, “Mo salye twa ki Bondie finn konble ar so lagras. Lesegner avek twa.”</verse>
				<verse number="29">Letan li tann sa bann parol la, li boulverse e li dimann dan so leker ki tousala oule dir.</verse>
				<verse number="30">Anz la dir li, “Pa per, Marie, parski Bondie finn swazir twa.</verse>
				<verse number="31">To pou ansint, to pou gagn enn garson, e to pou apel li Zezi.</verse>
				<verse number="32">Li pou bien gran e pou apel li Garson Bondie Treo. Bondie Lesegner pou donn li tronn lerwa David, so anset,</verse>
				<verse number="33">e li pou regn toultan lor desandan Zakob; so regn pa pou fini zame.”</verse>
				<verse number="34">Marie dir anz la, “Kouma sa pou arive, parski mo ankor vierz?”</verse>
				<verse number="35">Anz la reponn, “Lespri Sin pou vinn lor twa, e pwisans Bondie Treo pou kouver twa; akoz samem zanfan la pou Sin e pou apel li Garson Bondie.</verse>
				<verse number="36">Get to kouzinn Elizabet, dan so vie zour, li pe atann enn garson. Sa fer sis mwa li ansint, alors ki dimoun ti pe dir ki li enn fam steril.</verse>
				<verse number="37">Pou Bondie, nanye pa inposib.”</verse>
				<verse number="38">Lerla Marie dir, “Wi, mo servant Bondie. Ki tou seki to finn dir, samem arive pou mwa!” Apre sa, anz la kit li, ale.</verse>
				<verse number="39">Samem lepok la, Marie leve e li degaze li al dan enn lavil Zida ki ti lao lor kolinn.</verse>
				<verse number="40">Li rant dan lakaz Zakari e li salye Elizabet.</verse>
				<verse number="41">Kan Elizabet tann lavwa Marie, tibaba la bouze dan so vant. Elizabet ti ranpli avek Lespri Sin</verse>
				<verse number="42">e li dir bien for, “To beni parmi tou bann fam e zanfan ki dan to vant osi, li beni.</verse>
				<verse number="43">Ki mo ete pouki mama mo Segner vinn vizit mwa?</verse>
				<verse number="44">Kan mo finn tann twa salye mwa, zanfan dan mo vant finn bouze avek enn gran lazwa.</verse>
				<verse number="45">To bienerez parski to finn krwar ki parol Bondie pou realize.”</verse>
				<verse number="46">Lerla Marie dir, “Mo lam glorifie Lesegner,</verse>
				<verse number="47">e mo leker ranpli ar lazwa akoz Bondie, mo Sover,</verse>
				<verse number="48">parski li finn oze poz so regar lor mwa, so pov servant. Depi zordi tou bann zenerasion pou dir mwa bienerez,</verse>
				<verse number="49">parski Bondie Toupwisan finn fer bann mervey pou mwa. So nom sin.</verse>
				<verse number="50">Li montre so mizerikord pou dimoun ki onor li, zenerasion apre zenerasion.</verse>
				<verse number="51">Li finn montre lafors so lebra; Li finn dispers bann ki ena lorgey dan zot leker.</verse>
				<verse number="52">Li finn devir tronn bann gran sef anbalao. Li met dimoun ki gagn kraze dibout;</verse>
				<verse number="53">Li ranpli vant bann seki gagn fin, li finn pous bann ris e zot finn ale lame vid.</verse>
				<verse number="54">Li finn vinn tir so serviter Izrael dan difikilte; li pa bliye so lamour,</verse>
				<verse number="55">kouma li ti promet nou bann anset, Abraam ek so desandan ziska leternite.”</verse>
				<verse number="56">Marie res kot Elizabet anviron trwa mwa, apre li retourn so lakaz.</verse>
				<verse number="57">Letan ariv ler pou Elizabet akouse, li donn nesans enn garson.</verse>
				<verse number="58">Letan so bann vwazin ek so fami tann sa, zot vinn partaz so lazwa parski Lesegner finn montre li so lamour.</verse>
				<verse number="59">Lor witiem zour, zot fer sirkonsizion zanfan la; zot ti pou apel li Zakari kouma so papa,</verse>
				<verse number="60">me so mama dir, “Non. Pou apel li Zan.”</verse>
				<verse number="61">Bannla dir li, “Personn pena sa nom la dan to fami.”</verse>
				<verse number="62">Alors zot fer bann sign ar so papa pou kone kouma li ti oule apel li.</verse>
				<verse number="63">Zakari dimann enn lardwaz e li ekrir, “Li pou apel Zan.” Zot tou etone.</verse>
				<verse number="64">Toutswit so lalang large, li koumans koze, ek li loue Bondie.</verse>
				<verse number="65">Enn lafreyer trap tou bann vwazin, e dan tou bann kwin Zide dimoun ti pe koz samem.</verse>
				<verse number="66">Tou seki finn tann sa nouvel la ti pe dimann zotmem, “Ki lavenir rezerve pou sa zanfan la?” Vremem lame Lesegner ti lor li.</verse>
				<verse number="67">So papa Zakari ranpli ar Lespri Sin, profetize,</verse>
				<verse number="68">“Lesegner Bondie Izrael merit nou louanz parski li finn vizit so pep e li finn vinn delivre li.</verse>
				<verse number="69">Pou nou, li finn lev enn Sover pwisan ki enn desandan David, so garson;</verse>
				<verse number="70">parey kouma li finn dir par labous so bann sin profet depi lontan.</verse>
				<verse number="71">Li finn vinn delivre nou dan lame nou bann lennmi e li finn vinn tir nou dan lame bann ki fer nou ditor.</verse>
				<verse number="72">Li finn montre nou anset so mizerikord, li finn rapel so lalians ki sin,</verse>
				<verse number="73">enn serman ki Bondie ti fer ar Abraam, nou anset,</verse>
				<verse number="74">pou liber nou depi lame nou lennmi, pouki nou servi li san freyer,</verse>
				<verse number="75">dan lasintete ek lazistis dan so prezans tou lezour nou lavi.</verse>
				<verse number="76">E twa, tigarson, pou apel twa profet Bondie Treo, parski to pou mars devan Lesegner pou prepar so sime,</verse>
				<verse number="77">pou fer so lepep kone ki li pe vinn sov zot ler li pardonn zot pese.</verse>
				<verse number="78">Par so tandres ek so mizerikord, nou Bondie pou avoy enn lalimier lor nou depi lao parey kouma soley pe leve.</verse>
				<verse number="79">Li pou ekler bann seki dan teneb ek dan lonbraz lamor. Li pou gid nou pa lor sime lape.”</verse>
				<verse number="80">Zanfan la ti pe grandi, so lespri ti pe fortifie. Li finn res dan dezer ziska zour ki li finn montre li anpiblik devan lepep Izrael.</verse>
			</chapter>
			<chapter number="2">
				<verse number="1">Sa lepok la Sezar Ogis donn lord fer resansman tou bann abitan Lanpir Romin.</verse>
				<verse number="2">Ti fer sa premie resansman la letan Kirinyis ti gouverner provins Lasiri.</verse>
				<verse number="3">Tou dimoun ti bizin al dan landrwa kot li ti ne, pou inskrir so nom.</verse>
				<verse number="4">Zozef kit lavil Nazaret, an Galile, pou al Lazide dan lavil Betleem, la kot lerwa David ti ne, parski Zozef ti enn desandan David.</verse>
				<verse number="5">Li ti al anrezistre so nom ansam ar Marie, so fianse, ki ti ansint.</verse>
				<verse number="6">Letan zot ti laba, zour nesans tibaba la arive.</verse>
				<verse number="7">Marie donn nesans enn garson, so premie zanfan e li anvlop li dan lanz e plas li dan enn manzwar, parski pa ti ena plas pou zot dan lasal pou vwayazer.</verse>
				<verse number="8">Dan sa mem rezion la ti ena bann berze ki ti pe pas lanwit pou vey zot troupo.</verse>
				<verse number="9">Enn anz Lesegner paret devan zot e laglwar Lesegner anvlop zot ar enn lalimier. Bannla gagn per.</verse>
				<verse number="10">Me anz la dir zot, “Pa gagn per, mo pe anons zot enn gran nouvel ki pou fer lazwa boukou dimoun:</verse>
				<verse number="11">zordi dan lavil David, enn Sover, ki Lekris Lesegner, finn ne pou zot.</verse>
				<verse number="12">Zot pou rekonet li par enn sign, zot pou trouv enn tibaba anvlope dan lanz e li dan enn manzwar.”</verse>
				<verse number="13">Enn sel kout enn larme bann anz arive pou zwenn ansam ar sa enn anz la, zot loue Bondie e zot dir:</verse>
				<verse number="14">“Laglwar pou Bondie lao e lape lor later ar tou seki li kontan.”</verse>
				<verse number="15">Letan bann anz retourn dan lesiel, bann berze dir, “Anou al Betleem pou gete ki finn arive, ki Lesegner finn fer nou kone.”</verse>
				<verse number="16">Zot degaze ale, e zot trouv Marie, Zozef, e tibaba la ki ti dan manzwar.</verse>
				<verse number="17">Apre ki bann berze finn trouv li, zot rakont seki anz ti dir zot lor zanfan la.</verse>
				<verse number="18">E tou seki ti ekout zot koze ti etone ar zot dialog.</verse>
				<verse number="19">Me Marie ti gard tou sa bann kiksoz la dan so leker.</verse>
				<verse number="20">Lerla bann berze retourne; zot glorifie ek loue Bondie pou tou seki zot finn tande ek trouve parey kouma ti dir zot.</verse>
				<verse number="21">Apre wit zour, letan pou sirkonsir li, zot ti apel li Zezi, sa nom lamem ki anz ti done, avan ki Marie ti ansint.</verse>
				<verse number="22">Letan ariv ler pou Marie ek Zozef pirifie zotmem dapre lalwa Moiz, zot al Zerizalem pou prezant Zezi devan Lesegner,</verse>
				<verse number="23">parey kouma ekrir dan lalwa Lesegner: “Bizin konsakre sak garson premie-ne pou Lesegner.”</verse>
				<verse number="24">Zot ti osi al ofer enn sakrifis kouma lalwa dimande: “Enn per tourtrel ou de ti pizon.”</verse>
				<verse number="25">Dan Zerizalem ti ena enn dimoun apel Simeon. Li ti viv enn lavi bien drwat, li ti devoue pou Bondie e li ti pe atann seki pou vinn sov Izrael. Lespri Sin ti ar li.</verse>
				<verse number="26">Lespri ti revel li ki li pa pou mor avan ki li trouv Lekris avoye par Lesegner.</verse>
				<verse number="27">Simeon ti inspire par Lespri Sin pou vinn dan Tanp. Bann paran Zezi ti amenn zot zanfan pouki zot akonplir seki lalwa dimande.</verse>
				<verse number="28">Simeon pran li dan so lebra e remersie Bondie, li dir,</verse>
				<verse number="29">“Asterla, Segner, les to serviter ale dan lape kouma to ti dir.</verse>
				<verse number="30">Mo lizie finn trouv to delivrans,</verse>
				<verse number="31">Seki to finn prepare devan tou bann lepep;</verse>
				<verse number="32">Enn lalimier ki amenn revelasion ar bann payin e laglwar pou to lepep Izrael.”</verse>
				<verse number="33">So papa ek so mama ti etone ar tou seki ti dir lor li.</verse>
				<verse number="34">Simeon beni zot, e li dir Marie, mama Zezi, “Sa garson la pou abes ouswa pou relev boukou dan Izrael, li enn sign Bondie, ki ena dimoun pou konteste.</verse>
				<verse number="35">Bann panse ki kasiet dan leker boukou dimoun pou sorti okler, e tomem, enn lepe pou transpers to lam.”</verse>
				<verse number="36">Ti ena enn profetes osi, ki ti apel Ana, tifi Faniel, ki apartenir tribi Aser. Li ti bien vie, e ti viv set-an ar so mari.</verse>
				<verse number="37">Apre sa li finn res vev ziska laz katrovin-kat-ran. Li pa ti kit tanp, me ti servi Bondie lanwit-lizour; li ti fer karem ek lapriyer.</verse>
				<verse number="38">Li ti vinn dan tanp zis sa moman la e ti rann gras Bondie. Li ti koz sa zanfan la ar tou bann dimoun ki pe atann ki Bondie delivre Zerizalem.</verse>
				<verse number="39">Letan zot fini fer tou seki lalwa Lesegner dimande, zot retourn Galile, dan zot prop lavil Nazaret.</verse>
				<verse number="40">Zanfan la ti grandi e ti vinn for. Li ti ranpli ar sazes e lagras Bondie.</verse>
				<verse number="41">Toulezan bann paran Zezi al Zerizalem pou fet Pak.</verse>
				<verse number="42">Letan li ti ena douz-an zot ti al laba kouma zot abitie fer.</verse>
				<verse number="43">Me letan fet fini, e zot retourne, garson la res Zerizalem, san ki so bann paran kone.</verse>
				<verse number="44">Zot ti krwar li ansam dan group ki ti pe vwayaze, alor zot finn vwayaz toutenn zourne, lerla ki zot koumans rod li parmi bann fami e kamarad.</verse>
				<verse number="45">Me letan zot pa trouv li zot retourn Zerizalem pou rod li.</verse>
				<verse number="46">Apre trwa zour zot retrouv li dan tanp, pe asize parmi bann ki ansegn lalwa, li pe ekout zot e li pe poz zot kestion.</verse>
				<verse number="47">Tou seki ti tann li ti etone ar so lintelizans e so repons.</verse>
				<verse number="48">So bann paran ti etone letan zot trouv li, e so mama dir li, “Mo garson, kifer to fer sa ar nou? To papa ek momem nou finn gagn traka ar rod twa.”</verse>
				<verse number="49">Li dir zot, “Kifer zot ti bizin rod mwa? Zot pa kone ki mo bizin dan lakaz mo Papa?”</verse>
				<verse number="50">Zot pa ti konpran so repons.</verse>
				<verse number="51">Zezi retourn Nazaret ar so bann paran. Li ti kontign obeir zot; e so mama ti gard tousala dan so leker.</verse>
				<verse number="52">Zezi ti grandi dan sazes, ti grandi fizikman, e li ti trouv lagras devan Bondie e devan dimoun.</verse>
			</chapter>
			<chapter number="3">
				<verse number="1">Dan kinziem lane regn Tiber Sezar, letan Pons Pilat ti gouverner Zide, Erod ti sef Galile, so frer Filip ti sef rezion Itire ek Trakonitid, Lizias ti sef Abilenn;</verse>
				<verse number="2">letan Ann ek Kaif ti gran pret, Zan garson Zakari ti tann parol Bondie dan dezer.</verse>
				<verse number="3">Zan ti al anons dan tou bann rezion Zourdin enn batem pouki dimoun sanz zot leker, pouki zot pese pardone.</verse>
				<verse number="4">Kouma finn ekrir dan liv profet Izai, “Enn lavwa ape kriye dan dezer, prepar sime Lesegner, dres so santie drwat.</verse>
				<verse number="5">Tou vale pou konble, sak montagn ek kolinn pou aplati, saki traver pou vinn drwat, sime kabose pou vinn plat</verse>
				<verse number="6">ek Bondie pou sov tou dimoun.”</verse>
				<verse number="7">Alor li ti dir lafoul ki ti vini pou resevwar batem, “Bann espes serpan, kisannla finn montre zot ki zot pou sape devan koler Bondie ki pe aprose?</verse>
				<verse number="8">Prodwir bon fri ki montre ki zot finn sanz zot leker. Pa nek zis dir dan zotmem, ‘Abraam nou papa!’ Parski les mo dir zot, avek sa bann ros la, Bondie kapav fer bann desandan Abraam leve.</verse>
				<verse number="9">Asterlamem laserp finn fini pare pou koup bann pie depi zot rasinn. Tou bann pie ki pa raport bon fri pou koupe e pou zet dan dife.”</verse>
				<verse number="10">Lafoul dimann li, “Ki nou bizin fer alor?”</verse>
				<verse number="11">Li reponn zot, “Dimoun ki ena de palto bizin partaz ar seki pena, seki ena manze bizin fer parey.”</verse>
				<verse number="12">Bann komi tax ousi ti vini pou pran batem ek zot dir li, “Met, ki nou bizin fer?”</verse>
				<verse number="13">Li reponn zot, “Pa pran plis ki zot gagn drwa.”</verse>
				<verse number="14">Bann solda ousi dimann li, “Be nou, ki nou bizin fer?” Li reponn zot, “Pa kokin personn, pa fer fos akizasion; kontant zot ar zot lapey.”</verse>
				<verse number="15">Tou dimoun dan lepep ti pe atann kiksoz, ek tou dimoun ti pe poz kestion dan zot leker, sipa Zan mem ki Lemesi.</verse>
				<verse number="16">Zan reponn zot tou, “Mwa, mo batiz zot ar dilo; me ena enn ki pli for ki mwa ki pe vini; mwa, mo mem pa dign pou larg so lase soulie; li pou batiz zot ar Lespri Sin ek dife.</verse>
				<verse number="17">Li finn pran lapel dan so lame pou netway anba lor sali; li pou ramas lagrin dible dan so grenie, me li pou bril lapay dan enn dife ki zame pou tegn.”</verse>
				<verse number="18">Koumsamem e avek lezot parol ankor, Zan ti sakouy zot e li ti pe anons zot Bonn Nouvel.</verse>
				<verse number="19">Me Zan ti repros Erod, gran sef Galile, parski li ti pran Erodiad, fam so frer, e parski li finn fer boukou move kiksoz ankor;</verse>
				<verse number="20">pa fini, lor la li finn fer kiksoz pir ankor, li ferm Zan dan prizon.</verse>
				<verse number="21">Letan tou bann dimoun finn fini pran batem, e ki Zezi ousi finn fini batize, letan li pe priye,</verse>
				<verse number="22">lesiel ouver, e Lespri Sin desann lor li dan form enn vre kolonb, ek enn lavwa sorti dan lesiel, li dir, “Tomem mo Garson ki mo kontan, to fer mo boner.”</verse>
				<verse number="23">Letan Zezi ti koumans so minister li ti ena ape pre trant-an. Dapre bann dimoun, li</verse>
				<verse number="24">garson Zozef, ki ti garson Eli, garson Matat, garson Levi, garson Melki, garson Innai, garson Zozef,</verse>
				<verse number="25">garson Matatias, garson Amos, garson Nahoum, garson Esli, garson Nagai,</verse>
				<verse number="26">garson Maat, garson Matatias, garson Semein, garson Zozek, garson Yoda,</verse>
				<verse number="27">garson Yoanan, garson Reza, garson Zeroubabel, garson Sealtiel, garson Neri,</verse>
				<verse number="28">garson Melki, garson Adi, garson Kosam, garson Elmadan, garson Er,</verse>
				<verse number="29">garson Zezi, garson Eliezer, garson Yorim, garson Matat, garson Levi,</verse>
				<verse number="30">garson Simeon, garson Zida, garson Zozef, garson Yonam, garson Eliakim,</verse>
				<verse number="31">garson Melea, garson Mena, garson Matata, garson Natan, garson David,</verse>
				<verse number="32">garson Zese, garson Obed, garson Boaz, garson Sala, garson Nason,</verse>
				<verse number="33">garson Aminadab, garson Admin, garson Arni, garson Esron, garson Perez, garson Zida,</verse>
				<verse number="34">garson Zakob, garson Izaak, garson Abraam, garson Tara, garson Naor,</verse>
				<verse number="35">garson Serig, garson Reou, garson Peleg, garson Eber, garson Sela,</verse>
				<verse number="36">garson Kenan, garson Arfakzad, garson Sem, garson Noe, garson Lamek,</verse>
				<verse number="37">garson Metousalem, garson Enok, garson Yared, garson Malaleel, garson Kenan,</verse>
				<verse number="38">garson Enos, garson Set, garson Adam, garson Bondie.</verse>
			</chapter>
			<chapter number="4">
				<verse number="1">Zezi, ranpli ar Lespri Sin, kit Zourdin, e Lespri kondir li dan dezer.</verse>
				<verse number="2">Laba diab ti tant li pandan karant zour. Pandan sa bann zour la, li pa ti manz nanye; apre sa, li ti gagn fin.</verse>
				<verse number="3">Diab dir li, “Si tomem Garson Bondie donn lord sa ros la vinn dipin.”</verse>
				<verse number="4">Zezi reponn li, “Dan liv finn ekrir: ‘Dimoun pa viv zis ar dipin.’ ”</verse>
				<verse number="5">Diab amenn li pli lao e montre li enn sel kout tou bann rwayom lor later.</verse>
				<verse number="6">Li dir Zezi, “Mo pou donn twa tou sa pouvwar la ek tou so rises, parski tousala mo finn resevwar e mo kapav donn sa ninport kisannla.</verse>
				<verse number="7">Si to prostern twa devan mwa, tousala pou vinn pou twa.”</verse>
				<verse number="8">Zezi reponn li, “Dan liv finn ekrir: ‘To pou prostern twa devan Lesegner to Bondie, e to pou ador li tousel.’ ”</verse>
				<verse number="9">Diab amenn Zezi dan Zerizalem, li plas li net lao lor tanp, e li dir li, “Si tomem Garson Bondie, zet to lekor anba,</verse>
				<verse number="10">parski finn ekrir, ‘Li pou donn lord so bann anz vey lor twa,’</verse>
				<verse number="11">e ankor, ‘Zot pou sarye twa dan zot lame pouki to lipie pa kogn ar ros.’ ”</verse>
				<verse number="12">Zezi reponn li, “Finn dir: ‘Pa met Lesegner to Bondie dan enn sitiasion pou teste li.’ ”</verse>
				<verse number="13">Letan diab ti fini fer tou seki li kapav pou tant Zezi, li ti kit li ziska enn prosenn lokazion.</verse>
				<verse number="14">Zezi retourn Galile avek pwisans Lespri e dimoun koumans koz li partou dan larezion.</verse>
				<verse number="15">Li ti pe ansegn dan zot sinagog, e zot tou ti pe glorifie li.</verse>
				<verse number="16">Li vinn Nazaret, la kot li ti grandi, e li al dan sinagog zour saba, kouma li ti abitie fer. Li dibout pou lir.</verse>
				<verse number="17">Zot donn li liv Izai pou lir. Li ouver liv la e li tom lor paz kot finn ekrir:</verse>
				<verse number="18">“Lespri Lesegner lor mwa, parski Li finn konsakre mwa par lonksion pou anons bann pov Bonn Nouvel. Li finn avoy mwa proklam delivrans bann seki an kaptivite, pouki bann aveg trouv kler, pouki bann oprime retrouv zot liberte,</verse>
				<verse number="19">e anons enn lane kot Lesegner pou fer zot enn gran faver.”</verse>
				<verse number="20">Li ferm liv la, li donn li servan sinagog, e li asize. Tou dimoun ki ti dan sinagog fixe zot regar lor li.</verse>
				<verse number="21">Alor li dir zot, “Azordi sa Parol ki zot finn tande la, li finn akonpli.”</verse>
				<verse number="22">Zot tou ti an admirasion; zot etone par bann zoli parol ki sorti dan so labous. Zot dir, “Pa garson Zozef sa?”</verse>
				<verse number="23">Lerla li dir zot, “Sirman zot pou sit mwa sa proverb ki dir, ‘Dokter, geri twa tomem. Nou okouran tou seki to finn fer dan Kafarnaom, fer parey isi dan to prop lavil.’ ”</verse>
				<verse number="24">Zezi dir zot, “Laverite mo dir zot: okenn profet pa gagn enn bon lakey dan so prop pei.</verse>
				<verse number="25">Me laverite mo dir zot, dan lepok Eli ti ena boukou vev dan Izrael, kan lesiel ti ferme trwa-zan sis mwa, e kan enn gran lafaminn ti kouver pei antie;</verse>
				<verse number="26">pourtan Bondie pa ti avoy Eli kot okenn parmi zot me kot enn vev ki ti viv dan Sarepta, dan rezion Sidon.</verse>
				<verse number="27">Dan lepok profet Elize ti ena boukou lepre dan Izrael, pourtan okenn parmi zot pa ti gagn gerizon, exsepte Naaman, enn Syrien.”</verse>
				<verse number="28">Tou seki dan sinagog ti ankoler letan zot tann sa koze la.</verse>
				<verse number="29">Zot leve, zot trenn Zezi andeor lavil, zot amenn li lao lor kolinn kot zot lavil ti konstrir, e zot rod zet li anba.</verse>
				<verse number="30">Me li pas omilie zot e li ale.</verse>
				<verse number="31">Zezi desann Kafarnaom, enn lavil dan Galile, e li ti pe ansegne zour saba.</verse>
				<verse number="32">Bannla ti inpresione par so lansegnman parski so parol ti ena pwa.</verse>
				<verse number="33">Dan sinagog ti ena enn dimoun posede par enn move lespri ki ti pe kriye for-for,</verse>
				<verse number="34">“Ayo, Zezi Nazaret, ki to oule ar nou? Mo kone ki to ete; tomem Sin, tomem sorti kot Bondie.”</verse>
				<verse number="35">Zezi menas li, li dir, “Ferm to labous, sorti dan li, ale.” Move lespri zet posede la anba, omilie bannla, e kit li san fer li okenn ditor.</verse>
				<verse number="36">Enn lafreyer trap zot tou e sakenn dir ar so kamarad, “Ala enn parol la! Li expilse avek otorite ek pwisans bann move lespri, e zot disparet.”</verse>
				<verse number="37">So renome fane partou kote.</verse>
				<verse number="38">Zezi kit sinagog e li al lakaz Simon. Belmer Simon ti gagn enn move lafiev, e zot dimann Zezi fer kiksoz pou li.</verse>
				<verse number="39">Zezi koste pre kot madam la e li menas lafiev la. Lafiev kit li, e li leve toutswit, li servi zot.</verse>
				<verse number="40">Soley finn kouse, kan tou bann seki ti ena bann malad avek tou sort kalite maladi, ti amenn zot kot Zezi. Li poz lame lor sakenn e li geri zot.</verse>
				<verse number="41">Bann move lespri osi sorti lor boukou dimoun malad, e zot kriye, “Tomem Garson Bondie!” Me Zezi ti menas zot e li ti anpes zot koze, parski zot ti kone ki limem Lemesi.</verse>
				<verse number="42">Kouma fer lizour, Zezi sorti, li al dan enn landrwa izole. Enn lafoul dimoun rod li, e letan zot reysi zwenn li, zot fer tou pou gard li lamem, pouki li pa kit zot.</verse>
				<verse number="43">Me Zezi dir zot, “Mo bizin anons Bonn Nouvel Rwayom Bondie dan lezot lavil osi; akoz samem Bondie finn avoy mwa.”</verse>
				<verse number="44">E alors li al proklam laparol dan bann sinagog dan Zide.</verse>
			</chapter>
			<chapter number="5">
				<verse number="1">Zezi ti pe dibout danbor lamer Zenezaret. Lafoul ti pe pouse pou vinn pli pre ar li, pou ekout parol Bondie.</verse>
				<verse number="2">Li trouv de pirog danbor lak, me bann peser pa ti ladan, parski zot ti pe lav zot file.</verse>
				<verse number="3">Li mont dan pirog Simon, e li dir li al inpe pli lwin. Lerla li asize e li ansegn lafoul.</verse>
				<verse number="4">Letan li fini koze, li dir Simon, “Al inpe dan fon e zet zot file.”</verse>
				<verse number="5">Simon dir li, “Met, nou finn trime enn lanwit e nou pa finn gagn nanye! Me akoz to parol mo pou zet mo file.”</verse>
				<verse number="6">Zot zet zot file. Lerla zot ramas enn kantite pwason; ti ena telman boukou pwason ki zot file ti pre pou desire.</verse>
				<verse number="7">Zot signal zot kamarad dan lot pirog pou vinn donn zot enn koudme. Bannla koste, zot ranpli toulede pirog. Ti ena telman pwason, ki pirog ti pe koumans koule.</verse>
				<verse number="8">Letan Simon Pier trouv sa, li tom azenou devan Zezi e li dir, “Segner, res lwin ar mwa, parski mo enn dimoun ranpli ar pese.”</verse>
				<verse number="9">Simon ek tou bann ki ti ar li, ti etone ki finn may sa kantite pwason la.</verse>
				<verse number="10">So bann asosie Zak ek Zan, de garson Zebede ti etone osi. Zezi dir ar Simon, “Pa bizin per. Asterla to pou al lapes dimoun.”</verse>
				<verse number="11">Letan zot fini ris pirog ater, zot kit tou, zot swiv Zezi.</verse>
				<verse number="12">Zezi ti dan enn lavil, kan enn boug ki ti kouver ar lalep, trouv li. Boug la tom dan so lipie e so fron tous later. Li sipliy Zezi, “Segner, si to oule, to kapav pirifie mwa.”</verse>
				<verse number="13">Lerla Zezi avoy so lame, tous li, e li dir li, “Wi, mo oule, to pou pirifie.” Toutswit so lalep kit li.</verse>
				<verse number="14">Zezi donn li lord pa dir personn. Li dir li, “Ale, al get bann pret, al ofer enn sakrifis pou to pirifikasion, parey kouma Moiz ti finn komande. Sa pou enn prev pou lezot.”</verse>
				<verse number="15">Lerla koze lor Zezi fann dan tou kwin lari plis ankor; lafoul dimoun ramase pou ekout li e pou gagn zot gerizon.</verse>
				<verse number="16">Me li al dan bann landrwa retire pou priye.</verse>
				<verse number="17">Enn zour, kan Zezi ti pe ansegne, bann Farizien ek bann dokter lalwa ti pe asize laba. Zot ti sorti dan bann vilaz Galile ek Zide e ena ki ti sorti Zerizalem. Pwisans Lesegner ti ar Zezi pou li fer gerizon.</verse>
				<verse number="18">Zis lerla detrwa dimoun vini, zot ti pe sarye enn boug ki ti paralize lor enn brankar. Zot ti pe sey amenn li andan devan Zezi.</verse>
				<verse number="19">Me pa ti ena sime pou pase akoz lafoul. Zot mont lao lor lakaz, zot fouy enn trou dan twa e zot desann li ar so brankar omilie lafoul devan Zezi.</verse>
				<verse number="20">Kan Zezi trouv zot lafwa, li dir, “Kamarad, to pese finn pardone.”</verse>
				<verse number="21">Lerla bann dokter lalwa e bann Farizien koumans poz kestion, “Ki li krwar li ete? Li pe blasfeme. Kisannla kapav pardonn pese apar Bondie tousel?”</verse>
				<verse number="22">Zezi kone ki zot ti pe panse, li reponn zot, “Kifer zot ena bann panse koumsa dan zot leker?</verse>
				<verse number="23">Ki pli fasil pou dir, ‘To pese finn pardone,’ oubien, ‘Deboute marse’?</verse>
				<verse number="24">Me pouki zot kone ki Garson Limanite ena lotorite lor later pou pardonn pese” Zezi dir ar paralize la, “Mo dir twa, dibout, pran to brankar, al to lakaz.”</verse>
				<verse number="25">Toutswit li dibout devan zot, li pran so brankar e li al so lakaz e letan li pe ale, li glorifie Bondie.</verse>
				<verse number="26">Zot tou emerveye, e zot glorifie Bondie osi, zot ti an adorasion e zot dir, “Nou finn trouv kiksoz extraordiner zordi!”</verse>
				<verse number="27">Apre sa li sorti deor e li trouv enn komi tax ki apel Levi, ki ti pe asiz dan biro tax; Zezi dir li, “Swiv mwa.”</verse>
				<verse number="28">Li leve, li kit tou, li swiv Zezi.</verse>
				<verse number="29">Levi fer enn gran fet dan so lakaz; ti ena enn gran lafoul komi tax ek bann lezot ankor ki ti pe asiz atab.</verse>
				<verse number="30">Bann Farizien ek bann dokter lalwa ti pe fer repros ar so bann disip. Zot ti pe dir, “Kifer zot pe manze-bwar avek bann komi tax ek bann peser?”</verse>
				<verse number="31">Zezi reponn, “Seki bien pa bizin dokter, me seki malad ki bizin;</verse>
				<verse number="32">mo pa finn vinn apel bann zis me bann peser pouki zot repanti.”</verse>
				<verse number="33">Lerla zot dir Zezi, “Bann disip Zan parey kouma bann disip Farizien, souvan gard karem ek priye, me twa to bann disip nek manze-bwar.”</verse>
				<verse number="34">Zezi reponn zot, “Eski bann invite kapav res karem kan nouvo marye ankor ar zot?</verse>
				<verse number="35">Pou ariv enn zour kot nouvo marye pou nepli la, lerla zot ava gard karem.”</verse>
				<verse number="36">Li dir zot enn parabol, “Personn pa pran enn bout linz nef pou rakomod enn vie linz. Sinon nef la pou desire e lorla, bout nef la pa pou al ar vie la.</verse>
				<verse number="37">Personn pa met divin nouvo dan vie barik; sinon divin nouvo pou eklat bann barik la, tou divin pou fane, e pou perdi bann barik la.</verse>
				<verse number="38">Met divin nouvo dan barik nef.</verse>
				<verse number="39">Personn pa pou anvi bwar divin nouvo, letan li finn gout vie divin parski zot dir, ‘Seki vie pli bon.’ ”</verse>
			</chapter>
			<chapter number="6">
				<verse number="1">Enn zour saba, Zezi ti pe pas dan karo dible, so bann disip ti pe kas zepi dible, ki zot ti pe frot dan zot lame e zot ti pe manz lagrin la.</verse>
				<verse number="2">Detrwa Farizien dir, “Kifer zour saba zot pe fer seki pa gagn drwa fer dapre lalwa?”</verse>
				<verse number="3">Zezi reponn, “Eski zot pa finn lir seki David ek so bann kamarad ti fer kan zot ti pe gagn fin?</verse>
				<verse number="4">Li ti rant dan lakaz Bondie, li ti pran dipin ki finn ofer Bondie, li finn manz li e li finn donn so bann kamarad osi. Dapre lalwa zis bann pret tousel gagn drwa manz sa dipin la.”</verse>
				<verse number="5">Zezi redir zot, “Garson Limanite limem propriyeter saba.”</verse>
				<verse number="6">Enn lot zour saba, letan li rant dan sinagog e ki li ti pe ansegne, ti ena enn boug prezan ki so lame drwat ti paralize.</verse>
				<verse number="7">Bann dokter lalwa ek bann Farizien ti pe vey li, pou gete si pa li pou fer gerizon zour saba; koumsa zot ti pou gagn enn pwin pou met enn sarz lor li.</verse>
				<verse number="8">Me Zezi ti konn zot panse, li dir sa dimoun ki ena lame paralize la, “Leve vinn dibout devan.” Lerla dimoun la leve, li vinn dibout devan zot.</verse>
				<verse number="9">Apre sa Zezi dir ar bannla, “Mo poz zot enn kestion: ki lalwa permet zour saba? Fer dibien oubien fer dimal? Sov lavi ou detrir lavi?”</verse>
				<verse number="10">Li get bann ki ti otour li, e li dir paralize la, “Dres to lame.” Li fer seki dir li, e so lame revinn normal.</verse>
				<verse number="11">Bannla irite e zot diskit ant zotmem pou kone ki kapav fer ar Zezi.</verse>
				<verse number="12">Zezi mont lor montagn pou priye. Li pas lanwit priye Bondie.</verse>
				<verse number="13">Letan barlizour leve, li apel so bann disip, e li swazir douz parmi zot, li donn zot nom apot.</verse>
				<verse number="14">Ti ena Simon - li ti apel li Pier - ek so frer Andre, Zak ek Zan, Filip ek Bartelmi,</verse>
				<verse number="15">Matie ek Toma, Zak garson Alfe ek Simon ki ti apel Zelot,</verse>
				<verse number="16">Zida garson Zak ek Zida Iskaryot, ki ti trair Zezi.</verse>
				<verse number="17">Zezi desann ansam ar zot e li aret dan enn landrwa plat. Enn kantite disip ek enn gran lafoul dimoun ki vinn depi Zide, Zerizalem ek danbor lakot Tir ek Sidon ti la osi.</verse>
				<verse number="18">Zot ti vinn ekout li e pou gagn zot gerizon. Bann ki ti tourmante par lespri malsin ti geri.</verse>
				<verse number="19">Tou dimoun ki dan lafoul ti pe sey tous li, parski enn lafors ti pe sorti dan li e ti pe geri zot tou.</verse>
				<verse number="20">Apre sa Zezi get so bann disip e li dir, “Bienere zot ki bann pov, Rwayom Bondie pou zot.</verse>
				<verse number="21">Bienere zot ki gagn fin asterla, zot pou rasazie. Bienere zot ki pe plore asterla, zot pou riye.</verse>
				<verse number="22">Bienere kan dimoun air zot, e kan met zot deor, insilte zot, abes zot, mal parl zot akoz Garson Limanite.</verse>
				<verse number="23">Rant dan lazwa sa zour la, sot anler, parski enn gran rekonpans pe atann zot dan lesiel; parski koumsamem zot bann gran dimoun ti maltret bann profet.</verse>
				<verse number="24">Bienmalere zot ki bann ris parski zot finn deza resevwar zot konsolasion.</verse>
				<verse number="25">Bienmalere zot ki viv dan labondans aster, parski zot pou gagn fin. Bienmalere zot ki pe riye aster, parski zot pou andey e zot pou plore.</verse>
				<verse number="26">Bienmalere kan tou dimoun koz lor zot anbien, parski koumsamem zot gran dimoun ti fer ar bann fos profet.</verse>
				<verse number="27">“Me mwa mo pe dir ar zot ki pe ekout mwa, kontan zot lennmi, fer dibien dimoun ki air zot,</verse>
				<verse number="28">beni dimoun ki modi zot, priye pou seki maltret zot.</verse>
				<verse number="29">Si kikenn tap twa enn kalot lor to lazou, donn li lot kote lazou; si kikenn pran to palto, pa anpes li pran to simiz osi.</verse>
				<verse number="30">Donn tou dimoun ki dimann twa sarite; e si kikenn pran to dibien, pa dir li rann twa.</verse>
				<verse number="31">Seki to ti a kontan lezot fer pou twa, fer samem pou zot.</verse>
				<verse number="32">Si to kontan zis bann seki kontan twa, ki rekonesans to merite ladan? Parski mem bann peser kontan seki kontan zot.</verse>
				<verse number="33">Si to fer dibien zis pou dimoun ki fer dibien pou twa, ki to merite ladan? Mem bann peser fer parey.</verse>
				<verse number="34">Si to pret zis dimoun ki to krwar pou rann twa, ki to merite ladan? Mem bann peser pret bann peser, pou ki zot resevwar mem som larzan.</verse>
				<verse number="35">Me zot, kontan zot lennmi, fer dibien, e prete san atann nanye anretour. Zot rekonpans pou gran, e zot pou zanfan Bondie Treo parski li bon ar bann ingra ek bann move.</verse>
				<verse number="36">Montre enn leker ranpli ar mizerikord parey kouma Bondie zot Papa.”</verse>
				<verse number="37">“Pa port zizman e personn pa pou ziz zot; pa kondane e personn pa pou kondann zot. Pardone, zot pou gagn pardon.</verse>
				<verse number="38">Done, zot pou resevwar dan pos zot tabliye enn mezir bien ranpli, bien dame e ki pe deborde; mezir ki to servi pou lezot, samem mezir ki pou servi pou twa.”</verse>
				<verse number="39">Zezi servi bann parabol ankor e li dir zot, “Eski enn aveg kapav gid enn lot aveg? Sinon eski toulede pa pou tom dan trou?</verse>
				<verse number="40">Enn disip pa pli gran ki so met, me tou seki gagn enn bon formasion pou kouma so met.</verse>
				<verse number="41">Kifer to trouv lapay dan lizie to prosin, me to pa trouv poto ki dan to lizie?</verse>
				<verse number="42">Oubien, kouma to kapav dir to prosin, ‘Frer, les mo retir lapay ki dan to lizie,’ kan tomem to pa trouv poto dan to prop lizie? Twa ipokrit, tir poto ki dan to lizie avan, lerla to pou trouv kler pou tir lapay dan lizie to prosin.</verse>
				<verse number="43">“Okenn bon zarb fritie kapav donn fri gate, ek enn move zarb pa kapav donn bon fri;</verse>
				<verse number="44">nou rekonet sak pie par so fri. Pa kapav ramas fig dan pikan, ni rezin lor raket.</verse>
				<verse number="45">Enn bon dimoun prodwir dibien depi bon trezor ki dan so leker, e move dimoun prodwir lemal depi so move trezor; parski labous exprim seki debord dan leker.</verse>
				<verse number="46">“Kifer zot apel mwa Segner, Segner, me zot pa fer seki mo dir?</verse>
				<verse number="47">Mo pou montre zot kouma li ete sa dimoun ki vinn ar mwa la, ki ekout mo parol e met li anpratik.</verse>
				<verse number="48">Li parey kouma enn dimoun ki pe mont so lakaz. Li fouy enn transe bien fon, li poz fondasion la lor enn pavaz ros; letan inondasion vini, larivier deborde, bat ar lakaz la; lakaz la pa kraze parski li bien solid.</verse>
				<verse number="49">Me dimoun ki ekout mo parol me pa met li anpratik, li kouma enn dimoun ki finn mont so lakaz san fouy fondasion. Kouma larivier desann, li balye lakaz la, nanye pa reste.”</verse>
			</chapter>
			<chapter number="7">
				<verse number="1">Letan Zezi fini dir tou sa bann parol la devan lafoul, li rant dan Kafarnaom.</verse>
				<verse number="2">Laba, enn santiryon ti ena enn serviter ki li ti estim boukou. Li ti malad e ti pre pou mor.</verse>
				<verse number="3">Kan santiryon la finn tann koz Zezi, li avoy detrwa sef Zwif al get li pou dimann li vinn geri so serviter.</verse>
				<verse number="4">Kan zot ariv devan Zezi, zot sipliy li e zot dir, “Li merit ki to fer sa pou li,</verse>
				<verse number="5">parski li kontan nou pep, e limem ki finn mont nou sinagog.”</verse>
				<verse number="6">Zezi al ar zot. Li pa ti tro lwin ar lakaz la kan santiryon la avoy bann kamarad pou dir li, “Segner, pa deranze; parski mo pa dign ki to vinn dan mo lakaz;</verse>
				<verse number="7">akoz samem mo pa finn oze vinn kot twa. Dir zis enn parol, lerla mo serviter pou geri.</verse>
				<verse number="8">Parski momem mo enn dimoun ki anba lotorite mo bann sef, e mo ena solda anba mwa; e kan mo dir ar enn, ‘Ale,’ li ale; ar enn lot, ‘Vini,’ li vini; e ar mo serviter, ‘Fer sa,’ e li fer li.”</verse>
				<verse number="9">Kan Zezi tann sa li ti emerveye par so bann parol, e li tourn ar lafoul ki ti pe swiv li, e li dir, “Mo dir zot, mem dan Izrael mo pa finn trouv enn lafwa koumsa.”</verse>
				<verse number="10">Letan bann ki ti vinn get Zezi retourn lakaz, zot trouv serviter la an bonn sante.</verse>
				<verse number="11">Enn zour, Zezi ti al dan enn lavil ki ti apel Nainn. So bann disip ek enn gran lafoul ti pe swiv li.</verse>
				<verse number="12">Letan li ariv devan laport lavil, ala ki lanterman enn zennom ti pe sorti. Li ti sel garson pou so mama, e so mama ti enn vev. Enn gran lafoul ti pe mars ar mama la.</verse>
				<verse number="13">Letan Lesegner trouv li, so leker fer mal, e li dir mama la, “Pa plore.”</verse>
				<verse number="14">Zezi koste ar serkey e tous li. Bann dimoun ki ti pe sarye serkey arete. Zezi dir, “Zennom, mo dir twa, leve.”</verse>
				<verse number="15">Mor la leve, li asize, li koumans koze. Zezi rann garson la so mama.</verse>
				<verse number="16">Lafreyer sezi bann dimoun e zot glorifie Bondie; zot dir, “Enn gran profet finn leve parmi nou e Bondie finn vizit so pep.”</verse>
				<verse number="17">Sa nouvel la fane partou dan Zide ek dan lezanviron.</verse>
				<verse number="18">Bann disip Zan rakont zot met tou sa bann kiksoz la. Alors Zan apel de disip</verse>
				<verse number="19">e li avoy zot kot Lesegner pou dimann li, “Tomem ki sipoze vini la, oubien nou bizin atann enn lot?”</verse>
				<verse number="20">Letan bannla ariv kot Zezi, zot dir, “Zan Batis finn avoy nou dimann twa, ‘Eski tomem ki sipoze vini, oubien nou bizin atann enn lot?”</verse>
				<verse number="21">Dan sa ler la, Zezi ti pe geri boukou malad ki dan douler, ki ti ena lespri move; e bann aveg ti pe trouv kler.</verse>
				<verse number="22">Alors li reponn zot, “Al dir Zan seki zot finn trouve ek seki zot finn tande: aveg trouv kler, paralize marse, bann lepre geri, bann sourd tande, bann mor leve, bann pov resevwar Bonn Nouvel.</verse>
				<verse number="23">Bienere seki pa tonbe akoz mwa.”</verse>
				<verse number="24">Letan bann mesaze Zan inn ale, Zezi koumans koz ar lafoul lor Zan: “Ki zot finn al gete dan dezer? Enn voun ki pe balote ar divan?</verse>
				<verse number="25">Ki zot finn al gete alor? Enn dimoun ki ti abiy ar kostim letof? Gete, bann ki met zoli linz, viv dan lix e res dan sato lerwa.</verse>
				<verse number="26">Abe ki zot finn al gete? Enn profet? Laverite, mo dir zot, li plis ki enn profet.</verse>
				<verse number="27">Lor limem Lekritir dir, ‘Mo pe avoy mo mesaze devan twa, li pou ouver enn sime devan twa.’</verse>
				<verse number="28">Mo dir zot, parmi tou seki sorti dan vant zot mama, pena personn ki pli gran ki Zan; pourtan seki pli piti dan Rwayom Bondie, pli gran ki li.”</verse>
				<verse number="29">Lafoul dimoun ek bann komi tax, ki ti tann sa, ti trouve ki Bondie zis parski zot ti deza resevwar batem Zan;</verse>
				<verse number="30">me bann Farizien e bann dokter lalwa ti rezet plan ki Bondie ti ena pou zot parski zot ti refiz batem Zan.</verse>
				<verse number="31">“Ar ki mo pou konpar dimoun zordizour? Kouma zot ete?</verse>
				<verse number="32">Zot parey kouma bann zanfan ki pe asize lor laplas piblik e zot pe kriye zot kamarad: ‘Nou ti zwe laflit pou zot, me zot pa ti danse; nou ti sant kantik lanterman, me zot pa ti plore.’</verse>
				<verse number="33">Zan Batis vini, li pa manz dipin, pa bwar divin, e zot dir, ‘Li ena enn demon lor li.’</verse>
				<verse number="34">Garson Limanite vini, li manze li bwar, e zot dir, ‘Get sa, li enn gourman, enn soular e li kamarad ar komi tax ek bann peser!’</verse>
				<verse number="35">Me tou seki finn aksepte lasazes Bondie finn rekonet ki Bondie zis.”</verse>
				<verse number="36">Enn Farizien invit Zezi vinn manze kot li. Zezi ale e li asiz atab.</verse>
				<verse number="37">Dan sa lavil la, ti ena enn fam ki ti pe amenn enn move lavi. Li ti tann dir ki Zezi ti pe manze dan lakaz Farizien la; alors, li amenn enn flakon an albat ranpli ar parfin.</verse>
				<verse number="38">Li dibout deryer Zezi, kot so lipie, li ti pe plore, li ti pe mouy lipie Zezi avek so larm e li ti pe souy li avek so seve. Li ti pe anbras lipie Zezi e vers parfin lor so lipie.</verse>
				<verse number="39">Letan Farizien ki ti invit Zezi trouv sa, li dir dan limem, “Si vremem li ti enn profet li ti pou kone ki kalite fam pe tous li e ki li enn fam move lavi.”</verse>
				<verse number="40">Zezi dir li, “Simon, mo ena enn kestion pou poz twa.” Li dir Zezi, “Koze Met.”</verse>
				<verse number="41">Zezi dir Simon, “Ti ena de dimoun ki ti dwa enn kaser; enn ti dwa sink-san pies larzan, lot ti dwa sinkant.</verse>
				<verse number="42">Letan zot pa ti kapav ranbourse, li ti rey zot det. Dir mwa, kisannla pou plis kontan li?”</verse>
				<verse number="43">Simon reponn, “Mo sipoze seki ti ena pli gro det la.” Zezi dir li, “To ena rezon.”</verse>
				<verse number="44">Zezi vire get madam la, li dir Simon, “To trouv sa madam la? Mo finn rant kot twa, to pa finn donn mwa dilo pou lav mo lipie, me li, li finn tranp mo lipie ar so larm e li finn souy li ar so seve.</verse>
				<verse number="45">To pa finn anbras mwa, me depi ki mo finn rantre, li pa finn aret anbras mo lipie.</verse>
				<verse number="46">To pa finn vers delwil lor mo latet, me li finn frot mo lipie avek parfin.</verse>
				<verse number="47">Ala mo dir twa, tou so pese finn pardone parski li finn montre boukou lamour. Dimoun ki gagn tigit pardon, montre tigit lamour”.</verse>
				<verse number="48">Lerla Zezi dir madam la, “Tou to pese finn pardone.”</verse>
				<verse number="49">Bann ki ti la dir ant zotmem, “Ki li ete li pou li mem oze pardonn bann pese?”</verse>
				<verse number="50">Lerla Zezi dir ar madam la, “To lafwa finn sov twa, al anpe.”</verse>
			</chapter>
			<chapter number="8">
				<verse number="1">Zis apre, Zezi travers bann lavil ek bann vilaz pou anons ek proklam Bonn Nouvel Rwayom Bondie. Ledouz ti avek li,</verse>
				<verse number="2">ek detrwa madam lor ki Zezi ti tir bann lespri move e ti geri zot bann maladi. Parmi ti ena Marie, ki ti apel Magdala lor ki ti ena set demon ki Zezi ti pouse,</verse>
				<verse number="3">Zann, fam Souza ki ti enn administrater kot Erod, ti ena osi Sizann, e boukou lezot ankor, ki ti servi zot dibien pou ed Zezi ek bann disip.</verse>
				<verse number="4">Kan enn gran lafoul dimoun sorti dan bann lavil e vinn ar Zezi, li dir zot enn parabol,</verse>
				<verse number="5">“Enn planter sorti pou sem so bann lagrin; pandan li seme, inpe tom lor sime, dimoun mars lor la, e bann zwazo lesiel vinn manz tou.</verse>
				<verse number="6">Inpe tom lor ros; letan zot grandi, zot sek parski ti mank limidite.</verse>
				<verse number="7">Inpe tom dan pikan, e kan pikan la grandi ansam avek bann lagrin la, li touf zot.</verse>
				<verse number="8">Inpe tom dan bon later, e kan zot grandi, zot prodwir san fwa plis.” Letan li fini dir sa, li dir avek otorite, “Seki ena zorey pou tande, li a tande!”</verse>
				<verse number="9">So bann disip dimann li ki sa vedir sa parabol la.</verse>
				<verse number="10">Li dir, “Zot, finn donn zot konesans sekre Rwayom Bondie; me ar lezot mo koz an parabol, koumsa ‘zot pou gete san trouve, e zot pou tande san konpran.’</verse>
				<verse number="11">“Ala seki sa parabol la vedir: lagrin la, parol Bondie.</verse>
				<verse number="12">Seki tom dan bor sime, sa bann ki finn tande me lerla diab vini, aras parol dan zot leker pouki zot pa krwar e zot pa sove.</verse>
				<verse number="13">Seki tom lor ros, sa bann ki tann laparol e zot resevwar li dan lazwa; me zot pena rasinn, zot krwar pou enn letan e kan difikilte vini zot abandonn lafwa.</verse>
				<verse number="14">Seki tom dan pikan, sa bann ki tande, me kan traka, larises ek plezir lavi vini, li touf zot; zot fri pa mir.</verse>
				<verse number="15">Seki tom dan bon later, sa bann ki ekout laparol, gard li dan enn leker bon ek onet, e zot raport fri ar pasians ek perseverans.</verse>
				<verse number="16">“Personn pa alim enn lalanp pou kouver li ar enn vaz, oubien met li anba lili, me li met li lor enn stenn, pouki seki rantre kapav trouv lalimier.</verse>
				<verse number="17">Tou seki kasiet pou vinn dan lalimier e tou seki sekre pou devwale e pou vinn dan kler.</verse>
				<verse number="18">Alor fer atansion manier ki zot ekoute parski seki ena pou gagn plis e seki pena, mem seki li krwar li ena, pou ras tou ar li.”</verse>
				<verse number="19">Lerla so mama ek so bann frer vinn zwenn li, me zot pa ti reysi koste ar li akoz lafoul.</verse>
				<verse number="20">Bannla dir li, “To mama ek to bann frer pe dibout deor, zot anvi trouv twa.”</verse>
				<verse number="21">Me li reponn zot, “Seki ekout Parol Bondie ek met li anpratik samem mo mama ek mo bann frer.”</verse>
				<verse number="22">Enn zour li rant dan enn pirog ar so bann disip, e li dir zot, “Anou al lot kote lak.” E zot ale.</verse>
				<verse number="23">Lor bato, Zezi gagn somey. Enn koudvan leve lor lak, pirog koumans pran dilo, lerla zot lavi andanze.</verse>
				<verse number="24">Bannla al lev li, zot kriye, “Met, Met, nou pe mor!” Zezi leve, li menas divan ek gran laoul, lerla gagn enn akalmi.</verse>
				<verse number="25">Li dir zot, “Kot zot lafwa ete?” Zot gagn per e zot sezi, e sakenn dir ar so kamarad, “Kisannla sa, li komann divan ek dilo, e bannla obeir li?”</verse>
				<verse number="26">Lerla zot ariv pei bann Zerazenien, ki vizavi ar Galile.</verse>
				<verse number="27">Kouma li debarke, enn abitan lavil ki ti posede ar boukou demon vinn zwenn li. Depi lontan li ti finn aret met linz e li pa ti pe res dan lakaz me dan simitier.</verse>
				<verse number="28">Kan li trouv Zezi, li zet so lekor devan Zezi e li kriye for-for, “Ki to oule ar mwa, Zezi, Garson Bondie Treo? Mo sipliy twa, pa tourmant mwa.”</verse>
				<verse number="29">Zezi donn move lespri lord pou sorti lor sa dimoun la. (Enn kantite fwa lespri la ti akapar li; lerla zot ti atas so lame ek so lipie ar lasenn pou tini li, me li ti kas lasenn e demon ti sarye li dan dezer.)</verse>
				<verse number="30">Lerla Zezi dimann li, “Ki to nom?” Li reponn, “Lezion,” - parski enn pake demon ti rant dan li.</verse>
				<verse number="31">Zot sipliy Zezi pouki li pa avoy zot dan pwi-san-fon.</verse>
				<verse number="32">Be ti ena enn gran troupo koson ki ti pe manze lor kolinn; bann demon la sipliy Zezi pou les zot rant dan bann koson la. Zezi donn zot permision.</verse>
				<verse number="33">Lerla bann demon la sorti ar li, rant dan bann koson ki ti la, ek troupo la deval lapant, tom dan lak e zot nwaye.</verse>
				<verse number="34">Letan bann gardien troupo trouv seki finn arive, zot sove zot al rakont sa dan lavil ek dan lakanpagn.</verse>
				<verse number="35">Lerla bann dimoun vinn gete ki finn arive vremem; letan zot koste ar Zezi zot trouv sa dimoun ki ti posede par demon la, pe asiz kot lipie Zezi, so linz lor li e li sindespri. Lerla zot gagn per.</verse>
				<verse number="36">Bann ki ti finn trouv sa, rakont lezot kouma posede la ti geri.</verse>
				<verse number="37">Lerla tou bann abitan dan lezanviron ek bann Zerazenien dimann Zezi kit zot lavil ale parski zot ti gagn enn gran lafreyer. Alors Zezi rant dan pirog e li retourne.</verse>
				<verse number="38">Sa dimoun ki demon ti finn kit li la, sipliy Zezi pou res ar li; me Zezi ranvway li. Li dir,</verse>
				<verse number="39">“Retourn kot twa, e al rakonte seki Bondie finn fer pou twa.” Li ale, li proklam partou dan lavil seki Zezi inn fer pou li.</verse>
				<verse number="40">Letan Zezi retourne, lafoul akeyir li parski zot tou ti pe atann li.</verse>
				<verse number="41">Ala enn sef sinagog ki ti apel Zair vinn get Zezi. Sef la tom dan so lipie e li sipliy Zezi pou vinn kot li.</verse>
				<verse number="42">Zair ti ena enn sel tifi ki ti ena ape pre douz-an, e li ti pe mor. Letan Zezi ale, lafoul antour li e dimoun ti pe pouse.</verse>
				<verse number="43">Ti ena enn madam parmi, ki ti ena enn lemorazi ki ti pe minn li depi douz-an. Li ti finn depans tou seki li ti ena ar dokter. Personn pa finn kapav geri li.</verse>
				<verse number="44">Li vinn deryer Zezi e li tous rebor so linz. Toutswit li aret segne anplas.</verse>
				<verse number="45">Zezi dir, “Kisannla finn tous mwa?” Tou dimoun res trankil, lerla Pier dir li, “Met, enn gro lafoul pe antour twa e dimoun pe pouse.”</verse>
				<verse number="46">Zezi dir, “Kikenn finn tous mwa. Mo kone enn lafors finn sorti dan mwa.”</verse>
				<verse number="47">Letan madam la trouve ki finn dekouver li, li gagn tranbleman, li tom dan lipie Zezi e li dir devan tou dimoun kifer li ti finn tous Zezi e kouma li finn geri toutswit.</verse>
				<verse number="48">Zezi dir li, “Mo tifi, to lafwa finn sov twa; al anpe.”</verse>
				<verse number="49">Letan Zezi pe dir sa, enn dimoun sorti lakaz sef sinagog e dir li, “To tifi finn mor, pa deranz Met plis ki sa.”</verse>
				<verse number="50">Me letan Zezi tann sa, li dir Zair, “Pa per, zis krwar e to tifi pou sove.”</verse>
				<verse number="51">Letan Zezi ariv lakaz Zair, li pa les personn rant ansam ar li, zis Pier, Zan, Zak, papa ek mama tifi la osi.</verse>
				<verse number="52">Tou dimoun ti pe plore, e kriye, akoz tifi la. Me Zezi dir zot, “Pa plore. Tifi la pa finn mor, li zis pe dormi.”</verse>
				<verse number="53">Me zot riy li, parski zot kone ki tifi la finn fini mor.</verse>
				<verse number="54">Zezi pran lame tifi la e dir li, “Zennfi, leve!”</verse>
				<verse number="55">Lespri tifi la retourne, e li leve deswit. Zezi dimann bannla donn li kiksoz pou manze.</verse>
				<verse number="56">Bann fami tifi la ti etone; me Zezi donn zot lord pa dir personn ki finn arive.</verse>
			</chapter>
			<chapter number="9">
				<verse number="1">Zezi apel Ledouz e li donn zot pouvwar ek lotorite pou sas tou bann demon e pou geri tou bann maladi.</verse>
				<verse number="2">Li avoy zot al proklam Rwayom Bondie e al geri bann malad.</verse>
				<verse number="3">Li dir zot, “Pa pran nanye pou zot vwayaz, okenn baton, ni sak, ni dipin, ni larzan, mem pa enn semiz anplis.</verse>
				<verse number="4">Kan zot rant dan enn lakaz, res lamem, ziska ki zot kit landrwa la.</verse>
				<verse number="5">La kot pa akeyir zot, tap zot lipie, tir tou lapousier letan zot kit lavil la. Li pou enn temwagnaz kont bannla.</verse>
				<verse number="6">Ledouz sorti ale; zot al dan bann vilaz, zot amenn Bonn Nouvel laba e zot geri bann malad partou kot zot pase.</verse>
				<verse number="7">Erod, lerwa Galile, ti pe tann tou seki ti pe pase, e li pa ti pe konpran parski ena ti pe dir ki Zan finn resisite,</verse>
				<verse number="8">ena ti pe dir Eli finn aparet, e lezot ti pe dir, li enn parmi bann ansien profet ki finn releve.</verse>
				<verse number="9">Erod dir, “Mo finn dekapit Zan; me ki sa dimoun lor ki mo pe tann tou sa bann koze la?” Alor li ti pe anvi zwenn Zezi.</verse>
				<verse number="10">Letan bann apot retourne, zot rakont Zezi tou seki zot finn fer. Li pran zot, e li amenn zot apar dan lavil Betsaida.</verse>
				<verse number="11">Kan lafoul ti konn sa, zot ti swiv li; li ti akeyir zot, li ti koz ar zot lor Rwayom Bondie, e li ti geri bann ki ti bizin geri.</verse>
				<verse number="12">Lazourne ti pe al fini e Ledouz vinn ar Zezi, zot dir li, “Fer lafoul la ale, pouki zot al dan bann vilaz ek bann laferm dan landrwa, pou gagn enn plas pou manze ek dormi; parski nou lwin ar tou isi.”</verse>
				<verse number="13">Me li dir zot, “Donn bannla manze zotmem.” Zot reponn, “Nou ena zis sink dipin ek de pwason - amwin ki nou al aste manze pou tou sa bann dimoun la.”</verse>
				<verse number="14">Ti ena apepre sink mil zom. Li dir ar so bann disip, “Fer bannla asiz par group sinkant.”</verse>
				<verse number="15">Lerla zot fer tou dimoun asize.</verse>
				<verse number="16">Zezi pran sink dipin ek de pwason la, li lev so lizie, li get lesiel, li beni zot, li kas zot, e li donn so bann disip pou distribie ar lafoul.</verse>
				<verse number="17">Tou dimoun manze ziska vant plin. Zot ramas douz panie ranpli ar bout-bout dipin ki ti finn reste.</verse>
				<verse number="18">Zezi ti pe priye tousel e ti ena zis so bann disip ki ti la; li dimann zot, “Ki dimoun dir mo ete?”</verse>
				<verse number="19">Zot reponn, “Zan Batis; me ena dir, Eli; e lezot dir ki to enn parmi bann ansien profet ki finn resisite.”</verse>
				<verse number="20">Li dir so bann disip, “Me zot, ki zot dir mo ete?” Pier reponn, “Tomem Mesi Bondie.”</verse>
				<verse number="21">Lerla li donn zot lord pa dir sa personn.</verse>
				<verse number="22">Li dir, “Garson Limanite bizin soufer boukou, bann ansien, bann sef pret e bann dokter lalwa pou rezet li, zot pou touy li, lor trwaziem zour li pou resisite.”</verse>
				<verse number="23">Apre sa li dir zot tou, “Si kikenn anvi swiv mwa, li bizin aret pans zis limem, pran so lakrwa toulezour e swiv mwa.</verse>
				<verse number="24">Seki anvi sov so lavi, pou perdi li; seki perdi so lavi akoz mwa, pou sov li.</verse>
				<verse number="25">Kiserti enn dimoun gagn lemonn antie pouki apre li perdi limem oubien detrir so lavi?</verse>
				<verse number="26">Seki gagn onte akoz mwa ek akoz mo parol, Garson Limanite pou ont li, kan li pou vinn dan so laglwar, dan laglwar so Papa ek bann anz ki sin.</verse>
				<verse number="27">Me laverite mo dir zot, ena parmi zot ki pa pou konn lamor avan ki zot trouv Rwayom Bondie.”</verse>
				<verse number="28">Wit zour apre ki Zezi ti finn dir sa bann parol la, li ti pran Pier, Zan ek Zak e li ti mont lor montagn pou al priye.</verse>
				<verse number="29">Letan li pe priye, so figir sanze e so linz vinn enn blan ki kas lizie.</verse>
				<verse number="30">Ennselkout de dimoun ti pe koz ar li: Moiz ek Eli.</verse>
				<verse number="31">Zot aparet dan laglwar, e zot pe koz lor so depar ki ti pre pou realize dan Zerizalem.</verse>
				<verse number="32">Pier ek so bann kamarad ti dan enn profon somey; letan zot leve, zot trouv laglwar Zezi ek sa de ki ti ar li la.</verse>
				<verse number="33">Letan sa de la kit Zezi, Pier dir li, “Met, li bon nou isi; anou dres trwa latant, enn pou twa, enn pou Moiz ek enn pou Eli.” Me li pa ti kone ki li ti pe dir.</verse>
				<verse number="34">Kan li ti pe koze, enn niaz ti vinn kouver zot; zot ti gagn per letan niaz la anvlop zot.</verse>
				<verse number="35">Enn lavwa sorti dan niaz, dir, “Samem mo Garson ki mo finn swazir. Ekout li!”</verse>
				<verse number="36">Letan lavwa la aret koze, zot nek trouv Zezi tousel. Sa lepok la, zot ti res trankil, zot pa ti rakont personn seki zot ti trouve.</verse>
				<verse number="37">Landime, zot desann depi montagn, enn gran lafoul vinn zwenn Zezi.</verse>
				<verse number="38">Ala ki enn boug dan lafoul kriye, “Met, mo sipliye twa vinn get mo garson, mo sel piti;</verse>
				<verse number="39">enn kout lespri sezi piti la; piti la irle, li gagn konvilsion, li kime e lespri la maltret li, sakouy li e larg li avek difikilte.</verse>
				<verse number="40">Mo finn sipliy to bann disip pou sas sa lespri la, me zot pa finn kapav fer nanye.”</verse>
				<verse number="41">Zezi dir, “Ziska kan mo pou res ar zot, pou siport zot, zenerasion san lafwa ranpli ar mesanste? Amenn to garson isi.”</verse>
				<verse number="42">Letan garson la vini, demon la zet li ater, sakouy-sakouy li. Me Zezi menas lespri inpir la, geri garson la e retourn li so papa.</verse>
				<verse number="43">Zot tou ti inpresione par grander inkonparab Bondie. Alor ki zot tou ti pe emerveye par tou seki li pe ti fer, li dir so bann disip,</verse>
				<verse number="44">“Les sa parol la rant bien dan zot zorey: Garson Limanite pou livre dan lame bann zom.”</verse>
				<verse number="45">Me zot pa ti konpran sa parol la; li ti res flou dan zot latet pouki zot pa konpran. Zot ti gagn per pou poz li kestion lor sa size la.</verse>
				<verse number="46">Bann disip koumans diskite kisannla pli gran parmi zot.</verse>
				<verse number="47">Me Zezi ti konn zot panse. Alors li pran enn zanfan, li plas li pre ar li</verse>
				<verse number="48">e li dir zot, “Dimoun ki akeyir sa zanfan la lor mo nom, pe akeyir momem, e seki akeyir mwa pe akeyir Sa-Enn ki finn avoy mwa la; parski pli tipti parmi zot tou, limem pli gran.”</verse>
				<verse number="49">Zan pran laparol, “Met, nou finn trouv enn dimoun pe servi to nom pou pous demon, nou finn anpes li, parski li pa dan mem group ki nou.”</verse>
				<verse number="50">Me Zezi dir li, “Pa anpes li, parski seki pa kont twa, li ar twa.”</verse>
				<verse number="51">Letan ler ti pe arive kot Zezi pou kit lemonn, li ti met latet devan pou mont Zerizalem.</verse>
				<verse number="52">Li avoy bann mesaze devan li. Bannla rant dan enn vilaz Samaritin pou prepar so larive.</verse>
				<verse number="53">Me bann abitan sa vilaz la refiz akeyir li parski li ti pe monte pou al Zerizalem.</verse>
				<verse number="54">Letan Zak ek Zan trouv sa, zot dir, “Segner, to oule nou fer dife sort dan lesiel tom lor zot pou detrir zot?”</verse>
				<verse number="55">Zezi vire get zot, e li menas zot.</verse>
				<verse number="56">Lerla zot al dan enn lot vilaz.</verse>
				<verse number="57">Lor larout enn dimoun dir Zezi, “Mo pou swiv twa partou kot to ale.”</verse>
				<verse number="58">Zezi dir li, “Renar ena lakaz pou reste, zwazo dan lesiel ena so nik, me Garson Limanite pena enn plas pou poz so latet.”</verse>
				<verse number="59">Zezi dir enn lot, “Swiv mwa.” Me li reponn, “Segner, les mwa anter mo papa avan.”</verse>
				<verse number="60">Me Zezi dir li, “Les bann mor anter bann mor; twa, al anons Rwayom Bondie.”</verse>
				<verse number="61">Enn lot dir li, “Mo pou swiv twa, Segner, me les mo al dir orevwar mo fami avan.”</verse>
				<verse number="62">Zezi dir li, “Seki pe labour later e get par deryer, li pa dign pou Rwayom Bondie.”</verse>
			</chapter>
			<chapter number="10">
				<verse number="1">Apre sa Lesegner swazir swasann-dis lezot disip, e li avoy zot de par de devan li dan tou lavil e tou plas kot li ti ena lintansion pou ale.</verse>
				<verse number="2">Li dir zot, “Rannman boukou dan karo me zouvrie tigit; priye Propriyeter karo pouki li avoy zouvrie dan so karo.</verse>
				<verse number="3">Ale! Mo avoy zot parey kouma bann timouton parmi loulou.</verse>
				<verse number="4">Pa pran ni kas, ni sak, ni soulie ar zot. E pa arete lor sime pou pran nouvel ar long-long konversasion.</verse>
				<verse number="5">Kan zot rant dan enn lakaz, dir avan, ‘Shalom, lape dan sa lakaz la!’</verse>
				<verse number="6">Si lape res dan enn dimoun dan sa lakaz la, zot lape pou repoz lor li; sinon repran zot lape.</verse>
				<verse number="7">Alor res dan sa lakaz la, manze e bwar seki donn zot, parski enn zouvrie merit so saler.</verse>
				<verse number="8">Kan zot rant dan enn lavil ki akeyir zot, manz seki met devan zot;</verse>
				<verse number="9">geri bann malad sa lavil la e dir so bann abitan, ‘Rwayom Bondie finn vinn pre ar zot.’</verse>
				<verse number="10">Me si zot rant dan enn lavil ki pa akeyir zot, al partou lor gran sime e dir,</verse>
				<verse number="11">‘Nou sakouy nou lipie pou tir tou lapousier zot lavil ki finn tas dan nou sandalet; me zot bizin kone ki Rwayom Bondie finn koste ar zot.’</verse>
				<verse number="12">Mo dir zot, zour zizman pou mwin dir ar Sodom ki ar sa lavil la.</verse>
				<verse number="13">Bienmalere Korazin! Bienmalere Betsaida! Si mirak ki finn fer kot zot, ti fer osi dan Tir ek Sidon, lontan so bann abitan ti pou repanti, ti pou met linz dey, e ti pou asiz dan lasann.</verse>
				<verse number="14">Akoz sa, pou mwin dir ar Tir ek Sidon kan zour zizman pou vini.</verse>
				<verse number="15">E twa Kafarnaom, to krwar to pou mont lao ziska dan lesiel? Non, pou desann twa ziska dan lanfer.</verse>
				<verse number="16">Seki ekout zot, ekout mwa; seki rezet zot, rezet mwa, e seki rezet mwa, rezet Sa-Enn ki finn avoy mwa la.”</verse>
				<verse number="17">Bann swasann-dis disip retourne dan lazwa, e zot dir Zezi, “Segner, mem bann demon soumet kan nou servi to nom!”</verse>
				<verse number="18">Zezi reponn zot, “Mo finn trouv Satan tonbe kouma zekler depi lesiel.</verse>
				<verse number="19">Ekoute, mo finn donn zot lotorite pou mars lor serpan, lor skorpion e lor lennmi ki bien for; nanye pa kapav fer zot dimal.</verse>
				<verse number="20">Pa gagn lazwa akoz bann lespri soumet devan zot, me gagn lazwa parski zot nom finn anrezistre dan lesiel.”</verse>
				<verse number="21">Lerlamem, Zezi, ranpli dan lazwa Lespri Sin dir, “Papa, Segner lesiel ek later, mo remersie twa parski to finn fer bann tipti konn kiksoz ki to finn kasiet bann saz ek bann intelizan. Wi, papa, samem to volonte.</verse>
				<verse number="22">Mo Papa finn remet tou kiksoz dan mo lame. Personn pa konn so Garson, exsepte Papa la, e personn pa konn Papa la exsepte so Garson e dimoun ar ki Garson la anvi revel so Papa.</verse>
				<verse number="23">Lerla Zezi koz ar so disip anprive, “Bienere lizie ki trouv seki zot pe trouve!</verse>
				<verse number="24">Krwar mwa mo dir zot, boukou profet ek lerwa finn anvi trouv seki zot pe trouve, e zot pa finn trouve, e pou tann seki zot pe tande, e zot pa finn tande.”</verse>
				<verse number="25">Enn dokter lalwa vinn get Zezi pou may li dan enn piez, li dir, “Met, ki mo bizin fer pou gagn lavi eternel?”</verse>
				<verse number="26">Zezi dir li, “Ki finn ekrir dan lalwa? Ki to lir?”</verse>
				<verse number="27">Li reponn, “To bizin kontan Lesegner to Bondie ar tou to leker, tou to lam, tou to lafors, tou to lespri e to prosin kouma tomem.”</verse>
				<verse number="28">Alors Zezi dir li, “To finn bien reponn. Fer sa, e to pou gagn lavi.”</verse>
				<verse number="29">Me kouma dokter lalwa la ti anvi montre ki li enn dimoun drwat, li dimann Zezi, “Kisannla mo prosin?”</verse>
				<verse number="30">Zezi reponn, “Enn dimoun sorti Zerizalem e li ti pe desann Zeriko. Bann voler atak li, kokin tou seki li ena, zot bat li, zot sove, e zot les li demi-mor.</verse>
				<verse number="31">Par sans, enn pret pas par la me letan li trouv li, li pas lot kote.</verse>
				<verse number="32">Parey pou enn Levit; letan li trouv li, li pas lot kote.</verse>
				<verse number="33">Me enn Samaritin ki ti anvwayaz, ler li ariv pre ar sa dimoun la e kan li trouv so leta, so leker fermal.</verse>
				<verse number="34">Li al get blese la, li fer enn pansman e li vers delwil ek divin lor so dimal. Lerla li met blese la lor so bourik, li amenn li dan enn ti lotel e li kontigne swagn li.</verse>
				<verse number="35">Landime, li tir larzan dan so pos, valer de zourne travay e li donn propriyeter lotel la. Li dir li, ‘Okip li bien, e ninport ki depans to fer anplis mo pou ranbours twa letan mo retourne.’</verse>
				<verse number="36">Dapre twa, kisannla parmi sa trwa la finn azir kouma enn prosin pou sa dimoun ki voler finn atake la?”</verse>
				<verse number="37">Dokter lalwa la reponn Zezi, “Be dimoun ki finn pran li kont la.” Zezi dir li, “Ale, al fer parey.”</verse>
				<verse number="38">Letan zot pe marse, zot rant dan enn vilaz, e enn fam ki apel Mart akeyir Zezi dan so lakaz.</verse>
				<verse number="39">So ser ki ti apel Marie vinn asiz kot lipie Zezi pou ekout so parol.</verse>
				<verse number="40">Me Mart ti pe ale-vini pou servi. Li al get Zezi, li dir, “Sa pa fer twa nanye ki mo ser les mwa tousel pou servi? Dir li vinn donn enn koudme.”</verse>
				<verse number="41">Lesegner reponn li, “Mart, Mart, to pran traka e to azite pou enn kantite kiksoz,</verse>
				<verse number="42">me enn sel neseser. Marie finn swazir meyer par, pa pou retir sa ar li.”</verse>
			</chapter>
			<chapter number="11">
				<verse number="1">Zezi ti pe priye kikpar. Letan li fini, enn so bann disip dir, “Segner, montre nou kouma priye, parey kouma Zan finn montre so bann disip.”</verse>
				<verse number="2">Lerla li dir zot, “Kan zot priye, dir: Papa, ki to nom sanktifie; fer to regn vini.</verse>
				<verse number="3">Donn nou sak zour dipin ki nou bizin.</verse>
				<verse number="4">Pardonn nou nou pese, parey kouma nou pardonn bann seki ofans nou. Pa les nou tom dan tantasion.”</verse>
				<verse number="5">Zezi redir zot, “Si enn zot kamarad vinn kot zot omilie lanwit e dir zot, ‘Kamarad, pret mwa trwa dipin ar twa.’</verse>
				<verse number="6">Mo kamarad ki sorti an vwayaz inn vinn kot mwa e mo pena nanye pou ofer li.</verse>
				<verse number="7">Si seki dan lakaz la reponn, ‘Pa deranz mwa, mo finn fini met lakle dan laport, mo bann zanfan ek mwa lor lili e mo pa kapav leve pou donn twa dipin.’</verse>
				<verse number="8">Mo dir zot, mem si li pa leve par amitie pou so kamarad, li pou leve pou donn so kamarad tou seki li bizin akoz toupe ki li ena pou insiste.</verse>
				<verse number="9">Mwa, mo dir zot: dimande, zot pou gagne; rode, zot pou trouve; tape, laport pou ouver pou zot.</verse>
				<verse number="10">Seki dimande pou gagne, seki rode pou trouve, e seki tape, laport pou ouver pou li.</verse>
				<verse number="11">Ki papa parmi zot, si so zanfan dimann li enn pwason, pou donn li enn serpan?</verse>
				<verse number="12">Oubien si li dimann enn dizef, pou donn li enn skorpion?</verse>
				<verse number="13">Move kouma zot move, zot konn donn bon kiksoz zot zanfan; aster mazine komie plis ankor, zot Papa dan lesiel pou fer kado Lespri Sin seki dimann li.”</verse>
				<verse number="14">Zezi ti pe sas enn demon ki ti rann enn dimoun miye. Kan demon la kit li, miye la koze, e bann dimoun ti emerveye.</verse>
				<verse number="15">Ena parmi zot ti pe dir, “Li sas demon par Belzeboul, prins demon.”</verse>
				<verse number="16">Me lezot pou teste li, dimann li enn sign ki vinn depi lesiel.</verse>
				<verse number="17">Me kouma Zezi ti konn zot panse, li dir zot, “Si ena divizion dan enn rwayom, rwayom la pou tonbe; si ena divizion dan enn lakaz, lakaz la pou tonbe.</verse>
				<verse number="18">Si Satan lager ar Satan, kouma so rwayom pou tini dibout? E zot, zot pe dir ki mo sas demon par Belzeboul.</verse>
				<verse number="19">Me si mwa mo sas demon par Belzeboul, par kisannla zot disip sas demon? Bannla mem pou ziz zot.</verse>
				<verse number="20">Me si mo sas demon par lame Bondie, savedir Rwayom Bondie finn vinn kot zot.</verse>
				<verse number="21">Kan enn zom for e bien arme pe vey so prop lakaz, so dibien an sekirite.</verse>
				<verse number="22">Me kan enn pli for vinn atak li e bat li, seki pli for la pran bann zarm dan ki lotla ti ena konfians, e li partaz so bann dibien.</verse>
				<verse number="23">Seki pa ar mwa, kont mwa; seki pa rasanble ar mwa, kre divizion.</verse>
				<verse number="24">Kan move lespri sorti dan enn dimoun, li travers bann landrwa kot pena dilo pou rod enn plas pou repoze; si li pa trouv nanye li dir, ‘Mo retourn lakaz kot mo finn sorti.’</verse>
				<verse number="25">Kan li retourne li trouv lakaz la bien balye e bann zafer bien ranze.</verse>
				<verse number="26">Lerla li al rod set lespri pli move ki li, e zot rant dan lakaz la e zot instal zot. Leta dimoun la vinn pli pir ki avan.”</verse>
				<verse number="27">Kouma li fini dir sa, enn fam dan lafoul kriye, “Bienerez fam ki finn sarye twa e ki finn donn twa bwar!”</verse>
				<verse number="28">Me Zezi reponn li, “Bienere plito seki ekout laparol Bondie e obeir li!”</verse>
				<verse number="29">Letan lafoul ti pe grosi, Zezi koumans dir, “Sa zenerasion la, enn zenerasion move. Li dimann enn sign, me okenn sign li pa pou gagne, apar sign Zonas.</verse>
				<verse number="30">Parey kouma Zonas ti enn sign pou bann abitan Niniv, parey Garson Limanite pou enn sign pou sa zenerasion la.</verse>
				<verse number="31">Zour zizman, larenn Seba ki sorti lesid, pou lev devan dimoun sa zenerasion la e li pou kondann zot; parski li finn sorti bien-bien lwin pou vinn ekout sazes Salomon. E isi ena pli gran ki Salomon.</verse>
				<verse number="32">Bann dimoun Niniv pou leve zour zizman devan sa zenerasion la e pou kondann li, parski bannla ti repanti letan zot ti tann predikasion Zonas. E isi ena pli gran ki Zonas.</verse>
				<verse number="33">Personn pa alim enn lalanp pou kasiet li oubien pou met li anba enn seo; okontrer li met li lor enn stenn, pouki tou seki rantre trouv lalimier.</verse>
				<verse number="34">To lizie lalimier to lekor; kan to lizie bon tou to lekor eklere; me si to lizie pa bon, tou to lekor dan marenwar.</verse>
				<verse number="35">Alors, pran kont, tansion lalimier ki dan twa, anverite teneb sa.</verse>
				<verse number="36">Si tou to lekor dan lalimier, san ki enn parti dan teneb, tou to lekor pou briye parey kouma enn lalanp ki ekler twa avek so lekleraz.</verse>
				<verse number="37">Kan Zezi fini koze, enn Farizien invit li pou dezene. Zezi rant kot li e asiz atab.</verse>
				<verse number="38">Farizien la ti soke parski Zezi pa ti lav so lame avan li manze.</verse>
				<verse number="39">Lerla Lesegner dir li, “Ala kouma zot ete bann Farizien. Zot netway andeor zot koup ek zot lasiet bien prop, me andan zot ranpli ar lespri rapas ek mesanste.</verse>
				<verse number="40">Bann tilespri! Eski Bondie ki finn fer andeor, li pa finn fer osi seki andan?</verse>
				<verse number="41">Donn bann pov rises ki ena dan zot koup; lerla, tou pou vinn prop.</verse>
				<verse number="42">Maler lor zot bann Farizien! Zot donn enn diziem prodwi zot zardin kouma lamant, kotomili e tou kalite legim; me zot bliye lazistis ek lamour Bondie; pourtan samem ki zot ti bizin fer san bliye leres.</verse>
				<verse number="43">Maler lor zot bann Farizien! Zot kontan bann premie plas dan sinagog e zot kontan loner lor laplas piblik.</verse>
				<verse number="44">Maler lor zot! Zot parey kouma bann tom ki dimoun pa remarke, e lor ki zot marse san kone!”</verse>
				<verse number="45">Enn dokter lalwa dir li, “Met, kan to koz koumsa to pe ofans nou!”</verse>
				<verse number="46">Zezi reponn li, “Maler lor zot osi bann dokter lalwa! Zot dimann dimoun sarye bann fardo bien lour, me zot, zot mem pa lev zot ti ledwa pou donn enn koudme sarye sa pwa la.</verse>
				<verse number="47">Maler lor zot! Zot konstrir tom pou bann profet ki zot anset finn touye.</verse>
				<verse number="48">Savedir, zot pe montre ki zot dakor ar seki zot bann gran dimoun finn fer, parski bannla ti touy bann profet, e zot, zot konstrir tom pou bann profet la.</verse>
				<verse number="49">Akoz samem Bondie dan so gran sazes finn dir, ‘Mo pou avoy bann profet ek bann apot kot zot; ena zot pou touye, ena zot pou persekite.’</verse>
				<verse number="50">Lakoz sa, zot pou pini pou disan bann profet ki finn koule depi kreasion lemonn ziska zordi -</verse>
				<verse number="51">depi lamor Abel ziska lamor Zakari ki finn perdi lavi ant lotel sakrifis ek sanktyer. Vremem, mo dir zot, sa zenerasion la pou pey tousala.</verse>
				<verse number="52">Maler lor zot, dokter lalwa! Zot finn aras lakle konesans me zotmem zot pa rantre, e zot anpes lezot osi rantre.</verse>
				<verse number="53">Kan Zezi sorti la ale, bann dokter lalwa e bann Farizien move ankoler e zot bonbard li ar kestion.</verse>
				<verse number="54">Zot ti pe rod tou sort manier pou kwins li ar so prop parol.</verse>
			</chapter>
			<chapter number="12">
				<verse number="1">Ti ena telman enn gran lafoul ki dimoun ti pe mars lor lipie zot kamarad. Lerla Zezi koumans dir ar so bann disip, “Fer atansion levin bann Farizien, setadir, zot ipokrizi.</verse>
				<verse number="2">Tou seki kasiet pou vinn dan kler e tou seki sekre pou devwale.</verse>
				<verse number="3">Akoz samem tou seki zot dir dan nwar, dimoun pou tann li dan kler, seki zot mirmire dan zorey anprive, dimoun pou kriye li for-for lao lor lakaz.</verse>
				<verse number="4">Ala mo dir zot, mo bann kamarad, pa per seki kapav detrir lekor, e pa kapav fer plis ki sa.</verse>
				<verse number="5">Mo pou montre zot kisannla zot bizin per: gagn per Sa-Enn ki non selman kapav detrir zot me ena osi pouvwar pou zet zot dan lanfer. Wi, mo dir zot, Sennala ki zot bizin gagn per.</verse>
				<verse number="6">Eski pa vann sink mwano pou de sou? Pourtan, Bondie pa bliye enn sel ladan.</verse>
				<verse number="7">Me zot, tou brin seve lor zot latet inn konte. Pa per, zot ena plis valer ki tou mwano.</verse>
				<verse number="8">Mo dir zot, tou seki rekonet mwa devan dimoun, Garson Limanite pou rekonet li devan bann anz Bondie.</verse>
				<verse number="9">Me seki renie mwa devan dimoun, Garson Limanite pou renie li devan anz Bondie.</verse>
				<verse number="10">Seki dir enn parol kont Garson Limanite pou gagn pardon; me seki blasfem kont Lespri Sin, pa pou gagn pardon.</verse>
				<verse number="11">Kan amenn zot dan sinagog devan bann dirizan ek bann lotorite, pa trakase kouma zot pou defann zot e kouma zot pou reponn,</verse>
				<verse number="12">parski Lespri Sin pou montre zot dan sa ler la ki pou dir.</verse>
				<verse number="13">Kikenn dan lafoul dir Zezi, “Met, dir mo frer donn mwa mo par leritaz.”</verse>
				<verse number="14">Me Zezi dir li, “Kamarad, kisannla finn nom mwa pou zize ek pou partaz zot dibien?”</verse>
				<verse number="15">Lerla li dir zot, “Fer atansion! Pa galoup deryer bann dibien materyel, parski lavi enn dimoun pa depann lor so dibien, mem si li bien ris.”</verse>
				<verse number="16">Zezi rakont enn parabol. “Enn dimoun ris ti ena enn plantasion ki ti raport boukou.</verse>
				<verse number="17">Li dir ar limem, ‘Ki mo pou fer? Mo pena plas pou ramas mo rekolt.</verse>
				<verse number="18">Be, ala seki mo pou fer: mo pou demoli mo bann grenie, mo pou mont bann pli gran kot mo pou ramas tou mo rekolt e tou mo lezot dibien.</verse>
				<verse number="19">Lerla mo pou dir ar momem, Kamarad, to ena boukou dibien anrezerv pou boukou lane; repoz twa, manze, bwar, diverti.’</verse>
				<verse number="20">Me Bondie dir li, ‘Kouma to bet koumsa! Zordi swar mem to pou perdi to lavi; kisannla pou erit tou seki to finn ramase?’</verse>
				<verse number="21">Ala seki pou ariv dimoun ki ramas dibien zis pou li, me ki pa ramas rises kot Bondie.”</verse>
				<verse number="22">Li dir so bann disip, “Ala kifer mo dir zot, fode pa zot trakase ar seki bizin manze pou viv, oubien ar linz ki zot bizin pou zot lekor.</verse>
				<verse number="23">Lavi pli inportan ki manze, e lekor pli inportan ki linz.</verse>
				<verse number="24">Get bann korbo, zot pa seme e zot pa rekolte; zot pena ni stor ni grenie, e pourtan Bondie nouri zot. Zot, zot ena plis valer ki zwazo!</verse>
				<verse number="25">Eski traka ki to pran ar to lavi, pou fer li vinn pli long?</verse>
				<verse number="26">Si zot pena pouvwar lor enn ti kiksoz koumsa, kifer zot trakase pou tou leres?</verse>
				<verse number="27">Get kouma bann fler dan karo pouse; zot pa travay, zot pa koud linz. Pourtan, mem Salomon dan tou so laglwar pa ti ena zoli linz kouma sa bann fler la.</verse>
				<verse number="28">Si Bondie abiy lerb ki zordi dan karo ek dime pe brile, kalkile komie li pou abiy zot. Zot lafwa vremem tipti.</verse>
				<verse number="29">Pa kas latet pou rode ki pou manze, ki pou bwar.</verse>
				<verse number="30">Se bann ki pa krwar dan Bondie ki rod sa bann kiksoz la; me zot, zot Papa kone ki zot bizin.</verse>
				<verse number="31">Rod plito Rwayom Bondie, e zot pou resevwar tou leres.</verse>
				<verse number="32">Pa gagn per, ti troupo, parski Bondie kontan pou donn zot so Rwayom.</verse>
				<verse number="33">Vann zot dibien e donn bann pov; ranpli zot kof ar rises ki pa pou fini; ramas rises ki dan lesiel e ki pa pou disparet; parski kot sa ete, voler pa kapav koste e karya pa kapav manze.</verse>
				<verse number="34">La kot leker ete, lamem zot rises pou ete.</verse>
				<verse number="35">Pare e gard zot lalanp alime.</verse>
				<verse number="36">Zot bizin kouma bann dimoun ki pe atann zot met retourne apre enn maryaz; kouma li tap laport, zot fini pare pou ouver.</verse>
				<verse number="37">Bienere bann serviter ki zot met pou trouv dibout kan li rantre. Laverite mo dir zot, li pou tir so palto, fer zot asiz atab, e li pou servi zot.</verse>
				<verse number="38">Si li vini damilie lanwit, oubien boner gramatin e li trouv zot lamem, bienere sa bann serviter la!</verse>
				<verse number="39">Ala seki zot bizin kone: si propriyeter lakaz ti kone ki ler voler ti pou vini, li pa ti pou les li rant dan so lakaz.</verse>
				<verse number="40">Zot osi zot bizin pare, parski ler ki Garson Limanite pou vini personn pa pou atann.”</verse>
				<verse number="41">Pier dir, “Segner, to pe rakont sa parabol la pou nou tousel oubien pou tou dimoun?”</verse>
				<verse number="42">Lesegner reponn, “Ki sa administrater fidel ek bien serye ki finn gagn responsabilite ar so met pou vey lor so bann serviter e gete si zot gagn zot par manze dan ler?</verse>
				<verse number="43">Bienere serviter ki ankor pe travay ler so met retourne.</verse>
				<verse number="44">Laverite mo dir zot, li pou donn li responsabilite lor tou so dibien.</verse>
				<verse number="45">Me si serviter la dir, ‘Mo met pe tarde pou retourne,’ e li koumans bat bann servant ek bann serviter, li manze, li bwar e li sou, ki pou arive!</verse>
				<verse number="46">So met pou retourne zour ki li pa pe atann, ler ki li pa kone, pou koup-koup li e pou konsider li kouma enn dane.</verse>
				<verse number="47">Serviter ki ti konn volonte so met, me ki pa finn prepar li, ni mem fer dapre volonte met la, pou gagn enn move bate.</verse>
				<verse number="48">Me, seki pa ti kone, e finn fer kiksoz ki merit enn pinision, pou gagn enn ti pinision mem. Tou seki finn resevwar boukou, pou dimann li boukou; seki finn gagn boukou responsabilite, pou reklam li ankor plis.</verse>
				<verse number="49">Mo finn vini pou aport enn dife lor later; mo ti a voudre ki li finn deza alime.</verse>
				<verse number="50">Mo bizin plonz dan enn batem e mo resanti enn gran soufrans avan ki sa arive.</verse>
				<verse number="51">Eski zot panse mo finn vinn lor later pou amenn lape? Non, mo dir zot; pa lape, me divizion.</verse>
				<verse number="52">Depi asterla, dan enn lakaz kot ena sink dimoun zot pou ena divizion, trwa kont de e de kont trwa,</verse>
				<verse number="53">papa kont garson, garson kont papa; mama kont tifi, tifi kont mama; belmer kont belfi, belfi kont belmer.</verse>
				<verse number="54">Zezi dir lafoul, “Kan zot trouv niaz leve dan lwes, deswit zot dir, ‘Lapli pou tonbe’; samem ki arive.</verse>
				<verse number="55">Kan divan lesid soufle zot dir, ‘Pou fer so,’ samem ki arive.</verse>
				<verse number="56">Ipokrit! Zot konpran ki pase lor later ek dan lesiel e zot konn dir ki letan pou fer me kifer zot pa konn interpret seki pe pase zordi?</verse>
				<verse number="57">Kifer zot pa servi zot prop lespri pou fer enn zizman lor meyer fason azir?</verse>
				<verse number="58">Letan to pe al kot mazistra avek dimoun ki pe akiz twa la, fer manier tom enn laranzman ar li lor sime mem; sinon li pou trenn twa devan ziz, ziz pou met twa dan lame lapolis, e lapolis pou zet twa dan prizon.</verse>
				<verse number="59">Ala mo dir twa, to pa pou sorti ladan tanki to pa fini pey tou to det ziska dernie sou.</verse>
			</chapter>
			<chapter number="13">
				<verse number="1">Detrwa dimoun vinn rakont Zezi kouma Pilat finn masakre bann Galileen ki ti pe ofer sakrifis.</verse>
				<verse number="2">Zezi reponn zot, “Eski zot panse ki sa bann Galileen la pli gran peser ki tou lezot Galileen parski zot finn soufer koumsa?</verse>
				<verse number="3">Mo dir zot, pa ditou! Me si zot pa repanti, zot pou mor parey.</verse>
				<verse number="4">Ki zot panse lor latour Siloe ki finn kraz lor dizwit dimoun e finn touy zot tou? Eski zot krwar ki bannla ti pli koupab ki tou lezot abitan Zerizalem?</verse>
				<verse number="5">Mo dir zot, pa ditou! Me si zot pa repanti, zot pou mor parey.</verse>
				<verse number="6">Zezi rakont enn parabol, “Enn dimoun ti plant enn pie fig dan enn karo rezin. Li vinn rod fri lor so pie fig me li pa gagn nanye.</verse>
				<verse number="7">Li dir ar planter rezin la, ‘Get sa, sa fer trwa-zan ki mo finn rod fri lor sa pie fig la me mo pa gagn nanye. Koup li. Kifer li bar plas pou nanye?’</verse>
				<verse number="8">Me li reponn propriyeter la, ‘Misie, donn li enn sans sa lane la ankor. Mo pou bim later la e mo pou met fimie ar li.</verse>
				<verse number="9">Lerla li pou raporte lane prosenn. Sinon nou ava koup li.’ ”</verse>
				<verse number="10">Zezi ti pe ansegne dan sinagog enn zour saba.</verse>
				<verse number="11">Ti ena la, enn madam ki ti ena enn infirmite pandan dizwit-an akoz enn move lespri. Li ti kourbe e li pa ti kapav dres drwat.</verse>
				<verse number="12">Letan Zezi trouv li, li apel madam la e li dir li, “Fam, to finn delivre depi to maladi.”</verse>
				<verse number="13">Zezi poz lame lor li, e toutswit madam la redrese e li glorifie Bondie.</verse>
				<verse number="14">Me sef sinagog ti ankoler parski Zezi ti fer sa gerizon la enn zour saba. Alors li dir, “Ena sis zour pou travay; vinn rod gerizon dan sa bann zour la, me pa zour saba.”</verse>
				<verse number="15">Alor Zezi dir li, “Ipokrit! Eski zour saba, zot pa larg zot toro oubien zot bourik depi dan lekiri pou amenn li bwar dilo deor?</verse>
				<verse number="16">Eski zour saba, pa ti bizin liber sa madam la, ki enn tifi Abraam, e ki Satan finn atase pandan dizwit-an?”</verse>
				<verse number="17">Letan li dir sa, tou so bann adverser perdi lafas. Tou bann dimoun ti dan lazwa akoz bann mervey ki Zezi ti pe fer.</verse>
				<verse number="18">Zezi dir, “Kouma Rwayom Bondie ete, ek ar ki mo kapav konpar li?</verse>
				<verse number="19">Li parey kouma enn lagrin moutard ki enn dimoun finn pran pou plant dan so zardin. Li grandi e li vinn gran kouma enn pie. Lerla bann zwazo dan lesiel vinn fer zot nik dan so brans.”</verse>
				<verse number="20">Zezi rakont ankor, “Ar ki mo pou konpar Rwayom Bondie?</verse>
				<verse number="21">Li parey kouma levin ki enn fam inn pran e finn azout avek trwa goble lafarinn pou fer lapat la monte.”</verse>
				<verse number="22">Zezi ti pe travers lavil ek vilaz e li ti pe al dan direksion Zerizalem. Lor larout li ti pe ansegne.</verse>
				<verse number="23">Enn dimoun dimann li, “Segner eski pou ena enn tigit dimoun mem ki pou sove?” Li reponn zot,</verse>
				<verse number="24">“Fer tou zot posib pou rant par ti laport parski boukou pou rod rantre me zot pa pou kapav.</verse>
				<verse number="25">Kan propriyeter lakaz leve e ferm laport, zot pou deor. Zot ava bon tape e zot ava bon dir, ‘Segner, ouver laport pou nou,’ li pou reponn zot, ‘Mo pa kone kot zot sorti.’</verse>
				<verse number="26">Alors, zot pou dir li, ‘Nou finn manze-bwar ar twa; to finn ansegn nou lor laplas piblik.’</verse>
				<verse number="27">Li pou redir zot, ‘Zot tou ki komet lemal, mo pa kone kot zot sorti. Sorti devan mwa ale.’</verse>
				<verse number="28">Laba pou ena plore, kriye, e ledan pou grinse, letan zot pou trouv Abraam, Izaak, Zakob ek tou bann profet dan Rwayom Bondie alor ki zot, pou zet zot deor.</verse>
				<verse number="29">Dimoun pou sorti depi les ek lwes, depi lenor ek lesid, e zot pou asiz atab dan Rwayom Bondie.</verse>
				<verse number="30">Marke garde, ena dernie pou vinn premie, ena premie pou vinn dernie.”</verse>
				<verse number="31">Sa moman la, detrwa Farizien vinn get Zezi pou dir li, “Ale pa res la, parski Erod pe rod touy twa.”</verse>
				<verse number="32">Zezi dir zot, “Al dir sa renar la, ‘Gete, mo pe pous demon e mo pe fer gerizon zordi ek dime, me lor trwaziem zour, mo ava finn fini mo mision.</verse>
				<verse number="33">Selman mo bizin kontign mo sime zordi, dime ek apre dime, parski li pa posib ki enn profet mor andeor Zerizalem.’</verse>
				<verse number="34">Zerizalem, Zerizalem, twa ki touy bann profet e twa ki touy kout ros seki Bondie finn avoy ar twa, komie fwa mo ti anvi rasanble to bann zanfan kouma enn mama poul ramas so tipousin anba so lezel, me zot pa finn oule!</verse>
				<verse number="35">Krwar mwa, zot lakaz pou vid e mo pe dir zot, zot pa pou trouv mwa ankor ziska ler vini kot zot pou dir, ‘Sa-Enn ki vinn lor nom Lesegner la finn beni.’ ”</verse>
			</chapter>
			<chapter number="14">
				<verse number="1">Enn zour saba, Zezi ti al manze dan lakaz enn sef Farizien. Bannla ti pe obzerv li.</verse>
				<verse number="2">Ti ena la enn dimoun, so lekor ti gonfle partou.</verse>
				<verse number="3">Zezi dir ar bann dokter lalwa ek bann Farizien, “Eski lalwa permet nou fer gerizon zour saba?”</verse>
				<verse number="4">Zot tou res trankil, zot pa dir nanye. Lerla Zezi tous malad la, geri li, e les li ale.</verse>
				<verse number="5">Apre li dir zot, “Kisannla isi, si so garson oubien so bef tom dan enn pwi zour saba, li pa pou tir li?”</verse>
				<verse number="6">Zot res san parol.</verse>
				<verse number="7">Letan Zezi trouv bann invite swazir bann plas doner, li rakont zot sa parabol la,</verse>
				<verse number="8">“Kan to invite dan enn maryaz, pa al asiz devan, tansion enn dimoun pli inportan finn gagn invitasion li osi;</verse>
				<verse number="9">lerla dimoun ki finn invit twa ek li, pou vinn dir twa, ‘Donn sa dimoun la to plas.’ Lerla to pou perdi pwin, to pou leve e to pou al asiz dan dernie ban.</verse>
				<verse number="10">Me kan to invite kikpar, al asiz net par deryer; koumsa, kan dimoun ki finn invit twa la vini e dir twa, ‘Kamarad, al devan kot pli meyer.’ Lerla to pou gagn pwin devan tou bann invite ki atab ar twa.</verse>
				<verse number="11">Seki rod grander pou abese, seki abese pou gagn grander.”</verse>
				<verse number="12">Lerla Zezi dir ar dimoun ki finn invit li, “Kan to fer enn dezene ou enn dine, pa invit to kamarad, to frer, to fami ou enn vwazin ki ris, parski zot kapav invit twa anretour e koumsa zot ava rann twa to invitasion.</verse>
				<verse number="13">Me kan to fer enn fet invit bann pov, bann infirm, bann bwate ek bann aveg,</verse>
				<verse number="14">koumsa to pou beni, parski bannla pa kapav rann twa parey. To pou rekonpanse ler rezireksion bann zis vini.”</verse>
				<verse number="15">Enn invite ki ti atab avek Zezi finn tann sa e li dir Zezi, “Bienere seki pou pran so repa dan Rwayom Bondie.”</verse>
				<verse number="16">Lerla Zezi kontigne avek enn lot parabol, “Enn dimoun fer enn gran fet, e li invit enn kantite dimoun.</verse>
				<verse number="17">Ler manze finn pare, li avoy so serviter al dir so bann invite, ‘Vini, manze finn pare.’</verse>
				<verse number="18">Me zot tou prezant exkiz. Premie la dir, ‘Mo fek aste enn karo, mo bizin al dan mo karo. Dir li exkiz mwa.’</verse>
				<verse number="19">Enn lot dir, ‘Mo fek aste sink per bef pou mo karo, e mo pe al gete si zot travay bien ansam. Dir li exkiz mwa.’</verse>
				<verse number="20">Enn lot dir, ‘Mo fek marye, akoz samem mo pa kapav vini.’</verse>
				<verse number="21">Serviter la retourn kot so met e li rakont li tou seki finn pase. Lerla propriyeter lakaz la pik enn koler e dir so serviter, ‘Degaze, al lor gran sime ek dan tou kwin lari e amenn bann pov, bann infirm, bann aveg ek bann paralize.’</verse>
				<verse number="22">Plitar serviter la vinn dir, ‘Met, mo finn fer tou seki to finn komande, ek ena ankor plas.’</verse>
				<verse number="23">Met la dir so serviter, ‘Al dan bann fobour, bann landrwa inpe bwa-bwa e fors dimoun vini pouki mo lakaz ranpli.</verse>
				<verse number="24">Mo dir zot, okenn sa bann dimoun ki mo ti invite la pa pou dan mo fet.’ ”</verse>
				<verse number="25">Enn gran lafoul ti pe swiv Zezi. Zezi vire, dir zot,</verse>
				<verse number="26">“Si kikenn vinn ar mwa e li pa kontan mwa plis ki so papa ek so mama, so fam ek so zanfan, so frer, so ser, ek so prop lavi, li pa kapav vinn mo disip.</verse>
				<verse number="27">Seki pa sarye so lakrwa e swiv mwa, pa kapav vinn mo disip.</verse>
				<verse number="28">Si enn parmi zot anvi mont enn miray, eski dabor li pa asize pou kalkile komie sa pou kout li, ek apre li gete si li ena ase kas pou fini travay la?</verse>
				<verse number="29">Sinon, si li koul fondasion e apre li pa kapav fini, tou dimoun ki trouv sa pou riy li.</verse>
				<verse number="30">Zot pou dir, ‘Sa dimoun la finn koumans enn travay me li pa finn kapav fini li.’</verse>
				<verse number="31">Kan enn lerwa al lager kont enn lot lerwa, eski li pa dabor asize, pran konsey pou gete si avek so dis mil zom li kapav al lager kont so lennmi ki ena vin-mil?</verse>
				<verse number="32">Si li pa kapav, letan lotla ankor lwin, li avoy enn delegasion pou fer lape.</verse>
				<verse number="33">Alors, si zot pa renons tou seki zot posede, zot pa pou kapav vinn mo disip.</verse>
				<verse number="34">Disel enn bon kiksoz; me si li perdi so gou, kouma pou kapav redonn li so gou?</verse>
				<verse number="35">Lerla li pa bon ni pou later, ni pou fimie e bizin zet li. Ekout bien, seki ena zorey pou tande.</verse>
			</chapter>
			<chapter number="15">
				<verse number="1">Boukou komi tax ek bann peser koste pre ar Zezi pou ekout li.</verse>
				<verse number="2">Bann Farizien ek bann dokter lalwa mirmire e zot dir, “Li frekant bann peser, li manze-bwar ar zot.”</verse>
				<verse number="3">Lerla Zezi rakont sa parabol la,</verse>
				<verse number="4">“Kisannla parmi zot, si li ena san mouton, e ki li perdi enn ladan, li pa pou kit katrovin-diznef la dan dezer, pou al rod sa sel mouton ki finn perdi la, ziska ki li retrouv li?</verse>
				<verse number="5">E kan li finn trouv li, li met li lor so zepol avek enn gran kontantman.</verse>
				<verse number="6">E letan li rant lakaz li apel tou so bann kamarad e so bann vwazin, li dir zot, ‘Vinn partaz mo lazwa parski mo finn retrouv mo mouton ki ti perdi.’</verse>
				<verse number="7">Mo dir zot, pou ena boukou plis lazwa dan lesiel pou enn sel peser ki finn repanti, ki pou katrovin-diznef dimoun ki zis, ki pa bizin repantir.”</verse>
				<verse number="8">“Si enn madam ki ena dis pies larzan perdi enn, eski li pa pou alim enn lalanp, balye lakaz e rode, rode mem, ziska ki li retrouv sa pies la?</verse>
				<verse number="9">Kan li finn retrouv li, li apel so bann kamarad ek bann vwazin, e li dir zot, ‘Vinn partaz mo lazwa parski mo finn retrouv pies ki mo ti finn perdi.’</verse>
				<verse number="10">Li pou parey pou bann anz Bondie ki pou dan lazwa akoz enn peser ki finn repanti.”</verse>
				<verse number="11">Zezi dir, “Enn papa ti ena de garson.</verse>
				<verse number="12">Pli zenn la dir ar so papa, ‘Papa, donn mwa mo par leritaz.’ Li partaz so dibien ant zot de.</verse>
				<verse number="13">Pli zenn la pa perdi letan. Li ramas tou so bann zafer e li al bien-bien lwin dan enn lot pei. Laba li amenn enn lavi dezord e gaspiy tou so dibien.</verse>
				<verse number="14">Letan li finn fini depans tou so kas, enn gran lafaminn tom lor pei la antie. Lerla li koumans santi lamizer.</verse>
				<verse number="15">Li al rod travay kot enn abitan landrwa, ki ti avoy li nouri koson dan park.</verse>
				<verse number="16">Li ti anvi manz gous ki bann koson ti pe manze, me sa osi personn pa ti donn li.</verse>
				<verse number="17">Li koumans reflesi e li dir, ‘Ki kantite manze anplis bann travayer mo papa ena, e mwa mo pe mordefin isi!</verse>
				<verse number="18">Mo pou leve, mo pou al kot mo papa, mo pou dir li, ‘Papa, mo finn fer pese kont lesiel e kont twa;</verse>
				<verse number="19">mo nepli dign ki to apel mwa to garson; tret mwa kouma enn to bann travayer.’</verse>
				<verse number="20">Li leve, li al kot so papa. Me letan li ti ankor bien lwin so papa trouv li pe vini. So leker fermal. Li galoupe, li ser so garson dan so lebra e li anbras li.</verse>
				<verse number="21">Garson la dir li, ‘Papa, mo finn fer pese kont lesiel e kont twa; mo nepli dign ki to apel mwa to garson.’</verse>
				<verse number="22">Me papa la dir ar so bann serviter, ‘Degaze, amenn pli bon kostim, abiy li, met enn bag dan so ledwa, met soulie dan so lipie.</verse>
				<verse number="23">Amenn enn ti toro bien gra, touy li; anou manze, anou fer fet,</verse>
				<verse number="24">parski mo garson ki ti mor finn regagn lavi; li ti perdi, mo finn retrouv li.’ Fet koumanse.</verse>
				<verse number="25">Pli gran garson la ti dan karo. Letan li pe retourne e ki li finn ariv pre ar lakaz, li tann lamizik ek danse.</verse>
				<verse number="26">Li apel enn serviter pou kone ki pe arive.</verse>
				<verse number="27">Serviter la reponn, ‘To frer finn retourne e to papa finn touy sa vo bien gra la, parski li finn retourne anbonn sante.’</verse>
				<verse number="28">Garson la pik enn koler e li refiz rantre. So papa sorti vinn get li, e sipliy li,</verse>
				<verse number="29">me li reponn so papa, ‘Get sa, komie banane mo finn servi twa, zame mo finn dezobeir to lord; e zame to finn donn mwa enn tikabri pou mo fer fet ar mo bann kamarad.</verse>
				<verse number="30">Me ler to garson retourne, apre ki li finn manz tou to dibien ar bann fam move lavi, to trouv mwayin touy sa vo bien gra la pou li.’</verse>
				<verse number="31">Alor papa la dir li, ‘Mo piti, twa, to touzour la ar mwa, e tou seki pou mwa, pou twa;</verse>
				<verse number="32">me nou ti bizin fer fet ek amize, parski to frer ki ti finn mor, li finn regagn lavi; li ti perdi, ala nou finn retrouv li.’ ”</verse>
			</chapter>
			<chapter number="16">
				<verse number="1">Zezi dir ar so bann disip, “Enn boug ris ti anplway enn sef kontab. Li ti gagn bann informasion ki so sef kontab ti pe gaspiy so dibien.</verse>
				<verse number="2">Li ti apel li e li ti dir li, ‘Ki mo pe tande lor twa? Fer mwa enn rapor lor to administrasion parski to nepli kapav kontign travay pou mwa.’</verse>
				<verse number="3">Sef la dir ar limem, ‘Ki mo pou fer aster? Mo patron pe donn mwa demision. Pou piose mo pena lafors, dimann sarite mo onte.</verse>
				<verse number="4">Mo kone ki mo bizin fer pouki dimoun kontign get mwa kan mo perdi mo travay.’</verse>
				<verse number="5">Enn par enn, li apel tou bann dimoun ki ti dwa so patron. Li dir ar premie la, ‘Komie to dwa mo patron?’</verse>
				<verse number="6">Li reponn, ‘San drom delwil zoliv.’ Kontab la dir li, ‘Degaze pran to karne, asize, mark sinkant.’</verse>
				<verse number="7">Apre li dir ar enn lot, ‘Twa, komie to dwa?’ Li reponn, ‘San bal dible.’ Li dir ar sannla, ‘Pran to karne, mark katrovin.’</verse>
				<verse number="8">Patron la felisit sef kontab malonet la parski li ti debrouyar. Bann zanfan lemonn pli debrouyar ki zanfan lalimier kan ena pou dres papie pou tras zot lavi.</verse>
				<verse number="9">Mo dir zot, fer kamarad ar dibien ki ena lor later, koumsa kan dibien la pou nepli existe, zot pou gagn plas dan lakaz eternel.</verse>
				<verse number="10">Seki fidel dan ti kiksoz, pou fidel dan seki gran; e seki malonet dan ti kiksoz, pou malonet dan seki gran.</verse>
				<verse number="11">Si to pa finn fidel ar dibien ki ena lor later, kisannla pou konfie twa dibien ki dan lesiel?</verse>
				<verse number="12">E si to pa finn fidel ar dibien ki pa pou twa, kisannla pou konfie twa to prop dibien?</verse>
				<verse number="13">Enn serviter pa kapav servi de met; swa li air enn e li kontan lotla, swa li devoue pou enn e li mepriz lotla. To pa kapav servi Bondie ek dibien lor later.”</verse>
				<verse number="14">Letan bann Farizien ki ti bien kontan larzan tann sa, zot boufonn Zezi.</verse>
				<verse number="15">Zezi dir zot, “Zot fer krwar ki zot ena lazistis zis pou lizie dimoun, me Bondie konn zot leker. Seki ena valer pou dimoun, enn abominasion pou Bondie.</verse>
				<verse number="16">Lalwa ek profet finn fer lotorite ziska Zan; apre sa, pe proklam Bonn Nouvel Rwayom Bondie e sakenn pe fors limem pou rant ladan.</verse>
				<verse number="17">Me li pli fasil ki later ek lesiel disparet, ki enn ti pwin dan lalwa disparet.</verse>
				<verse number="18">Enn zom ki divors ar so fam e marye ar enn lot, komet adilter e seki marye ar enn fam ki finn kit so mari, komet adilter osi.</verse>
				<verse number="19">Ti ena enn zom ris, ki ti met bel-bel kostim, bien-bien ser. Li ti pe viv dan lix e toulezour li ti pe fer gran-gran fet.</verse>
				<verse number="20">Ti ena enn pov malere ki ti apel Lazar. Li ti pe asize devan laport ris la, e so lekor ti kouver ar lagal.</verse>
				<verse number="21">Li ti pou bien kontan manz bann restan ki tom anba latab. Pli terib ankor, bann lisien ti vinn lis so lagal.</verse>
				<verse number="22">Arive ki pov malere la mor e bann anz amenn li pre kot Abraam. Ris la osi mor e zot anter li.</verse>
				<verse number="23">Dan lemonn bann mor letan li ti pe soufer, li lev so lizie, li trouv Abraam delwin e pre ar li, ti ena Lazar.</verse>
				<verse number="24">Li kriye, ‘Papa Abraam, papa Abraam, pitie mwa. Avoy Lazar tranp so bout ledwa dan dilo pou rafresi mo lalang parski mo pe soufer lagoni dan sa laflam la.’</verse>
				<verse number="25">Me Abraam dir, ‘Mo garson, rapel bien ki dan to lavi lor later to ti dan bien, alor ki Lazar ti gagn boukou maler; me asterla li dan bien isi, e twa to dan soufrans.</verse>
				<verse number="26">Anplis, ant nou finn met enn gran separasion pou anpes zot vinn kot nou e nou al kot zot.’</verse>
				<verse number="27">Ris la dir li, ‘Mo sipliy twa, papa Abraam, avoy Lazar lakaz mo papa,</verse>
				<verse number="28">parski mo ena sink frer laba. Averti zot pouki zot osi, zot pa vinn dan sa dife la.’</verse>
				<verse number="29">Me Abraam reponn li, ‘Zot ena Moiz e bann profet, les zot ekout bannla.’</verse>
				<verse number="30">Li reponn, ‘Non, papa Abraam, me si enn parmi bann mor al get zot, zot pou repanti.’</verse>
				<verse number="31">Abraam dir li, ‘Si zot pa ekout Moiz e bann profet, zot pa pou sanze, mem si enn mor ki finn resisite al get zot.’ ”</verse>
			</chapter>
			<chapter number="17">
				<verse number="1">Zezi dir ar so bann disip, “Li normal ki ena obstak ki fer dimoun tonbe, me li bien malere pou sa dimoun ki fer lezot tonbe la!</verse>
				<verse number="2">Li preferab li atas enn gro ros dan so likou e li zet li dan lamer olie ki li fer enn sel tipti tonbe.</verse>
				<verse number="3">Alor, fer bien atansion. Si to frer fer pese, koriz li, e si li repanti, pardonn li.</verse>
				<verse number="4">Si set fwa dan enn zourne, li finn fer pese kont twa e set fwa li revinn get twa, e li dir twa, ‘Mo rekonet mo tor’, to bizin pardonn li.”</verse>
				<verse number="5">Bann apot dir Lesegner, “Ogmant nou lafwa.”</verse>
				<verse number="6">Lesegner reponn, “Si zot ena lafwa groser enn lagrin moutard, zot nek ena pou dir sa pie la, ‘Bouze, al plant twa dan lamer,’ li pou obeir zot.”</verse>
				<verse number="7">“Si enn parmi zot ena enn serviter ki pe travay dan karo oubien ki pe gardien troupo, eski kan li sorti dan karo li revini, zot pou dir li, ‘Degaze vinn atab’?</verse>
				<verse number="8">Plito zot pou dir li, ‘Prepar kiksoz pou mo manze, sanz to linz, vinn servi mwa ziska ki mo fini manze; apre sa, twa, to ava manze.’</verse>
				<verse number="9">Eski nou pou remersie enn serviter parski li finn fer seki li bizin fer?</verse>
				<verse number="10">Zot osi parey. Letan zot fini fer seki finn komann zot, dir, ‘Nou bann sinp serviter, nou nek finn fer seki ti bizin fer.’ ”</verse>
				<verse number="11">Letan Zezi ti lor larout pou al Zerizalem, li ti pas ant Samari ek Galile.</verse>
				<verse number="12">Kouma li ti rant dan enn vilaz li ti zwenn dis lepre. Zot res lwin ar li</verse>
				<verse number="13">e zot kriye for-for, “Zezi! Met! Pitie nou.”</verse>
				<verse number="14">Ler li trouv zot, li dir zot, “Al montre zot devan bann pret.” Zot ti ankor dan sime, ler zot finn gagn zot pirifikasion.</verse>
				<verse number="15">Letan enn parmi zot finn remarke ki li finn geri, li retourne e li glorifie Bondie avek tou so leker.</verse>
				<verse number="16">Li tom azenou dan lipie Zezi e li remersie li. Li ti enn Samaritin.</verse>
				<verse number="17">Lerla Zezi dir, “Pa dis ki finn pirifie? Lezot nef la kote?</verse>
				<verse number="18">Apar sa etranze la, personn pa ti pans retourne pou glorifie Bondie?”</verse>
				<verse number="19">Lerla Zezi dir li, “Leve, kontign to sime, to lafwa finn sov twa.”</verse>
				<verse number="20">Bann Farizien dimann Zezi, “Kan Rwayom Bondie pou vini?” Li reponn zot, “Rwayom Bondie pa pou vinn dan enn fason kler.</verse>
				<verse number="21">Pa pou kapav dir, ‘Gete, ala li la!’ oubien, ‘Ala li laba!’ Krwar mwa, Rwayom Bondie parmi zot.”</verse>
				<verse number="22">Lerla li dir so bann disip, “Zour pe vini kot zot pou anvi trouv Garson Limanite, e zot pa pou trouv li.</verse>
				<verse number="23">Dimoun pou dir zot, ‘Isi sa! Laba sa!’ Pa ale, pa swiv zot.</verse>
				<verse number="24">Parey kouma zekler eklat enn kout dan lesiel e ekler lesiel depi enn kote ziska enn lot kote, koumsamem zour Garson Limanite pou ete.</verse>
				<verse number="25">Me avan, li bizin soufer boukou e sa zenerasion la pou rezet li.</verse>
				<verse number="26">Zour Garson Limanite pou parey kouma dan lepok Noe.</verse>
				<verse number="27">Dimoun ti pe manze-bwar, ti pe marye, ti pe donn zot tifi an maryaz, ziska zour ki Noe rant dan so bato; lerla inondasion vini, detrir partou kote.</verse>
				<verse number="28">Mem zafer ti pase lepok Lot. Zot ti pe manze, bwar, aste, vande, plante, konstrir;</verse>
				<verse number="29">me zour Lot sorti Sodom li ale, dife ek souf tom depi lesiel e detrir zot tou.</verse>
				<verse number="30">Koumsamem pou ete zour Garson Limanite pou revel limem.</verse>
				<verse number="31">Sa zour la, seki lor so teras, fode pa li desann dan so lakaz pou repran so bann zafer; parey pou seki dan karo, fode pa li retourn par deryer.</verse>
				<verse number="32">Rapel seki ti ariv fam Lot.</verse>
				<verse number="33">Seki rod sov so lavi pou perdi li, seki perdi so lavi pou sov li.</verse>
				<verse number="34">Mo dir zot, sa lanwit la pou ena de lor mem lili; pou pran enn, pou kit enn.</verse>
				<verse number="35">Pou ena de fam ki pe travay ansam; pou pran enn, pou kit enn.</verse>
				<verse number="36">Pou ena de zom dan karo; pou pran enn, pou kit enn.”</verse>
				<verse number="37">Zot dir li, “Kot sa pou arive?” Li dir zot, “Kot ena kadav, lamem votour rasanble.”</verse>
			</chapter>
			<chapter number="18">
				<verse number="1">Zezi rakont enn parabol pou montre ki bizin toultan priye san dekouraze.</verse>
				<verse number="2">Li dir, “Dan enn lavil ti ena enn ziz ki pa ti per Bondie e ki pa ti ena respe pou personn.</verse>
				<verse number="3">Ti ena enn vev dan sa lavil la ki ti vinn get ziz la souvan pou dimann li, ‘Donn mwa enn zizman favorab kont mo adverser.’</verse>
				<verse number="4">Pandan enn bon letan ziz la refize; me apre li dir ar limem, ‘Mem si mo pa per Bondie e mo pa ena respe pou personn,</verse>
				<verse number="5">mo pou donn sa vev la rezon parski li fatig mo latet; sinon li pou minn mo lavi afors li vinn devan mo laport toulezour.’ ”</verse>
				<verse number="6">Lesegner dir, “Ekout bien ki sa move ziz la finn dir.</verse>
				<verse number="7">Eski Bondie pa pou rann lazistis bann ki li finn swazir e ki pe sipliy li lanwit-lizour? Eski li pou tarde pou sekour zot?</verse>
				<verse number="8">Mo dir zot, li pou donn zot lazistis san tarde. Kan Garson Limanite vini, eski li pou trouv lafwa lor later?”</verse>
				<verse number="9">Zezi ti rakont sa parabol la pou dimoun ki krwar zot drwat e ki ena mepri pou lezot.</verse>
				<verse number="10">“De dimoun rant dan tanp pou priye; enn ladan ti enn Farizien, lotla ti enn komi tax.</verse>
				<verse number="11">Farizien la ti pe dibout enn kote, apar, e li ti pe priye dan so leker, ‘Bondie, mo remersie twa ki mo pa kouma bann lezot dimoun, voler, explwater, adilter, e sirtou pa kouma sa komi tax la.</verse>
				<verse number="12">Mo gard karem de fwa par semenn, mo donn enn diziem reveni ki mo gagne.’</verse>
				<verse number="13">Me komi tax la, ti pe dibout net par deryer e li pa ti mem oze lev so lizie pou get lesiel. Li ti pe tap so lapwatrinn e li ti pe dir, ‘Bondie, pitie mwa parski mo enn peser!’</verse>
				<verse number="14">Mo dir zot, kan sa dimoun la rant so lakaz li pou gagn pardon Bondie, me pa lotla. Seki rod grander pou abese, e seki abese pou gagn grander.”</verse>
				<verse number="15">Dimoun ti pe amenn bann tibaba pouki Zezi beni zot. Kan bann disip trouv sa, zot koz brit ar sa bann dimoun la.</verse>
				<verse number="16">Me Zezi apel zot e li dir, “Les bann zanfan vinn ar mwa. Pa anpes zot, parski Rwayom Bondie pou tou dimoun ki parey kouma zot.</verse>
				<verse number="17">Laverite, mo dir zot, seki pa resevwar Rwayom Bondie kouma enn zanfan pa pou kapav rant ladan.”</verse>
				<verse number="18">Enn sef Zwif dimann Zezi, “Bon Met, ki mo bizin fer pou gagn lavi eternel?”</verse>
				<verse number="19">Zezi dir li, “Kifer to apel mwa bon? Personn pa bon, zis Bondie tousel ki bon.</verse>
				<verse number="20">To bien konn bann komannman: Pa komet ladilter, pa touye, pa kokin, pa fer fos temwagnaz, onor to papa ek to mama.”</verse>
				<verse number="21">Sef Zwif la dir, “Depi mo zenes mo finn gard tousala.”</verse>
				<verse number="22">Letan Zezi tann sa, li dir li, “To mank enn kiksoz. Vann tou seki to ena, donn bann pov, e to pou ena enn trezor dan lesiel; apre sa vini, swiv mwa.”</verse>
				<verse number="23">Me letan li tann sa, so figir sanze, parski li ti ena boukou rises.</verse>
				<verse number="24">Zezi trouv li bien tris, alor li dir, “Pa fasil pou bann ris rant dan Rwayom Bondie!</verse>
				<verse number="25">Li pli fasil pou enn samo pas par trou zegwi ki enn ris rant dan Rwayom Bondie.”</verse>
				<verse number="26">Bann ki ti pe tann sa demande, “Abe kisannla kapav sove?”</verse>
				<verse number="27">Me li dir zot, “Seki inposib pou bann imin, li posib pou Bondie.”</verse>
				<verse number="28">Lerla Pier dir li, “Nou finn kit tou seki nou posede pou swiv twa.”</verse>
				<verse number="29">Zezi dir zot, “Laverite, laverite, mo dir zot, si pou Rwayom Bondie enn dimoun kit so lakaz, so fam, so bann frer, so fami, so zanfan,</verse>
				<verse number="30">li pou gagn boukou plis dan sa lavi la, dan lot lavi e li pou gagn lavi eternel.”</verse>
				<verse number="31">Zezi pran Ledouz avek li e li dir zot, “Ekout mwa, nou pe al Zerizalem, e tou seki finn profetize lor Garson Limanite pou realize.</verse>
				<verse number="32">Pou livre li ar bann payin, dimoun pou boufonn li, pou insilte li ek pou kras lor li.</verse>
				<verse number="33">Zot pou fwet li, ek touy li, e lor trwaziem zour li pou resisite.”</verse>
				<verse number="34">Me bann disip pa konpran seki li ti pe dir. So parol ti enn mister pou zot; zot pa ti pe reysi kapte seki li ti pe dir.</verse>
				<verse number="35">Letan li koste pre ar Zeriko, ti ena enn aveg ki ti pe asiz dan bor sime, ti pe dimann sarite.</verse>
				<verse number="36">Letan li tann lafoul pe pase, li dimann ki pe arive.</verse>
				<verse number="37">Zot dir li, “Zezi Nazaret pe pase.”</verse>
				<verse number="38">Li kriye bien for, “Zezi, Garson David, pitie mwa!”</verse>
				<verse number="39">Bann ki devan kriy ar li pouki li res trankil, me li kriye ankor pli for, “Garson David, pitie mwa!”</verse>
				<verse number="40">Zezi arete, li donn lord pou amenn aveg la; kan li finn koste, Zezi dimann li,</verse>
				<verse number="41">“Ki to oule mo fer pou twa?” Li reponn, “Segner, fer mwa trouv kler.”</verse>
				<verse number="42">Zezi dir li, “Trouv kler. To lafwa finn sov twa.”</verse>
				<verse number="43">Toutswit li trouv kler, li swiv Zezi, e li glorifie Bondie. Tou dimoun ki ti trouv sa, ti glorifie Bondie.</verse>
			</chapter>
			<chapter number="19">
				<verse number="1">Zezi rant dan Zeriko e li travers lavil la.</verse>
				<verse number="2">Ti ena enn dimoun ki ti apel Zase; li ti enn sef komi tax e li ti bien ris.</verse>
				<verse number="3">Li ti anvi trouv Zezi, me akoz lafoul li pa ti kapav parski li ti tro kourt.</verse>
				<verse number="4">Alors li ti galoup devan, li ti mont lor enn gran pie sikomor pou trouv Zezi parski li ti pre pou pas par la.</verse>
				<verse number="5">Letan Zezi ariv pre sa plas la, li lev lizie, li get Zase, e li dir li, “Zase, degaze desann; mo bizin vinn res kot twa zordi.”</verse>
				<verse number="6">Zase degaze desann e resevwar Zezi dan lazwa.</verse>
				<verse number="7">Tou bann ki ti trouv sa mirmire e zot dir, “Ala li finn al res kot enn dimoun ki fer pese.”</verse>
				<verse number="8">Zase leve e li dir ar Lesegner, “Ekout mwa, Segner. Mo pou donn lamwatie mo dibien bann pov; e si mo finn kokin dimoun, mo pou rann zot kat fwa plis.”</verse>
				<verse number="9">Lerla Zezi dir li, “Azordi mem, delivrans finn rant dan sa lakaz la parski li osi, li enn zanfan Abraam.</verse>
				<verse number="10">Parski Garson Limanite inn vinn rod seki finn perdi pou sov zot.”</verse>
				<verse number="11">Letan Zezi ti koste ar Zerizalem, li rakont enn lot parabol pou bann ki ti pe ekout li parski zot ti panse ki Rwayom Bondie ti pre pou manifeste limem.</verse>
				<verse number="12">Alors Zezi dir zot, “Enn zom ki sorti dan enn gran fami al dan enn lot pei pou gagn tit lerwa e li ti pou retourne apre sa.</verse>
				<verse number="13">Li apel dis so bann serviter, e li donn zot dis pies an-or, ki ena gran valer. Li dir zot, ‘Fer roulman ar sa ziska mo revini.’</verse>
				<verse number="14">Me bann dimoun dan so prop pei ti deteste li. Zot avoy enn delegasion dir, ‘Nou pale li vinn nou lerwa.’</verse>
				<verse number="15">Me apre ki li finn gagn so tit lerwa, li retourne. Li fer apel so bann serviter pou li kone ki profi zot ti finn fer ar larzan ki li ti finn donn zot.</verse>
				<verse number="16">Premie la vinn devan li, e li dir, ‘Segner, to pies lor finn raport dis fwa plis.’</verse>
				<verse number="17">Lerwa dir li, ‘Felisitasion, bon serviter! Parski to finn serye dan enn ti zafer, mo pou donn twa lotorite lor dis lavil.’</verse>
				<verse number="18">Deziem la koste, li dir, ‘Segner, to pies lor finn raport sink fwa plis.’</verse>
				<verse number="19">Lerwa la dir li osi, ‘Twa, mo pou donn twa sink lavil pou okipe.’</verse>
				<verse number="20">Enn lot vini ankor e li dir, ‘Segner, ala ou pies lor, ki mo finn kasiet dan mouswar.</verse>
				<verse number="21">Mo ti per ou parski ou enn dimoun sever; ou pran la kot ou pa finn met nanye ek ou rekolte kot ou pa finn seme.’</verse>
				<verse number="22">Lerwa la dir li, ‘Serviter move, mo pou kondann twa par to prop parol. To ti kone mo sever, mo pran kot mo pa finn met nanye e mo rekolte kot mo pa finn seme.</verse>
				<verse number="23">Alors kifer to pa finn met mo larzan labank; letan mo retourne mo ti a repran li ar so lintere?’</verse>
				<verse number="24">Apre sa li dir dimoun ki ti la, ‘Aras so larzan, donn sa lot la ki ena dis pies lor.’</verse>
				<verse number="25">Zot dir li, ‘Segner, abe li ena deza dis pies!’</verse>
				<verse number="26">‘Ala mo dir zot, seki ena pou gagn plis ankor, me seki pena, pou perdi tigit ki li ena.</verse>
				<verse number="27">Asterla, mo bann ennmi, ki pa ti oule mo vinn zot lerwa, amenn zot isi e eliminn zot devan mwa.’ ”</verse>
				<verse number="28">Letan li fini koze, Zezi mars devan zot pou mont Zerizalem.</verse>
				<verse number="29">Letan li ariv pre ar vilaz Betfaze ek Betani, kot enn kolinn ki ti apel kolinn Pie Zoliv, li avoy de disip e</verse>
				<verse number="30">li dir zot, “Al dan vilaz ki lot kote. Letan zot rant laba, zot pou trouv enn ti bourik atase e ki zame personn pa finn monte. Larg li, amenn li isi.</verse>
				<verse number="31">Si kikenn dimann zot, ‘Kifer zot finn larg sa ti bourik la?’, zot va reponn, ‘Lesegner bizin li.’ ”</verse>
				<verse number="32">Toulede disip ale e zot trouv tou parey kouma Zezi finn dir zot.</verse>
				<verse number="33">Letan zot pe larg ti bourik la, so bann propriyeter vinn dimande, “Kifer zot pe larg sa ti bourik la?”</verse>
				<verse number="34">Zot reponn, “Lesegner bizin li.”</verse>
				<verse number="35">Zot amenn bourik la ar Zezi; zot zet zot linz lor li e zot fer Zezi mont lor li.</verse>
				<verse number="36">Lor sime, dimoun tal zot linz devan li.</verse>
				<verse number="37">Letan Zezi pe koste ar Zerizalem, dan ladesant kolinn Pie Zoliv, lafoul bann disip ti ranpli ar lazwa; zot koumans sante, loue Bondie, pou bann mirak ki zot ti finn trouve.</verse>
				<verse number="38">Zot ti pe dir, “Li finn beni Lerwa ki pe vinn lor nom Lesegner! Lape dan lesiel e laglwar pou Bondie Treo!”</verse>
				<verse number="39">Detrwa Farizien ki ti dan lafoul dir Zezi, “Met, dir to bann disip res trankil.”</verse>
				<verse number="40">Zezi reponn, “Ala mo dir zot, si bannla res trankil, ros ki pou kriye.”</verse>
				<verse number="41">Kan Zezi ariv pre ar Zerizalem, li plore kan li trouv lavil la.</verse>
				<verse number="42">Li dir, “Si selma zordizour to ti kone ki kapav donn twa lape; me asterla, tou kasiet devan to lizie.</verse>
				<verse number="43">Me bann zour pou vini kot to bann ennmi pou antour twa ar enn miray, pou anserkle twa e pou atak twa partou kote.</verse>
				<verse number="44">Zot pou kraz twa ek tou to zanfan, e pa pou les enn sel ros dibout, parski to pa finn rekonet Bondie kan li ti vinn vizit twa.”</verse>
				<verse number="45">Zezi rant dan tanp e pous bann marsan.</verse>
				<verse number="46">Li dir zot, “Dan liv finn ekrir, ‘Mo lakaz enn lakaz lapriyer.’ Me zot, zot finn fer li vinn enn kavern voler.”</verse>
				<verse number="47">Toulezour Zezi ti pe ansegne dan tanp. Bann sef pret, bann dokter lalwa ek dimoun bien inflian ti pe rod touy li.</verse>
				<verse number="48">Me zot pa ti kone kouma pou fer sa, parski tou lepep ti pe ekout li avek boukou atansion.</verse>
			</chapter>
			<chapter number="20">
				<verse number="1">Enn zour, Zezi ti pe ansegn lepep dan tanp e li ti pe anons Bonn Nouvel. Bann sef pret, bann dokter lalwa ek bann ansien vini tom lor li.</verse>
				<verse number="2">Zot dimann li, “Dir nou, dapre ki lord to pe fer seki to pe fer la, kisannla finn donn twa sa lotorite la?</verse>
				<verse number="3">Zezi reponn zot, “Mo pou poz zot enn kestion mwa osi. Dir mwa,</verse>
				<verse number="4">eski batem Zan sorti depi lesiel ou bien ar bann imin?”</verse>
				<verse number="5">Zot koumans diskite e zot dir ant zotmem, “Si nou dir depi lesiel, li pou dir nou, abe kifer nou pa finn krwar dan li?</verse>
				<verse number="6">Me si nou dir ar bann imin, tou lepep pou avoy nou kout ros, parski zot krwar ki Zan ti enn profet.”</verse>
				<verse number="7">Alor zot reponn, “Nou pa kone kot li sorti.”</verse>
				<verse number="8">Zezi dir zot, “Mwa osi mo pa pou dir zot kot mo finn gagn lotorite pou fer seki mo pe fer.”</verse>
				<verse number="9">Zezi rakont lepep sa parabol la: “Enn dimoun ti plant enn karo rezin, li ti lwe li ar bann planter e li parti pou enn bon bout letan.</verse>
				<verse number="10">Kan ler finn vini, li avoy so serviter al get bann planter la pou pran so par lor seki karo rezin la ti raporte. Bann planter la bat li, pous li e li retourn lame vid.</verse>
				<verse number="11">Propriyeter karo avoy enn lot serviter; bann planter la bat li osi, insilte li e li retourn san nanye.</verse>
				<verse number="12">Li kontigne mem, li avoy enn trwaziem. Sannla osi zot bien bles li e zot zet li deor.</verse>
				<verse number="13">Lerla propriyeter karo dir, ‘Ki mo pou fer? Mo pou avoy mo garson ki mo bien kontan; mo espere zot pou respekte li.’</verse>
				<verse number="14">Letan bann planter la trouv garson la vini, zot konplote e zot dir ant zotmem, ‘Limem eritie; anou touy li e so leritaz pou vinn pou nou.’</verse>
				<verse number="15">Zot pous li andeor karo e zot touy li. Ki propriyeter karo la pou fer ar zot?</verse>
				<verse number="16">Limem pou vini, li pou touy zot enn par enn e li pou donn so karo lot dimoun.” Letan zot tann sa, zot dir, “Pena sime!”</verse>
				<verse number="17">Li get zot, li dir zot, “Ki vedir sa parol Lekritir la: ‘Ros ki bann mason finn rezete, Samem finn vinn lakle prinsipal’?</verse>
				<verse number="18">Tou dimoun ki tom lor sa ros la pou kas an morso e kan ros la tom lor kikenn, ros la pou kraz li.”</verse>
				<verse number="19">Bann dokter lalwa, bann sef pret ti pe rod trap li lerlamem parski zot ti kone ki li ti finn rakont sa parabol la kont zot; me zot pa oze akoz lafoul.</verse>
				<verse number="20">Alors bannla vey tou so mouvman; zot avoy bann espion ki deklar onet, pou trap Zezi kan li pou dir enn kiksoz ki pa korek. Koumsa zot pou kapav aret li e met li dan lame gouverner.</verse>
				<verse number="21">Alors zot poz li enn kestion, “Met, nou kone ki to parol e to lansegnman zot bien drwat; to pa get dapre figir dimoun, me to ansegn sime Bondie dapre laverite.</verse>
				<verse number="22">Dapre lalwa, eski nou bizin pey tax Sezar ou non?”</verse>
				<verse number="23">Zezi ti konn zot lespri rize. Li dir zot,</verse>
				<verse number="24">“Montre mwa enn pies larzan. Ki figir ena lor la e ki finn ekrir?” Zot reponn, “Sezar.”</verse>
				<verse number="25">Zezi dir zot, “Abe rann Sezar seki pou Sezar, e Bondie seki pou Bondie.”</verse>
				<verse number="26">Kouma zot pa ti kapav may li dan lak ar so prop parol devan lepep, zot ti res trankil. So bann parol ti inpresionn zot.</verse>
				<verse number="27">Enn de Sadisein vinn get Zezi. (Zot ti dir ki pena rezireksion.) Alors zot poz Zezi enn kestion.</verse>
				<verse number="28">Zot dir li, “Met, Moiz finn ekrir, ‘Si frer enn boug mor e pa les okenn zanfan e ki so fam ankor vivan, sa boug la bizin pran fam so frer pou donn so frer enn desandans.’</verse>
				<verse number="29">Ti ena set frer. Premie la marye. Li mor san ena okenn zanfan.</verse>
				<verse number="30">Li parey pou deziem la.</verse>
				<verse number="31">Trwaziem la osi marye ar li, e touleset ti marye ar li enn apre lot e zot inn mor san gagn zanfan.</verse>
				<verse number="32">Alafin fam la osi ti mor.</verse>
				<verse number="33">Zour larezireksion, kisannla so mari parski touleset ti marye ar li?”</verse>
				<verse number="34">Zezi reponn zot, “Lor later dimoun marye e donn zot tifi an maryaz.</verse>
				<verse number="35">Tou seki finn zize dign pou larezireksion bann mor, e pou viv dan lemonn ki pou vini, pa pou marye e pa pou donn zot tifi anmaryaz.</verse>
				<verse number="36">Zot pa kapav mor ankor parski zot kouma bann anz e zot finn vinn bann zanfan Bondie parski zot bann zanfan larezireksion.</verse>
				<verse number="37">Moiz limem finn fer kone ki bann mor pou leve parski dan sa pasaz lor bwison ardan la, li dir, ‘Lesegner Bondie Abraam, Bondie Izaak, Bondie Zakob’.</verse>
				<verse number="38">Bondie, pa Bondie bann mor me Bondie bann vivan. Pou li, tou dimoun vivan.”</verse>
				<verse number="39">Detrwa dokter lalwa ki ti la dir, “Met, to finn bien koze.”</verse>
				<verse number="40">Lerla zot pa oze poz li okenn kestion ankor.</verse>
				<verse number="41">Zezi dir zot, “Kouma li posib ki zot dir ki Lekris Garson David?</verse>
				<verse number="42">Parski David limem dir dan Liv Psom, ‘Lesegner dir ar mo Segner, asiz adrwat mo tronn,</verse>
				<verse number="43">ziska ki mo servi to bann lennmi kouma enn eskabo anba to lipie.’</verse>
				<verse number="44">Si David apel Lekris Segner, kouma Lekris kapav so garson?”</verse>
				<verse number="45">Letan tou lepep pe ekout li, Zezi dir so bann disip,</verse>
				<verse number="46">“Mefie zot bann dokter lalwa ki kontan pavane avek gran-gran rob e ki kontan kan dimoun salye zot dan bann plas piblik; dan sinagog, zot swazir bann plas kot tou dimoun pou trouv zot e dan bann dine, zot rod bann plas doner.</verse>
				<verse number="47">Zot devor tikas ki bann vev finn ramase e zot fer long-long lapriyer pouki tou dimoun trouv zot. Zot pou gagn pli gran kondanasion.</verse>
			</chapter>
			<chapter number="21">
				<verse number="1">Zezi get partou e li trouv bann dimoun ris ki ti pe met larzan dan tron.</verse>
				<verse number="2">Anmemtan, li trouv enn pov vev ki met de pies larzan.</verse>
				<verse number="3">Lerla li dir zot, “Laverite, mo dir zot, sa pov vev la finn met plis ki zot tou.</verse>
				<verse number="4">Zot tou zot finn met seki zot ti ena anplis me li, li finn donn tou seki li ti ena pou viv.”</verse>
				<verse number="5">Devan bann dimoun ki ti pe admir bote tanp ek so bann ros,</verse>
				<verse number="6">Zezi dir, “Enn zour pou vini, kot tou seki zot pe trouve la, pou devir anbalao. Pa pou res enn sel ros poze lor enn lot.”</verse>
				<verse number="7">Lerla zot dimann Zezi, “Met, kan tousala pou arive? Ki sign pou fer nou kone ki sa pe vini?”</verse>
				<verse number="8">“Pran kont, pa les dimoun anbet zot. Parski boukou dimoun pou vinn lor mo nom e zot pou dir, ‘Momem sa.’ ‘Ler finn arive’. Pa swiv zot.</verse>
				<verse number="9">Kan zot pou tann bann lager ek bann revolision, pa gagn per; fodre ki tousala arive dabor, me lafin pa pou toutswit.”</verse>
				<verse number="10">Apre Zezi dir, “Pei pou lev kont pei, rwayom kont rwayom.</verse>
				<verse number="11">Pou ena bann tranblemandeter terib ek lafaminn dan boukou landrwa ek bann lepidemi; pou ena osi bann gran sign terifian dan lesiel.</verse>
				<verse number="12">Me avan tousala arive, bannla pou trap zot, pou persekit zot, pou livre zot dan sinagog e pou met zot dan prizon; zot pou pas anzizman devan bann lerwa ek bann gouverner akoz mo nom.</verse>
				<verse number="13">Sa pou enn lokazion pou zot donn zot temwagnaz.</verse>
				<verse number="14">Met dan zot latet ki zot pena pou prepar zot defans.</verse>
				<verse number="15">Parski mo pou donn zot bann parol e enn sazes ki okenn adverser pa pou kapav reponn ek kontredir.</verse>
				<verse number="16">Zot prop papa, zot prop mama, zot prop frer, zot bann konesans ek zot bann kamarad pou livre zot, e plizir parmi zot pou kondane amor.</verse>
				<verse number="17">Tou dimoun pou air zot akoz mo nom.</verse>
				<verse number="18">Me pa enn sel brin seve lor zot latet pou perdi.</verse>
				<verse number="19">Tini ferm par zot perseverans, zot pou gagn lavi.”</verse>
				<verse number="20">“Kan zot pou trouv bann larme anserkle Zerizalem, lerla zot pou kone ki so lafin finn arive.</verse>
				<verse number="21">Lerla dimoun Zide pou bizin sove al lor montagn, dimoun dan lavil pou bizin al lwin, e seki dan lakanpagn fode pa rant dan lavil.</verse>
				<verse number="22">Parski samem bann zour zizman, e tou seki deklare dan lekritir pou realize.</verse>
				<verse number="23">Maler pou bann fam ansint e pou bann seki pe donn baba bwar dan sa peryod la; pou ena enn gran detres lor later e lakoler Bondie pou abat lor lepep.</verse>
				<verse number="24">Bannla pou transpers zot ar pwint lepe, pou fer zot prizonie parmi bann lezot pep; sa bann pep la pou pil lor Zerizalem ziska ki letan ki finn akord zot termine.</verse>
				<verse number="25">Pou ena bann sign dan soley, lalinn ek zetwal; lor later bann pei pou viv dan langwas; zot pa pou kone ki pou fer letan zot tann tapaz violan lamer e fraka bann vag.</verse>
				<verse number="26">Dimoun pou tom sek telman zot gagn per letan zot mazinn seki pe vinn lor later; bann pwisans dan lesiel pou tranble.</verse>
				<verse number="27">Lerla zot pou trouv Garson Limanite sorti dan niaz, desann avek pwisans ek tou so laglwar.</verse>
				<verse number="28">Kan tousala pou arive, drese, lev latet parski zot delivrans pe aprose.”</verse>
				<verse number="29">Zezi rakont zot enn parabol, “Get enn pie fig ek lezot pie;</verse>
				<verse number="30">letan so bann fey pe sorti, zot kone ki lete pe vini.</verse>
				<verse number="31">Li parey kan zot pou trouv sa bann evennman la arive; zot kone ki Rwayom Bondie pe aprose.</verse>
				<verse number="32">Laverite, laverite mo dir zot, sa zenerasion la pa pou disparet avan ki tousala arive.</verse>
				<verse number="33">Lesiel ek later pou disparet me mo parol pa pou disparet.”</verse>
				<verse number="34">“Pran kont pouki zot leker pa angourdi par tousort kalite kiksoz, par labwason ek bann difikilte lavi, sinon Gran Zour la pou tom lor zot san ki zot atann,</verse>
				<verse number="35">parey kouma enn piez; li pou tom lor tou dimoun ki lor later.</verse>
				<verse number="36">Gard zot lizie ouver, priye pouki zot gagn ase lafors pou sap dan bann maler ki pou arive, pou zot kapav dibout e prezant zot devan Garson Limanite.”</verse>
				<verse number="37">Dan lazourne, Zezi ti pe ansegn dan tanp me aswar, li kit lavil e li pas lanwit lor kolinn ki ti apel Kolinn Pie Zoliv.</verse>
				<verse number="38">Antie lepep ti vinn dan tanp boner gramatin pou ekout li koze.</verse>
			</chapter>
			<chapter number="22">
				<verse number="1">Fet dipin san levin, ki ti apel osi fet Pak, ti pe aprose.</verse>
				<verse number="2">Bann sef pret ek bann dokter lalwa ti pe rod enn sime pou touy Zezi me zot ti per lepep.</verse>
				<verse number="3">Letansa, Satan ti rant dan Zida ki ti apel Iskaryot, ki ti enn parmi Ledouz.</verse>
				<verse number="4">Zida sorti pou al zwenn bann sef pret ek bann sef gard pou dir zot ki manier li pou kapav livre zot Zezi.</verse>
				<verse number="5">Zot ti bien kontan e zot ti promet li enn som larzan.</verse>
				<verse number="6">Zida tom dakor e li rod enn bon lokazion pou livre zot Zezi san ki lafoul kone.</verse>
				<verse number="7">Fet Pak arive e sa zour la bizin fer sakrifis annyo.</verse>
				<verse number="8">Alor Zezi avoy Pier ek Zan e li rekomann zot, “Al prepar nou repa Pak pouki nou kapav manze.”</verse>
				<verse number="9">Zot dir li, “Kot to ti anvi nou al prepar sa?”</verse>
				<verse number="10">Li dir zot, “Get sa, kan zot pou rant dan lavil, enn boug ki pe sarye enn damzann dilo pou vinn zwenn zot. Swiv li ziska kot li pou rantre.</verse>
				<verse number="11">Dir propriyeter lakaz la, ‘Nou Met dir twa, kot lasal kot mo pou kapav manz repa Pak avek mo bann disip?’</verse>
				<verse number="12">Li pou montre zot lor letaz enn gran lasal ki finn fini meble. Fer bann preparasion laba.”</verse>
				<verse number="13">Zot ale e zot trouv tou dapre seki li ti finn dir e zot koumans prepar repa Pak.</verse>
				<verse number="14">Kan ler ti finn arive, Zezi asiz atab avek so bann apot.</verse>
				<verse number="15">Li dir zot, “Mo finn vremem souete manz sa repa Pak la avek zot avan mo al konn lasoufrans.</verse>
				<verse number="16">Mo dir zot sa parski mo pa pou pran sa repa la ankor ziska ki tou so vre sans akonpli dan Rwayom Bondie.”</verse>
				<verse number="17">Zezi pran enn koup, li rann gras e li dir, “Pran sa e partaz ant zot.</verse>
				<verse number="18">Mo pe dir zot depi asterlamem, mo pa pou bwar ankor fri karo rezin ziska ki Rwayom Bondie vini.”</verse>
				<verse number="19">Apre li pran dipin, li rann gras, li kas li e li donn zot. Li dir, “Samem mo lekor, ki mo donn pou zot. Fer sa, an mo memwar.”</verse>
				<verse number="20">Li fer parey ar koup la apre ki finn fini manze, li dir, “Samem koup nouvo lalians ki mo fer par mo disan. Mo vers sa pou zot.</verse>
				<verse number="21">Me gete, lame sa dimoun ki pou trair mwa la lor latab avek mwa.</verse>
				<verse number="22">Wi, Garson Limanite pe ale parey kouma finn dir, me maler sa dimoun ki pe livre li la.</verse>
				<verse number="23">Lerla zot koumans poz kestion kisannla parmi zot pou kapav fer sa.</verse>
				<verse number="24">Diskision leve ant zot pou gete kisannla pli gran parmi zot.</verse>
				<verse number="25">Alors Zezi dir zot, “Lerwa bann pei diriz zot sitwayin e montre zot lotorite. Apel zot ‘bienfeter’.</verse>
				<verse number="26">Pou zot, fode pa li koumsa. Pli gran parmi zot bizin azir kouma enn pli zenn, e seki komande bizin azir kouma enn serviter.</verse>
				<verse number="27">Parski kisannla pli gran? Seki atab oubien seki pe servi? Pa plito seki atab la? Me mwa mo parmi zot kouma sa kikenn ki pe servi la.</verse>
				<verse number="28">Zot finn toultan ar mwa dan mo bann difikilte,</verse>
				<verse number="29">akoz samem mo pou donn zot pouvwar lor Rwayom parey kouma mo Papa finn donn mwa,</verse>
				<verse number="30">pouki zot manze ek bwar lor mem latab ar mwa dan mo Rwayom e ki zot siez lor tronn pou ziz douz tribi Izrael.”</verse>
				<verse number="31">Simon, Simon, gete, Satan finn demande pou pas zot tou dan tami parey kouma fer ar dible.</verse>
				<verse number="32">Mo finn priye pou twa pouki to pa perdi lafwa. Twa, kan to pou retourn ar mwa, fortifie to bann frer.</verse>
				<verse number="33">Pier dir li, “Segner, mo finn pare pou al dan prizon ar twa e mor pou twa.”</verse>
				<verse number="34">Zezi reponn li, “Mo dir twa, Pier, avan ki kok fini sante azordi, to pou finn renie mwa trwa fwa.”</verse>
				<verse number="35">Li dir zot, “Kan mo ti avoy zot anmision san portmone, san sak e san sandalet, eski zot ti mank kiksoz?” Zot reponn, “Nanye”.</verse>
				<verse number="36">Li dir zot, “Aster, seki ena enn portmone pran li e seki ena enn sak, fer parey; seki pena lepe, vann so manto pou aste enn.</verse>
				<verse number="37">Parski mo dir zot, fodre ki seki finn ekrir lor mwa realize: ‘Finn kont li parmi bann malfeter’. Anfet seki finn ekrir lor mwa pou arive.”</verse>
				<verse number="38">Zot dir li, “Segner, nou ena de lepe.” Li reponn zot, “Li pou ase.”</verse>
				<verse number="39">Zezi sorti pou al lor kolinn Pie Zoliv kouma li abitie. So bann disip swiv li.</verse>
				<verse number="40">Letan li ariv laba, li dir zot, “Priye pou pa rant dan lak tantasion.”</verse>
				<verse number="41">Apre sa, li al inpe pli lwin, distans enn kout ros, li tom azenou e li koumans priye.</verse>
				<verse number="42">Li dir, “Papa, si to kapav, tir sa koup la devan mwa; me pa fer mo volonte, me to volonte.”</verse>
				<verse number="43">Enn anz paret devan li pou donn li lafors.</verse>
				<verse number="44">Dan so lagoni, Zezi priye avek plis ferver. So transpirasion parey kouma gout disan tom lor later.</verse>
				<verse number="45">Ler li fini priye, li leve e li al get so bann disip. Li trouv zot pe dormi parski zot ti dan sagrin.</verse>
				<verse number="46">Li dir zot, “Kifer zot pe dormi? Leve, priye pouki zot pa rant dan piez tantasion.”</verse>
				<verse number="47">Li ti pe ankor koze, kan enn lafoul aparet avek Zida ki ti enn parmi Ledouz e limem ti antet. Li vinn pre ar Zezi e li anbras li.</verse>
				<verse number="48">Zezi dir li, “Zida, to anbras Garson Limanite pou trair li?”</verse>
				<verse number="49">Letan bann ki ti ar Zezi trouv seki pe deroule, zot dir, “Segner, eski nou donn zot enn kout lepe?”</verse>
				<verse number="50">Enn parmi donn serviter gran pret enn kout lepe e li koup so zorey drwat.</verse>
				<verse number="51">Zezi dir li, “Pa fer sa.” Lerla li tous zorey serviter la, e li geri li.</verse>
				<verse number="52">Apre sa, Zezi dir bann sef pret, bann sef gard dan tanp, bann ansien ki finn vinn rod li, “Eski ti bizin lepe ek baton pou aret mwa koumadir mo enn voler?</verse>
				<verse number="53">Toulezour mo ti avek zot dan tanp e zot pa finn trap mwa pou aret mwa. Me zot ler ek ler pwisans teneb finn vini.”</verse>
				<verse number="54">Alors zot trap Zezi e zot amenn li dan lakaz gran pret. Pier ti pe swiv depi enn distans.</verse>
				<verse number="55">Ti ena enn dife ki ti alime dan lakour e Pier ti pe asiz avek bann ki ti la.</verse>
				<verse number="56">Enn servant trouv Pier pe asiz dan bor dife; li get li bien e li dir, “Sa boug la osi ti avek li!”</verse>
				<verse number="57">Me li renie e li dir, “Fam, mo pa konn li.”</verse>
				<verse number="58">Inpe letan apre, enn lot dimoun trouv li e li insiste, “Twa osi, to dan so bann.” Pier reponn, “Kamarad, pa mwa sa.”</verse>
				<verse number="59">Enn-ertan apre, enn lot ankor persiste ar li e li dir, “Pena okenn dout, sa dimoun la ti avek li parski li enn Galileen.”</verse>
				<verse number="60">Pier reponn, “Kamarad, mo pa kone ki to pe dir. Avan li fini koze, kok sante.</verse>
				<verse number="61">Lesegner tourne e get li dan so lizie. Lerla Pier rapel seki Lesegner finn dir li, “Avan ki kok sante zordi, to pou finn renie mwa trwa fwa.”</verse>
				<verse number="62">Li sorti deor e gro-gro larm koule dan so lizie.</verse>
				<verse number="63">Bann zom ki ti pe vey Zezi, ti pe boufonn li e ti pe bat li.</verse>
				<verse number="64">Zot kouver so figir e zot ti dimann li, “Fer to profet, kisannla finn bat twa?”</verse>
				<verse number="65">Zot ti pe zour li tousort kalite.</verse>
				<verse number="66">Kouma fer lizour, bann ansien dan pep Zwif, bann sef pret ek bann dokter lalwa zwenn e zot amenn li devan Gran Tribinal.</verse>
				<verse number="67">Zot dimann li, “Si tomem Lemesi, dir nou.” Li dir zot, “Si mo dir zot, zot pa pou krwar.</verse>
				<verse number="68">E si mwa, mo poz enn kestion, zot pa pou reponn.</verse>
				<verse number="69">Me asterla, ala seki pou arive - Garson Limanite pou asiz adrwat pwisans Bondie.”</verse>
				<verse number="70">Zot tou dir, “Alors to Garson Bondie?” E li reponn zot, “Zotmem pe dir ki mwa sa.”</verse>
				<verse number="71">Lerla zot dir, “Ki lot temwin ankor nou bizin? Nou finn tande noumem saki li finn dir ar so prop labous.”</verse>
			</chapter>
			<chapter number="23">
				<verse number="1">Lasanble ki ti prezan leve e amenn Zezi devan Pilat.</verse>
				<verse number="2">Zot koumans akiz li. Zot dir, “Nou finn trouv li pe met lepep dan trou, anpes nou pey tax Sezar, e lorla li pe dir ki limem Lemesi ek lerwa.”</verse>
				<verse number="3">Lerla Pilat poz li enn kestion, “Eski tomem Lerwa bann Zwif?” Zezi reponn li, “Twa ki pe dir.”</verse>
				<verse number="4">Pilat dir ar bann sef pret ek lafoul, “Mo pa trouv okenn sarz kont sa boug la.”</verse>
				<verse number="5">Zot kriy pli for, “So lansegnman exsit lepep pou revolte partou dan Zide; li finn koumanse depi Galile e li finn ariv ziska isi.”</verse>
				<verse number="6">Letan Pilat finn tann sa, li demande si sa boug la sorti Galile.</verse>
				<verse number="7">Kouma li aprann ki Zezi sorti sa landrwa ki Erod ti pe administre la, li avoy li ar Erod ki ti dan Zerizalem pandan sa peryod la.</verse>
				<verse number="8">Letan Erod trouv Zezi, li ti bien kontan. Depi lontan Erod ti pe anvi zwenn Zezi parski li ti finn tann koz li e li ti espere ki li pou trouv Zezi fer detrwa mirak.</verse>
				<verse number="9">Li poz li boukou kestion me Zezi pa reponn nanye.</verse>
				<verse number="10">Bann sef pret ek bann dokter lalwa ki ti pe dibout lamem akiz Zezi avek violans.</verse>
				<verse number="11">Erod ek so bann solda boufonn li, maltret li koumadir li enn pouritir. Zot abiy li kouma enn lerwa e zot reanvway li ar Pilat.</verse>
				<verse number="12">Sa zour la Erod ek Pilat ti vinn de bon kamarad; avan zot pa ti kapav santi zot kamarad.</verse>
				<verse number="13">Pilat reyni bann sef pret, bann dirizan ek lepep.</verse>
				<verse number="14">Li dir zot, “Zot finn amenn devan mwa sa boug la e zot finn akiz li kouma kikenn ki pe met lepep dan trou. Mwa mo finn interoz li, e mo pa pe trouv okenn sarz ki zot finn met lor li.</verse>
				<verse number="15">Erod osi pa finn trouv nanye e li finn reanvway li ar nou parski li pa finn komet enn fot ki merit lamor.</verse>
				<verse number="16">Mo pou dir bannla fwet li apre sa mo pou larg li.”</verse>
				<verse number="17">Pou sak fet Pak, Pilat ti abitie larg enn prizonie.</verse>
				<verse number="18">Me zot tou kriye bien for, “Fini li enn fwa, larg Barabas.”</verse>
				<verse number="19">Barabas ti dan prizon parski li ti finn diriz enn emet dan lavil e li ti finn komet enn krim.</verse>
				<verse number="20">Pilat ti ankor anvi liber Zezi, alors li kontigne diskit ar zot.</verse>
				<verse number="21">Me zot revolte, zot kriye pli for, “Krisifie li! Krisifie li!”</verse>
				<verse number="22">Trwaziem fwa, li redir zot, “Ki krim li finn fer? Mo pa trouv okenn sarz ki dir ki li merit lamor. Mo pou dimann bannla fwet li apre sa mo pou relarg li.”</verse>
				<verse number="23">Me zot kriye ankor pli for e zot dimann koulout li lor lakrwa. Zot lavwa dominn partou.</verse>
				<verse number="24">Lerla Pilat desid donn zot seki zot pe dimande.</verse>
				<verse number="25">Li larg sa boug ki zot ti dimann pou grasie la, e ki ti dan prizon akoz enn emet ek enn krim, e li livre zot Zezi dapre ki zot ti pe rode.</verse>
				<verse number="26">Letan bannla ti pe amenn Zezi, zot zwenn Simon ki enn abitan lavil Sirenn. Li ti sorti dan karo, li pe ale. Zot aret li pou li sarye lakrwa deryer Zezi.</verse>
				<verse number="27">Enn gran lafoul ti pe swiv li; bann fam ti pe kriye, plore e zot ti pe sagrin li.</verse>
				<verse number="28">Zezi vire, get par deryer e li dir zot, “Fam, zot ki tifi Zerizalem, pa plor pou mwa. Plor plito pou zotmem e pou zot bann zanfan.</verse>
				<verse number="29">Parski zour pou vini kot zot pou dir, ‘Bienerez bann fam ki pa kapav gagn zanfan, bann seki zame finn akouse, bann ki zame finn donn bwar.’</verse>
				<verse number="30">Alor dimoun pou dir bann montagn, Tom lor nou, ek kolinn Kasiet nou,</verse>
				<verse number="31">Parski si zot fer koumsa ar dibwa ver, ki zot pou fer ar dibwa sek?”</verse>
				<verse number="32">Ti amenn osi ansam avek li de malfeter ki ti finn kondane amor.</verse>
				<verse number="33">Ler zot ariv landrwa ki ti apel Krann, zot koulout li lor lakrwa e zot met bann malfeter la, enn dan so drwat ek lotla dan so gos.</verse>
				<verse number="34">Zezi dir, “Papa pardonn zot parski zot pa kone ki zot pe fer.” Zot fer enn tiraz osor pou partaz so linz.</verse>
				<verse number="35">Lepep ti pe dibout e ti pe gete. Bann sef Zwif ti pe kontigne boufonn li. Zot ti pe dir, “Li finn sov lezot; les li sov limem si vremem li Lekris ki Bondie finn swazir.”</verse>
				<verse number="36">Bann solda boufonn li. Zot koste pre ar li e zot donn li vineg.</verse>
				<verse number="37">Zot dir li, “Si to Lerwa Zwif, sov twa tomem.”</verse>
				<verse number="38">Lao lor lakrwa ti finn ekrir, “Limem Lerwa Zwif.”</verse>
				<verse number="39">Enn sa de kriminel ki ti lor lakrwa la insilte li. Li dir li, “Eski to pa Lekris? Sov twa tomem ek sov nou.”</verse>
				<verse number="40">Lotla repros li, “To pa gagn per Bondie, twa ki finn kondane parey kouma li?</verse>
				<verse number="41">Nou, nou pe gagn seki nou merite parski nou pe pey pou seki nou finn fer, me li, li pa finn fer nanye de mal.”</verse>
				<verse number="42">E li dir Zezi, “Zezi pa bliye mwa kan to vini kouma Lerwa.”</verse>
				<verse number="43">Zezi reponn li, “Laverite, laverite mo dir twa, azordi mem to pou avek mwa dan paradi.”</verse>
				<verse number="44">Ti apepre midi, letan teneb tom lor antie later ziska trwa-zer tanto.</verse>
				<verse number="45">Letan soley aret briye, rido tanp desire damilie.</verse>
				<verse number="46">Zezi kriye bien for, “Papa, mo met mo lespri dan to lame.” Letan li fini dir sa, li rann so dernie soupir.</verse>
				<verse number="47">Letan santiryon Romin trouv seki ti finn arive, li rann laglwar Bondie, li dir, “Vremem sa dimoun la ti inosan.”</verse>
				<verse number="48">Kan sa gran lafoul ki ti finn vini pou get spektak la trouv seki ti finn arive, zot rant kot zot latet bese.</verse>
				<verse number="49">Tou bann kamarad Zezi ek bann fam ki ti akonpagn li depi Galile ti pe dibout lwin e zot ti pe get seki ti pe pase.</verse>
				<verse number="52">Zozef al get Pilat e li dimann li lekor Zezi.</verse>
				<verse number="53">Li desann so lekor e li anvlop li dan enn dra an lin e li met li dan enn tom ki ti finn kreze dan ros kot personn pa ti ankor antere.</verse>
				<verse number="54">Ti vandredi, zour Preparasion, e saba ti pre pou koumanse.</verse>
				<verse number="55">Bann fam ki ti pe swiv Zezi depi Galile vinn avek Zozef e zot trouv tom kot ti met so lekor.</verse>
				<verse number="56">Apre sa zot retourne e zot prepar bann delwil ek bann parfin. Zour saba, zot repoze dapre seki lalwa dir.</verse>
			</chapter>
			<chapter number="24">
				<verse number="1">Premie zour lasemenn, boner dimans gramatin, detrwa fam vinn lor tonbo avek delwil parfime ki zot ti finn prepare.</verse>
				<verse number="2">Me zot trouv ros lantre tonbo ti finn avanse.</verse>
				<verse number="3">Zot rantre me zot pa trouv lekor Segner Zezi.</verse>
				<verse number="4">Zot pa pe konpran seki finn arive e anmemtan de zom paret devan zot. Zot linz ti pe briye.</verse>
				<verse number="5">Kouma zot ti pe gagn per e zot ti pe bes zot latet anba, sa de zom la dir zot, “Kifer zot pe rod enn dimoun vivan parmi bann mor;</verse>
				<verse number="6">li pa isi, li finn resisite. Rapel seki li ti dir zot kan li ti dan Galile.</verse>
				<verse number="7">‘Fode ki Garson Limanite livre dan lame bann peser, ki li kouloute lor lakrwa avan ki li resisite lor so trwaziem zour.’ ”</verse>
				<verse number="8">Lerla zot rapel sa bann parol la.</verse>
				<verse number="9">Zot kit tonbo pou rakont sa onz disip ek bann lezot.</verse>
				<verse number="10">Ti ena Marie Madlenn, Zann ek Marie, mama Zak ek detrwa ankor ki ti avek zot. Zot rakont sa bann apot.</verse>
				<verse number="11">Me bannla panse ki zot ti pe divage e zot pa ti krwar parol bann fam la.</verse>
				<verse number="12">Pier leve e galoupe, al dan tonbo. Li bese e li trouv zis bann bandaz an lin; apre sa li retourn kot li. Li ti res bet par seki ti finn pase.</verse>
				<verse number="13">Sa zour la, de parmi zot, ti pe al dan zot vilaz Emais ki ti apepre de zer-tan marse depi Zerizalem.</verse>
				<verse number="14">Zot ti pe koz lor tou seki ti finn deroule.</verse>
				<verse number="15">Kan zot ti pe koze ek diskite, Zezi koste ar zot e mars ar zot.</verse>
				<verse number="16">Zot trouv li me zot lizie pa rekonet li.</verse>
				<verse number="17">Li dir zot, “Ki zot pe dialoge letan zot pe marse? “ Zot arete, figir tipti.</verse>
				<verse number="18">Seki ti apel Kleopas dir li, “To tousel dan Zerizalem pa kone seki finn arive sa detrwa zour la isi?”</verse>
				<verse number="19">E li dir zot, “Ki finn arive? “Zot reponn li, “Tou seki finn ariv Zezi Nazaret, sa profet ki ti pwisan par so aksion e par so parol devan Bondie e devan lepep;</verse>
				<verse number="20">kouma bann sef pret ek nou bann dirizan finn livre li e finn kondann li amor e finn met li lor lakrwa.</verse>
				<verse number="21">Nou ti panse ki limem ki ti pou kapav delivre Izrael; e sa fer trwa zour depi ki tousala finn arive.</verse>
				<verse number="22">Me anplis, detrwa fam dan nou group finn fer nou res bet parski kan zot ti finn al lor tonbo boner gramatin,</verse>
				<verse number="23">zot pa ti trouv so lekor e zot finn retourne pou dir ki bann anz ti finn aparet devan zot dan enn vizion e bannla ti finn dir ki li touzour vivan.</verse>
				<verse number="24">Detrwa parmi zot finn al lor tonbo e zot finn trouv bann zafer parey kouma bann fam la ti finn rakonte, me li, zot pa finn trouv li.”</verse>
				<verse number="25">Lerla li dir zot, “Bann san konpran, kouma zot leker pran letan pou krwar tou seki bann profet finn rakonte.</verse>
				<verse number="26">Eski Lekris pa ti bizin soufer avan li rant dan so laglwar?”</verse>
				<verse number="27">Lerla li pran depi Moiz ek tou bann profet pou explik zot tou seki finn ekrir lor li dan Lekritir.</verse>
				<verse number="28">Zot ti pre pou ariv dan vilaz kot zot ti pe ale e Zezi fer bannla krwar ki li ti pe kontigne so larout.</verse>
				<verse number="29">Bannla pa anvi li ale, zot dir li, “Res ar nou parski soley pe al tonbe e lanwit pe aprose.” Lerla li al res kot zot.</verse>
				<verse number="30">Letan li atab avek zot, li pran dipin, li beni li, li kas li e li donn zot.</verse>
				<verse number="31">Lerla zot lizie ouver e zot rekonet li me li disparet devan zot.</verse>
				<verse number="32">Sakenn dir so kamarad, “Eski nou leker pa ti pe brile andan kan li ti pe koz ar nou lor sime e kan li ti pe explik nou Lekritir?”</verse>
				<verse number="33">Zot leve toutswit e zot retourn Zerizalem. Zot trouv bann onz disip ansam avek lezot kamarad</verse>
				<verse number="34">Bannla ti pe dir, “Vremem Lesegner finn resisite e li finn paret devan lizie Simon.”</verse>
				<verse number="35">Lerla zotmem, zot rakont tou seki finn arive lor sime e kouma zot ti rekonet Zezi letan li ti finn kas dipin.</verse>
				<verse number="36">Zot ti ankor pe koze kan Zezi vinn omilie zot e li dir, “Shalom, Lape avek zot.”</verse>
				<verse number="37">Laper sezi zot e zot tranble parski zot ti krwar enn fantom sa.</verse>
				<verse number="38">Li dir zot ankor, “Kifer zot abat koumsa e kifer ena dout dan zot leker?</verse>
				<verse number="39">Get mo lame, get mo lipie, momem sa. Tous mwa, gete, parski enn fantom pena laser ek lezo kouma mwa. Gete kouma mo ete.</verse>
				<verse number="40">Letan li pe dir sa, li montre zot so lame ek so lipie.</verse>
				<verse number="41">Zot dan kontantman, zot emerveye e zot pa krwar seki zot pe trouve; alor Zezi dir zot, “Eski zot ena kiksoz isi pou manze?”</verse>
				<verse number="42">Zot donn li enn bout pwason griye;</verse>
				<verse number="43">li pran li e li manz li devan zot.</verse>
				<verse number="44">Li dir zot, “Samem parol ki mo ti dir zot kan mo ti avek zot parski tou seki finn ekrir lor mwa dan Lalwa Moiz, Liv bann Profet e bann Psom, ti bizin realize.”</verse>
				<verse number="45">Lerla li ouver zot lintelizans pouki zot konpran Lekritir.</verse>
				<verse number="46">Li dir zot, “Ala seki finn ekrir: Lekris pou soufer e li pou resisite parmi bann mor lor trwaziem zour</verse>
				<verse number="47">e bizin proklam parol Bondie lor so nom, repantans e pardon bann pese devan tou bann nasion depi Zerizalem.</verse>
				<verse number="48">Zotmem mo bann temwin.</verse>
				<verse number="49">Asterla mo avoy lor zot seki mo Papa finn promet. Res Zerizalem ziska ki zot resevwar pwisans ki sorti lao.”</verse>
				<verse number="50">Apre sa Zezi amenn zot ziska Betani; la, li lev so lame e li beni zot.</verse>
				<verse number="51">Letan li pe beni zot, li separe ar zot e li mont dan lesiel.</verse>
				<verse number="52">Zot ador li e zot retourn Zerizalem avek gran lazwa dan leker.</verse>
				<verse number="53">Zot ti al souvan dan tanp pou loue Bondie.</verse>
			</chapter>
		</book>
		<book number="43">
			<chapter number="1">
				<verse number="1">Dan komansman ti ena Laparol, Laparol ti ar Bondie e Laparol ti Bondie.</verse>
				<verse number="2">Dan komansman li ti ar Bondie.</verse>
				<verse number="3">Tou finn kre par Laparol e tou seki finn existe, finn existe par li.</verse>
				<verse number="4">Limem ti lavi e lavi ti lalimier tou dimoun.</verse>
				<verse number="5">Lalimier ti ekler teneb, e teneb pa finn aret li.</verse>
				<verse number="6">Bondie ti avoy enn dimoun; li ti apel Zan.</verse>
				<verse number="7">Li ti vini kouma temwin pou donn so temwagnaz lor lalimier e pouki tou dimoun krwar.</verse>
				<verse number="8">Li pa ti lalimier li, me li ti vini pou donn enn temwagnaz lor lalimier.</verse>
				<verse number="9">Veritab lalimier inn vinn dan lemonn, li finn ekler tou dimoun.</verse>
				<verse number="10">Li ti dan lemonn e lemonn finn kre par li, selman lemonn pa ti rekonet li.</verse>
				<verse number="11">Li ti vinn kot li me so prop fami pa finn resevwar li.</verse>
				<verse number="12">Li finn donn tou dimoun ki finn resevwar li e ki krwar dan so nom pouvwar pou vinn zanfan Bondie.</verse>
				<verse number="13">Zot pa vinn zanfan Bondie par nesans natirel, par volonte bann imin, par dezir enn papa ek enn mama, me zot finn pran nesans kot Bondie.</verse>
				<verse number="14">Laparol finn vinn enn imin e li finn abit kot nou. Li ti ranpli ar lamour ek laverite. Nou finn kontanple so laglwar, laglwar sel Garson Bondie Papa.</verse>
				<verse number="15">Zan ti pe donn enn temwagnaz lor li e ti pe kriye, “Limem Sa-Enn lor ki mo ti pe dir, ‘Sa dimoun ki vinn apre mwa la, li ti la avan, parski li ti existe anpremie.’ ”</verse>
				<verse number="16">Nou tou finn resevwar benediksion enn lor lot ki sorti depi so grander infini.</verse>
				<verse number="17">Si par Moiz nou finn resevwar lalwa, par Zezi Kris nou finn resevwar enn lamour infini.</verse>
				<verse number="18">Zame personn finn trouv Bondie apar so sel Garson. Li ti enn sel ar so Papa. Limem finn fer nou konn Bondie.</verse>
				<verse number="19">Ala temwagnaz ki Zan finn donn bann pret ek bann Levit, kan bann Zwif Zerizalem ti avoy zot pou demann li, “Ki to ete, twa?”</verse>
				<verse number="20">Li ti deklar anpiblik san kasiet nanye; wi, li finn dir anpiblik, “Mo pa Lekris mwa.”</verse>
				<verse number="21">Alors zot demann li, “Kisannla to ete? Tomem Eli?” Li reponn, “Non, pa mwa sa.” Tomem sa profet ki nou ti pe atann la? Li reponn, “Non.”</verse>
				<verse number="22">Zot dir li ankor, “Kisannla to ete? Rann enn repons pou nou al inform bann dimoun ki finn avoy nou. Twa, ki to ena pou dir lor tomem?”</verse>
				<verse number="23">Lerla li reponn, “Kouma profet Izai inn dir, ‘Momem lavwa ki pe kriye dan dezer, ouver enn sime drwat pou Lesegner.’ ”</verse>
				<verse number="24">Sa bann dimoun ki bann Farizien ti avoye la</verse>
				<verse number="25">kontign poz Zan kestion. Zot demann li, “Abe ki fer to pe batize si to pa ni Lekris, ni Eli, ni sa profet la?”</verse>
				<verse number="26">Zan reponn zot, “Mwa, mo batiz dan dilo me parmi zot ena kikenn ki zot pa kone.</verse>
				<verse number="27">Li pe vinn apre mwa, e mo mem pa ase bon pou delarg so sandalet.”</verse>
				<verse number="28">Tousala finn deroule dan Betani lot kote Zourdin, kot Zan ti pe batize.</verse>
				<verse number="29">Landime, Zan trouv Zezi pe vini e li dir, “Get Annyo Bondie ki tir pese lemonn;</verse>
				<verse number="30">Pou limem mo ti pe dir, ‘Apre mwa kikenn pe vini, li ti la avan parski li ti existe anpremie.’</verse>
				<verse number="31">Momem mo pa ti konn li; mo finn vinn batiz dan dilo pou fer Izrael konn li.”</verse>
				<verse number="32">Zan ti pe donn so temwagnaz, li ti pe dir, “Mo finn trouv Lespri desann kouma enn kolonb ki sorti dan lesiel e res lao lor so latet.</verse>
				<verse number="33">Mwa, mo pa ti konn li, me seki finn avoy mwa batiz dan dilo, finn dir mwa, dimoun lor ki to pou trouv Lespri desann e res lao lor so latet, limem pou batiz ar Lespri Sin.</verse>
				<verse number="34">Mwa mo finn trouve ar mo lizie e mo pe rann temwagnaz, limem Garson Bondie.”</verse>
				<verse number="35">Landime Zan ti pe debout ankor avek de so bann disip.</verse>
				<verse number="36">So regar swiv Zezi ki pe pase; li dir, “Get Annyo Bondie.”</verse>
				<verse number="37">Kan so de disip finn tann sa, zot koumans swiv Zezi.</verse>
				<verse number="38">Ler Zezi vire, li trouv zot pe swiv li; li demann zot: “Ki zot pe rode?” Zot dir, “Rabi, (seki vedir Met), kot to reste?”</verse>
				<verse number="39">Zezi reponn zot, “Vini zot va trouve.” Zot finn ale, zot finn trouve kot li pe reste, zot res ar li sa zour la. Ti anviron kat-rer tanto.</verse>
				<verse number="40">Andre, frer Simon Pier, ti enn parmi sa de disip ki ti tann Zan koze e ki finn swiv Zezi.</verse>
				<verse number="41">Andre finn koumans par al rod so frer Simon, e li dir li, “Nou finn trouv Lemesi,” (seki vedir Lekris).</verse>
				<verse number="42">Apre li amenn Simon ar Zezi. Zezi get li fran dan so lizie e li dir li, “Twa, to apel Simon, garson Zan, asterla to pou apel Kefas,” (seki vedir ros).</verse>
				<verse number="43">Landime Zezi desid pou al Galile. Ler li trouv Filip, li dir li, “Swiv mwa.”</verse>
				<verse number="44">Parey kouma Andre ek Pier, Filip ti osi enn abitan lavil Betsaida.</verse>
				<verse number="45">Filip al get Natanael e li dir li, “Nou finn trouv li, lor limem ki Moiz finn ekrir dan liv lalwa ek bann profet. Li apel Zezi, li garson Zozef e li sorti Nazaret.”</verse>
				<verse number="46">Natanael dir li, “Eski kiksoz de bon kapav sorti Nazaret?” Filip dir li, “Vinn gete.”</verse>
				<verse number="47">Ler Zezi trouv Natanael pe vini, li dir, “Sa enn vre Izraelit, sa. Pena defo dan li.”</verse>
				<verse number="48">Natanael demann li, “Be kouma to konn mwa?” Zezi reponn li, “Avan mem ki Filip ti apel twa anba pie fig, mo ti finn fini trouv twa.”</verse>
				<verse number="49">Natanael reponn, “Met, tomem Garson Bondie, Lerwa Izrael.”</verse>
				<verse number="50">Zezi reponn li, “Parski mo finn dir twa ki mo finn trouv twa anba pie fig ki to krwar dan mwa? Abe to pou trouv kiksoz ankor pli gran.”</verse>
				<verse number="51">Li dir li, “Vremem, laverite mo dir zot, zot pou trouv lesiel ouver ek bann anz Bondie monte desann lor Garson Limanite.”</verse>
			</chapter>
			<chapter number="2">
				<verse number="1">Trwaziem zour mision Zezi, ti ena enn maryaz dan Kana ki ti dan Galile. Mama Zezi ti la.</verse>
				<verse number="2">Zezi ek so bann disip osi ti invite dan maryaz la.</verse>
				<verse number="3">Ler divin fini, mama Zezi dir li, “Zot nepli ena divin.”</verse>
				<verse number="4">Zezi dir li, “Fam, ki to oule ar mwa? Mo ler pankor vini.”</verse>
				<verse number="5">So mama dir bann server, “Fer tou seki li pou dir zot fer.”</verse>
				<verse number="6">Ti ena la, sis resipian an ros ki bann Zwif ti servi pou zot pirifikasion. Dan sak resipian ti kapav met ape pre vin-trant galon.</verse>
				<verse number="7">Zezi dir zot, “Plin sa bann resipian la ar dilo.” Zot ranpli tou ziska dan bor.</verse>
				<verse number="8">Apre sa li dir zot, “Pran inpe, al donn responsab fet la.” Alors zot al donn li.</verse>
				<verse number="9">Kan li finn gout dilo ki finn vinn divin, (li pa ti kone kot sa sorti; nek server ki ti kone), responsab fet apel nouvo marye.</verse>
				<verse number="10">Li dir li, “Tou dimoun servi bon divin dabor, kan invite finn bien bwar, lerla servi divin mwin bon; me twa, to finn gard bon divin ziska asterla.”</verse>
				<verse number="11">Samem premie sign Zezi ti fer. Sa ti pas dan Kana dan Galile; li finn montre so laglwar e so bann disip finn krwar dan li.</verse>
				<verse number="12">Apre sa, li desann Kafarnaom ansam avek so mama, so bann frer ek so bann disip. Zot finn res laba detrwa zour.</verse>
				<verse number="13">Kouma Pak bann Zwif ti pe koste, Zezi mont Zerizalem.</verse>
				<verse number="14">Dan tanp, li trouv marsan bef, mouton ek pizon ansam avek bann ki ti pe fer zot biznes sanz larzan.</verse>
				<verse number="15">Li fer enn fwet avek lakord, li pous zot tou andeor tanp avek zot mouton, zot bef, li voltiz zot kas e li devir zot latab anbalao.</verse>
				<verse number="16">Li dir bann marsan pizon, “Tir tousala deor; pa fer lakaz mo papa vinn enn bazar.”</verse>
				<verse number="17">Lerla so bann disip rapel parol Lekritir, ‘Lamour pou to lakaz pou devor mwa kouma laflam.’</verse>
				<verse number="18">Lerla bann Zwif kestionn li, “Ki sign to kapav montre nou, pou permet twa fer seki to pe fer?”</verse>
				<verse number="19">Zezi reponn zot, “Kraz sa tanp la, dan trwa zour mo pou remet li debout.”</verse>
				<verse number="20">Lerla bann Zwif dir li, “Finn bizin karann-sis banane pou mont sa tanp la, twa, to pou remet li debout dan trwa zour?”</verse>
				<verse number="21">Me li, li ti pe koz lor tanp so lekor.</verse>
				<verse number="22">Akoz samem, kan li finn leve parmi bann mor, so bann disip ti rapel so parol e zot finn krwar dan Lekritir ek dan Parol ki Zezi finn dir.</verse>
				<verse number="23">Sa bann zour la, Zezi ti dan Zerizalem pou fet Pak. Boukou dimoun ti krwar dan so nom, ler zot finn trouv bann sign ki li ti pe fer.</verse>
				<verse number="24">Me Zezi pa ti fer zot konfians parski li ti konn leker dimoun.</verse>
				<verse number="25">Zezi pa ti bizin temwagnaz personn pou kone kouma dimoun ete, parski li ti kone ki ena dan leker dimoun.</verse>
			</chapter>
			<chapter number="3">
				<verse number="1">Ti ena enn Farizien ki ti apel Nikodem; li ti enn sef parmi bann Zwif.</verse>
				<verse number="2">Dan nwar, li vinn get Zezi, li dir li, “Rabi, nou kone ki to enn gran profeser ki sorti kot Bondie parski personn pa kapav fer bann sign kouma to fer, si Bondie pa ar li.”</verse>
				<verse number="3">Zezi reponn li, “Vremem, laverite mo dir zot, krwar mwa mo dir twa, si enn dimoun pa pran nesans depi lao, li pa kapav konn Rwayom Bondie.”</verse>
				<verse number="4">Nikodem dir li, “Kouma enn dimoun kapav repran nesans, kan li finn fini vinn vie? Eski li kapav rant dan vant so mama enn deziem fwa pou repran nesans?”</verse>
				<verse number="5">Zezi reponn li, “Vremem, laverite krwar mwa mo dir twa, personn pa kapav rant dan Rwayom Bondie, si li pa repran nesans dan dilo ek Lespri.</verse>
				<verse number="6">Dimoun ki pran nesans dan enn lekor, li enn lekor, seki pran nesans dan Lespri, li spiritiel.</verse>
				<verse number="7">Pa etone parski mo dir twa ki zot bizin pran enn nouvo nesans.</verse>
				<verse number="8">Divan soufle kot li anvi, to tann son so mouvman me to pa kone kot li sorti ni kot li pe ale; li parey pou dimoun ki pran nesans dan Lespri.”</verse>
				<verse number="9">Nikodem dir li, “Explik mwa kouma sa bann kiksoz la kapav arive?”</verse>
				<verse number="10">Zezi reponn li, “To enn gran dokter dan Izrael, to pa konn sa bann zafer la?</verse>
				<verse number="11">Vremem, laverite mo dir twa, nou, nou koz lor seki nou kone, nou rann temwagnaz lor seki nou finn trouve, pa pou sa ki zot aksepte nou temwagnaz.</verse>
				<verse number="12">Si zot pa krwar ler mo koz ar zot lor bann zafer ki pase lor later, kouma zot pou krwar ler mo pou koz ar zot lor bann zafer ki pase dan lesiel?</verse>
				<verse number="13">Personn pa finn mont dan lesiel, exsepte Garson Limanite ki finn desann depi lao.</verse>
				<verse number="14">Parey kouma Moiz ti met serpan an bronz lor enn poto dan dezer, dan mem manier pou bizin lev Garson Limanite lao,</verse>
				<verse number="15">pou ki tou dimoun ki krwar dan li gagn lavi eternel.</verse>
				<verse number="16">Bondie finn telman kontan lemonn, ki li finn donn so Sel Garson pouki tou dimoun ki krwar dan Li, pa mor me gagn lavi eternel.</verse>
				<verse number="17">Parski Bondie pa finn avoy so Garson dan lemonn pou kondann lemonn me pouki so Garson sov lemonn.</verse>
				<verse number="18">Dimoun ki krwar dan li, pa pou kondane me dimoun ki pa krwar, inn fini kondane parski li pa krwar dan Sel Garson Bondie.</verse>
				<verse number="19">Ala zizman la: lalimier finn vinn dan lemonn me bann dimoun finn pli kontan teneb ki lalimier parski zot manier pa bon.</verse>
				<verse number="20">Parski tou dimoun ki fer lemal deteste lalimier e li pa vinn dan lalimier pouki so bann move aksion pa paret okler.</verse>
				<verse number="21">Me dimoun ki azir dan laverite vinn dan lalimier pouki tou dimoun trouve ki so bann aksion koresponn ar volonte Bondie.</verse>
				<verse number="22">Apre tousala, Zezi ek so bann disip al dan rezion Zide kot li res inpe letan ek zot e li ti pe batize.</verse>
				<verse number="23">Zan osi ti pe batize dan Enonn pre ar Salem parski ti ena boukou dilo laba e dimoun ti pe kontigne vini pou pran batem.</verse>
				<verse number="24">(Sa lepok la, pa ti ankor met Zan dan prizon).</verse>
				<verse number="25">Akoz sa, enn diskision leve ant bann disip Zan ek enn Zwif lor kestion pirifikasion.</verse>
				<verse number="26">Zot vinn get Zan e zot dir li, “Rabi, dimoun lor ki to finn temwagne-la e ki ti avek twa lot kote Zourdin, ala, li osi li pe batize e tou dimoun pe al ar li.”</verse>
				<verse number="27">Zan reponn zot, “Personn pa kapav gagn okenn pouvwar si lesiel pa finn donn li.</verse>
				<verse number="28">Zot temwin ki mo finn dir ki mo pa Lekris, me Bondie finn avoy mwa avan li.</verse>
				<verse number="29">Nouvo marye, limem ki ena lamarye; kamarad nouvo marye nek zis debout pre ar li e ekout li; kamarad la dan lazwa letan li tann lavwa nouvo marye. Akoz samem aster, mo lazwa li bien-bien gran.</verse>
				<verse number="30">Li bizin vinn pli gran e mwa, mo bizin vinn pli tipti.</verse>
				<verse number="31">Seki vinn depi lao, limem pli gran ki tou; seki finn ne lor later, li res lor later e li koz langaz dimoun lor later; seki sorti dan lesiel, limem depas tou.</verse>
				<verse number="32">E li rann temwagnaz lor seki li finn trouve e ki li finn tande, me personn pa aksepte so temwagnaz.</verse>
				<verse number="33">Dimoun ki aksepte so temwagnaz sertifie ki Bondie mem laverite.</verse>
				<verse number="34">Dimoun ki Bondie finn avoye, koz parol Bondie, parski Bondie finn donn li Lespri anabondans.</verse>
				<verse number="35">Papa la kontan so Garson e li finn met tou dan so lame.</verse>
				<verse number="36">Dimoun ki krwar dan so Garson pou gagn lavi eternel, seki pa ekout so Garson, pa pou trouv lavi me lakoler Bondie pou res lor li.”</verse>
			</chapter>
			<chapter number="4">
				<verse number="1">Ler Zezi finn tann dir ki bann Farizien ti kone ki li ti pe gagn plis disip e li ti pe batiz plis ki Zan,</verse>
				<verse number="2">(avredir, Zezi limem, li pa ti pe batize me se so bann disip ki ti pe fer sa)</verse>
				<verse number="3">Zezi kit Zide e ankor enn fwa, li al Galile.</verse>
				<verse number="4">Li ti oblize pas par Samari.</verse>
				<verse number="5">Alors li ariv dan enn lavil dan Samari ki ti apel Sikar, pre ar terin ki Zakob ti donn so garson Zozef.</verse>
				<verse number="6">Pwi Zakob ti trouv lor sa terin la; Zezi finn fatige marse; li asiz lor rebor pwi; ti pre pou midi.</verse>
				<verse number="7">Enn fam ki res Samari vinn sers dilo. Zezi dir li, “Donn mwa inpe dilo pou bwar.”</verse>
				<verse number="8">Ofet sa lerla so bann disip pa ti la; zot ti finn al dan lavil pou aste manze.</verse>
				<verse number="9">Samaritenn la dir li, “Kouma twa, enn Zwif, to dimann mwa, enn Samaritenn, inpe dilo pou bwar?” Bann Zwif pa ti pe gagn zafer ar bann Samaritin.</verse>
				<verse number="10">Zezi reponn li, “Si to ti konn kado Bondie e si to ti kone kisannla pe demann twa, donn mwa inpe dilo pou bwar, tomem to ti pou demann li, e li ti pou donn twa enn dilo lasours.”</verse>
				<verse number="11">Fam la dir li, “Misie, ou pena nanye pou tir dilo, e sa pwi la bien fon, kot ou pou al gagn dilo lasours?</verse>
				<verse number="12">Eski ou pli gran ki nou anset Zakob? Pa limem ki finn donn nou sa pwi la? Pa limem ki finn bwar ladan ansam avek so bann garson ek so bann zanimo?”</verse>
				<verse number="13">Zezi dir li, “Tou dimoun ki bwar sa dilo la pou gagn swaf ankor,</verse>
				<verse number="14">Me dimoun ki bwar dilo ki mwa mo pou donn li, nepli pou gagn swaf; dilo ki mwa mo pou donn li, pou vinn enn lasours lavi eternel dan li.”</verse>
				<verse number="15">Fam la dir li, “Misie, donn mwa sa dilo la, pouki mo nepli gagn swaf e ki mo nepli bizin vinn la pou sers dilo.”</verse>
				<verse number="16">Zezi dir li, “Al apel to mari apre revini.”</verse>
				<verse number="17">Fam la reponn, “Mo pena mari.” Zezi dir li, “To ena rezon kan to dir to pena mari.</verse>
				<verse number="18">To finn ena sink mari e dimoun ki pe viv ar twa azordi, li osi, li pa to mari; li vre seki to pe dir.”</verse>
				<verse number="19">Fam la dir li, “Misie, mo gagn linpresion to enn profet.</verse>
				<verse number="20">Nou bann gran dimoun ti pe ador Bondie lor sa montagn la; me dapre zot, bizin ador Bondie zis dan Zerizalem.”</verse>
				<verse number="21">Zezi reponn li, “Fam, krwar mwa, ler pe arive kot nepli pou bizin mont lor sa montagn la, ni al Zerizalem pou ador nou Papa.</verse>
				<verse number="22">Zot ador seki zot pa kone, nou, nou ador seki nou kone, parski delivrans sorti kot bann Zwif.</verse>
				<verse number="23">Me ler pe koste, ler finn arive, kot bann vre adorater pou ador nou Papa kouma vremem li ete, dan Lespri ek dan laverite. Koumsamem nou Papa anvi ki nou ador Li.</verse>
				<verse number="24">Bondie li Lespri; dimoun ki ador li, bizin ador li dan Lespri ek dan laverite.”</verse>
				<verse number="25">Fam la dir li, “Mo kone Lemesi pe vini, limem ki apel Kris. Kan li vini, li pou explik nou tou kiksoz.”</verse>
				<verse number="26">Zezi dir li, “Mwa ki pe koz ar twa, momem Lemesi.”</verse>
				<verse number="27">Zis dan sa lerla, so bann disip retourne e zot gagn enn sok kan zot trouv li pe koz ar enn fam; me selman personn pa ti oze demann li, “Ki to pe rode ar li?” ou bien “Kifer to pe koz ar li?”</verse>
				<verse number="28">Lerla fam la kit so seo, li al dan lavil e li dir bann dimoun,</verse>
				<verse number="29">“Vini, vinn gete; enn zom finn dir mwa tou seki mo finn fer; pa limem Lekris?”</verse>
				<verse number="30">Bannla kit lavil pou vinn get li.</verse>
				<verse number="31">Anmemtan, bann disip ti pe sipliy Zezi, “Rabi manz inpe.”</verse>
				<verse number="32">Li dir zot, “Manze ki mo bizin manze, zot pa kone.”</verse>
				<verse number="33">Lerla bann disip dir ant zotmem, “Eski kikenn finn amenn manze pou li?”</verse>
				<verse number="34">Zezi dir zot, “Mwa, mo manze, se fer volonte ek fini travay Sa-Enn ki finn avoy mwa la.</verse>
				<verse number="35">Eski zot pa dir, ‘Dan kat mwa, lakoup pe vini?’ Ala mo pe dir zot, lev zot lizie, gete kouma bann karo finn deza anfler, zo finn pare pou lakoup.</verse>
				<verse number="36">Kouper la pe deza tous so lapey e li pe ramas so rekolt pou lavi eternel; lerla, toulede, planter ek kouper pou fet lakoup ansam.</verse>
				<verse number="37">Proverb la bien dir, enn plante, enn lot rekolte.</verse>
				<verse number="38">Mwa, mo pe avoy zot rekolte, kot zot pann plante; enn lot bann finn trime me zot, zot pou profit travay la.”</verse>
				<verse number="39">Boukou Samaritin sa lavil la finn krwar dan li, akoz parol sa madam la, ‘li finn dir mwa tou seki mo finn fer.’</verse>
				<verse number="40">Lerla bann Samaritin al get Zezi e zot demann li res kot zot; li res ankor de zour.</verse>
				<verse number="41">Boukou plis dimoun finn krwar akoz so parol.</verse>
				<verse number="42">Zot dir madam la, “Nou nepli krwar akoz to parol, me nou osi, nou finn tann li e nou kone ki limem vre Sover lemonn.”</verse>
				<verse number="43">Apre de zour, Zezi kit landrwa kot li ti ete e li al Galile.</verse>
				<verse number="44">Zezi limem ti temwagne ki enn profet pa gagn rekonesans dan so prop pei.</verse>
				<verse number="45">Kan Zezi ariv Galile, bann Galileen akeyir li parski zot finn trouv tou seki li ti fer dan fet Pak dan Zerizalem; parski zot ousi zot ti laba.</verse>
				<verse number="46">Ankor enn fwa, li revinn Kana dan Galile, landrwa kot li ti fer dilo vinn divin. Dan Kafarnaom, ti ena enn ofisie lerwa; so garson ti bien malad.</verse>
				<verse number="47">Kan ofisie la finn tande ki Zezi finn kit Lazide pou vinn Galile, li al get Zezi e li sipliy li desann pou vinn geri so garson ki pre pou mor.</verse>
				<verse number="48">Zezi dir li, “Tanki zot pa trouv bann sign ek bann mervey, zot pa pou krwar.”</verse>
				<verse number="49">Ofisie la dir li, “Segner, desann, vini avan ki mo zanfan mor.”</verse>
				<verse number="50">Zezi dir li, “Ale, to garson pou viv.” Papa la krwar dan parol Zezi e li ale.</verse>
				<verse number="51">Li ti ankor pe desann kan bann serviter vinn zwenn li; zot dir li so zanfan ankor touzour vivan.</verse>
				<verse number="52">Li demann zot ver ki ler li ti pe koumans degaze, zot reponn li, “Lafiev finn koumans kit li yer, ver enn-er.”</verse>
				<verse number="53">Papa la kone, samem ler kan Zezi ti dir li, “To garson pou viv.” Lerla li krwar, li ek tou so fami.</verse>
				<verse number="54">Samem deziem sign ki Zezi inn fer letan li sorti Zide pou vinn Galile.</verse>
			</chapter>
			<chapter number="5">
				<verse number="1">Apre sa bann levennman la, ti ena enn fet Zwif. Zezi al Zerizalem.</verse>
				<verse number="2">Dan Zerizalem, pre ar laport-mouton, ti ena enn basin ki ti apel Betesda an Ebre. Landrwa la ti divize par sink arkad.</verse>
				<verse number="3">E ladan, ti ena enn kantite andikape: aveg, bwate ek paralize. [</verse>
				<verse number="4">]</verse>
				<verse number="5">La, ti ena enn dimoun ki ti malad depi trantwit-an.</verse>
				<verse number="6">Letan Zezi trouv li alonze anba, li kone ki li malad depi lontan e li dir li, “To anvi gagn to gerizon?”</verse>
				<verse number="7">Paralize la dir li, “Misie, pena personn pou met mwa dan basin kan dilo la brouye; letan ki mo pran pou desann, dimoun inn fini pas avan mwa.”</verse>
				<verse number="8">Zezi dir li, “Debout, ramas to nat, marse aster.”</verse>
				<verse number="9">Paralize la trouv so gerizon toutswit; li ramas so nat, li marse. Sa ti pase enn zour saba.</verse>
				<verse number="10">Alors bann Zwif dir ar sa dimoun ki finn geri la, “Zordi saba, to pena drwa sarye to nat.”</verse>
				<verse number="11">Me li reponn zot, “Dimoun ki finn geri mwa, finn dir mwa, ramas to nat, marse’.”</verse>
				<verse number="12">Zot demann li, “Kisannla ki finn dir twa, Ramas to nat, marse?”</verse>
				<verse number="13">Dimoun ki finn geri la, pa ti kone kisannla finn dir li sa, parski Zezi finn al inpe pli lwin akoz lafoul.</verse>
				<verse number="14">Inpe pli tar, Zezi trouv li dan tanp e li dir li, “Gete, aster to finn bien, pa fer pese ankor pouki to pa gagn problem pli grav.”</verse>
				<verse number="15">Dimoun la kit li ale e li al anons bann Zwif ki Zezi mem inn geri li.</verse>
				<verse number="16">Akoz samem, bann Zwif persekit Zezi, parski li finn fer sa enn zour saba.</verse>
				<verse number="17">Zezi reponn zot, “Mo Papa ankor pe travay e mwa osi mo pe travay.”</verse>
				<verse number="18">Akoz samem, bann Zwif ti pe plis rod li pou touy li. Pa selman akoz li finn viol saba me parski li dir ki Bondie so prop Papa e kan li koz koumsa, li pe met li dan mem ran ki Bondie.</verse>
				<verse number="19">Zezi reponn zot, “Vremem laverite mo dir zot, Garson Papa la pa kapav azir dapre li, li fer tou seki li trouv so Papa fer; seki Papa la fer, Garson la fer parey.</verse>
				<verse number="20">Papa la kontan so Garson e li montre li tou seki li fer; li pou montre li pli gran travay ankor e lerla, zot pou plis etone.</verse>
				<verse number="21">Parey kouma Papa la lev dimoun mor e donn zot lavi, Garson la osi donn lavi dimoun ki li anvi.</verse>
				<verse number="22">Papa la pa pronons okenn zizman, li finn donn so Garson tou pouvwar pou zize,</verse>
				<verse number="23">pouki tou dimoun onor so Garson, parey kouma zot onor Papa la. Dimoun ki pa onor Garson la, pa onor so Papa kinn avoy Li.</verse>
				<verse number="24">Vremem laverite mo dir zot, dimoun ki tann mo parol e krwar dan Sa-Enn ki finn avoy mwa la, li posed lavi eternel; li pa pou kondane me li finn pas par lamor pou gagn lavi.</verse>
				<verse number="25">Vremem laverite mo dir zot, ler pe vini, ler la finn arive, kan bann mor pou tann lavwa Garson Bondie e dimoun ki tande pou viv.</verse>
				<verse number="26">Parey kouma Papa la lasours lavi, par enn don so Papa, Garson la osi lasours lavi.</verse>
				<verse number="27">Li finn donn li pouvwar pou pronons zizman parski limem Garson Limanite.</verse>
				<verse number="28">Pa etone kan zot tann sa, parski ler pe vini kot tou dimoun ki dan tom pou tann so lavwa.</verse>
				<verse number="29">Ler pou sorti dan tom, tou dimoun ki finn fer dibien pou leve e pou gagn lavi; tou dimoun ki finn fer lemal pou leve e pou kondane.</verse>
				<verse number="30">Mo pa kapav fer nanye par mo prop lotorite me mo pronons zizman dapre seki mo tande; mo zizman li drwat parski mo pa pe rod fer mo volonte me volonte Sa-Enn ki finn avoy mwa la.</verse>
				<verse number="31">Si mo fer enn temwagnaz lor momem, mo temwagnaz pena valer.</verse>
				<verse number="32">Ena enn lot ki pe donn so temwagnaz lor mwa e mo kone ki so temwagnaz li vre.</verse>
				<verse number="33">Zot finn avoy dimoun get Zan e li finn rann temwagnaz lor seki vre.</verse>
				<verse number="34">Seki mo ete pa depann lor temwagnaz dimoun, me mo dir zot sa, pouki Bondie sov zot.</verse>
				<verse number="35">Zan ti enn lalanp ki alime e ki ti pe donn so lekleraz; pou enn moman, zot leker ti dan lazwa letan zot ti pe profit so lalimier.</verse>
				<verse number="36">Mo ena enn temwin dan mo faver ki dir kiksoz pli gran ki seki Zan inn dir. Travay ki mo Papa finn donn mwa pou akonpli, samem ase pou montre zot, ki vremem mo Papa finn avoy mwa.</verse>
				<verse number="37">Mo Papa ki finn avoy mwa, finn donn so prop temwagnaz lor mwa; me zame zot pa finn tann so lavwa, ni trouve kouma li ete.</verse>
				<verse number="38">So parol pa res dan zot leker parski zot pa krwar dan Sa-Enn ki li finn avoye la.</verse>
				<verse number="39">Zot fouy dan Lekritir parski zot mazine ki ladan ena lavi eternel; zisteman tou seki ena ladan donn enn temwagnaz lor mwa.</verse>
				<verse number="40">Malgre sa, zot pa oule vinn ar mwa pou gagn lavi.</verse>
				<verse number="41">Mo pa pe rod grander ar dimoun,</verse>
				<verse number="42">me mo bien kone ki zot pena lamour Bondie dan zot leker.</verse>
				<verse number="43">Mo finn vini par lotorite mo Papa e zot pa finn aksepte mwa; me si enn lot dimoun vini par so prop lotorite, la, zot pou aksepte li.</verse>
				<verse number="44">Kouma zot kapav ena lafwa, zot ki kontan resevwar grander ant zotmem e pa pe rod grander ki sorti kot sel vre Bondie?</verse>
				<verse number="45">Pa krwar ki mo pou akiz zot devan mo Papa; se Moiz limem, dan ki zot finn met zot lesperans, ki pou akiz zot.</verse>
				<verse number="46">Si zot ti krwar dan Moiz, zot ti pou krwar dan mwa, parski limem ki finn ekrir lor mwa.</verse>
				<verse number="47">Me si zot pa krwar dan seki li finn ekrir, kouma zot pou krwar dan mo parol?”</verse>
			</chapter>
			<chapter number="6">
				<verse number="1">Apre sa, Zezi travers lamer Tiberiad dan Galile pou al lot kote.</verse>
				<verse number="2">Enn gran lafoul ti pe swiv li parski zot finn trouv bann mirak ki li finn fer lor bann malad.</verse>
				<verse number="3">Zezi mont lor enn kolinn e li asiz lao ar so bann disip.</verse>
				<verse number="4">Pak, fet bann Zwif, ti pre.</verse>
				<verse number="5">Letan Zezi lev so latet, li trouv enn gran lafoul pe vinn ar li. Li dir Filip, “Kot kapav aste dipin pou donn bannla manze?”</verse>
				<verse number="6">Li finn dir sa pou teste Filip. Zezi ti kone seki li ti pou fer.</verse>
				<verse number="7">Filip reponn li, “Larzan de san zourne travay pa pou ase pou donn sakenn enn bouse manze.”</verse>
				<verse number="8">Enn so bann disip, Andre, frer Simon Pier, dir li,</verse>
				<verse number="9">“Ena enn tigarson isi ki ena sink dipin lagrin lorz ek de pwason griye; me ki sa pou servi pou sa kantite dimoun la?”</verse>
				<verse number="10">Zezi dir, “Fer bannla asize.” Ti ena boukou lerb dan sa landrwa la. Alor zot asize; ti ena apepre sink mil zom.</verse>
				<verse number="11">Zezi pran dipin, li rann gras e partaz dipin la ar bann ki ti pe asize; li fer parey ar pwason, kot sakenn finn gagn kantite ki li ti anvi.</verse>
				<verse number="12">Kan zot vant inn plin, li dir ar so bann disip ramas bann bout ki reste pouki nanye pa perdi.</verse>
				<verse number="13">Alors zot ramase. Zot ranpli douz panie ar bout dipin ki finn reste dan bann dipin ki zot ti servi pou partaze.</verse>
				<verse number="14">Kan bann dimoun trouv sign ki li finn fer, zot dir, “Limem Profet ki ti pou vinn dan lemonn.”</verse>
				<verse number="15">Zezi kone ki zot pou vinn trap li, pou fors li vinn lerwa; lerla li kit sa landrwa la, li re-al tousel dan montagn.</verse>
				<verse number="16">Kan aswar pe vini, so bann disip desann borlamer.</verse>
				<verse number="17">Zot mont dan enn pirog, zot repran direksion Kafarnaom. Ti fer bien nwar e Zezi pa ti ankor vinn zwenn zot.</verse>
				<verse number="18">Lamer ti demonte parski enn divan siklonn ti ape soufle.</verse>
				<verse number="19">Bann disip ti finn ram enn distans sink-sis kilomet, letan zot trouv Zezi ape mars lor lamer; li ti pe vinn pre ar pirog. Enn laper pran zot.</verse>
				<verse number="20">Li dir zot, “Mwa sa, pa bizin per.”</verse>
				<verse number="21">Zot ti kontan pou donn li plas dan pirog, me enn sel kout pirog la ariv dan landrwa kot zot ti pe ale.</verse>
				<verse number="22">Landime, lafoul ki ti finn res lot kote rivaz, remarke ki enn sel pirog ti dan sa landrwa la. Zot ti kone osi ki Zezi pa ti mont dan pirog avek so bann disip; bannla ti al tou sel.</verse>
				<verse number="23">Me bann lezot pirog sorti Tiberiad e vinn dan landrwa kot lafoul finn manz dipin apre ki Lesegner finn rann gras.</verse>
				<verse number="24">Letan lafoul dekouver ki Zezi ek so bann disip nepli la, zot remont dan pirog e zot pran direksion Kafarnaom pou al rod li.</verse>
				<verse number="25">Kan zot finn trouv li lot kote lamer, zot dir li, “Rabi, depi kan to finn ariv la?”</verse>
				<verse number="26">Zezi reponn zot, “Vremem laverite mo dir zot, zot pa pe rod mwa parski zo finn trouv bann sign ki mo finn fer, me parski zot finn manz dipin ziska zot vant inn plin.</verse>
				<verse number="27">Napa travay pou manze ki kapav gate, travay pou manze ki pa fini zame e ki donn lavi eternel. Sa manze la, samem manze ki Garson Limanite pou donn zot parski Bondie Papa finn met mark so lotorite lor mwa.”</verse>
				<verse number="28">Lerla zot demann li, “Ki nou bizin fer pou akonplir travay Bondie?”</verse>
				<verse number="29">Zezi reponn zot, “Fer travay Bondie, se krwar dan Sa-Enn ki li finn avoye la.”</verse>
				<verse number="30">Alors zot dir li, “Be, ki sign to pou fer, pouki nou trouve e nou krwar dan twa?</verse>
				<verse number="31">Nou bann gran dimoun finn manz lamann dan dezer kouma finn ekrir dan liv, li finn donn zot manz dipin ki sorti dan lesiel.”</verse>
				<verse number="32">Zezi reponn zot, “Vremem laverite mo dir zot, se pa Moiz ki finn donn dipin ki sorti dan lesiel, me se mo Papa ki donn zot vre dipin ki sorti dan lesiel.</verse>
				<verse number="33">Parski dipin ki Bondie done, samem dipin ki finn desann depi lesiel e ki donn lavi lemonn antie.”</verse>
				<verse number="34">Zot dir li alor, “Segner, donn nou toultan sa dipin la.”</verse>
				<verse number="35">Zezi reponn zot, “Momem dipin ki donn lavi; seki vinn ar mwa pa pou gagn fin e seki krwar dan mwa zame pou gagn swaf.</verse>
				<verse number="36">Mo finn dir zot: zot finn trouv mwa, me pa pou sa ki zot krwar.</verse>
				<verse number="37">Tou dimoun ki mo Papa donn mwa pou vinn ar mwa; mo pa pou pous personn.</verse>
				<verse number="38">Mo finn desann depi lesiel pa pou fer mo prop volonte me pou fer volonte Sa-Enn ki finn avoy mwa la.</verse>
				<verse number="39">Volonte Sa-Enn ki finn avoy mwa la, se ki mo pa perdi personn parmi tou seki li finn donn mwa, me ki mo resisit zot dan dernie zour.</verse>
				<verse number="40">Samem volonte mo Papa: tou dimoun ki trouv so Garson e krwar dan li, pou gagn lavi eternel, e mwa mo pou resisit zot dan dernie zour.”</verse>
				<verse number="41">Bann Zwif ti pe marmote parski Zezi ti pe dir, “Momem dipin kinn desann depi lesiel.”</verse>
				<verse number="42">Zot ti pe dir, “Pa limem Zezi, garson Zozef? Eski nou pa konn so papa ek so mama? Kot li gagn toupe pou dir mo desann depi lesiel?”</verse>
				<verse number="43">Zezi reponn zot, “Aret marmote ant zot.</verse>
				<verse number="44">Personn pa kapav vinn ar mwa, si mo Papa ki finn avoy mwa pa amenn li ar mwa; mwa mo pou resisit li dan dernie zour.</verse>
				<verse number="45">Dan liv profet finn ekrir, ‘Bondie pou ansegn tou dimoun.’ Tou seki ekoute ek aprann ar mo Papa, pou vinn ar mwa.</verse>
				<verse number="46">Personn pa finn trouv mo Papa apart Sa-Enn ki sorti ar Bondie la; Li, li finn trouv Papa la.</verse>
				<verse number="47">Vremem laverite mo dir zot, dimoun ki krwar, gagn lavi eternel.</verse>
				<verse number="48">Momem dipin ki donn lavi.</verse>
				<verse number="49">Zot gran dimoun finn manz lamann dan dezer, zot tou finn mor.</verse>
				<verse number="50">Dimoun ki pou manz dipin ki desann depi lesiel pa pou mor.</verse>
				<verse number="51">Momem dipin vivan ki finn desann depi lesiel; si kikenn manz sa dipin la, li pou viv toultan; dipin ki mo done, se mo prop lekor pouki lemonn antie gagn lavi.”</verse>
				<verse number="52">Lerla enn gran diskision leve ant bann Zwif; zot dir, “Kouma li kapav donn nou so lekor pou manze?”</verse>
				<verse number="53">Zezi dir zot, “Vremem laverite mem mo dir zot, si zot pa manz lekor Garson Limanite e zot pa bwar so disan, zot pa pou gagn lavi dan zot.</verse>
				<verse number="54">Seki manz mo lekor e bwar mo disan gagn lavi eternel, e mwa, mo pou resisit li dan dernie zour.</verse>
				<verse number="55">Parski mo lekor, samem vre nouritir ek mo disan, samem vre labwason.</verse>
				<verse number="56">Seki manz mo lekor e bwar mo disan, li res dan mwa e mwa dan li.</verse>
				<verse number="57">Parey kouma mo Papa ki lasours lavi finn avoy mwa, e mwa mo viv par li, parey seki manz mwa, li osi pou viv par mwa.</verse>
				<verse number="58">Samem dipin ki finn desann depi lesiel; li pa parey kouma dipin ki zot bann gran dimoun finn manze. Zot, zot finn fini mor; seki manz dipin ki mo done, li pou viv toultan.”</verse>
				<verse number="59">Zezi finn dir tou sa la, letan li ti pe ansegne dan sinagog Kafarnaom.</verse>
				<verse number="60">Ler boukou so bann disip tann so parol, zot dir, “Sa parol la tro dir; kisannla kapav aksepte sa?”</verse>
				<verse number="61">Zezi ti kone dan limem ki so bann disip ti pe marmote; lerla li dir zot, “Eski seki mo pe dir ofans zot?</verse>
				<verse number="62">Ki zot pou dir aster, si zot trouv Garson Limanite mont lao kot li finn sorti?</verse>
				<verse number="63">Lespri donn lavi me lekor pa vo gran soz; parol ki mo finn prononse, samem Lespri, samem lavi.</verse>
				<verse number="64">Me ena ki pa krwar parmi zot.” Depi komansman, Zezi ti kone kisannla pa krwar e kisannla ti pou vann li.</verse>
				<verse number="65">E li dir, “Akoz samem, mo dir zot, personn pa kapav vinn ar mwa, si mo Papa pa permet li.”</verse>
				<verse number="66">Depi sa moman la, boukou parmi so bann disip tourn ledo e nepli mars ar li.</verse>
				<verse number="67">Zezi dir ar Ledouz, “Zot anvi ale zot osi?”</verse>
				<verse number="68">Simon Pier reponn, “Segner, kot nou pou ale? Tomem ki ena parol lavi eternel.</verse>
				<verse number="69">Nou finn krwar e nou finn kone ki to tousel Sin, ki to sorti kot Bondie.”</verse>
				<verse number="70">Zezi reponn zot, “Eski mo pa finn swazir zot Ledouz? Pourtan enn parmi zot enn diab.”</verse>
				<verse number="71">Li ti pe koz lor Zida, garson Simon Iskaryot, parski limem parmi Ledouz ki ti pou vann Zezi.</verse>
			</chapter>
			<chapter number="7">
				<verse number="1">Apre sa Zezi ti pe ale vini dan Galile; li pa ti anvi al Zide parski bann Zwif ti pe rod touy li laba.</verse>
				<verse number="2">Fet bann Zwif, ki apel Fet Latant, ti pe koste.</verse>
				<verse number="3">Alors so bann frer dir li, “Kit sa landrwa la, al Zide, pouki to bann disip kapav trouve ki kalite travay to pe fer.</verse>
				<verse number="4">Personn pa travay dan kasiet, si li anvi ki dimoun konn li. Si to pe fer tou seki to pe fer, montre to figir devan tou dimoun.”</verse>
				<verse number="5">Mem so bann prop frer pa ti krwar dan Li.</verse>
				<verse number="6">Lerla Zezi dir zot, “Mo ler pankor vini. Nek pou zot ki ninport ki ler enn bon ler.</verse>
				<verse number="7">Lemonn pa kapav deteste zot, me mwa, li deteste mwa parski mo pe kontigne montre li ki so bann travay pa bon.</verse>
				<verse number="8">Zot pe al dan fet; mwa mo pa pou ale, parski mo ler pankor arive.”</verse>
				<verse number="9">Letan li fini dir sa, li res dan Galile.</verse>
				<verse number="10">Me kouma so bann frer monte al dan Fet, Zezi osi monte. Li pa les dimoun trouv li, me li kasiet-kasiet.</verse>
				<verse number="11">Selman bann Zwif ti pe rod li dan Fet e zot ti pe demande, “Kot li ete?”</verse>
				<verse number="12">Enn vole koze ti pe fane lor li dan lafoul. Ena ti pe dir, “Li enn bon dimoun.” Ena ti pe dir, “Li anbet dimoun.”</verse>
				<verse number="13">Me personn pa ti pe koz so koze partou-partou parski zot ti per bann sef Zwif.</verse>
				<verse number="14">Dan plin Fet, Zezi mont dan tanp e li ti pe ansegne.</verse>
				<verse number="15">Bann Zwif ti inpresione. Zot ti pe dir, “Kouma li ena sa kantite konesans la, pourtan zame li finn al lekol?”</verse>
				<verse number="16">Zezi reponn zot, “Seki mo ansegne pa mo prop lansegnman, me li sorti kot Sa-Enn ki finn avoy mwa la.</verse>
				<verse number="17">Dimoun ki anvi fer so volonte pou kone si mo lansegnman sorti kot Bondie oubien si mo pe koz dapre mo prop lide.</verse>
				<verse number="18">Dimoun ki koz lor so prop nom, li pe rod so prop laglwar; me dimoun ki rod laglwar Sa-Enn ki finn avoy li la, li dan laverite e pena okenn foste dan li.</verse>
				<verse number="19">Eski Moiz pa finn donn zot lalwa? Pa pou sa ki zot obeir lalwa. Kifer zot pe rod touy mwa?”</verse>
				<verse number="20">Lafoul reponn, “To ena enn demon lor twa. Kisannla pe rod touy twa isi?”</verse>
				<verse number="21">Zezi reponn, “Mo finn fer enn sign e zot tou, zot finn inpresione.</verse>
				<verse number="22">Moiz finn donn zot sirkonsizion (anverite, pa enn tradision Moiz me bann anset), akoz samem zot fer sirkonsizion bann garson zour saba.</verse>
				<verse number="23">Si zot fer sirkonsizion lor enn garson zour saba pouki lalwa Moiz pa kase, be, ki fer alors, zot ankoler ar mwa parski mo finn geri antie lekor enn dimoun zour saba?</verse>
				<verse number="24">Pa ziz dapre laparans me ziz dapre lazistis.”</verse>
				<verse number="25">Bann abitan Zerizalem ti pe dir, “Pa limem ki bannla anvi touye?</verse>
				<verse number="26">Ala li pe koz anpiblik e personn pa dir li nanye. Eski bann lotorite finn rekonet ki Limem Lekris</verse>
				<verse number="27">Anplis, nou bien kone kot li sorti, me kan Lekris pou vini, personn pa pou kone kot li sorti.”</verse>
				<verse number="28">Zezi ti pe ansegne dan tanp e li ti pe proklame, “Zot konn mwa; zot kone kot mo sorti e mo pa finn vinn la par mo prop lotorite. Sa-Enn ki finn avoy mwa la, Limem laverite e zot pa konn li.</verse>
				<verse number="29">Mwa mo konn li parski mo sorti kot li e li finn avoy mwa.”</verse>
				<verse number="30">Bannla ti pe rod trap li me personn pa ti met lame lor li parski so ler pa ti ankor vini.</verse>
				<verse number="31">Selman boukou dimoun dan lafoul ti pe krwar dan Li e zot ti pe dir, “Kan Lekris pou vini, eski li pou fer pli boukou mirak ki sennala?”</verse>
				<verse number="32">Bann Farizien finn tann bann rimer lor Zezi. Bann sef pret ek bann Farizien avoy bann gard pou aret li.</verse>
				<verse number="33">Alor Zezi dir zot, “Mo pou avek zot pou ankor inpe letan, apre sa mo pou al kot Sa-Enn ki finn avoy mwa la.</verse>
				<verse number="34">“Zot pou rod mwa e zot pa pou trouv mwa parski la kot mo ete, zot pa kapav vini.”</verse>
				<verse number="35">Bann Zwif dir ant zotmem, “Ki kote li pe ale pou nou pa kapav trouv li? Eski li pa pou al kot bann Zwif ki finn emigre kot bann Grek, e laba li pou ansegn bann Grek osi?</verse>
				<verse number="36">Ki li pe rod dir kan li dir nou, ‘Zot pou rod mwa, zot pa pou trouv mwa parski la kot mo ete, zot pa kapav vini’?”</verse>
				<verse number="37">Dernie zour fet, samem zour pli inportan, Zezi ti pe debout e li ti pe proklame, “Si kikenn gagn swaf, les li vinn ar mwa, mo pou donn li bwar.</verse>
				<verse number="38">Kouma finn dir dan Lekritir, ‘Seki krwar dan mwa, enn larivier dilo ki donn lavi pou sorti dan so leker.’ ”</verse>
				<verse number="39">Ler li ti pe dir sa Zezi ti pe koz lor Lespri Sin pou bann krwayan ki ti pou resevwar li. Sa lepok la, Lespri pa ti ankor desann lor zot parski Zezi pa ti ankor glorifie.</verse>
				<verse number="40">Letan lafoul tann so parol, enn bann ti pe dir, “Vremem, limem Profet la sa”,</verse>
				<verse number="41">Ena ti pe dir, “Limem Lekris.” Me lezot ti pe dir, “Eski Lekris kapav sorti Galile?”</verse>
				<verse number="42">Eski Lekritir pa finn dir ki Lekris enn desandan David e ki li pou sorti dan vilaz Betleem kot David ti reste?</verse>
				<verse number="43">Ti ena divizion dan lafoul lor lidantite Zezi.</verse>
				<verse number="44">Ena ti anvi aret li me personn pa ti oze tous li.</verse>
				<verse number="45">Kan bann gard revini, bann gran pret ek bann Farizien demann zot, “Kifer zot pa finn amenn li?”</verse>
				<verse number="46">Bann gard reponn, “Zame personn pa finn koz sa manier la.”</verse>
				<verse number="47">Lerla bann Farizien dir, “Zot osi, zot inn les li anbet zot?</verse>
				<verse number="48">Eski ena kik gran pret, kik Farizien ki krwar dan li?</verse>
				<verse number="49">Me sa la foul la pa konn lalwa Moiz e zot finn gagn enn malediksion.”</verse>
				<verse number="50">Nikodem, enn Farizien ki ti deza vinn get Zezi, dir bannla,</verse>
				<verse number="51">“Eski lalwa permet nou pas kikenn anzizman si nou pa finn ekout li dabor e si nou pa finn fer enn lanket lor li?”</verse>
				<verse number="52">Bannla reponn li, “To sort Galile, twa osi? Rode to pou trouve ki okenn profet pa sorti Galile.”</verse>
				<verse number="53">Apre sa, sakenn retourn so lakaz.</verse>
			</chapter>
			<chapter number="8">
				<verse number="1">Zezi al lor kolinn Pie Zoliv.</verse>
				<verse number="2">Boner gramatin, li retourn dan Tanp e lepep antie vinn ar li. Li asize e li koumans ansegn zot.</verse>
				<verse number="3">Bann dokter lalwa ek bann Farizien amenn enn fam; zot finn trap li letan li ti pe komet ladilter. Zot met li debout dan milie e</verse>
				<verse number="4">zot dir Zezi, “Met, nou finn may sa fam la anplin pe komet ladilter.</verse>
				<verse number="5">Dapre nou lalwa, Moiz komann nou touy sa bann fam la kout ros; twa, ki to dir?”</verse>
				<verse number="6">Zot ti pe dir sa pou met Zezi dan piez koumsa zot a kapav met enn sarz lor li. Zezi bese e li ekrir avek so ledwa dan later.</verse>
				<verse number="7">Kouma zot kontigne bonbard li ar kestion, li leve, li dir zot, “Dimoun ki pena pese parmi zot, avoy premie kout ros lor fam la.”</verse>
				<verse number="8">Li rebes anba e li ekrir dan later.</verse>
				<verse number="9">Me kan zot tann sa, enn par enn zot ale; dabor bann pli vie e alafin res zis Zezi tou sel ek fam la ki ti pe debout devan li.</verse>
				<verse number="10">Zezi lev latet e dir li, “Fam, kot bannla ete? Personn pa finn kondann twa?”</verse>
				<verse number="11">Li reponn, “Personn, Segner.” Zezi dir li, “Mwa osi mo pa kondann twa. Ale, pa refer pese ankor.”]</verse>
				<verse number="12">Zezi ti pe koz ar zot ankor, li dir “Momem lalimier dan lemonn; seki swiv mwa pa pou mars dan teneb me li pou gagn lalimier ki donn lavi.”</verse>
				<verse number="13">Lerla bann Farizien dir li, “To pe temwagn lor tomem, to temwagnaz pena okenn valer.”</verse>
				<verse number="14">Zezi reponn zot, “Kanmem mo temwagn lor mwa, mo temwagnaz li vre parski mo kone kot mo sorti e kot mo pe ale; me zot, zot pa kone kot mo sorti e kot mo pe ale.</verse>
				<verse number="15">Zot ziz dapre laparans me mwa, mo pa ziz personn.</verse>
				<verse number="16">Me si mwa, mo rann enn zizman, mo zizman li vre parski mo pa tou sel pou zize, me mo Papa ki finn avoy mwa, li ziz ansam avek mwa.</verse>
				<verse number="17">Dan zot lalwa finn ekrir ki kan de dimoun donn mem temwagnaz, zot temwagnaz vre.</verse>
				<verse number="18">Mo pe rann temwagnaz lor momem e mo Papa ki finn avoy mwa, Li osi temwagn lor mwa.”</verse>
				<verse number="19">Lerla bannla dir li, “Kot to Papa ete?” Zezi reponn, “Zot pa konn ni mwa, ni mo Papa; si zot ti konn mwa, zot ti pou konn mo Papa osi.”</verse>
				<verse number="20">Li ti pe dir sa bann parol la, devan lasal kot dimoun met larzan lofrand dan tron ki ti dan tanp; li ti pe ansegne dan tanp e personn pa ti aret li parski so ler pa ti ankor vini.</verse>
				<verse number="21">Zezi dir zot ankor enn fwa, “Mo pe ale, zot pou rod mwa e zot pou mor dan zot pese; la kot mo pe ale, zot pa pou kapav vini.”</verse>
				<verse number="22">Lerla bann Zwif dir li, “Eski li pa pe dir ki li pou touy limem, kan li pe dir ‘La kot mo pe ale zot pa pou kapav vini’?”</verse>
				<verse number="23">Li dir zot, “Zot inn pran zot lorizinn lor later, mwa mo lorizinn lao; zot lonbri atase ar sa lemonn la, mwa mo pa atase.</verse>
				<verse number="24">Akoz samem mo pe dir zot, ki zot pou mor dan zot pese; parski si zot pa krwar ki mwa, mo seki Mo ete, zot pou mor dan zot pese.”</verse>
				<verse number="25">Zot dir li, “Ki to ete twa, e pou zize?” Zezi dir zot, “Ki mo finn dir zot depi komansman?</verse>
				<verse number="26">Mo ena boukou pou dir lor zot e mo ena boukou pou kondane; me Sa-Enn ki finn avoy mwa la, li koz laverite e mo finn dir dan lemonn, tou seki mo finn tann li dir.”</verse>
				<verse number="27">Zot pa ti konpran seki Zezi ti pe koz ar zot lor so Papa.</verse>
				<verse number="28">Akoz samem Zezi dir zot, “Kan zot pou met Garson Limanite debout lor enn lakrwa, lerla zot pou kone ki Mwa, mo seki mo ete, e ki mo pa fer nanye par momem. Tou seki mo Papa finn ansegn mwa, samem mo finn ansegn zot.</verse>
				<verse number="29">Sa-Enn ki finn avoy mwa la, li avek mwa, li pa les mwa tou sel, parski mo azir dapre tou seki fer li plezir.”</verse>
				<verse number="30">Kan li finn fini dir tousala, boukou krwar dan li.</verse>
				<verse number="31">Lerla Zezi dir ar bann Zwif ki finn krwar dan li, “Si zot gard mo parol, zot mo bann vre disip,</verse>
				<verse number="32">Zot pou konn laverite e laverite pou rann zot lib.”</verse>
				<verse number="33">Zot reponn li, “Nou bann desandan Abraam; zame nou finn esklav personn; ki to pe rod dir, kan to dir, ‘Zot pou libere’?”</verse>
				<verse number="34">Zezi reponn zot, “Vremem, laverite mo dir zot, tou seki fer pese, li esklav pese,</verse>
				<verse number="35">Enn esklav pa fer parti enn fami, me garson la, li touzour fer parti so fami.</verse>
				<verse number="36">Si Garson la liber zot, alors vremem zot pou lib.</verse>
				<verse number="37">Mo kone ki zot bann desandan Abraam selman zot pe rod touy mwa parski mo parol pena plas dan zot leker.</verse>
				<verse number="38">Mo koze baze lor tou seki mo Papa inn dir, me zot, zot azir dapre seki zot finn tande kot zot papa.”</verse>
				<verse number="39">Zot reponn li, “Abraam nou papa.” Zezi dir zot, “Si vremem zot ti zanfan Abraam, zot ti pou fer parey kouma li.</verse>
				<verse number="40">Me asterla, zot pe rod mwa, pou touy mwa parski mo finn dir zot laverite ki mo finn tande kot Bondie; zame Abraam finn fer kiksoz kouma zot.</verse>
				<verse number="41">Zot pe fer seki zot papa ti fer.” Bannla dir li, “Nou pa bann zanfan ilezitim; nou ena enn sel papa, se Bondie.”</verse>
				<verse number="42">Zezi dir zot, “Si Bondie ti vremem zot Papa, zot ti pou kontan mwa, parski mwa, mo sorti kot Bondie. Mo pa inn vinn par mo prop lotorite me par lotorite Sa-Enn ki finn avoy mwa la.</verse>
				<verse number="43">Pou ki fer, zot pa konpran seki mo pe dir zot? Se parski zot pa kapav aksepte mo parol.</verse>
				<verse number="44">Zot sorti ar diab. Limem zot papa; akoz samem zot ena mem santiman ki li. Depi komansman li ti enn asasin e zame li ti dan laverite parski pena laverite dan li; kan li koz manti, li pe azir dapre so natir; li enn manter e limem papa bann manter.</verse>
				<verse number="45">Zot pa krwar mwa, parski mo koz laverite.</verse>
				<verse number="46">Kisannla parmi zot kapav montre mwa ki mo pe fer pese? Si mo pe koz laverite, ki fer zot pa krwar dan mwa?</verse>
				<verse number="47">Dimoun ki sorti kot Bondie, li ekout parol Bondie; se parski zot pa sorti kot Bondie ki zot pa ekout so parol.”</verse>
				<verse number="48">Bann Zwif demann li, “Eski nou pena rezon dir ki to enn Samaritin e ki to ena enn demon lor twa?”</verse>
				<verse number="49">Zezi reponn zot, “Mwa, mo pena demon lor mwa me mo onor mo Papa, me zot, zot pa onor mwa.</verse>
				<verse number="50">Mo pa pe rod mo prop laglwar me ena Enn ki pe rod li pou mwa e ki pou rann zizman.</verse>
				<verse number="51">Vremem, laverite mo dir zot, si kikenn gard mo parol, zame li pou mor.”</verse>
				<verse number="52">Bann Zwif dir li, “Aster nou kone ki to posede par enn demon; Abraam ek bann profet osi finn mor; kouma to kapav dir ki ‘Si kikenn gard mo parol, zame li pou gout lamor.’</verse>
				<verse number="53">Eski to pli gran ki nou papa Abraam? Li finn mor e bann profet osi finn mor; pouki to pran twa?”</verse>
				<verse number="54">Zezi reponn, “Si mo rod mo prop laglwar, mo laglwar pa vo nanye; Sa-Enn zot apel zot Bondie la, limem mo Papa e limem ki glorifie mwa.</verse>
				<verse number="55">Laverite, se ki zot pa konn li me mwa mo konn li. Si mo ti dir zot mo pa konn li, mo ti pou pas pou enn manter kouma zot; me mo konn li e mo gard so parol.</verse>
				<verse number="56">Zot papa Abraam ti dan lazwa kan li ti kone ki li pou trouv mo zour. Li finn trouv li, li finn kontan.”</verse>
				<verse number="57">Alor bann Zwif dir li, “To pena sinkant-an e to dir ki to finn trouv Abraam?”</verse>
				<verse number="58">Zezi dir zot, “Vremem, laverite mo dir zot, avan Abraam ti ne, mwa, mo ti la.”</verse>
				<verse number="59">Lerla zot ramas ros pou avoy lor li me Zezi kasiet e li sorti dan tanp.</verse>
			</chapter>
			<chapter number="9">
				<verse number="1">Letan Zezi ti pe ale, li trouv enn dimoun aveg depi so nesans.</verse>
				<verse number="2">Lerla so bann disip poz li enn kestion, “Kifer li aveg, akoz so pese ou bien akoz pese so fami?”</verse>
				<verse number="3">Zezi reponn, “Pa akoz so pese, ni akoz pese so fami me li aveg pouki dimoun trouv travay Bondie dan li.”</verse>
				<verse number="4">Tanki ankor lizour, nou bizin fer travay Sa-Enn ki finn avoy mwa la; lanwit pe vini kot personn pa kapav travay.</verse>
				<verse number="5">Tanki mo dan lemonn, momem lalimier lemonn.”</verse>
				<verse number="6">Letan li finn fini koze, li kras anba, li fer inpe labou avek so lakras e li pas labou lor lizie aveg la.</verse>
				<verse number="7">Apre Zezi dir li, “Al lav to figir dan pisinn Siloe” (Siloe vedir, ‘anvwaye’). Li ale, li lav so figir e kan li revini, li trouv kler.</verse>
				<verse number="8">Bann vwazin ek bann dimoun ki ti abitie trouv li demann sarite, poz kestion, “Pa limem ki ti abitie asiz la pou demann sarite?”</verse>
				<verse number="9">Ena pe dir, “Limem sa.” Enn lot bann pe dir, “Pa li sa, me kikenn ki parey kouma li.” Me li, li dir, “Momem sa.”</verse>
				<verse number="10">Zot demann li, “Ki finn arive pouki to trouv kler?”</verse>
				<verse number="11">Li reponn, “Sa dimoun ki apel Zezi la, limem finn fer labou, finn pas sa lor mo lizie e finn dir mwa, ‘Al lav to figir dan pisinn Siloe.’ Alors mo finn ale e letan mo finn fini lav mo figir, mo finn trouv kler.”</verse>
				<verse number="12">Zot dir li, “Kot li ete?” Li reponn, “Mo pa kone.”</verse>
				<verse number="13">Zot amenn sa dimoun ki ti aveg la devan bann Farizien.</verse>
				<verse number="14">Zour ki Zezi finn fer labou e finn ouver so lizie, ti enn zour saba.</verse>
				<verse number="15">Ankor enn fwa, bann Farizien demann li kouma li finn arive trouv kler. Li reponn zot, “Li finn met labou lor mo lizie, mo finn al lav mo figir e asterla mo trouve.”</verse>
				<verse number="16">Detrwa Farizien dir li, “Sa dimoun ki finn fer sa la, pa posib ki li sorti kot Bondie, parski li pa respekte saba.” Enn lot bann ti pe dir, “Kouma enn peser kapav fer sa kalite mirak la?” Lerla finn ena divizion ant zot.</verse>
				<verse number="17">Ankor enn fwa zot demann aveg la, “Ki to ena pou dir lor sa dimoun ki finn ouver to lizie la?” Li reponn zot, “Li enn Profet.”</verse>
				<verse number="18">Bann Zwif pa ti pe krwar ki li ti aveg avan e ki asterla li trouv kler. Lerla zot apel so bann fami.</verse>
				<verse number="19">Zot demann bannla, “Zot garson mem sa? Limem ki zot dir finn ne aveg? Kouma li kapav trouv kler asterla?”</verse>
				<verse number="20">Lerla so bann fami dir, “Wi, nou kone li nou garson e li finn ne aveg.</verse>
				<verse number="21">Kouma li trouv kler asterla, sa nou pa kone e nou pa kone kisannla finn ouver so lizie; al demann li, li ase gran pou reponn par limem.”</verse>
				<verse number="22">So bann fami inn reponn koumsa, parski zot ti per bann Zwif ki finn tom dakor pou met deor dan sinagog tou dimoun ki deklare ki Zezi Lemesi.</verse>
				<verse number="23">Akoz samem so fami dir, ‘Li ase gran pou reponn par limem, al demann li.’</verse>
				<verse number="24">Enn deziem fwa, zot apel aveg la e zot demann li, “Dir laverite devan Bondie, nou kone ki sa dimoun la enn peser.”</verse>
				<verse number="25">Me li reponn, “Mo pa kone si li enn peser; antouleka, mo kone ki mo ti aveg e ki asterla mo trouv kler.”</verse>
				<verse number="26">Zot dir li, “Ki li finn fer ar twa? Kouma li finn fer pou ouver to lizie?”</verse>
				<verse number="27">Li reponn zot, “Mo finn rakont zot tou, me zot pa finn ekoute; kifer zot anvi tann sa ankor? Kikfwa, zot osi, zot anvi vinn so disip?”</verse>
				<verse number="28">Zot tom lor li, zot insilte li, “Si twa to enn so bann disip, nou, nou bann disip Moiz.</verse>
				<verse number="29">Nou, nou kone ki Bondie finn koz ar Moiz, me li, nou pa mem kone kot li sorti.”</verse>
				<verse number="30">Boug la dir zot, “Li bien-bien drol seki zot pe dir! Zot pa kone kot li sorti alors ki li finn ouver mo lizie.</verse>
				<verse number="31">Nou kone ki Bondie pa ekout bann peser me si kikenn ador Bondie e fer so volonte, Bondie ekout li.</verse>
				<verse number="32">Zame depi ki lemonn existe, mo finn tann kikenn ouver lizie enn dimoun ki finn ne aveg.</verse>
				<verse number="33">Nek dimoun ki sorti kot Bondie ki kapav fer kiksoz parey.”</verse>
				<verse number="34">Zot reponn li, “To dan pese depi to nesans e asterla to vinn pres nou moral? Montre nou seki nou bizin fer?” Apre sa, zot met li deor.</verse>
				<verse number="35">Zezi finn aprann ki zot finn pous aveg la; letan Zezi trouv li, li demann li, “Eski to krwar dan Garson Limanite?”</verse>
				<verse number="36">Li reponn, “Misie, kisannla sa, pou mo krwar dan li?”</verse>
				<verse number="37">Zezi dir li, “To finn trouv li. Sa dimoun ki pe koz ar twa la, limem sa.”</verse>
				<verse number="38">Lerla li dir, “Segner, mo krwar.” E li tom azenou devan Zezi.</verse>
				<verse number="39">Zezi dir li, “Mo finn vinn lor later pou rann zizman e pouki dimoun ki pa trouv kler, trouve, e pouki dimoun ki trouv kler, vinn aveg.”</verse>
				<verse number="40">Enn-de Farizien ki ti pre ar Zezi tann sa e zot dir li, “To pe rod dir ki nou osi nou aveg?”</verse>
				<verse number="41">Zezi reponn zot, “Si zot ti aveg, zot pa ti pou koupab me aster ki zot pe dir, zot trouv kler, zot res dan zot pese.”</verse>
			</chapter>
			<chapter number="10">
				<verse number="1">Zezi dir, “Vremem laverite mo dir zot, seki pa rant dan park mouton par laport me li sot miray, li enn voler, li enn bandi.</verse>
				<verse number="2">Me seki pas par laport, limem berze bann mouton.</verse>
				<verse number="3">Gardien park ouver laport pou li: bann mouton tann lavwa berze letan li kriy sakenn par so nom e li fer zot sorti.</verse>
				<verse number="4">Kan li finn amenn tou so mouton deor, li mars devan zot, bannla swiv li, parski zot konn so lavwa.</verse>
				<verse number="5">Zot pa pou swiv enn etranze; kan zot tann lavwa enn etranze zot sove parski zot pa konn lavwa lezot dimoun.”</verse>
				<verse number="6">Letan Zezi rakont zot sa parabol la, zot pa ti konpran nanye lor seki li ti pe dir.</verse>
				<verse number="7">Alors Zezi dir zot ankor, “Vremem laverite mo dir zot, momem laport bann mouton.</verse>
				<verse number="8">Tou bann seki finn vinn avan mwa, bann voler, bann bandi e bann mouton pa finn ekout zot.</verse>
				<verse number="9">Momem laport; seki pas par mwa, mo pou sov li, li pou kapav rantre sorti kouma li anvi e pou touzour ena patiraz pou li.</verse>
				<verse number="10">Voler vini zis pou kokin, touye ek detrir; mwa, mo finn vini pou zot gagn lavi, e pouki zot gagn li anabondans.</verse>
				<verse number="11">Momem bon berze; enn bon berze expoz so lavi pou so bann mouton.</verse>
				<verse number="12">Dimoun ki travay zis pou kas pa enn berze; bann mouton la pa pou li. Kan li trouv loulou vini, li kit mouton, li sove, li ale. Lerla loulou trap zot e farous zot.</verse>
				<verse number="13">Li sove parski li travay zis pou kas e li pa pran kont bann mouton.</verse>
				<verse number="14">Momem bon berze, mo konn mo brebi e mo brebi konn mwa.</verse>
				<verse number="15">Kouma mo papa konn mwa, e mwa mo konn mo papa, mo pare pou donn mo lavi pou mo bann brebi.</verse>
				<verse number="16">Mo ena lezot mouton ankor me zot pa dan sa park la ankor; mo bizin al rod zot osi e zot pou ekout mo lavwa. Lerla pou ena enn sel troupo ek enn sel berze.</verse>
				<verse number="17">Akoz samem mo papa kontan mwa parski mo expoz mo lavi. Kan mo expoze, mo regagn lavi ankor.</verse>
				<verse number="18">Personn pa pran mo lavi; mo donn mo lavi par momem; mo ena pouvwar donn li, parey kouma mo ena pouvwar repran li. Mo finn resevwar sa pouvwar la ar mo papa.”</verse>
				<verse number="19">Ankor enn fwa, ti ena divizion parmi bann Zwif, akoz so bann parol.</verse>
				<verse number="20">Boukou parmi zot dir koumsa, “Ena enn demon lor li, li fou, ki fer zot ekout li?”</verse>
				<verse number="21">Enn lot bann dir, “Sa bann parol la pa kapav sorti ar enn dimoun ki ena demon lor li; eski demon kapav ouver lizie aveg?”</verse>
				<verse number="22">Ti fet Konsekrasion Tanp Zerizalem. Ti liver.</verse>
				<verse number="23">Zezi ti dan tanp e li ti pe ale-vini anba pors Salomon.</verse>
				<verse number="24">Bann Zwif antour li e zot demann li, “Ziska kan to pou gard nou dan sispans? Dir nou enn fwa si tomem Lemesi?”</verse>
				<verse number="25">Zezi reponn zot, “Mo finn deza dir zot, zot pale krwar mwa; bann travay ki mo fer lor nom mo Papa rann temwagnaz lor mwa,</verse>
				<verse number="26">me zot pa krwar parski zot pa form parti mo bann brebi.</verse>
				<verse number="27">Mo brebi tann mo lavwa, mo konn zot e zot swiv mwa.</verse>
				<verse number="28">Mo donn zot lavi eternel, e zame zot pou mor. Personn pa pou kapav tir zot dan mo lame.</verse>
				<verse number="29">Mo Papa ki finn donn mwa bann brebi la, li pli gran ki tou e personn pa pou kapav ras zot dan lame mo Papa.</verse>
				<verse number="30">Mo Papa ek mwa nou enn sel.”</verse>
				<verse number="31">Bann Zwif ramas ros ankor enn fwa pou avoy lor li.</verse>
				<verse number="32">Zezi reponn, “Mo finn montre zot boukou bon kiksoz ki mo Papa finn montre mwa fer, pouki zafer zot anvi bat mwa kout ros?”</verse>
				<verse number="33">Bann Zwif dir li, “Nou pa pe bat twa akoz enn bon kiksoz me parski to finn blasfeme: to enn zom kouma nou e to pran twa pou Bondie.”</verse>
				<verse number="34">Zezi reponn zot, “Eski pa finn ekrir dan zot lalwa ki Bondie inn dir, ‘Zot bann bondie?’</verse>
				<verse number="35">Si Bondie finn apel bondie bann seki finn resevwar laparol (e kouma nou kone, nou pa kapav sanz sa parol Lekritir la),</verse>
				<verse number="36">kouma zot kapav dir ki mo pe blasfeme parski mo finn dir ki mo Garson Bondie, alors ki mo papa finn swazir mwa e finn avoy mwa dan lemonn?</verse>
				<verse number="37">Si mo pa pe fer travay mo Papa, pa bizin krwar dan mwa,</verse>
				<verse number="38">me si mo pe fer so travay, mem si zot pale krwar dan mwa, krwar omwin dan bann travay la. Rekonet mo Papa e konpran ki li dan mwa, e mwa, mo dan li.”</verse>
				<verse number="39">Ankor enn fwa, zot rod trap li me li sap dan zot lame, li ale.</verse>
				<verse number="40">Zezi resot larivier Zourdin ankor pou al dan rezion kot Zan ti pe batize. Lerla li res laba mem.</verse>
				<verse number="41">Boukou dimoun vinn ar Zezi e zot dir, “Zan pa finn fer okenn mirak pourtan tou seki li finn dir lor Zezi ti vre.”</verse>
				<verse number="42">Lerla boukou krwar dan Zezi dan sa landrwa la.</verse>
			</chapter>
			<chapter number="11">
				<verse number="1">Enn dimoun ti finn tom malad. Li ti apel Lazar; li ti res Betani kot Marie ek so ser Mart.</verse>
				<verse number="2">Marie, limem ki ti vers parfin lor lipie Zezi e ti souy li avek so seve; so frer Lazar finn tom malad.</verse>
				<verse number="3">De ser la avoy nouvel Zezi, “Segner, dimoun ki to kontan la malad.”</verse>
				<verse number="4">Me letan Zezi tann sa, li dir, “Sa maladi la pa pou donn lamor, me li pou montre laglwar Bondie e pou manifeste osi laglwar Garson Bondie.”</verse>
				<verse number="5">Zezi ti bien kontan Mart ek so ser, ek so frer Lazar.</verse>
				<verse number="6">Kan li finn tann dir ki Lazar ti malad, li res ankor de zour dan landrwa kot li ti ete.</verse>
				<verse number="7">Apre sa li dir ar so bann disip, “Anou retourn Zide ankor.”</verse>
				<verse number="8">Bann disip dir li, “Rabi, bann Zwif ti pe rod bat twa kout ros laba, be to pou retourn laba ankor?”</verse>
				<verse number="9">Zezi reponn, “Eski pena douzer-tan dan enn zour? Si kikenn mars anplin lizour, li pa pou kogne, parski li pe trouv lalimier ki ekler lemonn.</verse>
				<verse number="10">Si kikenn mars dan nwar, li tonbe, parski pena lalimier dan li.”</verse>
				<verse number="11">Apre Zezi kontigne, “Nou kamarad Lazar pe dormi, me mo pe al lev li.”</verse>
				<verse number="12">So bann disip dir li, “Segner, si li pe dormi, li pou bien.”</verse>
				<verse number="13">Zezi ti pe koz lor lamor Lazar me zot, zot ti krwar ki li ti pe koz lor so somey.</verse>
				<verse number="14">Lerla Zezi dir zot fran, “Lazar finn mor.”</verse>
				<verse number="15">Mo kontan pou zot ki mo pa ti laba pouki zot krwar. Anou al get li.”</verse>
				<verse number="16">Toma, ki vedir zimo, dir ar so bann kamarad, “Nou al avek li, pou nou mor avek li.”</verse>
				<verse number="17">Kan Zezi arive, li dekouver ki Lazar ti dan tonbo depi kat zour.</verse>
				<verse number="18">Betani ti ape pre enn distans de mil ar Zerizalem.</verse>
				<verse number="19">Boukou Zwif ti vinn montre zot sinpati Mart ek Marie apre lamor zot frer.</verse>
				<verse number="20">Ler Mart tann dir ki Zezi pe vini, li al zwenn li. Marie res lakaz.</verse>
				<verse number="21">Mart dir Zezi, “Segner, si to ti la, mo frer pa ti pou mor.</verse>
				<verse number="22">Me mem asterla mo kone ki tou seki to demann Bondie, Bondie pou donn twa.”</verse>
				<verse number="23">Zezi dir li, “To frer pou resisite.”</verse>
				<verse number="24">Mart reponn li, “Mo kone ki li pou resisite kan pou ena rezireksion dan dernie zour.”</verse>
				<verse number="25">Zezi dir li, “Momem larezireksion, momem lavi; dimoun ki krwar dan mwa pou viv mem si li finn mor.</verse>
				<verse number="26">Tou dimoun ki viv e krwar dan mwa zame pou mor; eski to krwar dan seki mo pe dir?”</verse>
				<verse number="27">Li reponn, “Wi Segner, mo krwar ki twa, to Lekris, Garson Bondie ki pe vinn dan lemonn.”</verse>
				<verse number="28">Apre sa bann parol la, Mart al apel so ser Marie e li dir li dousman dan so zorey, “Lemet lamem, li pe apel twa.”</verse>
				<verse number="29">Kouma Marie tann sa, li leve, li al zwenn Zezi.</verse>
				<verse number="30">Zezi pa ti ankor rant dan vilaz me li ti ankor dan landrwa kot Mart ti vinn zwenn li.</verse>
				<verse number="31">Letan bann Zwif, ki ti vinn rann vizit Marie pou konsol li, trouv li leve, sorti deor ale, zot swiv li. Zot ti panse ki li ti pe al lor tonbo pou plore.</verse>
				<verse number="32">Kan Marie ariv dan landrwa kot Zezi ti ete, kouma li trouv Zezi, li tom dan so lipie e li dir li, “Segner, si to ti la, mo frer pa ti pou mor.”</verse>
				<verse number="33">Letan Zezi trouve kouma li pe plore e kouma bann Zwif ki ti avek li osi pe plore, so leker sere, li boulverse.</verse>
				<verse number="34">Li dir, “Kot zot finn met so lekor?” Zot reponn, “Segner, vinn gete.”</verse>
				<verse number="35">Zezi plore.</verse>
				<verse number="36">Bann Zwif dir, “Get kouma li ti kontan li.”</verse>
				<verse number="37">Ena ti pe dir, “Eski li pa ti kapav anpes li mor alors ki li finn kapav ouver lizie enn aveg?”</verse>
				<verse number="38">Zezi ti ankor boulverse, ler li al devan tonbo. Tonbo la ti enn kavern dan ros e ti ena enn gro ros dan so lantre.</verse>
				<verse number="39">Zezi dir, “Tir sa ros la.” Mart, ser Lazar dir, “Segner, enn loder pou monte; sa fer kat zour ki li ladan.”</verse>
				<verse number="40">Zezi dir li, “Mo pa finn dir twa ki si to krwar to pou trouv laglwar Bondie?”</verse>
				<verse number="41">Lerla zot tir ros la. Zezi lev so lizie lao e li dir, “Papa, mo rann twa gras parski to finn ekout mwa.</verse>
				<verse number="42">Mo kone ki to exos mwa toultan me mo pe dir sa akoz sa lafoul la, pouki zot krwar ki to finn avoy mwa.”</verse>
				<verse number="43">Letan li fini dir sa, li kriy pli for ki li kapav, “Lazar, sorti deor!”</verse>
				<verse number="44">Lazar ki ti mor, sorti deor avek bandaz dan so lipie, so lame, ek enn vwal lor so figir. Zezi dir zot, “Delarg li, les li ale.”</verse>
				<verse number="45">Lerla boukou Zwif, ki ti vinn kot Marie, finn krwar dan Zezi kan zot finn trouv seki li finn fer.</verse>
				<verse number="46">Me detrwa al get bann Farizien e rakont zot seki Zezi inn fer.</verse>
				<verse number="47">Bann gran pret ek bann Farizien fer enn gran konsey e zot dir “Ki nou pou fer? Li pe fer boukou mirak?</verse>
				<verse number="48">Si nou les li kontigne san fer nanye, boukou dimoun pou krwar dan li e bann Romin pou vini e zot pou kraz nou tanp ek zot pou detrir nou pei.”</verse>
				<verse number="49">Kaif, ki ti gran pret sa lane la, ti avek zot. Li dir, “Zot pa konn nanye,</verse>
				<verse number="50">Zot pa konpran, li dan zot lavantaz ki enn sel dimoun mor pou lepep plito ki tou dimoun.”</verse>
				<verse number="51">Li pa finn dir sa par limem me kouma li ti gran pret sa lane la, li ti pe fer enn profesi ki Zezi pou mor pou bann Zwif;</verse>
				<verse number="52">Pa zis pou zot tou sel, me pouki tou bann zanfan Bondie ki finn disperse, vinn enn sel.</verse>
				<verse number="53">Depi sa zour la, bannla fer plan pou touy li.</verse>
				<verse number="54">Zezi ti nepli kapav ale-vini dan Lazide, me li retir li dan enn landrwa pre ar dezer, dan lavil Efraim e li res laba avek so bann disip.</verse>
				<verse number="55">Pak ti pe koste. Boukou dimoun kit zot landrwa e zot mont Zerizalem avan fet Pak pou pirifie zot.</verse>
				<verse number="56">Zot ti pe rod Zezi; zot ti dan tanp e zot ti pe dir ant zot, “Ki zot panse? Eski li pou vini pou fet?”</verse>
				<verse number="57">Bann gran pret ek bann Farizien finn donn lord, vinn dir zot si kikenn kone kot li ete, koumsa zot pou kapav aret li.</verse>
			</chapter>
			<chapter number="12">
				<verse number="1">Sis zour avan fet Pak, Zezi ti vinn Betani kot Lazar, limem ki Zezi finn resisite parmi bann mor.</verse>
				<verse number="2">Zot ti invit Zezi pou dine; Mart ti pe servi e Lazar ti enn parmi bann invite ki ti pe asiz lor mem latab ar Zezi.</verse>
				<verse number="3">Marie pran enn flakon parfin ki ti fer ar enn plant bien rar e ki ti kout bien-bien ser; li vers parfin lor lipie Zezi, apre li souy li avek so seve. Lakaz la net ranpli ek parfin la.</verse>
				<verse number="4">Me Zida Iskaryot, enn parmi bann disip, (limem ki ti pre pou vann Zezi), dir</verse>
				<verse number="5">“Kifer pa ti vann sa parfin la pou trwa san pies larzan, koumsa ti kapav partaz kas la avek bann dimoun pov?”</verse>
				<verse number="6">Li pa ti pe dir sa parski li ti kontan bann pov me parski li ti enn trianger; limem ti kontrol finans e li ti pran kas, met dan so pos.</verse>
				<verse number="7">Zezi dir, “Les sa fam la trankil! Li finn montre seki li pou fer zour mo lanterman.</verse>
				<verse number="8">Bann pov, pou ena touzour parmi zot me mwa mo pa pou touzour ar zot.”</verse>
				<verse number="9">Enn gran lafoul Zwif finn aprann ki Zezi ti la. Zot pa finn vini zis akoz Zezi me osi pou get Lazar ki Zezi ti resisite parmi bann mor.</verse>
				<verse number="10">Alors bann gran pret inn deside pou touy Lazar osi</verse>
				<verse number="11">parski boukou parmi bann Zwif ti pe kit zot akoz Zezi, e zot ti pe met zot krwayans dan li.</verse>
				<verse number="12">Landime, enn gran lafoul ki ti vini pou fet Pak, finn tann dir ki Zezi pe vinn Zerizalem.</verse>
				<verse number="13">Lerla zot pran bann brans palmis e zot al akey li. Zot kriye, “Ozana, Bondie inn beni Sa-Enn ki pe vinn lor so nom la, limem lerwa Izrael.”</verse>
				<verse number="14">Zezi trouv enn ti-bourik, li asiz lor li. Kouma finn ekrir dan Lekritir,</verse>
				<verse number="15">“Pa gagn per, tifi Sion, ala to lerwa pe vini; li pe mont lor enn ti-bourik.”</verse>
				<verse number="16">Letan tou sa ti pase, so bann disip pa ti pe konpran me apre, kan Zezi finn glorifie, zot ti rapel seki Lekritir finn dir e seki dimoun ti fer pou li.</verse>
				<verse number="17">Lerla tou dimoun ki ti avek Zezi, rakont seki zot finn trouve kan Zezi ti kriy Lazar depi so tom e inn redonn li lavi.</verse>
				<verse number="18">Akoz sa mirak la, lafoul ti vinn zwenn Zezi.</verse>
				<verse number="19">Lerla bann Farizien dir ant zot, “Zot trouve, tou seki fer pa marse; gete, lemonn pe galoup deryer li.”</verse>
				<verse number="20">Ti ena detrwa Grek ki finn mont Zerizalem pou priye pou fet Pak.</verse>
				<verse number="21">Zot apros ar Filip ki ti res Betsaida, enn lavil dan Galile, e zot dir li, “Misie, nou anvi trouv Zezi.”</verse>
				<verse number="22">Filip al dir sa Andre e Andre ek Filip vinn dir sa Zezi.</verse>
				<verse number="23">Zezi reponn zot, “Ler inn arive pouki Garson Limanite glorifie.</verse>
				<verse number="24">Vremem, laverite mo dir zot, si enn lagrin dible pa mor kan li tom dan later, li res tou sel, me si li mor li raport boukou fri.</verse>
				<verse number="25">Seki kontan so lavi pou perdi li, seki pa atase ar so lavi dan lemonn kot nou pe viv, pou gard li pou toultan.</verse>
				<verse number="26">Si kikenn anvi servi mwa, fodre li swiv mwa; la kot mo ete, mo serviter osi pou la; si kikenn servi mwa, mo Papa pou onor li.”</verse>
				<verse number="27">“Aster mo santi mwa boulverse; me ki mo pou dir, ‘Papa sap mwa ladan?’ Me akoz samem mo finn vini.”</verse>
				<verse number="28">“Papa, glorifie to nom.” Lerla enn lavwa sorti dan lesiel, “Mo finn deza glorifie li e mo pou glorifie li ankor.”</verse>
				<verse number="29">Lafoul ki ti prezan finn tande e zot dir, “Loraz sa!” Ena dir, “Enn anz finn koz ar li!”</verse>
				<verse number="30">Me Zezi reponn, “Sa lavwa la pa finn koze pou mwa me pou zot.</verse>
				<verse number="31">Asterla mo pou ziz lemonn e so gran sef pou deor.</verse>
				<verse number="32">E mwa, kan bannla pou lev mwa lao depi lor later, mo pou atir tou dimoun ar mwa.”</verse>
				<verse number="33">Li ti pe dir sa pou montre ki manier li ti pou mor.</verse>
				<verse number="34">Lafoul pran laparol, “Dapre nou lalwa nou finn tande ki Lemesi zame pou mor; kouma to kapav dir bizin lev Garson Limanite lao? Kisannla Garson Limanite?”</verse>
				<verse number="35">Zezi dir zot, “Lalimier pou res ankor inpe letan avek zot; kontigne marse kan lalimier ankor ar zot, pouki zot pa tom dan marenwar; parski dimoun ki mars dan nwar, pa kone kot li pe ale.</verse>
				<verse number="36">Kan zot dan lalimier, krwar dan lalimier pouki zot vinn bann zanfan lalimier.” Kan Zezi inn fini dir sa bann parol la, li sorti e li al trankil dan enn kwin.</verse>
				<verse number="37">Malgre tou bann sign ki li finn fer devan zot, zot kontign pa krwar dan li.</verse>
				<verse number="38">Tousala finn arive pouki parol profet Izai akonpli, “Segner kisannla finn krwar dan parol ki nou finn anonse? Kisannla finn dekouver lafors Lesegner?”</verse>
				<verse number="39">Zot pa ti pou kapav krwar parski Izai finn dir ankor,</verse>
				<verse number="40">“Bondie finn rann zot lizie aveg, zot leker dir kouma ros, pouki zot pa trouv kler avek zot lizie, pa konpran avek zot leker, lerla zot pa pou konverti e zot pa pou gagn zot gerizon.”</verse>
				<verse number="41">Izai finn koz lor Zezi parski li finn trouv so laglwar.</verse>
				<verse number="42">Malgre sa, boukou responsab krwar dan li; me akoz bann Farizien, zot pa ti les dimoun kone, pou pa met zot deor dan sinagog.</verse>
				<verse number="43">Laverite, seki zot ti prefer plito laglwar lor later ki laglwar Bondie.</verse>
				<verse number="44">Zezi kriy for, “Dimoun ki krwar dan mwa, pa krwar zis dan mo tou sel me dan Sa-Enn ki finn avoy mwa la.</verse>
				<verse number="45">Dimoun ki trouv mwa, trouv Sa-Enn ki finn avoy mwa la.</verse>
				<verse number="46">Momem lalimier ki finn vinn dan lemonn. Seki krwar dan mwa, pa pou res dan teneb.</verse>
				<verse number="47">Si kikenn tann mo parol me pa gard zot, mo pa la pou zize. Mo pa finn vini pou kondann lemonn me pou sov lemonn.</verse>
				<verse number="48">Seki rezet mwa e pa aksepte mo bann parol, inn fini pas zizman lor limem. Parol ki mo pe dir, samem pou ziz li dan dernie zour.</verse>
				<verse number="49">Tou seki mo pe dir, pa sorti ar mwa me sorti kot mo Papa ki finn avoy mwa. Mo Papa inn komann mwa fer sa lansegnman la.</verse>
				<verse number="50">Mo kone ki so komannman donn lavi eternel; seki mo pe dir, samem mo Papa finn avoy mwa dir.”</verse>
			</chapter>
			<chapter number="13">
				<verse number="1">Avan fet Pak, kan Zezi trouve ki so ler finn vini pou kit sa later la pou al rezwenn so Papa, kouma li ti kontan bann ki ti pe swiv li lor later, li kontign kontan zot ziska lafin.</verse>
				<verse number="2">Letan zot ti pe pran zot repa, diab finn fini akapar lespri Zida, garson Simon Iskaryot, pou li vann Zezi.</verse>
				<verse number="3">Kouma li kone ki so Papa finn met tou dan so lame, ki li sorti kot Bondie e ki li pe retourn kot Bondie,</verse>
				<verse number="4">Zezi leve, kit latab, retir so manto, pran enn serviet e atas li dan so lerin.</verse>
				<verse number="5">Apre sa, li vers dilo dan enn kivet e li koumans lav lipie so bann disip; li souy zot lipie avek serviet ki ti dan so lerin.</verse>
				<verse number="6">Letan li ariv devan Simon Pier, Simon Pier dir, “Twa, Segner, to pou lav mo lipie?”</verse>
				<verse number="7">Zezi reponn, “To pa konpran seki mo pe fer asterla me pli tar to ava konpran.”</verse>
				<verse number="8">Pier dir, “Pena sime to lav mo lipie.” Zezi reponn, “Si mo pa lav to lipie to pa pou partaz mo lavi.”</verse>
				<verse number="9">Simon Pier dir, “Segner, si koumsa, pa lav zis mo lipie me mo lame ek mo latet osi.”</verse>
				<verse number="10">Zezi dir, “Seki finn fini begne, pa neseser li begne ankor parski so lekor prop; li bizin lav zis so lipie. Zot, zot prop me pa zot tou selman.”</verse>
				<verse number="11">(Zezi ti deza kone kisannla ti pou vann li; akoz samem li dir, ‘Pa zot tou ki prop.’)</verse>
				<verse number="12">Kan Zezi inn fini lav zot lipie, li remet so linz lor li e li repran so plas lor latab; apre li dir zot, “Eski zot konpran ki mo finn fer ar zot?</verse>
				<verse number="13">Zot abitie apel mwa ‘Met ek Segner.’ E zot ena rezon. Momem Met ek Segner.</verse>
				<verse number="14">Si mwa ki Met ek Segner, mo finn lav zot lipie, asterla, zot osi zot bizin lav lipie zot kamarad.</verse>
				<verse number="15">Mo finn donn zot sa lexanp la pouki zot fer parey kouma mo finn fer ar zot.</verse>
				<verse number="16">Vremem, laverite mo dir zot, enn serviter pa pli gran ki so met e enn dimoun ki finn avoye pa pli gran ki dimoun ki finn avoy li la.</verse>
				<verse number="17">Si aster zot inn konn tousala, zot pou bienere si zot met sa anpratik.</verse>
				<verse number="18">Mo pa pe dir sa pou zot tou; mo konn bann seki mo finn swazir me fodre ki Lekritir realize, ‘Seki finn manz mo dipin, finn kras dan mo lasiet.’</verse>
				<verse number="19">Mo dir zot tousala avan ki li arive, pouki kan sa arive, zot krwar ki Mo-Mem-Mwa.</verse>
				<verse number="20">Vremem, laverite mo dir zot, seki resevwar dimoun mo avoye, pe resevwar mwa e seki resevwar mwa, pe resevwar Sa-Enn ki finn avoy mwa la.”</verse>
				<verse number="21">Letan Zezi inn fini koze, li ti bien boulverse e li dir devan zot tou, “Vremem, laverite mo dir zot, enn parmi zot pou trair mwa.”</verse>
				<verse number="22">Sakenn get so kamarad; zot res bet e zot pa kone pouki sannla Zezi pe dir sa.</verse>
				<verse number="23">Disip ki Zezi ti kontan la, ti pe asiz koste ar li.</verse>
				<verse number="24">Simon Pier fer li enn sign pouki Zezi dir li kisannla sa.</verse>
				<verse number="25">Lerla li vers so latet lor zepol Zezi e li demann li, “Segner, kisannla sa?”</verse>
				<verse number="26">Zezi reponn li, “Dimoun ki mo pou donn sa bout dipin ki mo tranp dan sa lasiet la, limem sa.” Lerla Zezi tranp morso dipin la, donn li Zida garson Simon Iskaryot.</verse>
				<verse number="27">Kouma Zida pran dipin la, Satan rant dan li. Lerla Zezi dir li, “Degaze al fer seki to ena pou fer enn fwa.”</verse>
				<verse number="28">Me personn parmi bann dimoun ki ti atab, pa ti konpran ki fer Zezi finn dir sa.</verse>
				<verse number="29">Ena ti krwar, kouma Zida ti kontrol finans, Zezi finn dir li, ‘Al aste seki nou bizin pou fet Pak ou bien donn kiksoz bann pov.’</verse>
				<verse number="30">Kouma Zida pran sa bout dipin la, li sorti, li ale. Ti fer nwar deor.</verse>
				<verse number="31">Kouma Zida ale, Zezi dir, “Asterla laglwar Garson Limanite finn manifeste e laglwar Bondie pou manifeste dan so Garson.</verse>
				<verse number="32">Si laglwar Bondie manifeste dan so Garson, alors Bondie pou manifeste dan limem laglwar Garson Limanite e Bondie pou glorifie li asterlamem.</verse>
				<verse number="33">Mo bann zanfan, mo pou avek zot pou enn tigit letan ankor; zot pou rod mwa me seki mo finn dir bann Zwif, mo pe dir zot li asterla, ‘La kot mo pe ale, zot pa kapav vini.’</verse>
				<verse number="34">Mo donn zot enn komannman nouvo: kontan zot kamarad, parey kouma mwa, mo kontan zot. Zot bizin kontan zot kamarad.</verse>
				<verse number="35">Si zot ena lamour pou zot kamarad, tou dimoun pou kone ki zot mo disip.”</verse>
				<verse number="36">Simon Pier demande, “Segner, kot to pe ale?” Zezi reponn li, “La kot mo pe ale, to pa pou kapav swiv mwa asterla, pli tar to pou swiv mwa.”</verse>
				<verse number="37">Pier dir, “Segner, ki fer mo pa kapav swiv twa depi asterlamem? Mo pare pou donn twa mo lavi.”</verse>
				<verse number="38">Zezi reponn, “To pou donn to lavi pou mwa? Vremem, laverite mo dir twa, avan kok sante to pou inn fini renie mwa trwa fwa.”</verse>
			</chapter>
			<chapter number="14">
				<verse number="1">“Pa bizin zot boulverse; krwar osi dan Bondie, krwar dan mwa.</verse>
				<verse number="2">Dan lakaz mo Papa ena boukou plas, sinon mo pa ti pou dir ki mo pe al prepar enn plas pou zot?</verse>
				<verse number="3">Kan mo pe ale mo pou al prepar enn plas pou zot; apre sa mo pou revini e mo pou vinn sers zot e la kot mo pou ete zot osi, zot pou ete.</verse>
				<verse number="4">Zot kone sa sime kot mo pe ale la.”</verse>
				<verse number="5">Lerla Toma dir, “Segner nou pa kone kot to pe ale; be kouma nou kapav kone ki sime bizin pase?”</verse>
				<verse number="6">Zezi dir li, “Momem sime, laverite, lavi; personn pa kapav al kot mo Papa si li pa pas par mwa.</verse>
				<verse number="7">Si zot ti konn mwa, zot ti pou konn mo Papa osi. Asterla, zot konn mo Papa e zot finn trouv li.”</verse>
				<verse number="8">Filip dir li, “Segner, montre nou to Papa, samem ase.”</verse>
				<verse number="9">Zezi reponn li, “Tou sa letan mo ar zot la, to pa konn mwa Filip? Seki finn trouv mwa finn trouv mo Papa. Kouma to kapav dir, ‘Montre nou to Papa’?</verse>
				<verse number="10">Eski to pa krwar ki mo dan mo Papa e ki mo Papa dan mwa? Sa bann parol ki mo pe dir zot la, pa sorti dan mwa me mo Papa ki viv dan mwa, fer mwa dir sa.</verse>
				<verse number="11">Krwar mwa, mo dan mo Papa e mo Papa dan mwa; si zot pa krwar, krwar omwin dan seki mo pe fer.</verse>
				<verse number="12">Vremem, laverite mo dir zot, seki krwar dan mwa pou fer seki mo fer; li pou mem fer pli gran kiksoz ki mwa, parski mwa mo pe al kot mo Papa.</verse>
				<verse number="13">Tou seki zot demande lor mo nom, mo pou fer li pouki zot trouv laglwar mo Papa dan seki mo fer.</verse>
				<verse number="14">Seki zot demande lor mo nom, mo pou fer li.”</verse>
				<verse number="15">“Si zot kontan mwa, zot pou obzerv mo bann komannman.</verse>
				<verse number="16">Mo pou demann mo Papa, donn zot Sa-Enn ki pou defann zot la pouki li res toultan avek zot.</verse>
				<verse number="17">Limem Lespri laverite. Lemonn pa kapav resevwar li parski li pa trouv li e pa konn li. Zot, zot konn li parski li res ar zot e li dan milie zot.</verse>
				<verse number="18">Mo pa pou les zot orfelin; mo pou revini.</verse>
				<verse number="19">Dan enn tigit letan ankor, lemonn nepli pou trouv mwa me zot, zot pou kontigne trouv mwa parski mo pou viv e zot osi zot pou viv.</verse>
				<verse number="20">Sa zour la, zot pou kone ki mo dan mo Papa e ki zot dan mwa e ki mwa, mo dan zot.</verse>
				<verse number="21">Seki gard mo bann komannman e met zot anpratik, mo kone ki li kontan mwa; seki kontan mwa, mo Papa pou kontan li e mwa, mo pou kontan li osi e li pou kone ki mo ete vremem.”</verse>
				<verse number="22">Zida (pa Zida Iskaryot) dir, “Segner, kouma to kapav dir ki to pou fer nou konn twa vremem alors ki to pa pou fer lemonn konn twa?”</verse>
				<verse number="23">Zezi reponn, “Si vremem kikenn kontan mwa, li pou met mo parol anpratik, mo Papa pou kontan li, nou pou vinn kot li e nou pou fer nou lakaz kot li.</verse>
				<verse number="24">Seki pa kontan mwa, pa pou met mo parol anpratik. Parol ki zot pe tande pa sorti dan mwa, me sorti kot mo Papa ki finn avoy mwa.</verse>
				<verse number="25">Mo finn dir zot tousala parski mo ankor avek zot.</verse>
				<verse number="26">Me Sa-Enn ki pou defann zot la, limem Lespri Sin ki mo Papa pou avoy lor mo nom. Li, li pou montre zot tou kiksoz e li pou fer zot rapel tou seki mo finn dir zot.</verse>
				<verse number="27">Shalom, mo donn zot mo lape, pa manier lemonn me dan mo manier. Pa boulverse, pa gagn per.</verse>
				<verse number="28">Zot finn tande seki mo finn dir zot, ‘Mo pe ale me mo pe revini.’ Si zot ti kontan mwa, zot ti pou dan lazwa kan mo dir zot ki mo pe al kot mo Papa, parski mo Papa pli gran ki mwa.</verse>
				<verse number="29">Mo dir zot tousala depi aster lamem pouki kan sa arive, zot kontigne krwar.</verse>
				<verse number="30">Mo nepli pou dir zot tousala; sef demon ki diriz lemonn pe vini e li pa kapav fer mwa nanye.</verse>
				<verse number="31">Me lemonn bizin kone ki mo kontan mo Papa, akoz samem tou seki mo Papa dir mwa fer, mo fer. Leve, nou ale.”</verse>
			</chapter>
			<chapter number="15">
				<verse number="1">“Mwa, mo vre pie rezin, mo Papa, propriyeter karo.</verse>
				<verse number="2">Tou brans ki lor sa pie la e ki pa raporte, mo Papa tir zot zete; me tou brans ki raporte, li tay zot pouki zot donn ankor plis.</verse>
				<verse number="3">Zot finn deza pirifie par parol ki mo finn dir zot.</verse>
				<verse number="4">Res ar mwa, kouma mwa mo res ar zot. Parey kouma enn brans pa kapav raport fri si li pa res lor pie rezin la, zot osi, zot pa pou kapav fer nanye si zot pa res ar mwa.</verse>
				<verse number="5">Mwa, mo pie rezin e zot, zot bann brans. Dimoun ki res ar mwa e mwa ar zot, zot pou raport enn kantite fri parski san mwa zot pa kapav fer nanye.</verse>
				<verse number="6">Si kikenn pa res ar mwa, pou zet li deor parey kouma fer ek enn brans ki pa raporte; lerla li pou sek. Dimoun ramas sa bann brans la, zet zot dan dife e zot brile.</verse>
				<verse number="7">Si zot res ar mwa e mo parol res ar zot, tou seki zot demande zot pou gagne.</verse>
				<verse number="8">Mo Papa glorifie, ler zot raport boukou fri e ler zot vinn mo bann disip.</verse>
				<verse number="9">Kouma mo Papa kontan mwa, mwa osi mo kontan zot. Res dan mo lamour.</verse>
				<verse number="10">Si zot gard mo bann komannman, zot pou res dan mo lamour parey kouma mwa, mo gard komannman mo Papa e mo res dan so lamour.</verse>
				<verse number="11">Mo finn dir zot tousala pouki mo lazwa res dan zot e ki zot lazwa konple dan enn gran lazwa.</verse>
				<verse number="12">Ala mo komannman, kontan zot prosin, parey kouma mwa mo kontan zot.</verse>
				<verse number="13">Pena pli gran lamour ki existe ler kikenn donn so lavi pou so bann kamarad.</verse>
				<verse number="14">Zot mo bann kamarad si zot fer tou seki mo komann zot.</verse>
				<verse number="15">Mo nepli apel zot serviter, parski enn serviter pa kone ki so met fer; mo apel zot kamarad, parski tou seki mo finn tande kot mo Papa, mo finn fer zot kone.</verse>
				<verse number="16">Pa zot ki finn swazir mwa, me mwa ki finn swazir zot. Mo finn donn zot mision, ale, raport fri e ki zot fri dire. Lerla tou seki zot demann mo Papa lor mo nom, li pou donn zot.</verse>
				<verse number="17">Mo donn zot enn komannman: kontan zot prosin.</verse>
				<verse number="18">Kan lemonn pou air zot, pa bliye ki li finn air mwa avan.</verse>
				<verse number="19">Si zot ti viv pou lemonn, lerla lemonn ti pou konsider zot kouma so prop zanfan; me zot pa pou lemonn; mwa, mo finn swazir zot, mo finn tir zot dan lemonn, akoz samem lemonn air zot.</verse>
				<verse number="20">Rapel parol ki mo finn dir zot, ‘Enn serviter pa pli gran ki so met.’ Si bannla finn persekit mwa, bannla pou persekit zot osi. Si bannla swiv mo parol, bannla pou swiv zot parol osi.</verse>
				<verse number="21">Me bannla pou fer tousala parski zot ar mwa e parski bannla pa konn Sa-Enn ki finn avoy mwa la.</verse>
				<verse number="22">Si mo pa ti vini e mo pa ti koz ar bannla, zot pa ti pou ena pese me asterla zot pena okenn exkiz pou zot pese.</verse>
				<verse number="23">Dimoun ki air mwa, air mo Papa osi.</verse>
				<verse number="24">Si mo pa ti fer pou zot, travay ki personn pa kapav fer, zot ti pou ena bon exkiz pou zot bann pese; me asterla zot finn trouve e zot kontigne air mwa ek mo Papa.</verse>
				<verse number="25">Tousala finn arive pouki parol lalwa realize, ‘Zot pou air mwa san okenn rezon.’</verse>
				<verse number="26">Kan Sa-Enn ki pou defann zot la pou vini, li pou donn so temwagnaz lor mwa. Li sorti kot mo Papa; mo pou avoy li e limem Lespri laverite.</verse>
				<verse number="27">Zot osi zot pou donn zot temwagnaz parski depi komansman zot avek mwa.”</verse>
			</chapter>
			<chapter number="16">
				<verse number="1">“Mo finn dir zot tousala pouki zot pa abandonn zot lafwa.</verse>
				<verse number="2">Bannla pou met zot deor dan sinagog. Me ler pe vini kot dimoun, ki pou touy zot, pou krwar ki zot pe servi Bondie kan zot pe fer sa,</verse>
				<verse number="3">parski zot pa finn konn ni mo Papa, ni mwa.</verse>
				<verse number="4">Me mo pe dir zot sa, pouki kan ler vini, zot rapel seki mo finn dir zot. Mo pa finn dir zot tousala depi komansman parski mo ti avek zot.</verse>
				<verse number="5">Me asterla mo pe al kot Sa-Enn ki finn avoy mwa la e personn pa demann mwa, ‘Kot to pe ale?’</verse>
				<verse number="6">Me zot leker fer mal parski mo finn dir zot sa.</verse>
				<verse number="7">Me mo pe dir zot laverite, li dan zot lavantaz ki mo ale; parski si mo pa ale, Sa-Enn ki pou defann zot la, pa pou vinn ar zot; me si mo ale, mo pou avoy li.</verse>
				<verse number="8">Kan li vini, li pou prouve ki lemonn pa kone ki ete pese, lazistis ek zizman.</verse>
				<verse number="9">Bannla dan pese parski zot pa krwar dan mwa;</verse>
				<verse number="10">Ki ete lazistis? Mo pe al kot mo Papa e zot nepli pou trouv mwa ankor;</verse>
				<verse number="11">Ki ete zizman? Sef lemonn inn fini zize.</verse>
				<verse number="12">Mo ena ankor boukou kiksoz pou dir zot me li tro lour pou zot, asterla;</verse>
				<verse number="13">Kan Lespri laverite vini, li pou kondir zot dan laverite. Li pa pou koz dapre so prop lide, me tou seki li finn tande, samem li pou dir; li pou anons zot tou seki pou vini.</verse>
				<verse number="14">Li pou rann mwa glwar parski li pou anons zot tou seki li finn resevwar ar mwa.</verse>
				<verse number="15">Tou seki mo Papa ena, li pou mwa; akoz samem mo finn dir zot, ki Lespri pou anons zot seki li finn resevwar ar mwa.</verse>
				<verse number="16">Dan enn tigit letan zot nepli pou trouv mwa e dan enn tigit letan ankor, zot pou retrouv mwa.”</verse>
				<verse number="17">Detrwa so bann disip ti pe demande ant zot, ki savedir “Enn tigit letan zot pa pou trouv mwa e dan enn tigit letan ankor, zot pou retrouv mwa?” E ki savedir “Mo pe al kot mo Papa?”</verse>
				<verse number="18">Alors zot dir, “Ki savedir ‘enn tigit letan?’ Nou pa konpran sa koze la.”</verse>
				<verse number="19">Zezi ti kone ki zot ti pe anvi kestionn li; alors li dir zot, “Zot pe rod konpran ki savedir, ‘Enn tigit letan zot pa pou trouv mwa e dan enn tigit letan ankor zot pou retrouv mwa?’</verse>
				<verse number="20">Vremem, laverite mo dir zot: zot pou plore, zot pou kriye me lemonn pou dan lazwa. Zot pou dan lapenn me zot lapenn pou vinn lazwa.</verse>
				<verse number="21">Kan enn fam pre pou akouse, li dan lasoufrans parski so ler inn vini; me kan zanfan la ne, li nepli pans so douler me li dan lazwa parski so zanfan inn vinn dan lemonn.</verse>
				<verse number="22">Asterla zot dan lapenn me kan mo pou retrouv zot ankor, zot leker pou dan lazwa e personn pa pou kapav retir sa lazwa la ar zot.</verse>
				<verse number="23">Kan sa zour la vini, zot nepli pou poz mwa okenn kestion; vremem, laverite mo dir zot, tou seki zot demann mo Papa lor mo nom, li pou donn zot.</verse>
				<verse number="24">Ziska asterla, zot pa finn demann nanye lor mo nom; demande, zot pou resevwar, lerla zot pou ranpli ar lazwa.</verse>
				<verse number="25">Mo finn koz ar zot an parabol; me ler pe vini kot mo nepli pou koz an parabol me mo pou direk ar zot, ler mo koz lor mo Papa</verse>
				<verse number="26">Sa zour la, zot pou demann kiksoz mo Papa lor mo nom, san ki mo ena pou koz pou zot.</verse>
				<verse number="27">Mo Papa bien kontan zot parski zot finn kontan mwa e zot finn krwar ki mo sorti kot Bondie.</verse>
				<verse number="28">Mo sorti kot mo Papa e mo finn vinn dan lemonn; mo pe kit lemonn e mo pe retourn kot mo Papa.”</verse>
				<verse number="29">So disip dir, “Aster to direk ar nou e to nepli koz an parabol.</verse>
				<verse number="30">Aster nou kone ki to konn tou kiksoz e ki pa bizin poz twa kestion; akoz samem nou krwar to sorti kot Bondie.”</verse>
				<verse number="31">Zezi dir, “Eski zot krwar asterla?</verse>
				<verse number="32">Gete, ler pe vini, ler inn fini vini, kot zot pou disperse e kot sakenn pou retourn kot li. Zot pou les mwa tousel, me mo pa tousel parski mo Papa touzour avek mwa.</verse>
				<verse number="33">Mo finn dir zot tousala pou zot gagn lape an mwa. Lemonn pou fer zot soufer; me gard kouraz, mo finn sorti vinker lor lemonn.”</verse>
			</chapter>
			<chapter number="17">
				<verse number="1">Letan Zezi finn fini dir tousala, li lev so lizie, li get lesiel e li dir, “Papa, ler finn vini; glorifie to Garson, pouki to Garson glorifie twa.</verse>
				<verse number="2">Vremem, to finn donn li pouvwar lor tou dimoun e li finn donn lavi eternel tou seki to finn konfie li.</verse>
				<verse number="3">Ki ete lavi eternel? Se dekouver ki tomem vre Bondie e ki Zezi Kris, limem ki to finn avoye.</verse>
				<verse number="4">Mo finn glorifie twa lor later par tou seki mo finn fer; mo finn terminn louvraz ki to ti donn mwa pou fer.</verse>
				<verse number="5">Papa, glorifie mwa aster; donn mwa laglwar ki mo ti ena kot twa depi komansman, avan ki later ti kre.</verse>
				<verse number="6">Mo finn fer tou dimoun ki to finn donn mwa lor later, konn to nom; zot ti pou twa, to finn donn mwa zot tou e zot finn gard to parol.</verse>
				<verse number="7">Asterla zot finn konpran ki tou seki to finn donn mwa sorti kot twa.</verse>
				<verse number="8">Mo finn donn zot parol ki to finn konfie mwa, e zot finn resevwar li. Zot finn rekonet ki vremem mo finn sorti kot twa, e zot krwar ki to finn avoy mwa.</verse>
				<verse number="9">Mo priye pou zot; mo pa pe priye pou lemonn me mo priye pou tou seki to finn konfie mwa, parski zot tou pou twa.</verse>
				<verse number="10">Tou seki pou mwa, pou twa e tou seki pou twa, pou mwa; mo laglwar reflekte lor zot figir.</verse>
				<verse number="11">Mo nepli dan lemonn alors ki zot ankor dan lemonn; mwa mo pe vinn kot twa. Bondie sin, mo Papa! Protez zot par pouvwar ki to finn donn mwa. Lerla zot pou vinn enn sel kouma nou.</verse>
				<verse number="12">Kan mo ti avek zot, mo ti gard zot tou par pouvwar to nom ki to finn donn mwa; mo finn vey lor zot, e personn pa finn perdi exsepte sa dimoun ki ti bizin perdi la pouki Lekritir akonpli.</verse>
				<verse number="13">Asterla mo pe vinn kot twa e mo pe dir tousa dan lemonn pouki zot leker deborde ar mo lazwa.</verse>
				<verse number="14">Mo finn konfie zot to parol me lemonn deteste zot parski zot pa dan lemonn parey kouma mwa, mo pa dan lemonn.</verse>
				<verse number="15">Mo pa pe dimann twa, tir zot dan lemonn me protez zot kont lemal.</verse>
				<verse number="16">Zot pa dan lemonn parey kouma mwa, mo pa dan lemonn.</verse>
				<verse number="17">Sanktifie zot dan laverite parski to parol laverite.</verse>
				<verse number="18">Parey kouma to finn avoy mwa dan lemonn, mwa osi mo finn avoy zot dan lemonn.</verse>
				<verse number="19">Mo finn konsakre mwa antierman pou zot; asterla, zot osi, zot pou konsakre zot dan laverite.</verse>
				<verse number="20">Mo pa priye zis pou zot me mo priye pou tou seki pou krwar dan mwa, par parol ki mo disip pou anonse.</verse>
				<verse number="21">Mo priye pouki zot tou vinn enn sel e ki zot res ar nou parey kouma twa Papa, to dan mwa e mwa mo dan twa. Lerla lemonn pou krwar ki to finn avoy mwa.</verse>
				<verse number="22">Mo finn donn zot laglwar ki to finn donn mwa pouki zot vinn enn sel parey kouma nou, nou enn sel.</verse>
				<verse number="23">Mwa dan zot, twa dan mwa pouki zot vinn enn sel. Lerla lemonn pou kone ki to finn avoy mwa, ki mo kontan zot kouma to kontan mwa.</verse>
				<verse number="24">Papa, seki to finn konfie mwa, mo anvi ki la kot mo ete zot avek mwa; koumsa zot kontanp laglwar ki to finn donn mwa e zot pou kone ki to kontan mwa depi avan komansman kreasion.</verse>
				<verse number="25">Twa Papa ki zis, lemonn pa konn twa; mwa mo finn konn twa e zot kone ki to finn avoy mwa.</verse>
				<verse number="26">Mo finn fer zot konn to nom e mo pe fer li ankor pouki lamour ki to ena pou mwa res dan zot, kouma mwa mo dan zot.”</verse>
			</chapter>
			<chapter number="18">
				<verse number="1">Apre sa bann parol la, Zezi sorti avek so bann disip. Li sot larivier Sedron, li rant dan enn zardin avek so bann disip.</verse>
				<verse number="2">Zida, ki pou trayir Zezi, ti konn osi sa landrwa la parski Zezi ti vinn la souvan avek so bann disip.</verse>
				<verse number="3">Zida vinn avek enn larme solda ek bann gard ki bann gran pret ek bann Farizien finn donn li; zot ti ena lalanp ek flanbo e zot ti arme ar gourdin.</verse>
				<verse number="4">Zezi ti konn tou seki ti pou ariv li; li vinn devan zot e li demann zot, “Kisannla zot pe rode?”</verse>
				<verse number="5">Zot reponn, “Zezi Nazaret.” Li dir zot, “Mwa sa.” Zida, ki pou trayir Zezi, ti pe debout la avek zot.</verse>
				<verse number="6">Kouma li dir zot, “Mwa sa”, bannla kil deryer e zot tom anba.</verse>
				<verse number="7">Zezi redemann zot ankor, “Kisannla zot pe rode?” Zot dir, “Zezi Nazaret.”</verse>
				<verse number="8">Zezi reponn zot, “Mo finn dir zot, mwa sa; si momem ki zot pe rode, les bannla, ale.”</verse>
				<verse number="9">Lerla Parol ki finn dir realize, “Mo pa finn perdi personn ki to finn konfie mwa.”</verse>
				<verse number="10">Simon Pier pran lepe ki ti ar li, donn serviter gran pret enn kout lepe e koup so zorey drwat. Serviter la ti apel Malkis.</verse>
				<verse number="11">Zezi dir Pier, “Remet to lepe dan so fouro; eski mo pa pou bwar koup ki mo Papa finn donn mwa?”</verse>
				<verse number="12">Alors enn larme solda ek so komandan ek gard Zwif aret Zezi. Zot atas li.</verse>
				<verse number="13">Zot amenn li devan Ann premie kout. Ann ti bo-per Kaif ki ti gran pret sa lane la.</verse>
				<verse number="14">Kaif mem ki finn konsey bann Zwif, “Li preferab pou zot ki enn sel dimoun mor pou tou lepep.”</verse>
				<verse number="15">Simon Pier ek enn lot disip ti pe swiv Zezi. Gran Pret ti konn disip la, akoz samem li finn les li rant avek Zezi dan lakour.</verse>
				<verse number="16">Me Pier ti pe debout deor devan laport. Disip ki gran pret ti kone, sorti deor, koz ar fam ki ti pe vey laport la e disip la fer Pier rantre.</verse>
				<verse number="17">Fam la dir ar Pier, “Eski twa osi to pa enn disip sa boug la?” Li reponn, “Mwa? Non.”</verse>
				<verse number="18">Bann serviter ek bann gard ti pe debout. Zot finn alim enn dife parski ti pe fer fre. Pier ti la ar zot e li osi ti pe sof dife.</verse>
				<verse number="19">Alors gran pret poz Zezi kestion lor so bann disip e lor so lansegnman.</verse>
				<verse number="20">Zezi reponn li, “Mo finn koz devan tou dimoun lor later; mo finn ansegn toultan dan sinagog e dan tanp, la kot tou bann Zwif rasanble; zame mo finn kasiet pou koze.</verse>
				<verse number="21">Kifer to poz mwa sa bann kestion la? Al demann bann dimoun ki finn vinn ekout mwa; zot va dir twa ki mo finn dir zot; zot konn bien seki mo finn dir.”</verse>
				<verse number="22">Letan bannla tann sa parol la, enn gard ki ti la donn Zezi enn kalot. Li dir Zezi, “Enn manier pou koz ar gran pret sa?”</verse>
				<verse number="23">Zezi reponn li, “Si mo koze pa bon, montre mwa seki pa bon me si mo koze bon, ki fer to bat mwa?”</verse>
				<verse number="24">Alors Ann avoy Zezi devan Kaif ki ti gran pret. Zezi ti touzour atase.</verse>
				<verse number="25">Letan sa, Simon Pier ti pe debout e li ti pe sof dife. Bannla demann li, “Eski twa osi to pa enn so bann disip?” Li renie Zezi e li dir, “Mwa? Non.”</verse>
				<verse number="26">Enn serviter gran pret, fami boug ki Pier ti koup so zorey la, dir, “Eski mo pa finn trouv twa dan zardin avek li?”</verse>
				<verse number="27">Ankor enn fwa, Pier renie. Lerla mem kok sante.</verse>
				<verse number="28">Boner gramatin, zot pran Zezi kot Kaif e zot amenn li devan pale gouverner. Zot pa rant dan pale pouki zot pa vinn inpir e pouki zot kapav manz repa Paskal.</verse>
				<verse number="29">Akoz samem Pilat sorti deor e vinn get zot. Li demande, “Ki sarz zot ena kont sa boug la?”</verse>
				<verse number="30">Zot dir, “Nou pa ti pou amenn li devan twa, si li pa ti enn malfeter.”</verse>
				<verse number="31">Pilat reponn, “Pran li zotmem, ziz li dapre zot lalwa.” Bann Zwif dir, “Dapre nou lalwa nou pa gagn drwat tir lavi dimoun.”</verse>
				<verse number="32">Lerla parol Zezi realize kan li ti pe dir ki manier li ti pou mor.</verse>
				<verse number="33">Ankor enn fwa, Pilat rant dan so pale, li apel Zezi e li dir, “Eski to lerwa Zwif, twa?”</verse>
				<verse number="34">Zezi reponn, “Seki to pe dir lor mwa, eski to pe dir sa par to prop lide ou bien lot dimoun finn dir twa?”</verse>
				<verse number="35">Pilat dir, “Eski mo enn Zwif mwa? To prop dimoun ek bann gran pret finn livre twa ar mwa; ki to finn fer koumsa?”</verse>
				<verse number="36">Zezi reponn, “Mo Rwayom pa lor later; si mo Rwayom ti lor later, mo bann gard ti pou lager pou mwa, pouki bannla pa livre mwa ar bann Zwif. Me vremem, mo Rwayom pa la isi.”</verse>
				<verse number="37">Lerla Pilat dir, “Alors to enn lerwa?” Zezi reponn, “Twa ki pe dir. Mo finn ne, mo finn vinn dan lemonn pou enn sel rezon: rann temwagnaz laverite. Tou dimoun ki dan laverite, ekout mo lavwa.”</verse>
				<verse number="38">Pilat demann Zezi, “Ki ete laverite?” Apre sa dialog la, Pilat sorti deor ankor enn fwa; li al get bann Zwif e li dir zot, “Mo pa trouv okenn rezon pou kondann li.</verse>
				<verse number="39">Dapre zot koutim, mo abitie larg enn prizonie pou Pak; eski zot oule mo larg lerwa Zwif?”</verse>
				<verse number="40">Zot tou kriye, “Non, pa li! Larg Barabas.” Barabas la ti enn bandi.</verse>
			</chapter>
			<chapter number="19">
				<verse number="1">Apre sa Pilat pran Zezi e li donn lord pou fwet li.</verse>
				<verse number="2">Bann solda tres enn kouronn pikan e fons sa lor so latet; zot met enn manto rouz fonse lor li.</verse>
				<verse number="3">Zot vinn devan li e zot salye li, “Me respe lerwa Zwif!” Lerla zot donn li kalot.</verse>
				<verse number="4">Pilat sorti deor ankor enn fwa e li dir bannla, “Gete, mo amenn li devan zot pouki zot kone ki mo pa trouv nanye de mal ar li.”</verse>
				<verse number="5">Lerla Zezi vinn deor avek so kouronn pikan lor so latet ek so manto rouz fonse lor li. Pilat dir zot, “Ala zom la.”</verse>
				<verse number="6">Kan bann gran pret ek bann gard trouv li, zot kriye bien-bien for, “Krisifie li, krisifie li.” Pilat dir, “Pran li, krisifie li zotmem parski mwa, mo pa trouv okenn rezon fer sa.”</verse>
				<verse number="7">Bann Zwif reponn, “Nou ena enn lalwa e dapre sa lalwa la, li bizin mor parski li deklar li Garson Bondie.”</verse>
				<verse number="8">Ler Pilat tann sa bann parol la, li gagn plis per ankor.</verse>
				<verse number="9">Li rerant dan so pale e li demann Zezi, “Kot to sorti?” Me Zezi pa reponn.</verse>
				<verse number="10">Lerla Pilat dir, “To pale reponn mwa? To pa kone mo ena pouvwar pou larg twa ek pouvwar pou krisifie twa?”</verse>
				<verse number="11">Zezi reponn, “To pena pouvwar lor mwa exsepte seki to finn resevwar depi lao. Akoz samem sa dimoun ki finn livre mwa la, so pese pli gran ki pou twa.”</verse>
				<verse number="12">Lerla Pilat ti pe rod tou mwayin pou larg li me bann Zwif kontigne kriye e zot dir, “Si to larg li, to pa kamarad lanperer; dimoun ki deklar li lerwa pe kont lanperer.”</verse>
				<verse number="13">Letan Pilat finn tann sa bann parol la, li amenn Zezi deor. Pilat asiz dan fotey kot ziz rann zizman, dan enn landrwa ki ti apel ‘Pavaz’ ki vedir ‘Gabata’ an Ebre.</verse>
				<verse number="14">Ti lavey Pak e ti pre pou midi. Pilat dir ar bann Zwif, “Ala zot lerwa.”</verse>
				<verse number="15">Me zot tou kriye, “Touy li, koulout li lor lakrwa.” Pilat dir zot, “Eski mo pou krisifie zot lerwa?” Bann gran pret reponn, “Nou pena lot lerwa apart lanperer.”</verse>
				<verse number="16">Alors Pilat livre Zezi pouki bannla krisifie li. Zot pran Zezi.</verse>
				<verse number="17">Li sorti, li ale e limem sarye so lakrwa; li ariv dan enn landrwa ki ti apel ‘Krann’, an Ebre: Golgota.</verse>
				<verse number="18">Zot krisifie li lamem; ti ena de lot dimoun avek li, enn sak kote, Zezi dan milie.</verse>
				<verse number="19">Pilat finn ekrir lor enn plak pou met lor lakrwa, “Zezi Nazaret Lerwa Zwif.”</verse>
				<verse number="20">Boukou Zwif finn lir plak la parski Zezi finn krisifie pre ar lavil; ti ekrir li an Ebre, Latin ek Grek.</verse>
				<verse number="21">Bann gran pret dir Pilat, “Pa ekrir, ‘Lerwa Zwif’, me ‘Li finn dir mo lerwa Zwif’.”</verse>
				<verse number="22">Pilat reponn, “Seki mo finn ekrir, mo finn ekrir.”</verse>
				<verse number="23">Kan bann solda inn fini krisifie Zezi, zot pran so manto, zot diviz li an-kat e sak solda gagn enn par. Zot inn pran osi so rob ki ti fer avek enn sel bout latwal, san okenn koutir.</verse>
				<verse number="24">Zot dir ant zot, “Pa bizin desir so rob me anou fer enn tiraz osor, seki gagne, pran li.” Tou sa la finn pase pouki sa parol Lekritir la realize, ‘Zot finn partaz mo manto ant zot Zot finn fer enn tiraz osor lor mo linz.’ Ala seki bann solda inn fer.</verse>
				<verse number="25">Kot lakrwa Zezi, ti ena so mama, ser so mama, Marie, fam Klopa ek Marie Madlenn ki ti pe debout.</verse>
				<verse number="26">Letan Zezi trouv so mama ek pre ar li, disip ki li ti kontan la, li dir ar so mama, “Fam, ala to garson.”</verse>
				<verse number="27">Apre li dir ar disip la, “Ala to mama.” Depi sa, disip la pran so mama kot li.</verse>
				<verse number="28">Apre tousala, letan Zezi trouve ki tou asterla finn akonpli, e pouki Lekritir realiz ziska dan bout, li dir, “Mo swaf.”</verse>
				<verse number="29">Ti ena la enn bol plin ar vineg; alors bann solda met enn leponz dan vineg, zot fons leponz la dan enn bout baton e zot met li kot labous Zezi.</verse>
				<verse number="30">Zezi pran vineg la, apre li dir, “Tou inn fini.” Li bes so latet e li rann so dernie soupir.</verse>
				<verse number="31">Kouma ti zour preparasion avan Pak, bann Zwif pa ti oule ki bann lekor res lor lakrwa zour saba, (parski sa saba la ti enn zour espesial); alors zot demann Pilat, kas lipie bannla pouki kapav desann zot.</verse>
				<verse number="32">Bann solda vini. Zot kas lipie premie boug la, answit deziem la, e</verse>
				<verse number="33">kan zot vinn devan Zezi, zot konstate ki li finn fini mor. Alors zot pa kas so lipie.</verse>
				<verse number="34">Enn parmi bann solda pik so lans dan kot Zezi; lerla disan ek dilo koule.</verse>
				<verse number="35">Dimoun ki finn trouv sa pe donn so temwagnaz pouki zot osi, zot kapav krwar; li kone ki li pe dir laverite.</verse>
				<verse number="36">Tousala finn arive pouki Lekritir realize, “Pa pou kas okenn so lezo.”</verse>
				<verse number="37">Enn lot pasaz dir ankor, “Zot pou fixe zot regar lor Sa-Enn ki zot finn transperse la.”</verse>
				<verse number="38">Apre sa, Zozef ki sorti Arimate, demann Pilat si li kapav pran lekor Zezi. (Zozef finn swiv Zezi me san ki personn kone, parski li ti gagn per bann Zwif). Pilat donn li permision pran so lekor. Alors li ale e li pran lekor Zezi.</verse>
				<verse number="39">Nikodem, ki ti vinn zwenn Zezi dan nwar premie fwa ki li ti vinn get li, finn amenn enn melanz lamir ek lalwes, anviron san liv pou anbom so lekor.</verse>
				<verse number="40">Zot pran lekor Zezi, zot anvlop li avek bann bandaz an lin; dan sa bandaz la zot met melanz la dapre koutim Zwif kan met enn lekor dan tonbo.</verse>
				<verse number="41">Dan landrwa kot Zezi ti krisifie, ti ena enn zardin e dan sa zardin la, ti ena enn nouvo tonbo ki pa ti ankor servi.</verse>
				<verse number="42">Kouma ti lavey saba e ki tonbo la ti pre, zot met Zezi ladan.</verse>
			</chapter>
			<chapter number="20">
				<verse number="1">Premie zour lasemenn, boner gramatin kan ti ankor fer nwar, Marie Madlenn al dan tonbo e li konstate ki ros ki ti devan lantre tonbo, finn avanse.</verse>
				<verse number="2">Lerla li galoupe, li al get Simon Pier e lot disip ki Zezi ti kontan la e li dir zot, “Zot finn kokin Lesegner dan tonbo e nou pa kone kot zot finn al met li.”</verse>
				<verse number="3">Lerla Pier ek lot disip la sorti pou al dan tonbo.</verse>
				<verse number="4">Toulede galoupe ale me lot disip la galoup pli vit ki Pier e li ariv avan li dan tonbo.</verse>
				<verse number="5">Li bese pou gete e li trouv bann bandaz an lin anba me li pa rantre.</verse>
				<verse number="6">Ler Simon Pier, ki ti pe vinn deryer li, arive, li rant dan tonbo e li trouv bann bandaz an lin.</verse>
				<verse number="7">Linz ki ti servi pou rekouver so latet, ti nepli avek bann bandaz me finn anroule apar dan enn lot plas.</verse>
				<verse number="8">Apre sa, lot disip ki finn ariv premie dan tonbo, rantre li osi. Ler li trouve, li krwar.</verse>
				<verse number="9">Tou sa letan la, zot pa finn konpran ki li ti bizin resisite parmi bann mor parey kouma finn ekrir dan liv.</verse>
				<verse number="10">Apre sa, bann disip la retourn kot zot.</verse>
				<verse number="11">Marie ti pe asize deor, pre ar tonbo e li ti pe plore. Letan li ti pe plore, li bese pou get dan tonbo.</verse>
				<verse number="12">Li trouv de anz abiye anblan ki ti pe asize; zot ti la, kot ti met lekor Zezi, enn kot latet, lot kot lipie.</verse>
				<verse number="13">Zot dir, “Fam, ki fer to pe plore?” Li dir zot, “Zot finn kokin mo Segner e mo pa kone kot zot finn al met li.”</verse>
				<verse number="14">Letan li finn fini dir sa, li vir deryer e li trouv Zezi ki ti pe debout, me li pa ti rekonet li.</verse>
				<verse number="15">Zezi dir li, “Fam, ki fer to pe plore? Kisannla to pe rode?” Li ti krwar zardinie e li dir, “Misie, si twa ki finn pran li, dir mwa kot to finn met li, mo pou al sers li.”</verse>
				<verse number="16">Zezi dir, “Marie.” Marie vire e dir an Ebre, “Rabouni!” (Seki vedir Met).</verse>
				<verse number="17">Zezi dir, “Pa tous mwa, parski mo pankor mont kot mo Papa. Al kot mo bann frer e dir zot, ‘Mo pe al kot mo Papa ek zot Papa, kot mo Bondie ek zot Bondie.’ ”</verse>
				<verse number="18">Marie Madlenn sorti e al anons bann disip, “Mo finn trouv Lesegner!” E li rakont zot seki Zezi finn dir.</verse>
				<verse number="19">Aswar premie zour lasemenn, bann disip ti ansam dan enn lakaz. Zot inn met lakle dan laport parski zot ti gagn per bann Zwif. Zezi vini, li debout devan zot e li dir, “Shalom”.</verse>
				<verse number="20">Kan li fini salye zot, li montre zot so lame ek so kot. Bann disip ti dan enn gran lazwa kan zot finn trouv Lesegner.</verse>
				<verse number="21">Zezi dir zot ankor, “Lape avek zot; parey kouma mo Papa finn avoy mwa, mo osi mo avoy zot.”</verse>
				<verse number="22">Apre sa, Zezi soufle lor zot e dir zot, “Ala Lespri Sin.</verse>
				<verse number="23">Si zot pardonn pese dimoun, pese la pou pardone, si zot tini pese dimoun, pese la pou tini.”</verse>
				<verse number="24">Toma, enn parmi Ledouz, (so nom gate Didim, ki vedir Zimo), pa ti avek zot kan Zezi ti vini.</verse>
				<verse number="25">Bann lezot disip inn dir li, “Nou finn trouv Lesegner.” Me li dir zot, “Si mo pa trouv ar mo lizie bann mark koulou dan so lame, si mo pa met mo ledwa dan so ple e si mo pa met mo lame dan so kot, mo pa pou krwar.”</verse>
				<verse number="26">Wit zour apre, bann disip ti ansam dan lakaz e Toma ti avek zot. Ti ena lakle dan laport e Zezi vini, li debout devan zot e li dir, “Shalom.”</verse>
				<verse number="27">Apre li dir ar Toma, “Met to le dwa isi, ala mo lame; pran to lame, met li dan mo kot. Pa doute me krwar.”</verse>
				<verse number="28">Toma dir, “Mo Segner, mo Bondie.”</verse>
				<verse number="29">Zezi dir, “Akoz to trouve, to finn krwar? Bienere seki krwar san trouve.”</verse>
				<verse number="30">Zezi finn fer devan so bann disip boukou lot sign ki pa finn ekrir dan sa liv la.</verse>
				<verse number="31">Tousala finn ekrir pouki zot krwar ki Zezi-mem Lekris, Garson Bondie e pouki bann seki krwar gagn lavi par so nom.</verse>
			</chapter>
			<chapter number="21">
				<verse number="1">Apre sa, Zezi re-aparet devan so bann disip dan borlamer Tiberiad. Ala kouma sa finn pase.</verse>
				<verse number="2">Ti ena Simon Pier, Toma, (so nom gate Didim), Natanael (limem sorti Kana, enn vilaz dan Galile), de garson Zebede ek de disip ankor.</verse>
				<verse number="3">Simon Pier dir zot, “Mo pe al lapes.” Zot dir li, “Nou osi, nou vinn ar twa.” Zot mont lor bato, zot ale, enn nwit zot pa may nanye.</verse>
				<verse number="4">Kan lizour ti pe koumans paret, Zezi ti pe debout dan bor dilo, me bann disip pa ti kone si li sa.</verse>
				<verse number="5">Zezi dir zot, “Mo bann zanfan, pena pwason?” Zot reponn li, “Non, pena.”</verse>
				<verse number="6">Li dir zot, “Zet zot file kote drwat zot pou trouve.” Lerla zot zete. Telman file ti ranpli ar pwason ki zot ti nepli ena lafors pou ris li.</verse>
				<verse number="7">Disip ki Zezi ti kontan la dir Pier, “Lesegner sa.” Letan Simon Pier tande ki ti Lesegner sa, li pas so linz lor li, parski li ti touni, e li zete, li naze.</verse>
				<verse number="8">Lezot disip vinn ater dan bato. Kouma zot pa ti lwin ar laplaz, apepre san met, zot ris zot file ranpli ar pwason deryer zot.</verse>
				<verse number="9">Letan zot finn fini desann ater, zot trouv enn ti dife; lor dife la pwason ti pe griye e ti ena dipin osi.</verse>
				<verse number="10">Zezi dir zot, “Amenn inpe pwason ki zot finn lapes zordi.”</verse>
				<verse number="11">Lerla Simon Pier mont lor bato e li ris ater file ki ti ranpli ar gro-gro pwason. Ti ena san sinkann-trwa e zot tou tini dan file la san ki li defonse.</verse>
				<verse number="12">Zezi dir zot, “Vinn manze.” Personn parmi bann disip pa oze demann li, “Ki to ete?” Zot ti kone se Lesegner.</verse>
				<verse number="13">Zezi vini, pran dipin e donn zot e li fer parey ar pwason.</verse>
				<verse number="14">Sa fer trwaziem fwa ki Zezi aparet ar so bann disip depi ki li finn resisite parmi lemor.</verse>
				<verse number="15">Kan zot finn fini manze, Zezi demann Simon Pier, “Simon garson Zan eski to kontan mwa plis ki bannla kontan mwa?” Li reponn, “Wi Segner, to kone ki mo kontan twa.” Zezi dir li, “Donn mo bann timouton manze.”</verse>
				<verse number="16">Li demann li enn deziem fwa, “Simon garson Zan, eski to kontan mwa?” Simon reponn li, “Wi Segner, to kone mo kontan twa.” Zezi dir li, “Pran swin mo bann brebi.”</verse>
				<verse number="17">Zezi demann li enn trwaziem fwa, “Simon garson Zan, eski to kontan mwa?” Pier sagrin ki Zezi demann li enn trwaziem fwa, “Eski to kontan mwa?” Lerla Pier reponn, “Segner, to konn tou, to kone ki mo kontan twa.” Zezi dir li, “Donn manze mo bann mouton.</verse>
				<verse number="18">Vremem, laverite mo dir twa, kan to ti zenn, to ti met to sang par tomem e to ti al kot to kontan; me kan to pou vinn vie, to pou lev to lame lao e enn lot ki pou atas to sang e pou amenn twa kot to pa anvi ale.”</verse>
				<verse number="19">(Li finn dir sa pou montre par ki kalite lamor Pier pou glorifie Bondie). Apre sa Zezi dir li, “Swiv mwa.”</verse>
				<verse number="20">Pier vir deryer e li trouv disip ki Zezi ti kontan. Li ti pe swiv zot. Limem ti met so latet lor lestoma Zezi pandan repa e ti dir, ‘Segner, kisannla pou vann twa?’</verse>
				<verse number="21">Letan Pier trouv disip la, li dir Zezi, “E li, Segner, ki pou ariv li?”</verse>
				<verse number="22">Zezi dir li, “Si mo le ki li res ziska mo revini, eski to problem sa? Twa, swiv mwa.”</verse>
				<verse number="23">Sa parol la finn sirkile parmi bann frer e zot ti krwar ki sa disip la pa pou mor; me Zezi pa ti pe dir ki li pa pou mor me, “Si mo le ki li res ziska mo revini, eski to problem sa?”</verse>
				<verse number="24">Sa disip la pe donn so temwagnaz lor tousala e limem finn ekrir tou sa e nou kone seki li finn rakonte, li vre.</verse>
				<verse number="25">Zezi inn fer boukou kiksoz ankor. Si ti ena pou ekrir tousala, mo panse ki lemonn antie pa pou ase gran pou gard tou sa bann liv la.</verse>
			</chapter>
		</book>
		<book number="44">
			<chapter number="1">
				<verse number="1">Dan mo premie liv, Teofil, mo finn ekrir lor tou seki Zezi ti koumans fer ek ansegne</verse>
				<verse number="2">ziska ki li mont dan lesiel. Avan sa, li ti donn instriksion, par Lespri Sin, bann apot ki li ti swazir.</verse>
				<verse number="3">Apre so lamor, li ti donn zot boukou prev ki li ankor vivan. Li ti aparet ar zot pandan karant zour e li ti koz ar zot lor Rwayom Bondie.</verse>
				<verse number="4">Letan li ti pe manze ansam ar zot, li ti donn zot lord napa kit Zerizalem, me atann ki promes so Papa realize kouma li ti dir,</verse>
				<verse number="5">“Zan finn batiz ar dilo, me zot, dan enn de zour zot pou resevwar batem dan Lespri Sin.”</verse>
				<verse number="6">Alor ler zot ti zwenn ansam, zot dimann Zezi, “Segner, eski asterlamem ki to pou remet Rwayom Izrael dibout?”</verse>
				<verse number="7">Zezi reponn, “Zot pena pou kone ki ler ki moman, mo Papa limem finn deside.</verse>
				<verse number="8">Me zot pou gagn enn lafors kan Lespri Sin pou desann lor zot - lerla zot pou vinn mo temwin dan Zerizalem, dan Zide ek Samari e partou lor later.”</verse>
				<verse number="9">Kouma Zezi ti fini koze, li ti mont dan ler e li disparet dan enn niaz.</verse>
				<verse number="10">Zot ti ankor pe get li monte dan lesiel kan zot trouv de zom anblan kot zot</verse>
				<verse number="11">ki dir zot, “Bann abitan Galile, kifer zot pe kontign get lao dan lesiel koumsa? Sa Zezi la ki finn separe ar zot pou al dan lesiel, pou retourne parey kouma zot finn trouv li ale.”</verse>
				<verse number="12">Lerla zot ti retourn Zerizalem depi Kolinn Pie Zoliv, enn distans ki ti permet pou marse zour saba, setadir enn kilomet.</verse>
				<verse number="13">Kan zot ti ariv Zerizalem, zot ti mont dan lasam dan lakaz kot zot ti pe reste; la ti ena Pier, Zan, Zak ek Andre, Filip ek Toma, Bartelmy ek Matie; Zak garson Alfe, Simon Zelot e Zid, garson Zak.</verse>
				<verse number="14">Zot tou ti plonze dan lapriyer ansam avek detrwa fam. Parmi ti ena Marie, mama Zezi ek so bann frer.</verse>
				<verse number="15">Detrwa zour apre, Pier debout dan milie bann frer ki ti la; ti ena anviron san-vin e li ti dir,</verse>
				<verse number="16">“Mo bann frer, Lekritir ti bizin akonpli, la kot Lespri Sin ti predir par labous David konsernan Zida ki ti servi kouma gid letan bannla ti vinn aret Zezi.</verse>
				<verse number="17">Li ti parmi nou e li ti ena so par dan nou mision.”</verse>
				<verse number="18">(Sa zom la finn aste enn terin avek kas ki li ti finn resevwar pou so traizon - li finn tom tou so grander, so vant finn ouver e tou so trip finn sorti deor.</verse>
				<verse number="19">Tou dimoun Zerizalem finn konn sa e zot finn apel sa terin la ‘Akeldama’, seki vedir, ‘Karo disan.’)</verse>
				<verse number="20">“Koumsamem finn ekrir dan liv Psom: ‘Ki so Lakaz vinn dezer, ki personn pa res ladan.’ Finn osi ekrir: ‘Ki enn lot pran so plas.’</verse>
				<verse number="21">Parmi bann dimoun ki ti mars avek nou depi batem Zan letan Lesegner Zezi ti ale-vini parmi nou ziska ki li ti remont dan lesiel,</verse>
				<verse number="22">omwin enn bizin zwenn ar nou pou fer temwagnaz lor rezireksion Zezi.”</verse>
				<verse number="23">Zot ti propoz de nom: Zozef ki ti apel Barsabas (li osi apel Zistis) ek enn lot ki ti apel Matias.</verse>
				<verse number="24">Lerla zot ti priye e dir, “Segner, twa ki konn leker tou dimoun, dir nou kisannla ant sa de la to finn swazir pou ranplas</verse>
				<verse number="25">Zida ki finn abandonn so plas apot pou al kot li finn ale.”</verse>
				<verse number="26">Zot tir lakourt-pay e nom Matias sorti. Li ti vinn zwenn avek lezot onz apot.</verse>
			</chapter>
			<chapter number="2">
				<verse number="1">Kan zour Lapantkot ti arive, tou bann krwayan ti reyni ansam dan mem landrwa.</verse>
				<verse number="2">Enn sel kout enn son terib ti sorti depi lesiel parey kouma enn divan violan ki pe soufle, e sa ti ranpli lakaz kot zot ti reyni.</verse>
				<verse number="3">Lerla zot ti trouv seki paret kouma bann ti laflam dan form lalang, ki separe ek repoz lor sakenn parmi bann krwayan.</verse>
				<verse number="4">Zot tou ti ranpli ar Lespri Sin e zot koumans koz dan lezot langaz dapre seki Lespri ti pe donn zot pou exprime.</verse>
				<verse number="5">Dan Zerizalem ti ena bann Zwif ki ti bien devoue pou Bondie, e ki ti sorti partou lor later.</verse>
				<verse number="6">Enn gran lafoul ti rasanble letan ti finn tann sa tapaz la. Zot ti res bet parski sakenn ti tann bann krwayan pe koz dan langaz zot pei.</verse>
				<verse number="7">Dan zot etonnman ek admirasion zot koumans dimande, “Tou sa bann dimoun ki pe koze la, pa bann Galileen?</verse>
				<verse number="8">Abe kouma sakenn parmi nou pe tann zot koz dan langaz nou prop pei?</verse>
				<verse number="9">Nou sorti pei Part, Medi ek Elam. Ena bann abitan Mezopotami, Zide e Kapados, ena sorti Pon ek provins Lazi,</verse>
				<verse number="10">Frizi e Panfili, Lezip ek rezion Sirenn dan Libi, ek ena ki vinn depi Rom,</verse>
				<verse number="11">Kret ek Arabi; ena ki finn ne Zwif, ena ki finn konverti dan relizion Zwif - me pourtan nou tou tann zot pe rakont mervey Bondie sakenn dan nou bann langaz!”</verse>
				<verse number="12">Zot ti telman etone e dan konfizion, ki zot ti pe dir ant zot, “Kisavedir, sa?”</verse>
				<verse number="13">Me lezot ti pe boufonn bann krwayan; zot ti pe dir, “Divin ki pe koze.”</verse>
				<verse number="14">Pier ti diboute avek lezot onz apot e avek enn lavwa bien-bien for li ti koz ar lafoul, “Mo bann kamarad Zwif e zot tou ki abitan Zerizalem, les mo explik zot, ekout mo parol avek atansion.</verse>
				<verse number="15">Non, sa bann dimoun la pa finn soule zot, li zis nev-er gramatin la.</verse>
				<verse number="16">Me seki profet Zoel ti anonse, samem ki pe realize asterla:</verse>
				<verse number="17">‘Ala seki pou arive dan dernie zour, Bondie dir, Mo pou repann mo Lespri lor tou dimoun. Zot garson, zot tifi pou anons mo mesaz; zot bann zenes pou trouv vizion, zot bann vie dimoun pou fer bann rev.</verse>
				<verse number="18">Wi, lor mo bann serviter, ki li zom ki li fam, mo pou vers mo Lespri sa zour la; e zot pou profetize.</verse>
				<verse number="19">Mo pou fer bann mervey dan lesiel lao e bann sign mirak anba lor later, pou ena disan, dife, ek niaz lafime,</verse>
				<verse number="20">soley pou rant dan fernwar, lalinn vinn disan avan ki zour Lesegner arive dan grander, dan laglwar.</verse>
				<verse number="21">Lerla, ninport ki dimoun ki kriye sekour Lesegner, li pou sove.’</verse>
				<verse number="22">Mo bann kamarad Izraelit, ekout seki mo ena pou dir zot: Zezi ki sorti Nazaret, ti enn dimoun ki ena lotorite Bondie, ki finn prouve devan zot par mirak, mervey ek sign, kouma zotmem zot kone.</verse>
				<verse number="23">Dapre konesans ki Bondie ena davans, ek dapre so plan, sa zom la finn livre dan zot lame, e zot finn touy li avek led bann move dimoun; zot finn krisifie li.</verse>
				<verse number="24">Me Bondie finn resisit li, finn tir li dan douler lamor, parski li ti inposib ki lamor tini li dan so pouvwar.</verse>
				<verse number="25">Ala seki David dir lor li: ‘Mo toultan trouv Lesegner devan mwa; Li pre ar mwa, koumsa mo pa tranble.</verse>
				<verse number="26">Akoz sa mo ranpli ar boner, mo parol ranpli ar lazwa. Mo lekor pou repoz dan lesperans</verse>
				<verse number="27">parski to pa pou abandonn mwa dan landrwa kot bann mor ale to pa pou les to serviter pouri dan tonbo.</verse>
				<verse number="28">To finn montre mwa sime ki donn lavi, e to prezans ranpli mwa ar lazwa.’.</verse>
				<verse number="29">Mo bann kamarad Izraelit, mo kapav dir zot avek lasirans ki nou anset David ti mor e ti anter li. So tom ankor la avek nou zordi.</verse>
				<verse number="30">Parski li ti enn profet, li ti kone ki Bondie ti promet li par enn serman ki enn zour enn so desandan pou asiz lor so tronn.</verse>
				<verse number="31">David ti trouve anavans seki Bondie pou fer enn zour, alor li ti koz lor rezireksion Lemesi letan li ti dir: ‘Pa ti abandonn li dan landrwa kot bann mor ale, e so lekor pa ti pouri dan tonbo.’</verse>
				<verse number="32">Bondie ti resisit Zezi depi lamor e nou bann temwin ki sa ti arive.</verse>
				<verse number="33">Bondie ti plas li dan so kote drwat, e li finn resevwar promes Lespri Sin par so Papa; e Zezi finn repann saki zot pe trouve ek tande.</verse>
				<verse number="34">David pa ti mont dan lesiel, me pourtan li ti dir: ‘Lesegner Bondie finn dir mo Segner: asiz la lor mo drwat,</verse>
				<verse number="35">ziska ki mo fer to bann lennmi to marspie.’</verse>
				<verse number="36">Tou lepep Izrael bizin kone avek lasirans: sa Zezi ki zot finn krisifie la, limem ki Bondie finn fer Segner e Mesi!”</verse>
				<verse number="37">Letan bann dimoun tann sa zot ti boulverse dan zot leker, zot dir Pier e lezot apot, “Frer, ki nou bizin fer?”</verse>
				<verse number="38">Pier reponn, “Repanti, e resevwar batem dan nom Zezi Kris pou zot gagn pardon pou zot pese; e zot pou resevwar don ki Bondie done, Lespri Sin.</verse>
				<verse number="39">Sa promes la li pou zot e zot zanfan, e pou tou seki lwin - pou tou seki Lesegner nou Bondie pou apele.”</verse>
				<verse number="40">Pier kontign ankouraz bannla ar boukou lezot temwagnaz pou konvink zot; li dir zot, “Sov zotmem depi pinision ki pe vinn lor sa bann move dimoun ki dan perdision.”</verse>
				<verse number="41">Boukou seki finn krwar sa mesaz la ti pran batem, e sa zour la anviron trwa-mil dimoun ti azoute ar group bann krwayan.</verse>
				<verse number="42">Zot ti devoue zot letan pou ekout lansegnman bann apot e kominion fraternel, zot ti partaz repa lakominion e lapriyer.</verse>
				<verse number="43">Boukou mirak ek sign ti pe akonpli par bann apot, e tou dimoun ti inpresione.</verse>
				<verse number="44">Tou bann krwayan ti ini e ti pe partaz tou zot dibien ansam.</verse>
				<verse number="45">Zot ti vann zot dibien e seki zot posede, pou zot distribie li dapre seki sakenn ti bizin.</verse>
				<verse number="46">Zour apre zour zot ti rasanble kouma enn group dan Tanp, zot ti kas dipin ansam dan lakaz, e ti pran zot repa ansam avek enn leker sinser e ranpli ar lazwa.</verse>
				<verse number="47">Zot ti loue Bondie e ti gagn lestim tou bann dimoun. Toulezour Lesegner ti pe sov dimoun ki li ti pe azout dan zot group.</verse>
			</chapter>
			<chapter number="3">
				<verse number="1">Enn zour ver trwa-zer tanto, letan Pier ek Zan ti pe al dan tanp dan ler lapriyer,</verse>
				<verse number="2">bann dimoun ti pe amenn enn zom ki ti paralize depi so nesans. Toulezour zot ti vinn depoz li dan lantre tanp ki ti apel ‘Zoli Laport’ pouki li dimann sarite tou bann ki rant dan tanp.</verse>
				<verse number="3">Kouma li ti trouv Pier ek Zan pe rant dan tanp, li ti dimann zot sarite.</verse>
				<verse number="4">Pier ek Zan ti fixe li e zot ti dir li, “Get nou.”</verse>
				<verse number="5">Zom la ti get zot, li ti atann pou gagn kiksoz ar zot.</verse>
				<verse number="6">Me Pier ti dir, “Mo pena ni larzan ni lor, me seki mo ena mo donn twa, lor nom Zezi Kris ki sorti Nazaret, mo donn twa lord marse.”</verse>
				<verse number="7">Pier trap li par so lame drwat e fer li leve. Toutswit so lipie ek so sevi ti gagn lafors.</verse>
				<verse number="8">Enn sel kout li ti diboute, li ti koumans marse, e ansam avek zot, li ti rant dan tanp, li ti sot-sote, li ti loue Bondie.</verse>
				<verse number="9">Tou dimoun ti trouv li marse e rann gras Bondie.</verse>
				<verse number="10">Zot ti rekonet ki limem sa dimoun ki ti touzour pe asiz kot Zoli Laport tanp pou dimann sarite. E zot tou ti bien emerveye e ti res bet lor saki finn ariv li.</verse>
				<verse number="11">Ler sa zom la pa ti le kit Pier ek Zan, bann dimoun dan zot etonnman ti swiv zot dan sa galri ki ti apel Galri Salomon.</verse>
				<verse number="12">Kan Pier ti trouv sa, li ti dir bann dimoun la, “Zot, bann Izraelit, ki fer zot etone ar saki finn arive; kifer zot get nou koumsa, koumadir par nou prop lafors ek nou lafwa ki nou finn fer sa zom la marse.</verse>
				<verse number="13">Bondie Abraam, Bondie Izaak, ek Bondie Zakob, Bondie nou bann anset finn glorifie so serviter Zezi. Limem zot ti livre ek rezete alor ki Pilat ti anvi liber li.</verse>
				<verse number="14">Me zot ti rezet Sa-Enn ki Sin ek Drwat e zot ti fer Pilat larg enn kriminel</verse>
				<verse number="15">Zot finn touy Sa-Enn ki donn lavi, me Bondie finn resisit li. Nou tou nou temwin sa.</verse>
				<verse number="16">Sa zom ki zot trouve e ki zot kone la finn retrouv so lafors par lafwa dan nom Zezi Kris. Par sa nom lamem e so lafwa dan Zezi ki li finn regagn so lasante, kouma zot tou zot inn trouve.</verse>
				<verse number="17">Asterla, mo bann frer, mo kone zot ti azir dan lignorans parey kouma zot bann sef.</verse>
				<verse number="18">Dan sa fason la Bondie finn akonpli seki li ti anonse par bann profet, ki so Mesi pou soufer.</verse>
				<verse number="19">Alors, sanz zot leker e tourn ver Bondie pouki li efas zot pese,</verse>
				<verse number="20">koumsa Lesegner pou donn enn letan rekonfor, e li pou kapav avoy Zezi, Lemesi ki li finn swazire pou zot.</verse>
				<verse number="21">Asterla li bizin res dan lesiel ziska ki seki Bondie finn anonse bien-bien lontan par so bann sin profet, realize.</verse>
				<verse number="22">Moiz ti dir, ‘Lesegner zot Bondie pou lev enn profet kouma mwa parmi zot pep. Zot bizin ekout seki li dir zot.</verse>
				<verse number="23">Seki pa ekout sa profet la pou nepli trouv li parmi lepep Bondie.’</verse>
				<verse number="24">Tou bann profet ki finn koze depi Samiel, enn apre lot, ti osi predir ki seki pe arive pou arive.</verse>
				<verse number="25">Zot desandan bann profet ek eritie lalians ki Bondie ti fer avek zot anset, kan li ti dir Abraam, ‘Mo pou beni tou bann fami lor later atraver to bann desandan.’</verse>
				<verse number="26">Bondie finn avoy so serviter, pou zot dabor, pou beni zot e fer zot sanz zot bann move manier.”</verse>
			</chapter>
			<chapter number="4">
				<verse number="1">Pier ek Zan ti ankor pe koz ar lepep, kan responsab tanp, bann pret ek Sadisein ti vinn ver zot,</verse>
				<verse number="2">bien ankoler parski Pier ek Zan ti pe ansegn lepep lor Zezi ek rezireksion bann mor.</verse>
				<verse number="3">Zot aret Pier ek Zan e ferm zot dan prizon ziska landime parski ti fini aswar.</verse>
				<verse number="4">Boukou ki ti tann laparol ti krwar, e ti ena anviron sink mil dimoun.</verse>
				<verse number="5">Landime matin, bann sef, bann ansien ek profeser lalwa ti zwenn dan Zerizalem.</verse>
				<verse number="6">Gran Pret Ann ti prezan, ansam ar Kaif, Zan, Alexand e tou bann manm lafami gran pret.</verse>
				<verse number="7">Ler ti amenn Pier ek Zan devan zot, zot kestionn sa de la, “Par ki pouvwar ek ki nom zot servi pou fer sa gerizon la?”</verse>
				<verse number="8">Alor, Pier ranpli ar Lespri Sin dir zot, “Sef lepep ek ansien,</verse>
				<verse number="9">si nou bizin rann kont parski nou finn fer dibien enn paralize e bizin reponn kouma li finn geri,</verse>
				<verse number="10">fodre zot tou kone, e osi tou lepep Izrael, ki sa dimoun la pe dibout devan zot anbonn sante grasa pouvwar nom Zezi Kris ki sorti Nazaret, ki zot finn krisifie e ki Bondie finn resisite depi bann mor.</verse>
				<verse number="11">Zezi ‘Limem ros ki zot, bann mason, zot ti rezete me li finn vinn ros prinsipal.’</verse>
				<verse number="12">Pena personn kapav sov nou apar Zezi, parski pena okenn lot nom dan lemonn antie ki kapav sov nou.”</verse>
				<verse number="13">Kan zot trouv kouraz ki Pier ek Zan ena, zot etone parski zot kone ki sa de la ti bann dimoun sinp e san ledikasion. Zot rekonet ki bannla ti mars ar Zezi.</verse>
				<verse number="14">Me letan zot trouv sa dimoun ki finn geri la pe dibout akote bannla, zot pa ti kapav dir nanye.</verse>
				<verse number="15">Alors zot donn lord pou bannla sorti deor, pouki zot kapav diskit ant zot.</verse>
				<verse number="16">Zot dir, “Ki nou kapav fer ar sa bann zom la? Tou dimoun dan Zerizalem kone ki zot finn fer enn gran mirak. Nou pa kapav dir lekontrer.</verse>
				<verse number="17">Fode pa ki sa nouvel la kontign fane parmi plis dimoun. Nou bizin anpes zot koz dan nom Zezi.”</verse>
				<verse number="18">Alors zot reapel Pier ek Zan pou defann zot koze ek ansegne dan nom Zezi.</verse>
				<verse number="19">Me Pier ek Zan reponn, “Zize zotmem, eski li korek devan Bondie ki nou obeir zot olie obeir Bondie?</verse>
				<verse number="20">Me nou, nou nek kapav koz zis lor seki nou finn trouve ek tande.”</verse>
				<verse number="21">Bann manm konsey menas Pier ek Zan ankor; lerla ti les zot ale. Pa ti ena okenn mwayin pou pini zot, parski lepep ti pe loue Bondie pou seki finn arive.</verse>
				<verse number="22">Sa dimoun ki ti geri par mirak la ti ena plis ki karant-an.</verse>
				<verse number="23">Kouma larg zot, zot ti al kot bann kamarad e ti rakont tou seki sef pret e bann ansien ti dir zot.</verse>
				<verse number="24">Letan bann krwayan ti tann sa, avek enn sel leker zot tou ti priye Bondie, “Segner, Kreater lesiel, later, ek lamer e tou seki viv lor later ek dan lamer,</verse>
				<verse number="25">tomem ki, par Lespri Sin, finn met dan labous David, nou anset, to serviter, ‘Kifer bann nasion azite? Kifer bann pep ena panse bet?</verse>
				<verse number="26">Bann lerwa lor later finn prepar zot, bann sef finn vinn ansam kont Lesegner e kont so Mesi.’</verse>
				<verse number="27">Li bien vre ki Erod e Pons Pilat finn marye pike, ansam ar bann nasion ek Izrael, kont Zezi, to serviter sin, ki to finn konsakre.</verse>
				<verse number="28">Koumsa, zot finn realiz seki to lame ek to plan ti deside depi komansman.</verse>
				<verse number="29">Asterla, Segner, get enn kout zot menas, e donn to bann serviter boukou kouraz pou anons to parol.</verse>
				<verse number="30">Fer dimoun trouv to pwisans par bann gerizon, bann mirak, ek bann sign, ki pou akonpli dan nom Zezi to serviter.”</verse>
				<verse number="31">Letan zot fini priye, landrwa kot zot ti reyni ansam ti tranble. Zot ti ranpli ar Lespri Sin ek zot ti anons laparol Bondie avek lasirans.</verse>
				<verse number="32">Sa group krwayan la ti ena enn sel leker, enn sel lespri; personn pa ti dir ki so dibien pou li tousel sa, me zot ti met tou ansam ankominote.</verse>
				<verse number="33">Bann apot ti rann temwagnaz lor rezireksion Zezi par enn gran pwisans, ek zot ti ranpli ar lagras Bondie.</verse>
				<verse number="34">Personn parmi zot pa ti res dan lamizer. Tou seki ti propriyeter enn bout terin ou enn lakaz ti vann li, ti amenn larzan la</verse>
				<verse number="35">e ti remet li bann apot, ki ti distribie resours la selon bezwin sakenn.</verse>
				<verse number="36">Zozef ti enn Levit ki ti ne an Sip, bann apot ti donn li enn nom gate Barnabas, ki vedir ‘Garson ki ankouraz lezot.’</verse>
				<verse number="37">Zozef ti vann so karo e li ti remet tou larzan la bann apot.</verse>
			</chapter>
			<chapter number="5">
				<verse number="1">Me enn zom ki ti apel Ananias avek so fam Safira ti vann zot terin.</verse>
				<verse number="2">Li ti tom dakor avek so fam pou gard enn parti larzan la pou zot, e li ti remet leres bann apot.</verse>
				<verse number="3">Pier dimann li, “Ananias, kifer to les Satan ranpli to leker? To finn koz manti ar Lespri Sin e to finn gard enn parti larzan pou twa.</verse>
				<verse number="4">Kan pa ti ankor vann terin la, eski li pa ti pou twa? E letan to ti vann li, eski tou larzan pa ti dan to lame? Kouma to finn kapav fer enn plan koumsa dan to leker? Pa ar nou ki to finn koz manti, me ar Bondie.”</verse>
				<verse number="5">Letan Ananias tann sa bann parol la, li tonbe, li mor sek. Enn gran lafreyer ti vinn lor tou seki ti tann sa.</verse>
				<verse number="6">Bann zenes vini, zot anvlop so lekor, zot al anter li.</verse>
				<verse number="7">Apre trwa zer-tan, so fam rantre; li pa ti kone ki ti finn arive.</verse>
				<verse number="8">Pier dimann li, “Dir mwa, twa ek to mari finn vann sa later la pou sa kantite kas la?” Li reponn, “Wi, pou sa pri la mem.”</verse>
				<verse number="9">Lerla Pier dir li, “Kouma zot finn tom dakor pou tronp Lespri Bondie? Bann ki finn anter to mari pe dibout deryer laport, zot pare pou sarye twa ale.”</verse>
				<verse number="10">Toutswit li tom devan Pier e li mor. Ler bann zenes rantre, zot trouv li finn mor. Zot pran li, zot al anter li koste ar so mari.</verse>
				<verse number="11">Legliz antie e tou bann ki ti tann seki finn arive ti gagn enn gran lafreyer.</verse>
				<verse number="12">Bann apot ti fer enn kantite mirak ek mervey parmi lepep. Zot tou ti ansam anba galri Salomon kot ti ena bann kolonn.</verse>
				<verse number="13">Leres dimoun pa ti oze zwenn ar zot, me lepep ti ena gran respe pou zot.</verse>
				<verse number="14">Plis letan pase, enn lafoul dimoun, zom ek fam, ti pe krwar e ti pe swiv Lesegner.</verse>
				<verse number="15">Zot ti pe mem sarye bann malad lor brankar, lor nat, e ti plas zot lor sime pouki letan Pier pase so lonbraz kapav kouver detrwa parmi zot.</verse>
				<verse number="16">Mem dan bann lavil otour Zerizalem ti ena lafoul ki ti pe vini e ti pe sarye bann malad ek bann ki ti posede par move lespri, e zot tou ti pe geri.</verse>
				<verse number="17">Lerla gran pret ek tou seki ti avek li, setadir bann manm parti Sadisein, ti ranpli ar zalouzi.</verse>
				<verse number="18">Zot ti aret bann apot e ti zet zot dan prizon.</verse>
				<verse number="19">Me dan lanwit enn anz Lesegner ti ouver laport prizon, fer zot sorti e dir zot,</verse>
				<verse number="20">“Al dan tanp e anons lepep tou sa bann parol ki donn nouvo lavi la.”</verse>
				<verse number="21">Ler bann apot tann sa, zot al dan tanp kouma soley leve ek zot koumans ansegne. Gran pret ansam avek tou so konpagnon ti rasanble tou bann manm konsey. Zot donn lord pou al sers bann apot dan prizon, e amenn devan zot.</verse>
				<verse number="22">Letan solda tanp ti al laba, zot pa ti trouv bann apot dan kaso. Alors zot ti retourne pou fer zot rapor:</verse>
				<verse number="23">“Nou finn trouv prizon bien ferme, bann gard dan zot plas devan laport. Me letan nou ouver laport, nou pa finn trouv personn andan.”</verse>
				<verse number="24">Kan sef tanp ek bann sef pret tann sa, zot res bet, zot kas zot latet pou sey konpran ki ti pe arive.</verse>
				<verse number="25">Lerlamem enn zom rantre e li dir zot, “Sa bann dimoun ki zot ti zet dan prizon la, zot dan tanp zot pe ansegn lepep.”</verse>
				<verse number="26">Lerla sef la ek so bann solda ti al sers bann apot san okenn violans, parski zot ti per ki lepep lapid zot.</verse>
				<verse number="27">Kan zot ti amenn bannla, ti pas zot devan konsey. Lerla gran pret ti kestionn zot.</verse>
				<verse number="28">“Nou ti anpes zot ansegn dan sa nom la; me ala ki zot finn ranpli Zerizalem avek zot lansegnman; e lorla zot pe rann nou responsab so lamor!”</verse>
				<verse number="29">Pier avek lezot apot reponn, “Nou bizin obeir Bondie plito ki obeir dimoun.</verse>
				<verse number="30">Bondie nou bann anset finn resisit Zezi, limem ki zot finn touye kan zot finn koulout li lor lakrwa.</verse>
				<verse number="31">Bondie, par so pwisans, finn lev li lao kouma Sef ek Sover pouki li donn Izrael lokazion repanti, e ki li pardonn zot pese.</verse>
				<verse number="32">Nou temwin tou seki finn arive, nou ansam avek Lespri Sin ki Bondie finn donn bann dimoun ki obeir li.”</verse>
				<verse number="33">Kan bannla ti tann sa zot ti bien ankoler e zot ti anvi touy bann apot.</verse>
				<verse number="34">Ti ena enn Farizien parmi manm konsey, ki ti apel Gamaliel. Li ti enn dokter lalwa ki lepep ti bien respekte. Li ti diboute e li ti donn lord amenn bann apot deor enn ti mama.</verse>
				<verse number="35">Lerla li ti dir zot, “Mo bann frer Izraelit, get bien ki zot pe rod fer ar bann zom la.</verse>
				<verse number="36">Parski pa tro lontan enn kikenn ki ti apel Teodas ti deklar li enn terib; kat san zom ti mars ar li. Me li ti trouv lamor, e tou seki ti pe swiv li ti disperse, e mouvman la ti tegn.</verse>
				<verse number="37">Apre li, ti ena enn lot ki ti apel Zida. Li ti Galile, lepok resansman; li osi ti rasanble enn lafoul ki ti swiv li, me li ti trouv lamor, e tou bann ki ti swiv li ti disperse.</verse>
				<verse number="38">Asterla, les mo dir zot, pa fer bannla nanye, les zot ale. Si zot lintansion ek zot plan finn ne dan lespri zom, li pa pou marse;</verse>
				<verse number="39">me si li sorti kot Bondie, zot pa pou kapav ranvers plan bannla; lerla zot riske trouv zotmem pe lager kont Bondie!” Bannla ti aksepte so konsey.</verse>
				<verse number="40">Zot apel bann apot, fwet zot, e donn zot lord aret koz dan nom Zezi; lerla ti les zot ale.</verse>
				<verse number="41">Bann apot ti kit lasal konsey leker kontan parski ti konsider zot dign pou gagn maltrete akoz nom Zezi.</verse>
				<verse number="42">Toulezour dan tanp e dan bann lakaz, zot ti kontign ansegne e proklam Bonn Nouvel Zezi Kris.</verse>
			</chapter>
			<chapter number="6">
				<verse number="1">Sa lepok la, letan nonb bann disip ti pe ogmante, bann krwayan ki ti koz Grek ti pe grogne kont bann ki ti koz Ebre parski zot bann vev ti santi zot neglize letan ti ena distribision manze.</verse>
				<verse number="2">Ledouz ti rasanble tou bann disip e ti dir zot, “Li pa korek ki nou negliz laparol Bondie pou nou servi repa.</verse>
				<verse number="3">Alors, bann frer, swazir set zom parmi zot ki ena bon repitasion, ki ranpli avek Lespri Sin ek sazes pou fer sa travay la.</verse>
				<verse number="4">Koumsa nou kapav kontign lapriyer ek predikasion.”</verse>
				<verse number="5">Sa parol la ti fer kominote la plezir. Zot ti swazir Etienn ki ti ranpli avek lafwa ek Lespri Sin, ansam avek Filip, Prokor, Nikanor, Timon, Parmenas, ek Nikola ki ti sorti Antios, ki lontan ti konverti pou vinn enn Zwif.</verse>
				<verse number="6">Group disip prezant sa set la bann apot, ki ti priye e ti inpoz lame lor zot.</verse>
				<verse number="7">Parol Bondie ti pe kontign repann; nonb disip ti ogmante dan Zerizalem, e mem enn lafoul pret ti aksepte lafwa.</verse>
				<verse number="8">Etienn ki ti ranpli ar lagras ek pwisans, ti fer bann gran mervey ek mirak parmi lepep.</verse>
				<verse number="9">Enn parti bann manm sinagog Esklav Libere, ki ti bann Zwif ki ti sorti Sirenn, Aleksandri, ek osi bann ki ti sorti Silisi e Lazi, ti diskit ar Etienn.</verse>
				<verse number="10">Me zot ti perdi pwin parski Lespri ti donn Etienn enn gran sazes.</verse>
				<verse number="11">Lerla zot ti mont latet detrwa dimoun ankasiet pouki bannla dir, “Nou finn tann li blasfeme kont Moiz ek Bondie.”</verse>
				<verse number="12">Zot ti eksit lepep, bann ansien ek bann dokter lalwa; lerla bannla ti vinn aret Etienn, e ti trenn li devan konsey.</verse>
				<verse number="13">Zot amenn fos temwin ki ti dir, “Sa zom la pe toultan koz kont tanp ek lalwa Moiz.</verse>
				<verse number="14">Nou finn tann li dir ki sa Zezi ki sorti Nazaret la, pou detrir sa plas la e pou sanz koutim ki Moiz finn donn nou.”</verse>
				<verse number="15">Tou seki ti pe asiz dan konsey e ti pe fixe Etienn, ti trouv so figir parey kouma figir enn anz.</verse>
			</chapter>
			<chapter number="7">
				<verse number="1">Gran pret dimann li, “Vremem sa?”</verse>
				<verse number="2">Etienn reponn, “Bann frer, bann gran dimoun, ekout mwa. Bondie dan so laglwar ti revel li ar nou anset Abraam letan li ti dan Mezopotami, avan ki li ti al res Aran.</verse>
				<verse number="3">Li ti dir Abraam, ‘Kit to pei ek to fami, al dan pei ki mo pou montre twa.’</verse>
				<verse number="4">Lerla li kit so pei Kalde, li al res Aran. Apre lamor so papa, Bondie tir Abraam depi Aran e amenn li dan pei kot zot pe viv asterla.</verse>
				<verse number="5">Bondie pa ti donn li okenn eritaz, pa mem enn pie kare later; me ti promet ki li ti pou erit pei la antie ek so bann desandan apre li, mem si li pa ti ankor ena zanfan.</verse>
				<verse number="6">Bondie ti dir ki bann desandan Abraam pou viv dan enn pei etranze, kouma esklav, e zot pou gagn maltrete pandan kat san banane.</verse>
				<verse number="7">Bondie ti dir, “Me mwa mo pou ziz sa nasion ki pou tret zot kouma esklav. Apre sa zot pou sorti laba, pou vinn ador mwa isi mem.”</verse>
				<verse number="8">Bondie ti fer lalians avek Abraam. Sirkonsizion sinbol sa lalians la. Abraam fer sirkonsizion ar so garson Izaak, wit zour apre so nesans; Izaak ti fer parey avek so garson Zakob, e Zakob osi ar so douz garson, bann patriars.</verse>
				<verse number="9">Bann patriars ki ti zalou Zozef ti vann li kouma enn esklav dan pei Lezip,</verse>
				<verse number="10">me Bondie ki ti ar li, ti delivre li dan so lapenn, e ti donn li lasazes ek faver Faraon, lerwa Lezip, ki ti fer li vinn gouverner Lezip ek tou so rwayom.</verse>
				<verse number="11">Apre ti ena lafaminn dan antie Lezip e Kanaan; lafaminn la ti telman for ki nou bann anset ti soufer boukou.</verse>
				<verse number="12">Me kan Zakob ti tann dir ki ena manze dan Lezip, li ti avoy nou bann anset enn premie fwa laba.</verse>
				<verse number="13">Lor zot deziem vizit Zozef ti fer so bann frer rekonet li, e Faraon ti fer konesans fami Zozef.</verse>
				<verse number="14">Alors Zozef ti fer so papa ek tou so bann fami vinn Lezip. Ti ena swasann-kinz antou.</verse>
				<verse number="15">Zakob ti desann Lezip. Li ti mor laba, ek nou bann anset osi.</verse>
				<verse number="16">Ti retourn zot lekor Sikem e ti met zot dan tonbo ki Abraam ti aste pou enn som larzan ar bann garson Emor dan Sikem.</verse>
				<verse number="17">Kouma letan ti pe aprose pouki Bondie akonplir so promes ki li ti fer Abraam, nou lepep dan Lezip ti grandi e miltipliye.</verse>
				<verse number="18">Lerla ti ena enn lot lerwa ki pa ti konn Zozef ki ti regne lor Lezip.</verse>
				<verse number="19">Li ti maltret nou ras e fors nou bann anset anpes zot tibaba viv.</verse>
				<verse number="20">Sa lepok la Moiz ti ne e Bondie ti trouv li enn zoli baba. Pandan so trwa premie mwa li ti grandi dan lakaz so papa.</verse>
				<verse number="21">Kan zot ti abandonn li, tifi Faraon ti ramas li e ti grandi li kouma so prop garson.</verse>
				<verse number="22">Alor Moiz ti gagn sazes bann Ezipsien e li ti vinn pwisan dan so parol ek so bann aksion.</verse>
				<verse number="23">Letan li gagn karant-an, enn dezir vinn dan li pou vizit so bann frer Izraelit.</verse>
				<verse number="24">Letan li trouv enn Ezipsien maltret enn dan so bann, li ti defann li e li ti touy Ezipsien la.</verse>
				<verse number="25">Li ti panse ki so bann frer ti pou konpran ki Bondie pe delivre zot par so lame, me zot pa finn konpran sa.</verse>
				<verse number="26">Landime li finn trouv detrwa Izraelit ki ti pe lager ant zot. Moiz ti sey rekonsilie zot. Li ti dir zot, ‘Bann frer, kifer zot lager?’</verse>
				<verse number="27">Me sa zom ki ti pe maltret so prosin la ti pous Moiz e ti dir li, ‘Kisannla finn fer twa sef pou ziz nou?</verse>
				<verse number="28">Eski to anvi touy mwa kouma yer to finn touy sa Ezipsien la?’</verse>
				<verse number="29">Kouma Moiz tann sa, li sove; li al viv dan Madian kouma enn etranze. Laba li ti vinn papa de garson.</verse>
				<verse number="30">Apre ki karant-an ti pase, enn anz ti paret devan Moiz dan laflam enn bwison ki ti pe brile dan dezer.</verse>
				<verse number="31">Moiz ti etone par seki li ti trouve; alor li ti koste pli pre pou trouv pli bien. Li tann lavwa Lesegner ki dir,</verse>
				<verse number="32">‘Momem Bondie to bann anset, Bondie Abraam, Izaak ek Zakob.’ Moiz koumans tranble e li pa oze gete.</verse>
				<verse number="33">Lesegner dir li, ‘Tir to sandalet; la kot to pe deboute, enn landrwa konsakre.</verse>
				<verse number="34">Mo finn trouv kouma pe maltret mo pep dan Lezip, mo finn tann zot plegne, mo finn desann pou liber zot. Ekout mwa, mo pe avoy twa Lezip.’</verse>
				<verse number="35">Ar Moiz mem ki bann Izraelit ti poz enn kestion, letan zot ti rezet li, zot ti dir, ‘Kisannla finn fer twa sef ek ziz lor nou?’ Samem Moiz ki Bondie finn avoye kouma sef ek liberater so lepep avek led anz ki ti paret dan bwison ardan.</verse>
				<verse number="36">Li finn sorti lepep Bondie depi Lezip par bann mervey ek bann mirak ki li ti fer laba, ek osi dan lamer rouz ek dan dezer pandan karant-an.</verse>
				<verse number="37">Moiz mem ankor ki dir bann Izraelit, ‘Bondie pou avoy zot enn profet kouma mwa ki pou enn manm zot pep.’</verse>
				<verse number="38">Letan lepep ti rasanble dan dezer, Moiz ti dibout ant lepep ek anz ki ti pe koz ar li lor Mon Sinai. Li ti resevwar mesaz vivan ki sorti kot Bondie, pou partaz sa ar nou.</verse>
				<verse number="39">Me nou bann gran dimoun ti refiz obeir li, e zot ti rezet li. Dan zot leker zot ti pe repans Lezip. Zot dir Aaron,</verse>
				<verse number="40">‘Fer bann idol bondie ki pou al devan nou. Nou pa kone ki finn ariv sa Moiz ki finn tir nou dan Lezip la.’</verse>
				<verse number="41">Lerla zot fabrik enn idol dan form enn vo, e zot ofer li sakrifis. Zot ti fier saki zot finn fabrike ar zot lame.</verse>
				<verse number="42">Me Bondie vir ledo ar zot ek li abandonn zot pouki zot ador bann pwisans dan lesiel, kouma finn ekrir dan liv bann profet: ‘Eski zot finn ofer mwa bann zanimo ek bann sakrifis, karant lane dan dezer, lepep Izrael?</verse>
				<verse number="43">Non, zot finn sarye latant Molok, ek zimaz Refan, zot bondie zetwal, sa bann idol ki zot finn fer pou zot adore. Akoz sa mo pou deport zot pli lwin ki Babilonn.’</verse>
				<verse number="44">Nou bann gran dimoun ti ena latant temwagnaz dan dezer, ki Moiz ti fer parey kouma linstriksion ki li ti gagne, parey kouma model li ti trouve.</verse>
				<verse number="45">Lerla nou bann gran dimoun ti erit li; zot finn sarye li ar zot letan zot ti al ansam ar Zozwe pou pran later bann nasion ki Bondie ti deplase devan zot. Bann zafer ti roul koumsa ziska lepok David</verse>
				<verse number="46">ki ti gagn faver Bondie ek ti dimann permision pou fer enn lakaz pou Bondie Zakob.</verse>
				<verse number="47">Me Salomon ki ti mont enn lakaz pou Bondie.</verse>
				<verse number="48">Pourtan Gran Bondie napa res dan lakaz ki fer ar lame; kouma profet dir,</verse>
				<verse number="49">‘Lesiel mo tronn, later mo marspie. Bondie dir: Ki lakaz to pou fer pou mwa? Oubien dan ki landrwa mo pou repoze?</verse>
				<verse number="50">Pa mo lame ki finn fer tousala?’</verse>
				<verse number="51">Zot, bann dimoun ki ena latet dir, zot leker ek zot zorey pa ekout Bondie, zot touzour reziste Lespri Sin. Zot fer parey kouma zot bann anset.</verse>
				<verse number="52">Dan tou bann profet, lekel zot gran dimoun napa finn persekite? Zot finn mem touy bann ki ti pe anonse anavans ki Lemesi pou vini. Asterla zot ki la, ki finn trayir Lemesi ek zot finn asasinn li.</verse>
				<verse number="53">Zot finn resevwar lalwa par bann anz me zot pa finn obeir li.”</verse>
				<verse number="54">Letan zot tann sa bann koze la zot araze ek zot grins zot ledan kont Etienn.</verse>
				<verse number="55">Me Etienn, ranpli ar Lespri Sin, get ver lesiel ek li trouv laglwar Bondie, ek Zezi pe dibout lor so kote drwat.</verse>
				<verse number="56">Etienn dir, “Gete, mo trouv lesiel ouver ek Garson Bondie pe dibout lor so kote drwat.”</verse>
				<verse number="57">Me zot bous zot zorey, zot kriye for, ek zot fons lor li.</verse>
				<verse number="58">Lerla zot sarye li andeor lavil ek zot pil ros lor li; ek bann temwin donn enn zennom ki apel Sol pou vey zot linz.</verse>
				<verse number="59">Letan zot pe pil ros lor Etienn, li priye, “Segner Zezi, pran mo lespri.”</verse>
				<verse number="60">Li tom azenou ek li kriye for, “Segner, napa pini zot pou sa pese la.” Letan li finn fini dir sa, li mor.</verse>
			</chapter>
			<chapter number="8">
				<verse number="1">Sol ti dakor ar zot krim lor Etienn.</verse>
				<verse number="2">Sa zour lamem enn gran persekision ti koumanse kont legliz Zerizalem. Tou dimoun, apart bann apot, finn fane dan rezion Zide ek Samari. Bann zom relizie ti anter Etienn e zot ti plor boukou lor so lamor.</verse>
				<verse number="3">Me Sol ti pe persekit legliz; li ti rant dan lakaz apre lakaz, li tir bann krwayan - ki li zom ki li fam - e li ti al zet zot dan prizon.</verse>
				<verse number="4">Bann ki ti finn fane partou kote, finn al proklam Bonn Nouvel.</verse>
				<verse number="5">Filip desann dan enn lavil Samari e li proklam Lemesi.</verse>
				<verse number="6">Tou bann abitan sa lavil la ti ekout mesaz Filip avek boukou latansion parski zot ti temwin bann mirak ki li ti pe fer.</verse>
				<verse number="7">Bann move lespri ti pe kriye kan zot ti pe sorti depi bann posede, bann paralize ek bann andikape ti geri.</verse>
				<verse number="8">Ti ena enn gran lazwa dan lavil.</verse>
				<verse number="9">Me ti ena enn zom ki ti apel Simon ki avan ti pe fer mazik; li ti etonn boukou dimoun dan sa lavil la; li ti deklar li enn gran dimoun.</verse>
				<verse number="10">Bann abitan, tipti kouma gran, ti ekout li, zot ti pe dir, “Sa zom la, li pe montre pwisans Bondie ki apel ‘Gran pouvwar.’ ”</verse>
				<verse number="11">Zot ti ekout li avek boukou lintere parski depi lontan li finn fer zot res bet avek so mazik.</verse>
				<verse number="12">Me kan zot finn krwar dan Bonn Nouvel rwayom Bondie ek Zezi Kris ki Filip ti pe proklame, zom kouma fam, ti batize.</verse>
				<verse number="13">Mem Simon ti krwar. Apre so batem li ti res avek Filip e li ti etone kan li ti trouv bann sign ek mirak ki ti pe arive.</verse>
				<verse number="14">Kan bann apot dan Zerizalem tann dir ki Samari finn aksepte parol Bondie, zot avoy Pier ek Zan laba.</verse>
				<verse number="15">Toulede desann e priye pou bannla resevwar Lespri Sin.</verse>
				<verse number="16">Lespri Sin pa ti ankor desann lor personn parmi zot; zot ti finn zis batize dan nom Segner Zezi.</verse>
				<verse number="17">Lerla Pier ek Zan poz lame lor zot e zot resevwar Lespri Sin.</verse>
				<verse number="18">Letan Simon trouve ki Lespri Sin inn desann lor bann krwayan kan bann apot inn poz lame lor zot, li ofer Pier ek Zan enn som larzan.</verse>
				<verse number="19">Li dir, “Donn mwa osi sa pouvwar la, pouki ler mo poz lame lor enn dimoun, li kapav resevwar Lespri Sin.”</verse>
				<verse number="20">Me Pier reponn, “Twa ek to kas pou fini ansam! To panse to kapav aste sa don la ar Bondie?</verse>
				<verse number="21">To pena nanye pou gagne parski to leker pa drwat devan Bondie.</verse>
				<verse number="22">Sanz to move lintansion e priy Lesegner; kikfwa li va pardonn move lintansion to leker.</verse>
				<verse number="23">Parski mo trouve ki to leker amer e to prizonie to pese.”</verse>
				<verse number="24">Simon reponn, “Priy Bondie pou mwa tomem pouki tou seki to pe dir la pa ariv mwa.”</verse>
				<verse number="25">Apre ki Pier ek Zan finn rann temwagnaz e proklam parol Bondie, zot retourn Zerizalem. Lor zot sime, zot ti anons Bonn Nouvel dan enn kantite vilaz Samari.</verse>
				<verse number="26">Apre sa, enn anz Lesegner dir Filip, “Leve, al dan direksion lesid, lor sime ki desann depi Zerizalem ziska Gaza. Enn sime ki pa frekante sa.”</verse>
				<verse number="27">Li leve, li ale. Lor so sime ti ena enn gran ofisie Etiopien ki ti ansarz trezor larenn Kandas; li ti vinn Zerizalem pou ador Bondie.</verse>
				<verse number="28">Li ti pe retourn dan so pei dan enn kales, e li ti pe lir enn pasaz liv profet Izai.</verse>
				<verse number="29">Lespri Lesegner dir Filip, “Koste ar sa kales la.”</verse>
				<verse number="30">Filip galoup kot kales la e li tann ofisie la pe lir enn pasaz liv profet Izai. Filip dimann li, “Eski to konpran saki to pe lir?”</verse>
				<verse number="31">Li reponn, “Kouma mo pou konpran, si personn pa explik mwa?” Lerla li invit Filip pou mont dan kales e asiz kot li.</verse>
				<verse number="32">Ala pasaz Lekritir ki li ti pe lir: “Parey kouma enn mouton ki zot pe amenn labatwar kouma enn annyo bien trankil devan bann ki pe koup so lalenn, li pa ouver so labous.</verse>
				<verse number="33">Zot finn abes li e pa finn ena lazistis; kisannla kapav dekrir so desandan? Parski zot finn pran so lavi lor later.”</verse>
				<verse number="34">Ofisie Etiopien la dimann Filip, “Dir mwa, lor kisannla profet la pe dir sa, lor limem oubien lor enn lot?”</verse>
				<verse number="35">Alors Filip koumans explike. Li koumans par sa pasaz Lekritir la pou anons li Bonn Nouvel lor Zezi.</verse>
				<verse number="36">Letan zot pe kontign zot sime, zot ariv kot ena dilo; lerla ofisie la dir Filip, “Ala dilo, ki anpes mwa resevwar batem?” [</verse>
				<verse number="37">Filip dir, “Si to krwar avek tou to leker, li posib.” Li reponn, “Mo krwar ki Zezi Kris limem Garson Bondie.” ]</verse>
				<verse number="38">Li donn lord pou aret kales, e toulede, Filip ek ofisie la, desann dan dilo, lerla Filip batiz li.</verse>
				<verse number="39">Letan zot sorti dan dilo, Lespri Lesegner anlev Filip; ofisie la nepli trouv Filip ankor, e li ale ranpli ar lazwa.</verse>
				<verse number="40">Filip retrouv limem dan enn landrwa ki ti apel Azot, e li ti anons Bonn Nouvel dan tou bann lavil ki li finn traverse ziska li ariv Sezare.</verse>
			</chapter>
			<chapter number="9">
				<verse number="1">Sa lepok la, Sol ti ankor ranpli avek menas lamor kont bann disip Lesegner. Li ti al kot gran pret</verse>
				<verse number="2">pou dimann li papie arestasion pou bann sinagog dan Damas. Koumsa si li trouv ninport ki zom ou fam ki pe swiv Sime Bondie li pou aret zot ek amenn zot Zerizalem.</verse>
				<verse number="3">Li ti dan sime pre ar Damas ler enn sel kout enn lalimier sorti dan lesiel, briye otour li.</verse>
				<verse number="4">Li tonbe, e li tann enn lavwa ki dir li, “Sol, Sol, kifer to persekit mwa?”</verse>
				<verse number="5">Li reponn, “Kisannla to ete, Segner?” “Mwa, momem Zezi ki to pe persekite.</verse>
				<verse number="6">Lev twa, rant dan lavil e zot pou dir twa seki to bizin fer.”</verse>
				<verse number="7">Bann ki ti pe vwayaz ar Sol ti res san parol parski zot ti tann enn lavwa me zot pa ti trouv personn.</verse>
				<verse number="8">Sol leve, me letan li ouver so lizie, li pa trouv nanye. Zot trap so lame e zot amenn li Damas.</verse>
				<verse number="9">Li res trwa zour pa trouv kler. Pandan sa letan la li pa ni manze ni bwar.</verse>
				<verse number="10">Ti ena enn disip dan Damas ki ti apel Ananias. Lesegner dir li dan enn vizion, “Ananias!” Li reponn, “Ala mo la, Segner.”</verse>
				<verse number="11">Lesegner dir li, “Leve, al dan lari Drwat, dan lakaz Zida, rod enn zom ki sorti Tars ki apel Sol. Li pe fer lapriyer,</verse>
				<verse number="12">e dan enn vizion li finn trouv enn dimoun apel Ananias rantre e poz lame lor so latet pou li retrouv kler.”</verse>
				<verse number="13">Ananias reponn, “Segner, mo finn tann enn kantite koze lor sa zom la, ki kantite ditor li finn fer to bann fidel dan Zerizalem.</verse>
				<verse number="14">E isi mem, li finn gagn lotorite avek bann gran pret pou aret tou bann ki priye twa.”</verse>
				<verse number="15">Lesegner dir li, “Ale, parski limem sa instriman ki mo finn swazir pou amenn Bonn Nouvel kot bann payin e zot lerwa, e osi kot lepep Izrael.</verse>
				<verse number="16">Momem mo pou montre li ki kantite li bizin soufer pou mwa.”</verse>
				<verse number="17">Ananias ale, li rant dan lakaz kot Sol ti ete, li poz lame lor li e li dir li, “Frer Sol, Lesegner Zezi ki ti aparet devan twa lor sime ler to ti pe vinn isi, finn avoy mwa pouki to retrouv kler e ki to ranpli ar Lespri Sin.”</verse>
				<verse number="18">Zis lerla, enn kiksoz kouma lekay tonbe depi so lizie. Li leve e li resevwar batem.</verse>
				<verse number="19">Lerla li manze e li repran lafors. Li pas detrwa zour ar bann disip dan Damas.</verse>
				<verse number="20">Toutswit apre li koumans proklam Zezi dan sinagog, li dir, “Limem Garson Bondie.”</verse>
				<verse number="21">Tou dimoun ki ti tann li ti res bet. Zot ti pe dir, “Pa limem ki dan Zerizalem ti pe persekit tou dimoun ki priye Zezi? Pa limem ki finn vinn isi pou aret zot e amenn zot prizonie devan sef pret?”</verse>
				<verse number="22">Me predikasion Sol vinn pli for ankor e li fer bann Zwif dan Damas perdi pwin letan li prouve ki Zezi limem Lemesi.</verse>
				<verse number="23">Apre inpe letan bann Zwif fer konplo pou touy li,</verse>
				<verse number="24">me Sol ti dekouver zot plan. Lanwit-lizour zot ti pe vey lantre lavil pou zot touy li.</verse>
				<verse number="25">Me so bann disip finn pran li lanwit e finn desann li par enn trou miray dan enn panie.</verse>
				<verse number="26">Letan li ti ariv Zerizalem li finn sey zwenn li ar group bann disip me zot tou ti per li. Zot pa ti le krwar ki li vremem enn disip.</verse>
				<verse number="27">Me Barnabas ti pran li e ti amenn li kot bann apot. Li rakont zot kouma lor sime vwayaz Sol ti trouv Lesegner, ki finn koz ar li. Li osi rakont bannla kouma Sol ti servi nom Lesegner pou koz avek lasirans dan Damas.</verse>
				<verse number="28">Alor Sol ti res ar zot e li ti ale-vini dan Zerizalem. Li ti koz avek boukou konviksion dan nom Lesegner.</verse>
				<verse number="29">Li ti osi koze ek diskite ar bann Zwif ki koz Grek, me zot ti rod touy li.</verse>
				<verse number="30">Kan bann frer finn dekouver sa, zot finn amenn li Sezare e depi laba zot finn avoy li Tars.</verse>
				<verse number="31">Legliz dan Zide, Galile ek Samari ti viv enn letan lape. Legliz ti vinn for e ti ena gran respe pou Lesegner e par led Lespri Sin legliz ti pe ogmante.</verse>
				<verse number="32">Dan bann vizit ki Pier ti pe fer inpe partou, li ti al get bann krwayan dan Lida.</verse>
				<verse number="33">Laba li ti trouv enn dimoun ki ti apel Ene ki ti paralize depi wit-an.</verse>
				<verse number="34">Pier dir li, “Ene, Zezi Kris geri twa. Leve, aranz to lili.” Toutswit Ene leve.</verse>
				<verse number="35">Tou bann abitan Lida e Saron ki ti trouv sa finn met zot lafwa dan Lesegner.</verse>
				<verse number="36">Dan lavil Zope ti ena parmi bann disip enn fam ki ti apel Tabita, dan langaz Grek so nom vedir Dorkas, ki vedir gazel. Li ti touzour fer dibien pou ed bann pov.</verse>
				<verse number="37">Sa lepok la li finn tom malad e li finn mor. Kan zot finn fini begn li, zot met so lekor dan enn lasam aletaz.</verse>
				<verse number="38">Lida ti pre ar Zope. Letan bann disip ti kone ki Pier laba, zot avoy de zom pou sipliy li ar enn mesaz, “Vinn kot nou toutswit.”</verse>
				<verse number="39">Lerla Pier al ar zot. Kan li ariv laba zot amenn li dan lasam lao. Tou bann vev antour li, zot ti pe plore. Zot montre li bann semiz e lezot linz ki Dorkas ti koud letan li ti ankor vivan.</verse>
				<verse number="40">Pier fer tou dimoun sorti, li azenou e li fer lapriyer. Lerla, li tourn ar lekor la e li dir, “Tabita, leve.” Tabita ouver so lizie, e letan li trouv Pier, li asize.</verse>
				<verse number="41">Pier atrap so lame ek ed li diboute. Pier apel bann krwayan e bann vev e li prezant zot Dorkas ki ti vivan.</verse>
				<verse number="42">Sa nouvel la finn fane dan Zope, boukou dimoun finn krwar dan Lesegner.</verse>
				<verse number="43">Pier ti res ase lontan dan Zope kot kikenn ki apel Simon, enn zouvrie ki travay lapo.</verse>
			</chapter>
			<chapter number="10">
				<verse number="1">Dan Sezare ti ena enn zom ki ti apel Korney. Li ti kapitenn enn divizion larme ki ti apel ‘Batayon Italien.’</verse>
				<verse number="2">Li ti bien relizie; li ansam ar tou so fami ti ador Bondie. Li ti bien ed bann pov e toultan li ti priye Bondie.</verse>
				<verse number="3">Enn zour ver trwa-zer tanto, li fer enn vizion. Li trouv enn anz Bondie ki rant kot li e ki dir li, “Korney!”</verse>
				<verse number="4">Li get anz la avek freyer e li dir, “Ki ena, Segner?” Anz la dir li, “Bondie finn pran kont to lapriyer ek led ki to donn bann pov.</verse>
				<verse number="5">Asterla, avoy dimoun Zope pou amenn Simon, ki zot apel Pier.</verse>
				<verse number="6">Li pe res kot Simon, enn zouvrie ki travay lapo e ki res dan borlamer.”</verse>
				<verse number="7">Kan anz la finn ale, Korney apel de serviter ek enn solda ki ti bien relizie e ki ti servi li.</verse>
				<verse number="8">Li rakont zot tou saki finn arive, e li avoy zot Zope.</verse>
				<verse number="9">Landime ver midi letan zot ti pe vwayaze e ti pe apros Zope, Pier al lao lor twa lakaz pou priye.</verse>
				<verse number="10">Li koumans gagn fin e li ti pe anvi manze. Pandan ki ti pe prepar enn repa pou li, li gagn enn vizion.</verse>
				<verse number="11">Li trouv lesiel ouver ek enn kiksoz ki resanble enn nap ki pe desann par so kat kwin.</verse>
				<verse number="12">Ladan ti ena tousort kalite zanimo, reptil ek zwazo.</verse>
				<verse number="13">Enn lavwa dir li, “Pier, leve; touye, manze.”</verse>
				<verse number="14">Me Pier reponn, “Non, zame, Segner. Mo pa finn zame manz kiksoz ki interdi e pa finn pirifie.”</verse>
				<verse number="15">Lavwa enn deziem fwa dir li, “Pa konsider kiksoz inpir si Bondie finn deklar li prop pou manze.”</verse>
				<verse number="16">Sa ti arive trwa fwa, lerla lobze la retourn dan lesiel lao.</verse>
				<verse number="17">Letan Pier pe reflesi lor kisavedir sa vizion la, bann dimoun ki sorti kot Korney ti reysi trouve kikote lakaz Pier ete. Zot finn aret devan laport lantouraz.</verse>
				<verse number="18">Zot kriye pou dimande si Pier ti res dan sa lakaz la.</verse>
				<verse number="19">Pier ti ankor pe sey konpran vizion la letan Lespri dir li, “Gete, ena trwa zom ki pe rod twa.</verse>
				<verse number="20">Leve e desann. Pa ezite pou swiv zot parski mwa ki finn avoy zot.”</verse>
				<verse number="21">Pier desann e li dir bannla, “Momem ki zot pe rode. Kifer zot finn vinn isi?”</verse>
				<verse number="22">Zot reponn li, “Kapitenn Korney ki finn avoy nou isi. Li enn dimoun drwat ki ena bel respe pou Bondie, e bann Zwif bien estim li. Enn anz Bondie ki finn dir li invit twa dan so lakaz pou li ekout seki to ena pou dir.”</verse>
				<verse number="23">Pier invit zot rantre pou pas lanwit kot li. Landime li prepar limem pou al ar zot. Detrwa bann frer dan Zope ti akonpagn li.</verse>
				<verse number="24">Se nek zour apre ki zot ariv Sezare. Korney ti pe atann ki zot vini, alor li finn reyni so bann fami e kamarad pros.</verse>
				<verse number="25">Zis letan Pier pou rantre, Korney vinn zwenn li e li tom dan so lipie, li kourb devan li pou montre so respe.</verse>
				<verse number="26">Me Pier fer li leve. Pier dir li, “Leve. Mo nek enn zom parey kouma twa.”</verse>
				<verse number="27">Li kontign koz ar Korney pandan ki zot rant dan lakaz, e la li trouv enn kantite dimoun ki finn vinn ansam.</verse>
				<verse number="28">Li dir zot, “Zot tou bien kone ki dapre lalwa, enn Zwif pa asosie limem ar enn etranze, e li pa frekant lezot ki pa Zwif. Me Bondie finn montre mwa ki fode pa mo konsider okenn dimoun inpir oubien indign pou mo frekant li.</verse>
				<verse number="29">Akoz sa, kouma zot finn apel mwa pou vini, mo pa finn ena okenn obzeksion. Asterla, mo kapav dimann zot kifer finn apel mwa isi?”</verse>
				<verse number="30">Korney reponn, “Ena trwa zour letan mo ti dan mo lakaz mo pe priye, apepre sa lerlamem, trwa-zer lapre-midi, enn sel kout enn dimoun avek enn linz bien briyan, paret devan mwa.</verse>
				<verse number="31">Li dir mwa, ‘Korney, Bondie finn pran kont to lapriyer ek led ki to donn bann pov.</verse>
				<verse number="32">Avoy dimoun Zope pou amenn Simon, ki zot apel Pier. Li pe res kot Simon, enn zouvrie ki travay lapo e ki res danbor lamer.’</verse>
				<verse number="33">Alor mo finn fer apel twa toutswit, e to finn vremem bon pou aksepte vini. Nou tou la, dan prezans Bondie pou ekout seki Bondie finn komann twa pou dir nou.”</verse>
				<verse number="34">Pier pran laparol, li dir, “Asterla mo realize ki Bondie tret tou dimoun parey lor mem baz.</verse>
				<verse number="35">Bondie aksepte ninport ki dimoun dan ninport ki nasion si li ador li e fer seki drwat.</verse>
				<verse number="36">Zot konn mesaz ki li finn avoy lepep Izrael, enn Bonn Nouvel ki ena lape par Zezi Kris ki Lesegner tou dimoun.</verse>
				<verse number="37">Zot kone ki finn arive premie dabor dan Galile, ek answit partou dan Zide, apre batem ki Zan ti anonse.</verse>
				<verse number="38">Zot kone kouma Bondie ti vers pwisans Lespri Sin lor Zezi ki sorti Nazaret. Li ti al partou, li fer dibien e ti geri tou dimoun ki ti may dan pouvwar diab, parski Bondie ti avek li.</verse>
				<verse number="39">E nou, nou temwin tou seki li finn fer dan pei Izrael ek dan Zerizalem. Bannla finn koulout li lor lakrwa pou touy li.</verse>
				<verse number="40">Me lor trwaziem zour Bondie finn relev li parmi bann mor, e fer li aparet.</verse>
				<verse number="41">Pa tou dimoun ki finn trouv li, me bann temwin ki Bondie ti finn fini swazir, setadir nou ki finn manze-bwar ar li apre ki li ti regagn lavi.</verse>
				<verse number="42">Li finn komann nou anons Bonn Nouvel e rann temwagnaz ki limem ki Bondie finn swazire kouma ziz lor bann vivan ek bann mor.</verse>
				<verse number="43">Tou bann profet ti koz lor li. Zot ti dir seki krwar dan li pou resevwar pardon zot pese par pwisans so nom.”</verse>
				<verse number="44">Letan Pier ti ankor pe dir sa bann parol la, Lespri Sin ti desann lor tou seki ti pe ekout so mesaz.</verse>
				<verse number="45">Bann krwayan ki lorizinn Zwif e ki ti akonpagn Pier, ti etone ki don Lespri Sin ti osi verse lor bann dimoun ki pa Zwif.</verse>
				<verse number="46">Zot tann bannla koz anlang etranz e zot pe loue grander Bondie. Lerla Pier dir,</verse>
				<verse number="47">“Sa bann dimoun la finn resevwar Lespri Sin parey kouma nou, eski zot krwar nou kapav anpes zot batize dan dilo?”</verse>
				<verse number="48">Alor li donn lord ki batiz zot dan nom Lesegner Zezi Kris. Bannla dimann Pier res kot zot ankor detrwa zour.</verse>
			</chapter>
			<chapter number="11">
				<verse number="1">Bann apot ek bann frer ki ti dan Zide ti tann dir ki bann non-Zwif osi finn resevwar parol Bondie.</verse>
				<verse number="2">Lerla, letan Pier retourn Zerizalem, bann krwayan ki anfaver sirkonsizion dir,</verse>
				<verse number="3">“To finn al kot bann ki pa fer sirkonsizion ek to finn mem manz avek zot.”</verse>
				<verse number="4">Lerla Pier koumans explik zot andetay seki finn arive. Li dir zot,</verse>
				<verse number="5">“Mo ti pe priye dan lavil Zope e mo finn gagn enn vizion. Enn kiksoz ki resanble enn gran dra ti pe desann par so kat kwin depi lesiel ziska devan mwa.</verse>
				<verse number="6">Ler mo get pli pre ladan mo trouv bann zanimo, bann bebet sovaz, bann reptil e bann zwazo.</verse>
				<verse number="7">Mo tann enn lavwa ki dir mwa, ‘Pier, diboute; touye manze.’</verse>
				<verse number="8">Me mo reponn, ‘Non Segner, zame mo met kiksoz ki defann ou ki inpir dan mo labous.’</verse>
				<verse number="9">Me depi lesiel lavwa la redir mwa, ‘Pa apel inpir seki Bondie finn deklar pir.’</verse>
				<verse number="10">Sa finn arive trwa fwa, apre tou kiksoz finn remont dan lesiel.</verse>
				<verse number="11">Lerlamem trwa zom ki sorti Sezare ti ariv dan lakaz kot nou ti ete.</verse>
				<verse number="12">Lespri Sin dir mwa al ar zot san okenn ezitasion. Sa sis frer la finn al ar mwa kot Korney e nou finn rant dan so lakaz.</verse>
				<verse number="13">Korney rakont nou kouma li ti trouv enn anz pe dibout dan so lakaz, e ti dir li, ‘Avoy dimoun Zope pou al sers Simon ki apel Pier.</verse>
				<verse number="14">Li pou donn twa enn mesaz ki pou sov twa ek to fami.’</verse>
				<verse number="15">Kouma mo koumans koze, Lespri Sin desann lor zot parey kouma ti desann lor nou dan komansman.</verse>
				<verse number="16">Mo finn rapel parol Bondie ki dir, ‘Zan ti batiz ar dilo, me zot, zot pou resevwar batem dan Lespri Sin.’</verse>
				<verse number="17">Si Bondie finn donn bannla mem don ki li finn donn nou kan nou ti krwar dan Zezi Kris, mwa ki mo ete pou reziste Bondie?”</verse>
				<verse number="18">Kan bannla tann sa zot res trankil. Zot ti glorifie Bondie. Zot dir, “Alor Bondie finn donn bann ki pa Zwif repantans ki donn vre lavi.”</verse>
				<verse number="19">Bann ki ti disperse akoz persekision ki ti koumanse par lamor Etienn ti al ziska Fenisi, Sip ek Antios. Zot ti pe partaz laparol zis ar bann Zwif.</verse>
				<verse number="20">Me ti ena parmi zot ki ti sorti Sip ek Sirenn. Kan zot ti vinn Antios zot finn koz ar bann Grek pou anons zot Bonn Nouvel lor Zezi Kris.</verse>
				<verse number="21">Lame Bondie ti lor zot ek enn kantite ti krwar e ti tourn ver Lesegner.</verse>
				<verse number="22">Sa nouvel la ti ariv dan zorey bann ki ti dan Legliz Zerizalem. Lerla zot avoy Barnabas Antios.</verse>
				<verse number="23">Letan li ariv laba li trouv lagras Bondie, li ti bien-bien kontan. Li ti ankouraz zot tou pou res fidel ar Lesegner ar tou zot leker.</verse>
				<verse number="24">Barnabas ti enn bon dimoun ranpli ar Lespri Sin ek lafwa. Ti gagn enn kantite dimoun pou Lesegner.</verse>
				<verse number="25">Lerla Barnabas ti al Tars pou rod Sol.</verse>
				<verse number="26">Kan li finn trouv li, li finn amenn li Antios. Zot finn pas enn lane dan legliz pou ansegn enn kantite dimoun. Dan Antios mem ki premie fwa ti apel bann disip Kretien.</verse>
				<verse number="27">Sa lepok la detrwa profet sorti Zerizalem finn vinn Antios.</verse>
				<verse number="28">Enn parmi zot, Agabis, met li dibout e par pwisans Lespri Sin li koumans anonse ki pou ena enn faminn lor later. (Sa ti arive lepok Klod ti anperer.)</verse>
				<verse number="29">Bann disip deside pou avoy otan led ki zot kapav bann krwayan ki abit dan Zide.</verse>
				<verse number="30">Zot finn fer samem, e finn avoy zot don kot bann ansien dan legliz Zide par Barnabas ek Sol.</verse>
			</chapter>
			<chapter number="12">
				<verse number="1">Sa lepok la lerwa Erod ti pe persekit detrwa manm Legliz.</verse>
				<verse number="2">Li fer touy Zak, frer Zan, par lepe.</verse>
				<verse number="3">Letan li trouve ki sa ti fer plezir bann Zwif li fer aret Pier osi. Sa ti pase pandan fet dipin san levin.</verse>
				<verse number="4">Erod fer aret Pier e met li dan prizon. Li fer kat lekip ki ena kat solda sakenn vey li, parski li ti ena lintansion ziz Pier anpiblik apre fet Pak.</verse>
				<verse number="5">Pandan ki Pier ti dan prizon Legliz ti priye Bondie boukou pou li.</verse>
				<verse number="6">Lavey ki Erod ti pou amenn li devan lepep, Pier ti pe dormi aswar ant de solda. Zot ti finn atas li ar lasenn. Ti ena bann gard ki ti pe veye devan laport prizon.</verse>
				<verse number="7">Ala ki enn selkout enn anz Bondie paret ek enn lalimier briye dan kaso. Anz la bouz Pier, li kas so somey, e li dir li, “Degaze-leve!” Lerla lasenn ki ti otour so lame tonbe.</verse>
				<verse number="8">Anz la dir li, “Met to sintir ek to sandalet.” Pier obeir. Li dir Pier, “Met to manto, swiv mwa.”</verse>
				<verse number="9">Pier sorti swiv li. Li pa ti kone sipa saki anz la ti pe fer, ti vre. Li ti krwar ki li pe fer enn vizion.</verse>
				<verse number="10">Letan zot finn pas premie ek deziem lekip solda, zot ariv devan enn laport an feray ki tom lor lavil. Laport la ouver tousel. Zot sorti e zot mars ziska danbout sime; lerlamem anz la kit li.</verse>
				<verse number="11">Lerla Pier rann li kont ki finn arive. Li dir, “Aster mo sir ki Lesegner finn avoy so anz pou tir mwa dan lame Erod. Li finn protez mwa kont tou dimal ki lepep Zwif ti pe anvi ariv mwa.”</verse>
				<verse number="12">Kan li finn realize ki ti pe arive, li pran direksion lakaz Marie, mama Zan, ki ti osi apel Mark. Boukou dimoun ti reyni laba pou priye.</verse>
				<verse number="13">Kan Pier tap laport lantouraz, enn servant ki ti apel Roda ti vini pou ouver.</verse>
				<verse number="14">Li rekonet lavwa Pier. Dan so lazwa li bliye ouver laport, li galoupe li al dir bann ki andan ki Pier pe dibout devan laport.</verse>
				<verse number="15">Zot dir li, “To fol.” Me li persiste. Zot dir, “So anz sa.”</verse>
				<verse number="16">Pandan sa letan la, Pier kontign tape mem. Zot ouver, e zot res bet ler zot trouv li.</verse>
				<verse number="17">Pier fer enn sign ar so lame pou dir zot res trankil. Li rakont zot kouma Lesegner finn tir li dan prizon. Li dir bannla, “Al rakont sa Zak ek bann lezot frer.” Apre sa li sorti li al dan enn lot landrwa.</verse>
				<verse number="18">Ler gramatin arive, bann solda ti bien trakase ek azite. Zot ti anvi kone kot Pier ete.</verse>
				<verse number="19">Erod fer rod Pier, me pa trouv li. Li kestionn bann solda la e li donn lord pou touy zot. Apre sa, li sorti Zide pou li al Sezare.</verse>
				<verse number="20">Erod ti bien ankoler ar bann abitan Tir ek Sidon. Alor bannla tom dakor pou al zwenn li. Zot reysi negosie ar Blastis ki ti responsab pale lerwa, pou zot dimann lape, parski zot pei ti pe depann lor lerwa Erod pou gagn manze.</verse>
				<verse number="21">Zour randevou, Erod met so linz lerwa, mont lor tronn ek fer enn diskour anpiblik.</verse>
				<verse number="22">Lepep kriye, “Lavwa enn bondie sa, pa lavwa enn zom.”</verse>
				<verse number="23">Anplas enn anz Lesegner zet Erod anba parski li pa finn glorifie Bondie, me finn pran loner la pou li. Lever manz li e li mor.</verse>
				<verse number="24">Me laparol Bondie ti kontign repann ek miltipliye.</verse>
				<verse number="25">Kan Barnabas ek Sol ti fini fer zot mision dan Zerizalem, zot ti retourne e zot ti amenn ar zot Zan ki ti osi apel Mark.</verse>
			</chapter>
			<chapter number="13">
				<verse number="1">Dan Legliz Antios ti ena bann profet ek profeser kouma Barnabas, Simeon ki ti apel Nizer, Lisyis ki sorti Sirenn, Manaen ki ti grandi ansam ar Erod, ek Sol.</verse>
				<verse number="2">Letan zot ti pe ador Lesegner e zot ti pe gard karem, Lespri Sin dir zot, “Met Barnabas ek Sol enn kote pou enn mision ki mo ena pou zot.”</verse>
				<verse number="3">Alor apre ki zot fini priye ek fer karem, zot inpoz lame lor bannla e les zot ale.</verse>
				<verse number="4">Sa de la, ki Lespri Sin ti avoye, ti al Selesi e depi laba zot ti pran bato pou al Sip.</verse>
				<verse number="5">Ler zot ariv Salamis, zot anons parol Bondie dan bann sinagog Zwif. Zan Mark ti vini pou donn zot enn koudme.</verse>
				<verse number="6">Ler zot ti fini travers lil ziska Pafos, zot zwenn enn longanis ki enn fos profet Zwif ki ti apel Barzezi.</verse>
				<verse number="7">Li ti enn kamarad gouverner Serz Polis, ki ti enn dimoun bien intelizan. Li ti donn lord al rod Barnabas ek Sol parski li ti anvi tann parol Bondie.</verse>
				<verse number="8">Me longanis Elimas - samem so nom dan langaz Grek - ti kont zot e li ti sey detourn gouverner pou anpes li vinn enn krwayan.</verse>
				<verse number="9">Sol, ki ti osi apel Pol, ti ranpli ar Lespri Sin. Li get Elimas drwat dan so lizie e li dir li,</verse>
				<verse number="10">“Twa ki rize e ranpli ar mesanste, zanfan diab e lennmi lazistis, to pa pou aret detourn sime drwat Lesegner?</verse>
				<verse number="11">Get sa! Lame Lesegner kont twa. To pou vinn aveg e to pa pou trouv lalimier soley pandan enn bon bout letan.” Enn selkout Elimas trouv li dan marenwar, e li tourn partou-kote, pou gagn kikenn pou kondir li.</verse>
				<verse number="12">Letan gouverner trouv seki finn arive, li vinn enn krwayan. Li ti bien inpresione par lansegnman Lesegner.</verse>
				<verse number="13">Pol ek so bann kamarad ti pran bato depi Pafos pou al Perz dan Panfili. La, Zan Mark kit zot pou retourn Zerizalem.</verse>
				<verse number="14">Apre Perz zot kontign zot sime ziska Antios dan Pisidi. Zot rant dan sinagog enn zour saba e zot asize.</verse>
				<verse number="15">Kouma fini lir liv Lalwa ek liv Profet, bann sef sinagog fer dir zot, “Mo bann frer, si zot ena kik mesaz pou ankouraz bann dimoun ki la, zot kapav koze.”</verse>
				<verse number="16">Pol leve, li fer enn sign ar so lame, li dir, “Mo bann frer, ek zot tou ki ena gran respe pou Bondie, ekout mwa.</verse>
				<verse number="17">Bondie lepep Izrael finn swazir nou bann anset, e li finn fer zot vinn enn gran nasion pandan lepok ki zot ti res Lezip. Apre li finn fer zot sorti laba par so aksion pwisan.</verse>
				<verse number="18">Pandan karant banane li finn siport zot dan dezer.</verse>
				<verse number="19">Li finn detrir set nasion dan pei Kanaan e li finn donn so lepep later bannla kouma enn leritaz</verse>
				<verse number="20">pandan katsan-sinkant banane. Apre sa li finn donn zot bann ziz ziska profet Samiel.</verse>
				<verse number="21">Lerla lepep ti dimann pou gagn enn lerwa. Bondie ti donn zot Sail, garson Kis depi tribi Benzamin, pandan karant banane.</verse>
				<verse number="22">Kan Bondie ti finn rezet Sail, li ti elev David pou vinn zot lerwa. Ala temwagnaz ki li ti rann lor David: ‘Mo finn trouv dan David, garson Zese, kikenn ki mo leker bien kontan e ki pou fer mo volonte.’</verse>
				<verse number="23">Bondie finn azir dapre so promes e li finn lev enn Sover, Zezi, enn desandan David.</verse>
				<verse number="24">Avan larive Zezi, Zan ti proklam enn batem repantans pou tou bann dimoun dan Izrael.</verse>
				<verse number="25">Kan lepok Zan pe al fini, li dir, ‘Kisannla zot panse mo ete? Mwa, mo pa Lemesi. Non, me Sa-Enn ki pe vini apre mwa la, mo mem pa vo pou larg so lase soulie.’</verse>
				<verse number="26">Bann frer, desandan Abraam ek zot bann non-Zwif ki ena respe pou Bondie, sa mesaz liberasion la, finn avoye pou nou sa.</verse>
				<verse number="27">Bann abitan Zerizalem ek zot bann sef pa finn rekonet Zezi; letan zot finn kondann li, zot finn fer parol bann profet ki nou lir sak saba vinn vre.</verse>
				<verse number="28">Zot pa finn trouv nanye kont li pouki li merit lamor, pourtan zot finn dir Pilat touy li.</verse>
				<verse number="29">Letan zot finn fer tou seki ti deza ekrir lor li, zot desann li depi lor lakrwa e zot met li dan enn tonbo.</verse>
				<verse number="30">Me Bondie finn resisit li.</verse>
				<verse number="31">Pandan boukou zour apre sa, li finn aparet ar dimoun ki ti mars ansam ar li depi Galile ziska Zerizalem, e ki azordi pe rann temwagnaz pou li ar lepep Izrael.</verse>
				<verse number="32">E nou, nou pe anons zot sa Bonn Nouvel ki Bondie limem ti promet nou bann anset.</verse>
				<verse number="33">Li fer sa vinn vre pou nou, ki zot bann desandan, letan li finn resisit Zezi; parey kouma ti ekrir dan deziem Psom: ‘Tomem mo Garson, Azordi mo finn vinn to Papa.’</verse>
				<verse number="34">Li finn resisit Zezi pouki zame li retourn ankor dan lamor ek pouri laba, e samem ki fer sa bann parol la vinn vre: ‘Mo pou donn zot benediksion ki sakre ki mo ti promet David.’</verse>
				<verse number="35">E dan enn lot pasaz finn ekrir: ‘To pa pou les to serviter fidel pouri dan tom.’</verse>
				<verse number="36">Me David, apre ki li finn akonpli plan Bondie dan so lepok, li finn mor e finn anter li ansam ar so bann anset. So lekor finn pouri dan tom.</verse>
				<verse number="37">Me Sa-Enn ki Bondie finn resisite la, li pa finn konn sa mem sor la.</verse>
				<verse number="38">Bann frer, mo anvi ki zot kone ki atraver Zezi ki pe proklam pardon zot bann pese.</verse>
				<verse number="39">Par Zezi tou dimoun ki krwar pe gagn liberasion so bann pese ki lalwa Moiz pa ti kapav fer.</verse>
				<verse number="40">Pran kont ki seki bann profet finn dir pa ariv twa:</verse>
				<verse number="41">‘Gete, zot ki ranpli ar mepri, ki aster zot ranpli ar etonnman e ki zot disparet! Saki mo pe fer zordi zour enn kiksoz ki zot pa pou krwar mem si kikenn rakont zot sa.’ ”</verse>
				<verse number="42">Letan Pol e Barnabas ti pe sorti sinagog, bann ki ti rasanble dimann zot retourne lot saba pou koz lor sa mem size la.</verse>
				<verse number="43">Ler reynion termine, enn kantite Zwif ek bann konverti Zwif ti swiv Pol ek Barnabas. Sa de la ti koz ar zot e ti exort zot res fidel ar lagras Bondie.</verse>
				<verse number="44">Kouma lot saba arive preske tou dimoun dan lavil ti rasanble pou ekout parol Lesegner.</verse>
				<verse number="45">Me bann Zwif ti ranpli ar zalouzi letan zot trouv sa lafoul la. Zot insilte Pol e kontredir saki li ti pe dir.</verse>
				<verse number="46">Lerla avek boukou kouraz Pol ek Barnabas dir bannla, “Li ti neseser ki anons parol Bondie ar zot premie dabor. Me akoz zot finn repous li e zot pa konsider zot dign lavi eternel, abe asterla nou pou al kot bann non-Zwif.</verse>
				<verse number="47">Ala saki Lesegner finn komann nou: ‘Mo finn etablir twa kouma enn lalimier pou bann nasion, pou sov lemonn antie.’ ”</verse>
				<verse number="48">Kan bann non-Zwif tann sa, zot ti dan lazwa e zot ti glorifie Bondie. Tou bann ki ti destine pou lavi eternel ti vinn krwayan.</verse>
				<verse number="49">Parol Bondie ti repann dan tou rezion.</verse>
				<verse number="50">Me bann Zwif ti mont latet bann madam laot sosiete ki ador Bondie e osi bann gran dirizan zom lavil. Zot ti provok enn persekision kont Pol ek Barnabas, e ti pous zot depi sa rezion la.</verse>
				<verse number="51">Alors zot sakouy lapousier anba zot lipie kouma protestasion kont bannla, e zot al Ikoniem.</verse>
				<verse number="52">Bann disip ti ranpli ar lazwa e ar Lespri Sin.</verse>
			</chapter>
			<chapter number="14">
				<verse number="1">Dan Ikoniem, zot rant ansam dan enn sinagog Zwif. Zot ti koz telman bien ki enn gran group Zwif ek Grek ti vinn krwayan.</verse>
				<verse number="2">Me bann Zwif ki ti refiz krwar ti mont latet bann non-Zwif kont bann frer.</verse>
				<verse number="3">Alors zot finn res lontan laba, zot finn rann bann temwagnaz bien for pou Lesegner ki ti aprouv mesaz so lagras par bann sign ek bann mervey ki li permet zot fer.</verse>
				<verse number="4">Me bann dimoun dan lavil ti divize: ena ki ti mars avek bann Zwif, ek inpe lezot ti avek bann apot.</verse>
				<verse number="5">Bann non-Zwif ek bann Zwif ansam avek zot bann sef ti mont enn plan pou atak Pol ek Barnabas ek pou pil ros lor zot;</verse>
				<verse number="6">letan zot dekouver sa, zot ti sove al List ek Derb, bann site Likaoni, ek dan bann landrwa pre laba.</verse>
				<verse number="7">Laba zot ti anons Bonn Nouvel.</verse>
				<verse number="8">Dan List ti ena enn zom ki ti res asize parski li pa ti kapav servi so lipie; li ti paralize depi so nesans, e zame pa finn kapav marse.</verse>
				<verse number="9">Li ti ekout Pol koze. Letan Pol fixe li, li trouve ki so lafwa permet li gagn gerizon.</verse>
				<verse number="10">Pol kriye for, “Dibout drwat lor to lipie.” Enn sel kout li drese, li marse.</verse>
				<verse number="11">Kan lafoul finn trouv seki Pol ti fer, zot elev lavwa, dan langaz Likaonien, “Bondie finn vinn lor later dan enn form imin pou nou!”</verse>
				<verse number="12">Barnabas, zot ti apel Zeis ek Pol, zot ti apel Ermes parski limem ti aport laparol.</verse>
				<verse number="13">Pret Zeis, ki so tanp trouv dan lavil, ti amenn toro avek girland lor zot devan laport tanp; li, ansam ar lepep ti anvi donn sa ansakrifis.</verse>
				<verse number="14">Me kan apot Pol ek Barnabas ti tann sa, zot desir zot linz ek zot galoup deor dan lafoul, e zot kriye,</verse>
				<verse number="15">“Kamarad, kifer zot pe fer sa? Nou osi nou imin, parey kouma zot, e nou amenn zot enn Bonn Nouvel: zot bizin tourn zot ledo ar sa bann zafer initil la, pou al ver Bondie vivan ki fer lesiel, later, lamer ek tou seki trouve.</verse>
				<verse number="16">Dan letan lontan Bondie ti les tou bann nasion swiv zot prop sime,</verse>
				<verse number="17">pourtan li finn toultan rann temwagnaz lor so lexistans par so bann bienfe. Depi lesiel li avoy lapli ek bon rekolt, koumsa li finn donn zot manze e fer zot leker kontan.”</verse>
				<verse number="18">Mem ar sa bann parol la bann apot pa ti kapav anpes lafoul ofer zot sakrifis.</verse>
				<verse number="19">Bann Zwif ki ti sorti Antios ek Ikoniem ti vinn laba. Zot finn gagn konfians bann dimoun la. Zot finn flank Pol kout ros, e letan zot finn krwar ki li finn mor, zot finn trenn li deor lavil.</verse>
				<verse number="20">Me letan bann krwayan ti rasanble otour li, li releve e li retourn dan lavil. Landime li ek Barnabas ti al Derb.</verse>
				<verse number="21">Pol ek Barnabas ti pres laparol dan Derb e zot ti fer boukou disip laba. Apre sa zot retourn List, Ikoniem ek Antios.</verse>
				<verse number="22">Zot ti fortifie ek ankouraz bann disip pou res ferm dan lafwa. Zot dir, “Nou bizin pas par boukou difikilte pou nou kapav rant dan Rwayom Bondie.”</verse>
				<verse number="23">Pol ek Barnabas ti nom bann ansien dan sak legliz, ar lapriyer e apre ki zot ti gard enn peryod zenn; zot ti konfie bannla Lesegner, dan ki zot ti met tou zot konfians.</verse>
				<verse number="24">Apre sa zot ti pas dan Pisidi e zot ti ariv Panfili.</verse>
				<verse number="25">Kan zot ti fini pres laparol dan Perz, zot ti al Atalia.</verse>
				<verse number="26">Depi Atalia zot ti pran bato pou retourn Antios, lamem kot ti konfie zot dan lagras Bondie pou travay ki asterla zot inn reysi akonplir.</verse>
				<verse number="27">Kan zot finn ariv la, zot ti reynir bann dimoun legliz e zot ti rakont tou seki Bondie ti fer atraver zot e kouma li finn ouver laport ar bann non krwayan.</verse>
				<verse number="28">Zot ti res la lontan avek bann disip.</verse>
			</chapter>
			<chapter number="15">
				<verse number="1">Ti ena detrwa zom ki ti sorti Lazide e ti vinn Antios, e zot ti ansegn bann frer, “Zot pa pou sove si zot pa fer sirkonsizion dapre lalwa Moiz.”</verse>
				<verse number="2">Pol ek Barnabas pa ti dakor ar zot, e finn ena gran diskision lorla. Lerla, finn swazir Pol ek Barnabas ek detrwa krwayan pou al get bann apot ek bann ansien dan Zerizalem pou regle sa kestion la.</verse>
				<verse number="3">Apre ki Legliz finn ed zot pou zot vwayaz, zot ti travers Fenisi ek Samari, pou vizit bann krwayan; zot ti rakonte kouma bann payin finn krwar dan Lesegner. Sa nouvel la ti amenn boukou lazwa parmi bann frer.</verse>
				<verse number="4">Kan zot ti ariv Zerizalem, Legliz, ek bann apot ek bann ansien ti akeyir zot. Zot ti rakont tou seki Bondie ti fer par zot.</verse>
				<verse number="5">Alor detrwa parmi bann Farizien ki finn konverti, diboute dir, “Li neseser ki bann payin fer sirkonsizion e nou exize ki zot obeir lalwa Moiz.”</verse>
				<verse number="6">Bann apot ek bann ansien ti reyni pou diskit lor sa size la.</verse>
				<verse number="7">Apre enn long diskision Pier diboute e li dir, “Mo bann frer, zot kone ki depi lontan Bondie finn swazir mwa parmi zot pou al anons Bonn Nouvel ar bann non-Zwif pouki zot tande e ki zot krwar.</verse>
				<verse number="8">Bondie konn leker tou dimoun. Pou montre ki li anvi ki bann non-Zwif osi krwar, li finn donn bannla Lespri Sin, parey kouma li finn donn nou.</verse>
				<verse number="9">Li pa finn fer okenn diferans ant zot ek nou, li finn pirifie zot leker par lafwa.</verse>
				<verse number="10">Alors, kifer nou bizin inpoz enn fardo lor ledo bannla pouki nou defie Bondie? Enn fardo ki ni nou bann anset, ni noumem pa finn kapav sarye.</verse>
				<verse number="11">Me nou krwar ki nou, osi bien ki bannla, pou sove par lagras Lesegner Zezi.”</verse>
				<verse number="12">Lasanble antie res trankil, e finn kontign ekout Barnabas ek Pol rakont bann sign ek bann mirak ki Bondie finn fer atraver zot parmi bann payin.</verse>
				<verse number="13">Kan zot ti fini koze, Zak dir, “Bann frer ekout mwa.</verse>
				<verse number="14">Simon finn explik nou kouma Bondie finn vizit bann non-Zwif pou swazir parmi zot enn pep ki pou port so nom.</verse>
				<verse number="15">Parol bann profet dakor ar sa, parey kouma finn ekrir,</verse>
				<verse number="16">‘Apre sa mo pou retourne e mo pou rekonstrir lakaz David ki finn tom anrwinn, e mo pou redres li.</verse>
				<verse number="17">Lerla leres limanite pou rod Bondie, osi bien ki bann non-Zwif ki port mo nom.</verse>
				<verse number="18">Ala seki Lesegner deklare, limem ki realiz so bann proze, ki bien kler depi toultan.’</verse>
				<verse number="19">Alors dapre mwa, nou bizin pa rann lavi difisil pou bann non-Zwif ki pe tourn ver Bondie.</verse>
				<verse number="20">Okontrer nou bizin ekrir zot pou dimann zot pa manz manze ki finn ofer kouma sakrifis ar bann idol, pa viv dan limoralite, e pa manz laser zanimo ki finn trangle ek pa konsom disan.</verse>
				<verse number="21">Depi lontan pe lir lalwa Moiz dan bann sinagog, ek pe anons li dan tou lavil, sak zour saba.”</verse>
				<verse number="22">Lerla bann apot avek bann ansien, e Legliz antie, ti desid pou swazir detrwa parmi zot pou avoy Antios avek Pol ek Barnabas. Zot ti swazir Zid ki ti osi apel Barsabas, ek Silas, de dimoun ki ti bien respekte parmi bann frer.</verse>
				<verse number="23">Ti donn zot enn let pou amene. Dan let la ti ekrir: “Nou, bann apot ek bann ansien, nou salye zot bann frer parmi non-Zwif ki viv dan Antios, Siri ek Silisi.</verse>
				<verse number="24">Nou finn tann dir ki detrwa dimoun ki sorti kot nou, finn trakas zot ek boulvers zot par seki zot finn dir. Nou pa ti donn bannla okenn instriksion.</verse>
				<verse number="25">Nou finn tom dakor pou swazir detrwa zom e avoy zot ansam avek nou bann kamarad Pol ek Barnabas,</verse>
				<verse number="26">ki finn riske zot lavi pou servi Lesegner Zezi Kris.</verse>
				<verse number="27">Nou pe avoy Zid ek Silas ki pou dir zot anparol seki nou finn ekrir.</verse>
				<verse number="28">Lespri Sin e nou mem finn pran enn desizion pou pa met pli gran fardo lor zot ledo. Ala saki nou pe dir:</verse>
				<verse number="29">Pa manz seki finn ofer bann idol, ni disan; napa manz zanimo ki finn trangle; e prezerv zot kont pratik imoral. Zot pou bien fer si zot evit tou sa la. Orevwar.”</verse>
				<verse number="30">Lerla delegasion la ti kit bann frer e ti al Antios, kot zot ti zwenn tou legliz ansam e zot ti donn let la.</verse>
				<verse number="31">Bann dimoun ti lir sa let la e zot ti bien kontan par sa bann mesaz ankourazan la.</verse>
				<verse number="32">Zid ek Silas, ki zotmem zot ti bann profet, ti explik boukou pou ankouraz ek ranforsi bann frer dan zot lafwa.</verse>
				<verse number="33">Apre ki zot ti finn pas inpe letan la, bann frer ti donn zot benediksion ek finn retourn zot kot bann seki ti avoy zot. [</verse>
				<verse number="34">Silas ti desid pou res laba ]</verse>
				<verse number="35">Me Pol ek Barnabas ti res Antios. Ansam ar boukou lezot, zot ti pe ansegn ek pres parol Bondie.</verse>
				<verse number="36">Apre enn bon letan Pol dir Barnabas, “Nou al rann vizit tou bann frer dan tou lavil kot nou finn pres parol Bondie ek gagn inpe zot nouvel.”</verse>
				<verse number="37">Barnabas ti anvi amenn Zan ki ti osi apel Mark ar zot,</verse>
				<verse number="38">Me Pol pa ti dakor pou amenn li, parski Mark ti kit zot kan zot ti dan Panfili ek li pa ti kontign travay ar zot.</verse>
				<verse number="39">Pol ek Barnabas ti gagn enn gran diskision e zot finn separe. Barnabas ti pran Mark ar li ek zot ti al Sip.</verse>
				<verse number="40">Me Pol ti swazir Silas, e bann frer ti remet zot dan lame Bondie pouki li pran zot swin.</verse>
				<verse number="41">Li ti al Lasiri ek Sisil pou fortifie bann legliz.</verse>
			</chapter>
			<chapter number="16">
				<verse number="1">Pol ti ariv Derb ek List akot ti ena enn disip ki apel Timote. So mama ti enn Zwiv e ti enn krwayan osi. So papa ti enn Grek.</verse>
				<verse number="2">Bann frer dan List ek Ikoniem ti ena gran lestim pou Timote.</verse>
				<verse number="3">Pol ti anvi ki Timote akonpagn li. Li pran Timote e li amenn li pou fer sirkonsizion akoz bann Zwif ki ti dan paraz, e ki ti kone ki so papa enn Grek.</verse>
				<verse number="4">Dan tou lavil ki zot ti pase, zot ti dir bann frer obeir seki bann apot ek bann ansien finn deside dan Zerizalem.</verse>
				<verse number="5">Bann legliz ti pe vinn pli for dan lafwa e zot kantite ti pe ogmante zour apre zour.</verse>
				<verse number="6">Parski Lespri Sin finn anpes zot proklam laparol dan Lazi, zot finn al dan rezion Frizi ek Galasi.</verse>
				<verse number="7">Kan zot ariv frontier Misi, zot sey al Bitini, me Lespri Zezi pa ti les zot ale,</verse>
				<verse number="8">alors zot pas pre ar Misi zot desann pou al Troas.</verse>
				<verse number="9">Aswar Pol gagn enn vizion. Enn Masedonien ti pe dibout ek ti pe sipliye, “Vinn Masedwann pou sov nou.”</verse>
				<verse number="10">Deswit apre vizion Pol, nou finn prepar nou pou al Masedwann parski nou ti sir ki Bondie finn apel nou pou proklam Bonn Nouvel ar bannla laba.</verse>
				<verse number="11">Nou pran bato Troas, nou al direk Samotras e landime nou al Neapolis.</verse>
				<verse number="12">Depi laba nou ti al Filip, premie lavil dan distrik Masedwann, enn koloni Romin. Nou finn pas detrwa zour dan sa lavil la.</verse>
				<verse number="13">Zour saba nou ti kit lavil la pou al dan bor larivier kot nou ti panse pou trouv enn plas kot dimoun abitie zwenn pou priye; laba nou asize pou koz ar bann fam ki ti rasanble.</verse>
				<verse number="14">Parmi zot ti ena enn fam ki apel Lidia, enn abitan Tiatir. Li ti enn marsan letof gran valer, li ti ador Bondie. Lesegner ti prepar so leker pou li ekout Pol avek atansion.</verse>
				<verse number="15">Kan li ek tou so fami ti batize, li ti invit nou pou vinn kot li. Li dir nou, “Si zot trouve ki vremem mo ena lafwa dan Lesegner, vinn res kot mwa.” Li ti telman insiste ki nou finn aksepte.</verse>
				<verse number="16">Enn zour, letan nou ti pe al dan plas kot fer lapriyer, nou zwenn enn tifi esklav ki ti ena enn move lespri lor li. Li ti predir lavenir. So patron ti fer boukou profi ar so bann prediksion.</verse>
				<verse number="17">Tifi la swiv Pol ek nou, li kriye, “Sa bann zom la, zotmem serviter pli Gran Bondie; zot pe anons nou sime delivrans.”</verse>
				<verse number="18">Li fer sa pandan detrwa zour. Pol ti agase ar sa, li tourne li dir lespri la, “Dan nom Zezi Kris mo komann twa sorti dan sa tifi la.” Lespri la sorti deswit.</verse>
				<verse number="19">Kan bann patron esklav la trouve ki zot nepli fer larzan ar tifi la, zot trap Pol ek Silas e trenn zot lor la plas piblik devan bann lotorite.</verse>
				<verse number="20">Zot amenn Pol ek Silas devan mazistra, e zot dir, “Sa bann Zwif la pe fer dezord dan nou lavil.</verse>
				<verse number="21">Zot pe anons enn koutim ki nou pa kapav garde ni swiv, nou ki bann Romin.”</verse>
				<verse number="22">Lafoul osi ti donn koudme atak bannla, ek bann mazistra ti fer aras zot linz e fer bat zot kout fwet.</verse>
				<verse number="23">Kan ti fini bat zot, ti zet zot dan prizon. Gard prizon ti gagn lord pou ferm zot ek vey bien lor zot.</verse>
				<verse number="24">Letan li finn gagn sa lord la, li finn zet zot dan kaso ki pli profon posib dan prizon, e li finn fixe zot lipie dan enn blok dibwa.</verse>
				<verse number="25">Ver minwi Pol ek Silas ti pe priye ek sant kantik e lezot prizonie ti pe ekout zot.</verse>
				<verse number="26">Enn selkout gagn enn gran tranblemandeter, bann fondasion ti sede, tou laport prizon ti ouver e lasenn bann prizonie ti large.</verse>
				<verse number="27">Letan gard prizon leve, li trouv laport ouver. Li tir so lepe, li rod touy limem parski li ti krwar ki bann prizonie ti finn sove.</verse>
				<verse number="28">Me Pol kriye, “Pa fer twa ditor. Nou tou lamem.”</verse>
				<verse number="29">Gard la dimann fer li gagn lalimier e li galoup andan. Li tranble ar laper, li tom devan Pol ek Silas.</verse>
				<verse number="30">Li amenn zot deor e li dimann zot, “Misie, ki mo bizin fer pouki mo sove?”</verse>
				<verse number="31">Zot reponn, “Krwar dan Lesegner Zezi, e twa ek to fami pou sove.”</verse>
				<verse number="32">Lerla zot partaz parol Lesegner ar li ek tou saki dan so lakaz.</verse>
				<verse number="33">E aswar lamem li amenn zot enn plas pou lav zot blesir; e toutswit li ek so fami ti pran batem.</verse>
				<verse number="34">Li fer Pol ek Silas mont kot li e li ofer zot enn repa. Li ek tou so fami ti dan enn gran lazwa parski zot finn krwar dan Bondie.</verse>
				<verse number="35">Kan soley leve, bann mazistra Romin ti avoy bann ofisie dir gard prizon, “Larg sa bann zom la.”</verse>
				<verse number="36">Gardien prizon dir Pol, “Bann mazistra finn avoy dimoun pou liber zot, alors zot kapav sorti asterla ek al anpe.”</verse>
				<verse number="37">Me Pol dir ar bann gard la, “Zot finn bat nou anpiblik san prouve ki nou koupab, nou ki bann sitwayin Romin. Zot finn zet nou dan prizon; ek asterla zot rod liber nou ankasiet? Non! Dir bannla vinn tir nou zotmem.”</verse>
				<verse number="38">Bann ofisie la ti raport sa ar mazistra. Kan zot aprann ki Pol ek Silas ti sitwayin Romin, zot ti gagn per.</verse>
				<verse number="39">Zot al dimann Pol ek Silas exkiz. Zot ti akonpagn bannla depi prizon e dimann zot kit lavil.</verse>
				<verse number="40">Apre ki Pol ek Silas ti finn sorti prizon zot ti al dan lakaz Lidia kot zot finn zwenn bann frer ek ser, e zot finn ankouraz bannla. Apre sa zot ti ale.</verse>
			</chapter>
			<chapter number="17">
				<verse number="1">Dan zot vwayaz Pol ek Silas ti pas Anfipolis ek Apoloni, e zot ti ariv Tesalonik, kot bann Zwif ti ena enn sinagog.</verse>
				<verse number="2">Pol ti zwenn bann Zwif dan sinagog kouma li ti abitie. Trwa saba aswiv li ti diskit laparol ar zot.</verse>
				<verse number="3">Li explik zot e montre zot ki Lekris ti bizin soufer e resisite parmi bann mor. Li dir zot, “Sa Zezi ki mo pe anons zot la, limem Lekris.”</verse>
				<verse number="4">Detrwa parmi zot ti krwar e zot ti swiv Pol ek Silas, parey kouma enn kantite Grek ki ti ador Bondie ek boukou fam ki ti okip pozision inportan.</verse>
				<verse number="5">Me bann Zwif ti zalou. Zot pran ar zot detrwa taper, rasanble enn lafoul e zot fer dezord dan lavil. Zot atak lakaz Zason, zot ti pe rod tir Pol ek Silas pou amenn zot ar la foul.</verse>
				<verse number="6">Letan zot pa trouv bannla, zot pran Zason ek detrwa frer e trenn zot devan mazistra lavil. Zot kriye, “Sa bann dimoun ki ti pe devir lemonn anbalao la, zot finn vinn isi osi!</verse>
				<verse number="7">E Zason finn resevwar zot! Zot pa pe swiv lalwa Sezar, zot dir ena enn lot lerwa ki apel Zezi.”</verse>
				<verse number="8">Bann dimoun ek bann lotorite lavil ti bien trouble letan zot tann sa.</verse>
				<verse number="9">Zot dimann enn kosion ar Zason ek lezot, lerla ti les zot ale.</verse>
				<verse number="10">Kouma fer nwar, bann frer avoy Pol ek Silas dan lavil Bere. Kan zot ariv laba zot al dan sinagog bann Zwif.</verse>
				<verse number="11">Bann Zwif Bere ti ena meyer santiman ki bann Zwif Tesalonik. Zot ti pli pare pou resevwar Bonn Nouvel ki bannla. Toulezour zot ti pe examinn laparol pou verifie sipa seki ti pe dir la ti korek.</verse>
				<verse number="12">Lakoz sa boukou parmi zot ti krwar, ansam avek bann fam Grek bien respektab, ek enn kantite zom osi.</verse>
				<verse number="13">Kan bann Zwif Tesalonik ti aprann ki Pol ti pe anons laparol dan Bere osi, zot al laba pou met dezord parmi lepep.</verse>
				<verse number="14">Toutswit bann frer fer Pol kontign so larout pou al lor lakot. Me Silas ek Timote ti res laba.</verse>
				<verse number="15">Bann ki ti akonpagn Pol ti kondir li ziska Atenn. Apre sa zot inn gagn lord pou dir Silas ek Timote rezwenn Pol pli vit posib.</verse>
				<verse number="16">Letan Pol pe atann zot dan Atenn, so lespri ti bien trouble ler li trouv sa kantite stati idol ki ti ena dan lavil la.</verse>
				<verse number="17">Lerla toulezour dan sinagog li ti diskit ar bann Zwif ek bann dimoun ki ador Bondie, ek osi dan bazar avek bann ki ti pas par la.</verse>
				<verse number="18">Detrwa filozof osi ti koz ar li. Ena filozof Epikiryien, e lezot bann Stoik. Ena dir, “Ki sa ninport la pe zaze koumsa?” Lezot ki ti pe tann li anons Zezi ek larezireksion ti fer remark, “Koumadir li pe koz lor bann bondie nou pa kone.”</verse>
				<verse number="19">Zot trap li, zot amenn li devan konsey Areopaz ek zot dir, “To kapav dir nou ki sa nouvo ansegnman ki to pe fer la?</verse>
				<verse number="20">Parski nou pe tann bann zafer drol. Nou anvi kone kisavedir.”</verse>
				<verse number="21">Tou bann dimoun Atenn ek bann etranze ki ti viv laba ti pas tou zot letan pa fer nanye, me nek partaz ek ekout bann nouvo lide.</verse>
				<verse number="22">Lerla Pol met li dibout omilie Aeroaz e li dir, “Bann abitan Atenn! Mo trouve ki dan boukou fason zot bien relizie.</verse>
				<verse number="23">Parski kan mo ti pe mars-marse inpe partou e mo get zot bann moniman sakre, mo ti trouv enn lotel kot zot ti ekrir: ‘Sa pou enn bondie inkoni.’ Asterla, seki zot pe priye san ki zot kone, mo pou fer zot konn li.</verse>
				<verse number="24">Bondie ki finn kre lemonn ek tou seki lor la, limem Segner lesiel ek later e li pa res dan bann tanp ki finn fer par bann zom.</verse>
				<verse number="25">Li pa bizin ki bann zom servi li, komsi li bizin kiksoz, parski limem ki donn lavi, ki fer respire, ki donn tou kiksoz.</verse>
				<verse number="26">Depi enn sel anset li finn fer tou nasion pouki zot abit later anantie. Depi bien avanmem li finn fixe letan ek landrwa kot sak nasion pou viv.</verse>
				<verse number="27">Bondie finn fer sa pouki zot rod li, e mem si zot pe tatone pou rode, kikfwa zot ti pou kapav trouv li, parski anrealite li pa lwin ar sakenn parmi nou.</verse>
				<verse number="28">Kouma kikenn ti dir: ‘Par li nou viv, nou ena mouvman, nou ena lexistans.’ Li kouma sertin zot poet finn dir: ‘Nou osi, nou so zanfan.’</verse>
				<verse number="29">Alors si nou zanfan Bondie, nou bizin pa panse ki Bondie enn idol an-or, an-arzan ou an ros, enn prodiksion lar ek imazinasion zom.</verse>
				<verse number="30">Bondie finn met deryer nou sa letan ignorans la; asterla li dimann tou dimoun partou repanti,</verse>
				<verse number="31">parski li finn fixe enn zour kot li pou ziz lemonn avek zistis par enn zom ki li finn swazir; e pou sa, li finn donn lasirans tou dimoun par aksion ki li finn fer, li finn relev li parmi bann mor.”</verse>
				<verse number="32">Aster kan zot finn tann rezireksion bann mor, ena ti riye; me lezot ti dir, “Nou pou ekout twa enn lot fwa lor sa size la.”</verse>
				<verse number="33">Pol sorti dan reynion la, li ale.</verse>
				<verse number="34">Me inpe ti zwenn li ek zot finn krwar; parmi zot ti ena Deni, manm konsey Aerofaz, ek enn fam nome Damaris ek lezot ankor.</verse>
			</chapter>
			<chapter number="18">
				<verse number="1">Apre sa Pol kit Atenn e li al Korint.</verse>
				<verse number="2">Laba li ti zwenn enn Zwif ki ti apel Akila, ki finn ne dan enn landrwa ki apel Pon. Li ti fek vinn Itali avek so madam Prisil, parski lanperer Klod ti donn lord tou bann Zwif pou kit Rom. Pol ti al get zot,</verse>
				<verse number="3">e parski li ti fer mem metie ki zot, li ti res kot zot pou travay ansam. Zot ti bann fabrikan latant.</verse>
				<verse number="4">Sak saba Pol ti pran laparol dan sinagog, li ti rod konvink bann Zwif ek bann Grek.</verse>
				<verse number="5">Kan Silas ek Timote ti vinn depi Masedwann, Pol ti devoue tou so letan zis pou pres laparol ek dir bann Zwif ki Zezi limem Lemesi.</verse>
				<verse number="6">Bann Zwif ti opoz Pol ek zot ti insilte li, lerla Pol sakouy so linz e li dir, “Si zot al dan perdision, zotmem antor! Mo pa responsab. Asterla mo pou al kot bann payin.”</verse>
				<verse number="7">Lerla Pol kit sinagog e li al kot Tityis Zistis enn dimoun ki ti ador Bondie, ki so lakaz ti akote sinagog.</verse>
				<verse number="8">Krispis ki ti sef sinagog ek tou so fami ti krwar dan Lesegner. Boukou bann abitan Korint osi ki ti tann Pol prese, ti krwar ek zot ti batize.</verse>
				<verse number="9">Enn swar dan enn vizion Lesegner dir Pol, “Pa bizin gagn per, me kontign koze, napa res trankil;</verse>
				<verse number="10">parski mo ar twa e personn pa pou atak twa pou bles twa; ena boukou mo bann dimoun dan sa site la.”</verse>
				<verse number="11">Pol ti pas enn-an sis-mwa dan Korint pou ansegn zot parol Bondie.</verse>
				<verse number="12">Me kan Galyon ti gouverner Akai bann Zwif ti marye pike kont Pol ek zot ti amenn li devan lakour.</verse>
				<verse number="13">Zot dir koumsa, “Sa zom la pe fer bann dimoun ador Bondie dan enn manier ki kont lalwa.”</verse>
				<verse number="14">Zis kouma Pol ti pou koze, Galyon dir bann Zwif, “Si sa ti enn ofans oubien enn krim orib mo ti pou ena enn rezon pou pran letan ekout zot, bann Zwif;</verse>
				<verse number="15">me parski sa zafer la konsern bann parol ek bann nom, ek zot prop lalwa, debrouy zot; mo refiz ziz sa bann zafer la.”</verse>
				<verse number="16">Li ranvway zot depi lakour.</verse>
				<verse number="17">Zot tou trap Sostenn, sef sinagog, zot bat li devan lakour. Me Galyon pa ti pran zot kont.</verse>
				<verse number="18">Pol ti kontign res Korint e apre li ti pran bato pou al Lasiri, akonpagne par Prisil ek Akila. Avan so depar Pol ti fer raz so latet dan enn lavil ki apel Sankre, parski li ti finn fer enn promes.</verse>
				<verse number="19">Letan zot ariv Efez, Pol kit Akila ek Prisil, li al dan sinagog kot li koumans diskit ar bann Zwif.</verse>
				<verse number="20">Kan zot ti dir li res pli lontan, li ti refize,</verse>
				<verse number="21">me kan ti vinn moman pou dir orevwar, li dir zot, “Mo pou retourne si li dan volonte Bondie.” Lerla li pran bato li al Efez.</verse>
				<verse number="22">Letan li ti ariv Sezare, li ti monte pou al Zerizalem pou salye bann manm legliz, avan ki li al Antios.</verse>
				<verse number="23">Pol ti pas inpe letan Antios, lerla li ti al vizit diferan landrwa dan rezion Galasi ek Frizi, pou konsolid lafwa bann krwayan.</verse>
				<verse number="24">Enn Zwif ki ti apel Apolos, e ki sorti Aleksandri, ti vinn Efez. Li ti enn gran orater, e li ti ena enn gran konesans Lekritir.</verse>
				<verse number="25">Li ti finn gagn instriksion konsernan Sime Lesegner, e li ti ena boukou lantousias. Li ti ansegne ek anons laparol lor Zezi avek boukou presizion. Me selma li ti konn zis batem Zan.</verse>
				<verse number="26">Li ti koumans koz avek boukou lasirans dan sinagog. Letan Prisil ek Akila ti tann li, zot finn invit li kot zot, lerla zot finn ansegn li sime Bondie dan enn fason pli korek.</verse>
				<verse number="27">Letan Apolos ti le al Akai, bann frer ti ankouraz li e zot ti ekrir bann disip laba pou akeyir li bien. Kan li ariv laba, li ti enn gran sekour pou bann ki ti finn krwar par lagras Bondie.</verse>
				<verse number="28">Li ti prezant bann argiman solid kont bann Zwif dan deba piblik, parski li ti prouve par Lekritir ki Zezi, limem Lekris.</verse>
			</chapter>
			<chapter number="19">
				<verse number="1">Letan Apolos ti Korint, Pol ti travers bann provins dan montagn pou al Efez. Laba li ti zwenn detrwa disip.</verse>
				<verse number="2">Li dimann zot, “Eski zot ti resevwar Lespri Sin kan zot ti vinn krwayan?” Zot reponn, “Non, nou pa finn mem tande ki ena enn Lespri Sin.”</verse>
				<verse number="3">Lerla Pol dir, “Abe ki batem zot finn resevwar?” Zot reponn, “Batem Zan.”</verse>
				<verse number="4">Pol dir, “Batem Zan enn batem repantans. Zan ti dir bann dimoun krwar dan Sa Enn ki pe vinn apre li la, setadir, Zezi.”</verse>
				<verse number="5">Apre ki zot tann sa bann koze la, zot resevwar batem dan nom Lesegner Zezi.</verse>
				<verse number="6">Letan Pol inpoz lame lor zot, Lespri Sin desann lor zot e zot koumans koz anlang e profetize.</verse>
				<verse number="7">Ti ena anviron douz zom.</verse>
				<verse number="8">Apre sa Pol al dan sinagog. Pandan trwa mwa Pol diskit ar bannla e li ti rod konvink zot lor Rwayom Bondie.</verse>
				<verse number="9">Me detrwa latet-dir pa ti le krwar e zot koz dimal lor Sime Lesegner devan la foul. Pol kit zot, li amenn bann disip enn kote e li kontign ansegne toulezour dan lasal lekol Tiranos.</verse>
				<verse number="10">Sa ti ale koumsa pandan de-zan kot tou bann abitan Lazi, ki li Zwif ki li Grek, ti tann parol Lesegner.</verse>
				<verse number="11">Par lame Pol, Bondie ti fer bann mirak extraordiner,</verse>
				<verse number="12">ki mem bann malad ti geri e move lespri ti kit zot kan zot ti gagn bann mouswar ek linz ki Pol ti finn touse.</verse>
				<verse number="13">Lerla detrwa Zwif ti pe al dan plizir landrwa e zot ti pe sey tir move lespri lor bann dimoun. Zot ti servi nom Zezi lor bann posede, zot dir, “Lor nom Zezi ki Pol proklame, mo dir zot sorti ale.”</verse>
				<verse number="14">Set garson enn sef pret Zwif ki ti apel Skeva ti pe fer sa.</verse>
				<verse number="15">Enn zour move lespri ti reponn zot, “Zezi mo kone, e Pol osi mo kone; me zot ki zot ete?”</verse>
				<verse number="16">Dimoun ki ti posede la tom lor zot e li donn zot enn koreksion ziska zot senie, zot ti bizin sove kit lakaz, touni.</verse>
				<verse number="17">Letan bann Zwif ek bann Grek ki ti res Efez tann sa, enn laper trap zot; lerla nom Lesegner Zezi ti glorifie.</verse>
				<verse number="18">Boukou ki ti deza krwayan ti vinn konfese piblikman seki zot ti pratike avan.</verse>
				<verse number="19">Enn kantite bann pratikan lamazi-nwar ti amenn tou zot liv e ti bril zot devan tou dimoun. Letan kalkil valer sa bann liv la, li fer antou sinkant mil pies larzan.</verse>
				<verse number="20">Koumsamem parol Lesegner ti fann partou e ti pe grandi avek lafors.</verse>
				<verse number="21">Apre tou sa bann evennman la, Lespri Sin gid Pol pou pas par Masedwann ek Akai pou al Zerizalem. Li dir, “Kan mo sorti laba, mo bizin al Rom.”</verse>
				<verse number="22">Pandan ki Pol ti res ankor inpe letan Lazi, li ti avoy Timote ek Erast, de parmi bann ki ti travay ar li, pou al Masedwann.</verse>
				<verse number="23">Sa lepok la ti ena enn gran dezord lor size Sime Lesegner.</verse>
				<verse number="24">Enn bizoutie ki apel Demetri ti fabrik bann tanp Artemis; sa ti raport boukou larzan bann artizan.</verse>
				<verse number="25">Li ti rasanble bann artizan, avek lezot ki fer mem metie e li dir, “Bann kamarad, zot kone ki nou ti pe gagn boukou lamone ar sa biznes la.</verse>
				<verse number="26">Zot pe trouve ek zot pe tande kouma sa boug ki apel Pol la finn konvink ek detourn boukou dimoun, pa selma dan Efez me dan tou Lazi. Li dir ki stati fabrike ar lame, pa Bondie sa.</verse>
				<verse number="27">Pou ena enn danze ki pa selma pou fer ditor nou lindistri, me osi tanp gran dees Artemis pou perdi tou so repitasion; e dees la limem ki adore partou dan Lazi ek dan lemonn antie, pou perdi so grander.”</verse>
				<verse number="28">Letan bannla tann sa zot ankoler e zot kriye, “Artemis bann Efezien li vremem gran!”</verse>
				<verse number="29">Site la net ti ranpli ar konfizion. Bann dimoun ti trenn Gais ek Aristark, de Masedonien ki ti kamarad Pol dan so vwayaz, e zot galoupe al dan teat.</verse>
				<verse number="30">Pol ti anvi prezant li devan lafoul, me so bann disip ti anpes li.</verse>
				<verse number="31">Detrwa sef provins Lazi ki ti so kamarad ti avoy li enn mesaz pou konsey li pa rant dan teat.</verse>
				<verse number="32">Ti ena gran konfizion dan lasanble. Sakenn ti pe kriy enn zafer. E laplipar pa ti kone mem kifer zot ti rasanble.</verse>
				<verse number="33">Bann Zwif pous Alexand devan; detrwa dan lafoul donn li konsey. Li signal dimoun pou res trankil, pouki li defann limem devan zot.</verse>
				<verse number="34">Letan zot remarke ki li enn Zwif zot tou kriye pandan de zer-tan avek enn sel lavwa, “Artemis bann Efezien li vremem gran!”</verse>
				<verse number="35">Sekreter lavil fer lepep res trankil, li dir, “Abitan Efez, tou dimoun kone ki site Efez limem gardien tanp Artemis e ki so stati finn tom depi lesiel.</verse>
				<verse number="36">Sa, pa kapav diskite sa. Alor, zot bizin gard zot kalm e pa fer nanye san bien reflesi.</verse>
				<verse number="37">Zot finn amenn sa bann dimoun la isi, ki pourtan pa ni voler tanp, ni blasfemater ki finn koz kont nou dees.</verse>
				<verse number="38">Alors, si Demetri ar so artizan ena akizasion kont enn parmi bannla, lakour ouver e ena bann ziz; laba zot kapav met sarz ki zot anvi.</verse>
				<verse number="39">Si ena ankor lot kiksoz, tou bizin regle dan lakour.</verse>
				<verse number="40">Kouma sa pe deroule la, ena risk vinn akiz nou ki nou finn fer enn dezord akoz tou seki finn pase zordi. Nou pena okenn rezon ki zistifie sa atroupman la.”</verse>
				<verse number="41">Apre sa parol la li ranvway lafoul.</verse>
			</chapter>
			<chapter number="20">
				<verse number="1">Apre ki tou bann dezord inn fini, Pol fer apel bann disip, li ankouraz zot, li dir zot orevwar, e li al Masedwann.</verse>
				<verse number="2">Pandan so vwayaz dan sa rezion la li ankouraz bann fidel, ziska ki li ariv Lagres.</verse>
				<verse number="3">Li ti res laba trwa mwa. Li ti pe prepar li pou al Siri, me ler li tann dir ki bann Zwif pe mont enn konplo kont li, li desid pou retourn Masedwann.</verse>
				<verse number="4">Sopater, garson Pyris ki sorti Bere, Aristark ek Segoundis ki sorti Tesalonik, Gais ki sorti Derb, Timote, Tisik ek Trofim ki sorti provins Lazi, zot tou ti akonpagn Pol.</verse>
				<verse number="5">Sa group la ti finn al avan pou zot atann nou Troas.</verse>
				<verse number="6">Apre fet dipin san levin, nou ti pran bato depi Filip. Nou ti pran sink zour pou al zwenn zot Troas. Nou finn res set zour laba.</verse>
				<verse number="7">Premie zour lasemenn nou ti rasanble pou pran lakominion. Pol ti pe koz ar bann dimoun Troas. Me parski li ti pou ale landime, li finn kontign ansegne ziska minwi.</verse>
				<verse number="8">Lasam kot nou ti reyni lao ti bien eklere.</verse>
				<verse number="9">Ti ena enn garson, Etikis ki ti pe asiz lor rebor lafnet. Li koumans gagn somey letan ki Pol ti pe kontign koze. Letan somey bien trap li, li sap depi trwaziem letaz li tom anba. Ler zot ramas li, li ti fini mor.</verse>
				<verse number="10">Pol desann e li vers lor garson la, li ser li dan so lebra. Pol dir, “Pa trakase, li ankor vivan.”</verse>
				<verse number="11">Apre li remont lao, li kas dipin, li partaz ar bann krwayan e zot tou manze. Li koze ziska gramatin, apre sa li ale.</verse>
				<verse number="12">Bann dimoun ti finn bien soulaze ki garson la ti vivan, zot pran li zot ale.</verse>
				<verse number="13">Nou ti pran bato pou al Asos kot nou ti pou pran Pol ar nou, parski li ti finn deside pou al laba apie.</verse>
				<verse number="14">Kan li zwenn nou Asos nou pran li ar nou e nou al Mitilenn.</verse>
				<verse number="15">Landime nou kit laba, nou navige pou al vizavi Kios. So landime nou traverse pou al Samos, ek enn zour apre nou ariv Mile.</verse>
				<verse number="16">Pol ti desid pou pa arete Efez pouki li pa perdi letan dan Lazi; li ti pe anvi ariv Zerizalem zour Lapantkot si posib.</verse>
				<verse number="17">Depi Mile Pol avoy enn mesaz pou dimann bann ansien legliz Efez vinn zwenn li.</verse>
				<verse number="18">Kan zot arive, li dir, “Zot kone kouma toultan mo finn viv parmi zot, depi premie zour ki mo finn vinn Lazi.</verse>
				<verse number="19">Mo finn servi Lesegner avek boukou imilite; boukou larm mo finn verse, ki kantite leprev mo finn pase akoz konplo bann Zwif.</verse>
				<verse number="20">Mo finn proklam laparol; mo finn ansegne anpiblik, lakaz apre lakaz; mo pa finn kasiet nanye ki ti pou benefik pou zot.</verse>
				<verse number="21">Mo finn rann temwagnaz ar bann Zwif ek bann Grek ki zot bizin repanti devan Bondie e gard lafwa dan Lesegner Zezi.</verse>
				<verse number="22">Aster la Lespri Sin pe pous mwa pou al Zerizalem. Pa kone ki pou ariv mwa pli devan.</verse>
				<verse number="23">Sel kiksoz ki mo kone, seki dan sak lavil ena prizon ek persekision ki pe atann mwa.</verse>
				<verse number="24">Pou mwa mo lavi pena okenn valer; linportans, seki mo akonplir devwar ki mo finn resevwar ar Lesegner Zezi. Li finn konfie mwa pou rann temwagnaz Bonn Nouvel ki montre lagras Bondie.</verse>
				<verse number="25">Asterla mo kone ki personn parmi zot avek ki mo finn proklam Rwayom Bondie pa pou retrouv mo figir.</verse>
				<verse number="26">Ala mo dir zot, mo pa responsab si kikenn parmi zot egare.</verse>
				<verse number="27">Parski mo pa finn negliz nanye; okontrer mo finn anons zot plan Bondie anantie.</verse>
				<verse number="28">Vey lor zotmem e lor tou zot troupo kot Lespri Sin finn met zot gardien. Pran swin Legliz ki Bondie finn gagne pou limem par disan so prop Garson.</verse>
				<verse number="29">Mo sir kan mo finn ale, bann loulou feros pou rant parmi zot, e zot troupo pa pou sape.</verse>
				<verse number="30">Parmi zotmem ena ki pou leve, pou detourn laverite pouki zot kapav ris bann disip pou swiv zot.</verse>
				<verse number="31">Alors, pran kont! Rapel ki pandan trwa-zan mo pa finn aret averti zot lanwit-lizour, mo finn plore pou zot tou.</verse>
				<verse number="32">Asterla mo remet zot dan lame Bondie. So parol montre so lagras ki kapav donn zot lafors. Sa lagras la donn zot enn leritaz parmi bann ki li finn sanktifie.</verse>
				<verse number="33">Mo pa finn ena okenn anvi pou: ni larzan, ni lor, ni linz personn.</verse>
				<verse number="34">Zot kone ki mo finn travay ar mo prop lame pou gagn tou seki mo ti bizin, e osi pou mo bann kamarad.</verse>
				<verse number="35">Dan tou seki mo finn fer, mo finn montre zot kouma avek travay dir, nou kapav pran swin bann feb. Rapel parol ki Lesegner Zezi ti dir, ‘Ena plis benediksion kan done, ki kan resevwar.’ ”</verse>
				<verse number="36">Kan li ti fini koze, li ti azenou ansam ar bannla e li ti priye.</verse>
				<verse number="37">Zot tou ti pe plore, zot may Pol, zot anbras li.</verse>
				<verse number="38">Seki ti plis fer zot sagrin, se letan li dir zot ki zame zot pou retrouv li ankor. Apre sa zot al kit li lor bato.</verse>
			</chapter>
			<chapter number="21">
				<verse number="1">Letan nou kit zot, nou pran direksion pou al Kos; landime nou al Rod, e depi laba nou al Patara.</verse>
				<verse number="2">Letan nou gagn bato ki pe al Fenisi, nou mont abor e nou ale.</verse>
				<verse number="3">Nou apersevwar Sip, nou pas agos ar li nou al Lasiri, e nou aret Tir parski bato ti bizin debark so marsandiz laba.</verse>
				<verse number="4">Nou ti al rod bann disip e nou ti res set zour kot zot. Par lafors Lespri Sin zot dir Pol pa al Zerizalem.</verse>
				<verse number="5">Letan nou sezour ti termine, nou ti repran larout. Zot tou ti akonpagn nou, ansam ek zot fam ek zot zanfan ziska andeor lavil. Laba nou ti azenou lor disab e nou ti priye.</verse>
				<verse number="6">Apre nou ti dir zot orevwar. Lerla nou ti mont abor e bannla ti retourn kot zot.</verse>
				<verse number="7">Nou ti kontign nou vwayaz depi Tir ziska ki nou ariv Tolemais. Laba nou ti salye bann frer e nou ti res enn zour avek zot.</verse>
				<verse number="8">Landime nou ti kit laba e nou ti ariv Sezare. Nou ti res kot Filip, enn evanzelis, enn parmi bann set ki ti swazire depi Zerizalem.</verse>
				<verse number="9">Li ti ena kat tifi ki pa ti marye; zot ti ena don profesi.</verse>
				<verse number="10">Letan nou finn res detrwa zour laba, enn profet ki ti apel Agabis ti vini depi Zide.</verse>
				<verse number="11">Li vinn ver nou, li pran sintir Pol li atas so prop lame ek so lipie, li dir, “Ala seki Lespri Sin deklare: ‘Ala kouma bann Zwif dan Zerizalem pou atas propriyeter sa sintir la e pou livre li dan lame bann non-Zwif.’ ”</verse>
				<verse number="12">Letan nou tann sa parol la, nou ansam ar bann abitan Sezare, nou sipliy Pol pou li pa al Zerizalem.</verse>
				<verse number="13">Me Pol reponn, “Kifer zot plore? Zot fer mo leker fermal. Mo finn pare pa zis pou al dan prizon, me osi pou mor dan Zerizalem pou Lesegner Zezi.”</verse>
				<verse number="14">Nou pa ti reysi konvink li, nou ti res trankil, e nou dir, “Les Bondie fer so volonte.”</verse>
				<verse number="15">Apre sa nou ti prepar nou e nou ti koumans al Zerizalem.</verse>
				<verse number="16">Detrwa disip depi Sezare ti akonpagn nou, e ti amenn nou kot Mnason ki sorti Sip, enn bann premie disip, kot limem nou ti pou reste.</verse>
				<verse number="17">Ler nou ti ariv Zerizalem bann frer ti akeyir nou avek lazwa.</verse>
				<verse number="18">Landime Pol ti vinn ar nou pou al vizit Zak kot tou bann ansien osi ti reyni.</verse>
				<verse number="19">Pol salye zot e li rakont zot andetay tou seki Bondie finn fer par so minister parmi bann non-Zwif.</verse>
				<verse number="20">Ler zot ti tann sa, zot ti glorifie Bondie. Apre zot dir Pol, “Frer, get komie milie krwayan ena parmi bann Zwif e zot tou bien atase ar Lalwa.</verse>
				<verse number="21">Ala seki bannla rakonte lor twa: to pe ansegn bann Zwif ki viv parmi bann non-Zwif ki zot bizin abandonn lansegnman Moiz e to finn dir zot pa sirkonsir zot zanfan e pa swiv bann koutim Zwif.</verse>
				<verse number="22">Alors, ki bizin fer? Sirman zot pou tande ki to finn vinn isi.</verse>
				<verse number="23">Nou ena kat zom isi ki finn fer enn promes Bondie.</verse>
				<verse number="24">Al ar zot, pirifie tomem ansam ar zot, pey pou zot raz zot latet. Lerla tou dimoun pou kone ki tou seki zot finn tande lor twa pa vre; me ki tomem to pe kontign viv dapre lalwa.</verse>
				<verse number="25">Nou finn avoy enn let bann non-Zwif ki finn vinn krwayan pou dir ki zot bizin refiz seki finn ofer bann idol, refiz manz disan, e zanimo trangle, e prezerv zot kont pratik imoral.”</verse>
				<verse number="26">Landime Pol pran bann zom la, li pirifie limem ansam ar zot. Li al dan tanp pou anons kan bann zour pirifikasion pou fini, e kan pou prezant ofrand pou sakenn.</verse>
				<verse number="27">Letan set zour pre pou fini, bann Zwif ki sorti Lazi remark Pol dan tanp. Zot mont latet lafoul e zot aret li.</verse>
				<verse number="28">Zot kriye, “Izraelit, osekour, ala sa zom ki pe al partou e pe mont bann dimoun kont lepep Izrael, kont Lalwa Moiz e kont tanp. Pa fini, lor la li finn amenn bann ki pa Zwif dan tanp e li fer sa landrwa la vinn inpir.”</verse>
				<verse number="29">Zot ti finn deza trouv Trofim ki sorti Efez dan lavil avek Pol e zot panse ki Pol finn amenn li dan tanp.</verse>
				<verse number="30">Enn gran dezord ti leve dan lavil, ek dimoun ti sorti partou ti galoupe pou vinn aret Pol. Zot ti trenn li andeor tanp e zot ferm laport.</verse>
				<verse number="31">Zot ti pe rod touy Pol kan nouvel ariv kot komandan larme Romin ki ena dezord dan Zerizalem.</verse>
				<verse number="32">Toutswit li pran bann solda ek zot sef ar li e li al zwenn lafoul. Kan bann ki pe fer dezord trouv li ar so bann solda, zot aret bat Pol.</verse>
				<verse number="33">Komandan vinn pli pre, li fer aret Pol ek atas li ar de lasenn. Lerla li dimann li kisannla li ete e ki li finn fer.</verse>
				<verse number="34">Enn parti lafoul kriy enn zafer, lot parti kriy enn lot zafer. Komandan pa ti pe gagn konpran, alors li donn lord amenn Pol dan kazern.</verse>
				<verse number="35">Kan Pol ariv kot peron, lafoul ti telman violan ki bann solda ti bizin sarye Pol pou protez li.</verse>
				<verse number="36">Lafoul ti pe swiv e ti pe kriye, “Touy li! Touy li!”</verse>
				<verse number="37">Zis kouma bann solda ti pou fer Pol rant dan kazern, li dimann komandan, “Mo kapav dir ou enn kiksoz?” Komandan reponn, “To konn koz Grek?</verse>
				<verse number="38">To pa sa Ezipsien ki pa tro lontan finn provok enn revolt ek finn antrenn ar li kat mil teroris dan dezer la?”</verse>
				<verse number="39">Pol reponn, “Mwa mo enn Zwif ki sorti Tars dan Silisi; mo sitwayin enn site ki bien renome. Mo sipliye twa donn mwa permision koz ar lepep.”</verse>
				<verse number="40">Komandan donn li permision. Li debout lao peron, li fer lepep signal ar so lame pou zot res trankil. Letan finn ena enn gran silans, li koz ar zot dan langaz Arameen.</verse>
			</chapter>
			<chapter number="22">
				<verse number="1">“Mo bann frer, ek zot ki mo apel mo bann papa, ekout seki mo ena pou dir pou mo defans aster la.”</verse>
				<verse number="2">Letan zot tann li koz dan langaz Arameen, zot gard enn gran silans.</verse>
				<verse number="3">“Mo enn Zwif. Mo finn ne dan lavil Tars dan Silisi, me mo finn grandi isi dan Zerizalem kouma enn etidian Gamaliel. Mo finn gagn enn formasion bien serye lor lalwa nou bann anset. Mo ti enn partizan ki ti ena boukou zel pou Bondie, parey kouma zot azordi.</verse>
				<verse number="4">Mo finn persekit bann zom ek bann fam ki ti pe swiv Sime Lesegner e mo finn zet zot dan prizon.</verse>
				<verse number="5">Bann gran pret ek lasanble bann ansien kapav rann temwagnaz ki mo pe dir laverite. Zotmem ki ti donn mwa let pou bann frer Zwif ki dan Damas, lavil kot mo ti pe ale pou aret bann krwayan ar lide pou amenn zot Zerizalem pou pini zot.</verse>
				<verse number="6">Letan mo ti lor larout pre pou ariv Damas, ti pre pou midi, enn gran lalimier sorti dan lesiel ek finn antour mwa ar so ekleraz.</verse>
				<verse number="7">Mo tom anba lor later. Enn lavwa dir mwa, ‘Sol, Sol, kifer to pe persekit mwa?’</verse>
				<verse number="8">Mo dimande, ‘Kisannla to ete, Segner?’ Lavwa la reponn mwa, ‘Momem Zezi ki sorti Nazaret. Momem ki to pe persekite.’</verse>
				<verse number="9">Mo bann konpagnon ti trouv lalimier la, me zot pa ti tann lavwa ki pe koz ar mwa.</verse>
				<verse number="10">Lerla mo dimande, ‘Ki mo bizin fer, Segner?’ Lesegner reponn mwa, li dir ‘Leve. Al Damas. Laba to pou gagn detay lor travay ki to bizin fer.’</verse>
				<verse number="11">Akoz sa lalimier la ti finn fer mwa aveg, mo bann konpagnon ti trap mo lame pou amenn mwa Damas.</verse>
				<verse number="12">La ti ena enn nome Ananias, ki ti bien devoue, bien fidel pou gard lalwa, ki ti ena estim tou bann Zwif Damas.</verse>
				<verse number="13">Li finn vinn rod mwa, e li dir mwa, ‘Sol, mo frer, regagn lizaz to lizie!’ Sa moman lamem mo retrouv kler.</verse>
				<verse number="14">Lerla li azoute, ‘Bondie nou bann anset finn destinn twa pou konn so volonte, pou trouv Serviter ki drwat devan Bondie, e ki to tann so lavwa.</verse>
				<verse number="15">Anefe, to pou vinn enn temwin pou li devan tou dimoun, pou anons seki to finn trouve ek seki to finn tande.</verse>
				<verse number="16">Kifer to bizin tarde ankor? Ale, lev twa, resevwar batem ek priye so nom pou pirifikasion to bann pese.’</verse>
				<verse number="17">Mo finn retourn Zerizalem. Letan mo pe priye dan tanp, mo gagn enn vizion.</verse>
				<verse number="18">Mo trouv Lesegner e li dir mwa, ‘Degaze, kit Zerizalem, parski zot pa pou aksepte ki to rann temwagnaz lor mwa.’</verse>
				<verse number="19">Mo reponn, ‘Segner, zot konn trebien ki momem ki ti pe al dan bann sinagog pou bat seki krwar dan twa, ek zet zot dan prizon.</verse>
				<verse number="20">Letan bann la ti touy to temwin Etienn, mo ti la, mwa. Mo ti aprouv ki zot touy li, mo ti mem gard so linz.’</verse>
				<verse number="21">Lesegner dir mwa, ‘Ale, mo pou avoy twa lwin, kot bann lezot nasion!’ ”</verse>
				<verse number="22">Lafoul ti ekout Pol ziska so dernie parol. Lerla zot kriye for-for, “Fer sa boug la disparet do! Touy li! Li pa dign viv lor sa later la!”</verse>
				<verse number="23">Zot irle, zot aras zot linz, ek zot zet lapousier dan ler.</verse>
				<verse number="24">Komandan Romin donn lord fer Pol rant dan kazern ek bat li kout fwet pou obliz li koze, pou kapav kone kifer lafoul pe kriy kont li koumsa.</verse>
				<verse number="25">Me letan zot fini atas li pou kapav fwet li, Pol dir ofisie ki ti la, “Zot ena drwa fwet enn sitwayin Romin san mem ki zot ziz li?”</verse>
				<verse number="26">Kouma ofisie la tann sa, li toutswit al get komandan, li dir li, “Ki to pe fer la? Sa zom la enn sitwayin Romin!”</verse>
				<verse number="27">Komandan retourn get Pol e dimann li, “Dir mwa, vremem to enn sitwayin Romin?” Pol reponn, “Wi.”</verse>
				<verse number="28">Alors komandan dir, “Mo finn pey enn kantite larzan pouki mo vinn enn sitwayin Romin.” Pol dir li, “Mwa mo enn sitwayin par nesans.”</verse>
				<verse number="29">Bann ki ti pou interoz Pol les li toutswit. Komandan mem gagn per letan li rann li kont ki Pol enn sitwayin Romin e ki li finn atas li ar lasenn.</verse>
				<verse number="30">Komandan ti anvi konn exakteman ki bann Zwif ena kom akizasion kont Pol. Akoz sa, landime, li fer detas lasenn Pol, e li konvok bann Sef Pret e Gran Konsey antie. Lerla li amenn Pol pou paret devan bannla.</verse>
			</chapter>
			<chapter number="23">
				<verse number="1">Pol fixe bann manm konsey e li dir zot, “Mo bann frer, mo konsians trankil lor manier mo finn servi Bondie ziska asterla.”</verse>
				<verse number="2">Gran pret Ananias dimann bann ki ti pre ar Pol pou kalot li lor so labous.</verse>
				<verse number="3">Lerla Pol dir li, “Bondie ki pou kogn twa, nespes miray ki kamoufle ar laso. To pe ziz mwa par lalwa Moiz, me to mepriz sa lalwa la kan to donn lord dimoun pou bat mwa.”</verse>
				<verse number="4">Bann ki ti pe dibout pre ar Pol dir li, “To ena toupe insilte gran pret Bondie?”</verse>
				<verse number="5">Pol reponn, “Bann frer, mo pa ti kone ki li gran pret, parski li vre ki Lekritir dir fode pa insilte sef ki gouvern lepep.”</verse>
				<verse number="6">Pol ti kone ki dan konsey enn parti ti Sadisein ek enn parti ti Farizien. Akoz sa li kriye for, “Mo bann frer, mo enn Farizien mwa, garson enn Farizien. Mo pe pas lakour parski mo ena lesperans dan rezireksion bann mor.”</verse>
				<verse number="7">Kouma li fini dir sa, ala ki lager leve ant bann Farizien ek bann Sadisein, e lasanble ti divize.</verse>
				<verse number="8">(Bann Sadisein dir ki pena ni larezireksion, ni anz, ni lespri; me bann Farizien aksepte tousala.)</verse>
				<verse number="9">Diskision ti kontign ogmante mem. Detrwa dokter lalwa ki ti Farizien anmemtan ti leve, zot proteste for-for, “Nou pa trouv okenn repros pou fer sa boug la. Li posib ki enn lespri ou enn anz finn koz ar li.”</verse>
				<verse number="10">Diskision ti pe telman sofe, komandan ti gagn per ki bannla desir Pol anbout. Akoz sa li donn lord so solda pou ras Pol parmi bannla ek amenn li dan kazern.</verse>
				<verse number="11">Aswar Lesegner vinn dibout kot Pol e li dir li, “Pran kouraz! Parey kouma to finn rann temwagnaz lor mwa dan Zerizalem, koumsamem to pou fer dan Rom.”</verse>
				<verse number="12">Landime gramatin bann Zwif ti met enn plan dibout. Zot ti fer serman ki zot napa pou manze ni bwar ziska ki zot reysi touy Pol.</verse>
				<verse number="13">Zot ti plis ki karant ki ti fer sa konplo la.</verse>
				<verse number="14">Zot ti al get sef pret ek bann ansien e zot dir, “Nou finn angaz nou par enn serman pou pa manz nanye ziska ki nou finn touy Pol.</verse>
				<verse number="15">Alors, ala seki bizin fer: zot, ansam ar konsey, bizin dimann komandan amenn Pol devan zot, swadizan zot ena ankor linformasion pou dimann li. Nou, nou pou pare pou touy li avan ki li ariv isi.”</verse>
				<verse number="16">Me neve Pol, garson so ser, ti okouran konplo la; li al kazern pou dir sa Pol.</verse>
				<verse number="17">Lerla Pol apel enn solda, li dir li, “Amenn sa zenes la kot komandan, li ena enn kiksoz pou dir li.”</verse>
				<verse number="18">Solda ti amenn garson la kot komandan e li dir, “Prizonie Pol, finn dimann mwa amenn sa zenes la ar ou, li ena kiksoz pou dir ou.”</verse>
				<verse number="19">Komandan ti pran zenes la par so lame, li ti amenn li apar, e li dimann li, “Ki to ena pou dir mwa?”</verse>
				<verse number="20">Garson la dir, “Bann Zwif finn tom dakor pou dimann ou amenn Pol devan konsey dime, swadizan zot bizin reexaminn so ka avek plis latansion.</verse>
				<verse number="21">Pa ekout zot. Ena plis ki karant zom ki finn prepar enn piez pou li. Zot inn fer serman pou pa manze ek bwar ziska ki zot finn touy li. Zot finn pare, pe zis atann ou desizion.”</verse>
				<verse number="22">Komandan dir zenes la ale ek rekomann li, “Pa dir personn ki to finn vinn dir mwa sa.”</verse>
				<verse number="23">Komandan ti apel de ofisie ek li dir zot, “Pare de-san solda, swasann-dis kavalie, ek de-san zom arme avek lans pou al Sezare nev-er diswar.</verse>
				<verse number="24">Prepar seval pou transport Pol ansekirite ziska gouverner Felix.”</verse>
				<verse number="25">Ala seki li finn ekrir dan enn let:</verse>
				<verse number="26">“Exselans Gouverner Felix, Klod Lizias ki salye twa.</verse>
				<verse number="27">Bann Zwif ti aret sa boug ki mo pe avoy twa la. Zot ti pre pou touy li. Me letan mo finn aprann li enn sitwayin Romin, mo finn intervenir ar mo bann solda pou sov li.</verse>
				<verse number="28">Mo ti le kone kifer zot pe akiz li, alors mo finn amenn li devan zot konsey.</verse>
				<verse number="29">Mo finn trouve ki akizasion la konsern zot lalwa, me pena okenn sarz ki merit lamor ou fer prizon.</verse>
				<verse number="30">Letan mo finn aprann ki ena enn konplo kont li, mo finn toutswit avoy li ar twa. Mo finn donn lord bann ki pe akiz li pou prezant zot devan twa ar sarz ki zot ena kont li.”</verse>
				<verse number="31">Bann solda ti swiv lord ki zot ti gagne. Aswar zot ti pran Pol zot ti amenn li ziska Antipatris.</verse>
				<verse number="32">Landime bann solda ki ti pe marse retourn kazern e zot les bann ki ti lor seval kontigne vwayaz avek Pol.</verse>
				<verse number="33">Kouma zot ti ariv Sezare, bann solda-kavalie donn gouverner let e zot amenn Pol devan li.</verse>
				<verse number="34">Gouverner lir let la e li dimann Pol ki provins li sorti. Letan li aprann ki Pol sorti Silisi,</verse>
				<verse number="35">li dir li, “Mo pou ekout to ka kan bann ki pe akiz twa arive.” Li donn lord gard Pol dan sato ki Erod ti konstrir.</verse>
			</chapter>
			<chapter number="24">
				<verse number="1">Sink zour apre, gran pret Ananias ar detrwa ansien desann Sezare ansam ek zot avoka Tertoulous pou met enn sarz lor Pol devan gouverner.</verse>
				<verse number="2">Letan Pol pas lakour, Tertoulous koumans so akizasion koumsa: “Onorab Felix, gras a ou nou pe konn enn long peryod lape, ek par ou bon administrasion nou pe konn bann reform ki fer sa nasion la dibien.</verse>
				<verse number="3">Exselans, toultan, partou, nou akeyir ou reform avek boukou rekonesans.</verse>
				<verse number="4">Me mo pale pran plis ou letan, akoz samem mo dimann ou ena labonte ekout nou detrwa minit selma, ar latansion ki nou kone ou ena.</verse>
				<verse number="5">Nou finn dekouver ki sa boug la bien danzere. Li enn sef parti Nazareen, li provok dezord parmi bann Zwif dan lemonn antie.</verse>
				<verse number="6">Li finn mem rod profann tanp, akoz sa nou finn aret li.</verse>
				<verse number="7"></verse>
				<verse number="8">Si ou poz li kestion, oumem ou pou trouve seki nou pe dir vre.”</verse>
				<verse number="9">Pou soutenir sa sarz la, bann Zwif osi ti deklare ki tou seki finn dir li vre.</verse>
				<verse number="10">Gouverner fer enn sign pouki Pol pran laparol. Lerla Pol dir, “Mo kone ki depi boukou banane ou finn enn ziz pou sa pep la, alors mo bien kontan pou defann mwa devan ou.</verse>
				<verse number="11">Ou kapav verifie, ki pena plis ki douz zour ki mo finn al Zerizalem pou ador Bondie.</verse>
				<verse number="12">Bannla pa finn trouv mwa pe diskit ar personn dan tanp, ou bien pe eksit lafoul ni dan sinagog, ni dan lavil.</verse>
				<verse number="13">E zot pa kapav prouv tou bann sarz zot inn met lor mwa.</verse>
				<verse number="14">Me mo rekonet ki dapre Vre Sime (ki bannla pe dir fos) mo pe ador Bondie nou bann anset. Mo krwar dan lalwa ek seki bann profet finn ekrir.</verse>
				<verse number="15">Parey kouma bannla, mwa osi mo ena mem lesperans dan Bondie ki pou ena rezireksion bann move kouma bann bon.</verse>
				<verse number="16">Akoz samem mo finn toultan fer tou mo posib pouki mo konsians kler devan Bondie ek devan bann zom.</verse>
				<verse number="17">Apre plizir lane, mo finn retourn Zerizalem; mo finn amenn larzan pou ed mo pep e pou prezant bann ofrand Bondie.</verse>
				<verse number="18">Lerlamem ki detrwa Zwif sorti Lazi finn trouv mwa dan tanp apre ki mo finn fer seremoni pirifikasion. Pa ti ena okenn lafoul ni okenn tapaz.</verse>
				<verse number="19">Sa bann Zwif la ti bizin la devan ou pou akiz mwa si zot ti ena prev kont mwa.</verse>
				<verse number="20">Sinon, ki bann dimoun ki la dir ki ofans zot finn trouve dan mwa letan mo ti al devan konsey.</verse>
				<verse number="21">Kikfwa zot pe anvi koz lor sa deklarasion ki mo ti fer la: ‘Akoz mo krwar dan rezireksion bann mor ki mo devan ou zordi.’ ”</verse>
				<verse number="22">Me Felix ki ti bien informe lor Vre Sime, ti ranvway zafer la e li dir, “Kan komandan Lisias vini mo va pran enn desizion lor to ka.”</verse>
				<verse number="23">Felix ti donn lord gard prizon pou vey Pol, me ki li donn Pol enn sertenn liberte e les so bann kamarad donn li touseki li bizin.</verse>
				<verse number="24">Apre detrwa zour Felix ti amenn so madam Drisil, ki ti enn Zwiv. Li fer amenn Pol e li ekout li koz lor lafwa dan Zezi Kris.</verse>
				<verse number="25">Kan Pol abord size lor kimanier bizin viv enn lavi zis, kimanier enn dimoun bizin kontrol limem, ek lor size zizman dernie, Felix ti malalez, alor li dir Pol, “To kapav ale aster. Kan mo gagn letan, mo pou apel twa ankor.”</verse>
				<verse number="26">Anmemtan, li ti pe atann ki Pol pou donn li kas. Akoz samem li ti fer li vini souvan pou koz ar li.</verse>
				<verse number="27">De-zan finn pase koumsa, apre sa Porkyis Festis finn regne dan plas Felix. Parski Felix ti anvi gagn faver bann Zwif, li ti les Pol dan kaso.</verse>
			</chapter>
			<chapter number="25">
				<verse number="1">Festis ti vinn dan so provins, e apre trwa zour li ti al Zerizalem depi Sezare.</verse>
				<verse number="2">Bann gran Pret ek bann Zwif inportan ti prezant Festis bann sarz kont Pol e zot ti sipliy li</verse>
				<verse number="3">rann enn servis avoy Pol Zerizalem. Anverite zot ti finn fer enn konplo pou touy li lor larout.</verse>
				<verse number="4">Festis reponn, “Pol ferme dan prizon dan Sezare, e momem mo pe al laba la.</verse>
				<verse number="5">Alors, bann zom ki ena lotorite parmi zot kapav vinn ar mwa, ek si ena kiksoz move kont Pol les zot akiz li laba.”</verse>
				<verse number="6">Festis pa finn pas plis ki wit ou dis zour laba. Li ti desann Sezare, ek so landime li ti al siez dan tribinal ek li ti fer amenn Pol devan li.</verse>
				<verse number="7">Kan Pol ti vini, bann Zwif ki ti desann depi Zerizalem ti antour li e ti met enn ta sarz lor li, ki zot pa ti kapav prouve.</verse>
				<verse number="8">Pou defann limem Pol dir, “Mo pa finn komet okenn ofans, ni kont lalwa bann Zwif, ni kont tanp, ni kont Sezar.”</verse>
				<verse number="9">Me Festis, ki ti anvi fer plezir bann Zwif, dimann Pol, “Eski to anvi al Zerizalem pouki mo ziz twa laba lor sa bann akizasion la?”</verse>
				<verse number="10">Me Pol dir, “Mo pe pas anzizman devan tribinal Sezar; e kouma zot kone, mo pa finn fer nanye demal kont bann Zwif.</verse>
				<verse number="11">Me si mo enn kriminel ki merit lamor, mo aksepte lamor. Si zot pa kapav prouv nanye kont mwa, personn pa kapav livre mwa ar bann Zwif. Mo fer apel Sezar.”</verse>
				<verse number="12">Alors, apre ki Festis finn koz ar so bann konseye, li reponn, “To finn fer apel ar Sezar, to pou al devan Sezar.”</verse>
				<verse number="13">Apre detrwa zour lerwa Agripa ek Berenis ariv Sezare pou rann vizit Festis.</verse>
				<verse number="14">Kouma zot ti pe res laba detrwa zour, Festis ti koz ar lerwa lor Pol. Li dir lerwa Agripa, “Ena enn dimoun isi ki Felix ti met dan prizon.</verse>
				<verse number="15">Letan mo ti al Zerizalem, bann gran pret ek bann ansien ti met enn sarz kont li e ti dimann mwa kondann li.</verse>
				<verse number="16">Mo finn dir zot ki li pa dan koutim bann Romin pou kondann kikenn avan ki li pas devan bann ki akiz li e ki li gagn lokazion defann limem.</verse>
				<verse number="17">Letan zot finn vinn isi ar mwa, mo pa finn tarde ar sa ka la. Landime mo finn siez dan tribinal e mo finn dimann amenn li devan mwa.</verse>
				<verse number="18">Kan bann akizater dibout, zot pa finn akiz li ar okenn krim ki mo ti pe atann.</verse>
				<verse number="19">Okontrer, zot ti pe diskit zot larelizion, ek lor kikenn ki apel Zezi ki zot ti dir finn mor, me ki Pol pretann li vivan.</verse>
				<verse number="20">Mo pa ti kone kouma bizin ziz sa zafer la; alors mo finn dimann Pol si li anvi al Zerizalem pou fer ziz sa ka la.</verse>
				<verse number="21">Me Pol finn fer lapel. Li finn dimande ki Anperer ziz li. Mo finn gard li dan prizon ziska ki mo avoy li devan Sezar.”</verse>
				<verse number="22">Agripa dir Festis, “Mo anvi tann sa dimoun la momem.” Festis reponn, “Dime to ava tann li.”</verse>
				<verse number="23">Landime, Agripa ek Berenis ti vinn dan lasal lodians avek gran-gran seremoni, ar bann sef larme ek bann dimoun bien inportan dan site Sezare. Festis donn lord amenn Pol.</verse>
				<verse number="24">Festis dir, “Lerwa Agripa, e tou bann ki prezan isi, zot trouv sa boug la? Kominote Zwif antie, dan Zerizalem ek isi, finn vinn get mwa avek enn sarz, ek zot kriye ki li pa merit kontign viv.</verse>
				<verse number="25">Me mo pa finn trouv nanye ar li ki merit lamor. Parski li finn fer lapel Lanperer, mo finn desid pou avoy li Rom.</verse>
				<verse number="26">Me mo bizin dir ki mo pena nanye pou ekrir lor so ka. Akoz sa mo prezant li devan zot, sirtou twa Agripa, pouki apre ki zot finn examinn li, mo gagn kiksoz pou ekrir.</verse>
				<verse number="27">Mo pa trouv sa korek ki avoy enn prizonie Rom san ki ena enn sarz bien kler lor li.”</verse>
			</chapter>
			<chapter number="26">
				<verse number="1">Agripa dir Pol, “To gagn drwa koze pou defann twa.” Lerla Pol lev so lame ek koumans defann limem, li dir,</verse>
				<verse number="2">“Mo konsider mwa ere, lerwa Agripa, ki mo kapav defann mwa devan ou zordi kont tou akizasion bann Zwif,</verse>
				<verse number="3">sirtou ki ou konn bann koutim Zwif ek lor ki size zot pa dakor. Alor mo sipliy ou, ekout mwa avek pasians.</verse>
				<verse number="4">Tou bann Zwif konn mo manier viv depi komansman mo lavi, dan mo prop pei, ek osi dan Zerizalem.</verse>
				<verse number="5">Zot konn mwa depi lontan ek zot kapav temwagne, si zot oule, ki mo finn viv kouma enn Farizien dapre parti pli sever nou larelizion.</verse>
				<verse number="6">Ek zordi mo pe pas devan tribinal parski mo ena lesperans dan promes ki Bondie finn fer nou bann anset.</verse>
				<verse number="7">Samem promes ki nou douz tribi pe anvi trouv akonpli, pandan ki zot loue Bondie gramatin tanto. Lerwa Agripa, akoz sa lesperans la ki bann Zwif pe akiz mwa.</verse>
				<verse number="8">Kifer zot trouv li inkrwayab ki Bondie relev bann mor?</verse>
				<verse number="9">Momem mo ti sir ki mo bizin fer tou saki posib pou konbat nom Zezi Nazaret.</verse>
				<verse number="10">Samem ki mo finn fer dan Zerizalem. Avek lotorite bann sef pret mo finn fer met boukou krwayan dan prizon, ek kan finn kondann zot amor mo finn vot kont zot.</verse>
				<verse number="11">Souvan mo finn al enn sinagog apre lot pou fer zot sibir pinision ek fer zot renie zot lafwa. Ek dan mo laraz kont zot, mo finn persekit zot ziska dan bann lavil etranze.</verse>
				<verse number="12">Koumsamem ki mo finn al Damas ar lotorite ek lakor bann sef pret.</verse>
				<verse number="13">Gran Lerwa, midi parla, mo ti lor mo larout letan mo trouv enn lalimier sorti depi lesiel, briye plis ki soley otour nou, mwa ek bann ki ti pe akonpagn mwa.</verse>
				<verse number="14">Nou tou finn tom parter; mo tann enn lavwa dir mwa dan langaz Arameen, ‘Sol, Sol, ki fer to persekit mwa? To pou fer tomem dimal si to rezimbe kouma enn zanimo ki flank koudpie kont baton so met.’</verse>
				<verse number="15">Lerla mo dimande, ‘Kisannla ou ete, Segner?’ Lesegner reponn, ‘Momem Zezi ki to pe persekite.</verse>
				<verse number="16">Asterla lev twa, diboute. Mo finn aparet ar twa pou swazir twa kouma enn serviter ek enn temwin pou rakont seki to finn trouve zordi, ek seki mo pou montre twa ankor.</verse>
				<verse number="17">Mo pou sov twa depi to prop nasion ek bann non-Zwif. Mo pe avoy twa kot zot</verse>
				<verse number="18">pou ouver zot lizie, tir zot dan teneb pou met zot dan lalimier; pou sorti dan pouvwar Satan pou al ver Bondie, pouki zot gagn pardon zot bann pese ek gagn zot plas parmi lepep Bondie ki sanktifie par lafwa dan mwa.’</verse>
				<verse number="19">Akoz samem, mazeste lerwa Agripa, mo napa finn dezobeir sa vizion ki finn vinn depi lesiel la.</verse>
				<verse number="20">Mo finn anons anpremie dan Damas, apre Zerizalem, answit partou dan Zide ek osi ar bann non-Zwif ki zot bizin repanti, retourn ar Bondie ek fer bann aksion ki montre ki zot finn vremem repanti.</verse>
				<verse number="21">Ala kifer bann Zwif finn trap mwa dan tanp e zot finn sey touy mwa.</verse>
				<verse number="22">Ziska zordi mo finn gagn proteksion Bondie; alors mo rann temwagnaz devan bann ti dimoun kouma bann gran dimoun. Mo pe dir mem zafer ki bann profet ek Moiz ti dir pou arive:</verse>
				<verse number="23">ki Lekris bizin soufer, ek parski limem premie pou resisite apre lamor, li pou proklam lalimier pou bann Zwif ek bann non-Zwif osi.”</verse>
				<verse number="24">Alors ki Pol ti ankor pe defann li dan sa manier la, Festis kriye bien for, “Pol, to fou. Tou seki to finn aprann pe rann twa fou.”</verse>
				<verse number="25">Me Pol reponn, “Mo pa fou, exselans Festis, me mo pe koz langaz laverite ek parol ki ena enn bon sans.</verse>
				<verse number="26">Lerwa konn laverite e mo kapav koz ar li fran-fran. Parski mo kone ki lerwa napa ignor okenn sa bann zafer la, parski nanye napa finn fer dan kasiet.</verse>
				<verse number="27">Lerwa Agripa, eski ou krwar dan bann profet? Mo kone ou krwar.”</verse>
				<verse number="28">Alor lerwa Agripa dir Pol, “To krwar dan enn tigit letan koumsa to kapav fer mwa vinn enn krwayan?”</verse>
				<verse number="29">Pol reponn li, “Tigit letan oubien boukou letan, mo priye Bondie ki pa zis ou me tou bann dimoun ki pe ekout mwa zordi kapav vinn kouma mwa, bien sir san ki zot atase dan lasenn.”</verse>
				<verse number="30">Lerla lerwa dibout. Gouverner e Berenis e tou seki ti pe asiz ar zot, zot osi zot leve.</verse>
				<verse number="31">Letan zot finn retir zot depi tribinal, setaki dir ar lot, “Sa boug la pa finn fer nanye ki merit lamor oubien prizon.”</verse>
				<verse number="32">Agripa dir ar Festis, “Ti kapav larg sa boug la si li pa ti fer apel Sezar.”</verse>
			</chapter>
			<chapter number="27">
				<verse number="1">Kan desizion ti konfirme pou nou al Itali, bannla livre Pol ek detrwa lezot prizonie dan lame Zilious enn ofisie dan reziman Anperer Ogis.</verse>
				<verse number="2">Nou ti anbark lor enn bato ki sorti Adramit ki ti pe al ver bann por lor lakot provins Lazi. Aristark, enn Masedonien ki ti sorti Tesalonik, ti avek nou.</verse>
				<verse number="3">Landime nou ti zet lank Sidon. Zilious ti tret Pol bien e li ti mem donn li permision pou al vizit so bann kamarad e pou resevwar bann kiksoz ki li ti bizin.</verse>
				<verse number="4">Ler nou sorti laba pou nou ale, nou ti navig olarz lakot lest Sip, kote ki pena divan kont nou.</verse>
				<verse number="5">Nou ti travers lamer pre ar Silisi ek Panfili e nou ti ariv Mira dan Lisi.</verse>
				<verse number="6">Laba ofisie la ti trouv enn bato ki ti pe sorti Aleksandri pou al Itali, e li ti anbark nou lor la.</verse>
				<verse number="7">Nou ti vwayaz dousma-dousma pandan plizir zour. Avek boukou difikilte nou ti ariv devan Snidis e parski divan pa ti permet nou avanse, nou ti navig pre ar lakot Kret, pou kasiet divan, e nou ti al lot kote kap Salmone.</verse>
				<verse number="8">Ler nou finn fer letour kap Salmone avek boukou difikilte, nou ti ariv enn landrwa ki apel Bon Por kot lavil Laseya.</verse>
				<verse number="9">Nou ti perdi boukou letan. Vwayaz la ti pe vinn bien danzere e lepok karem ti finn fini pase. Alor Pol ti averti zot,</verse>
				<verse number="10">“Bann kamarad, mo trouve ki nou vwayaz pe vinn danzere e nou pou perdi bato, so marsandiz ek nou lavi osi.”</verse>
				<verse number="11">Me santiryon la ti ekout plis kapitenn ek propriyeter bato, plito ki Pol.</verse>
				<verse number="12">E akoz lepor pa ti bon pou liver, mazorite ti prefer kontigne avek lide pou pas liver Fenix, enn por ki donn lor nor-es ek sid-es dan Kret.</verse>
				<verse number="13">Kan enn divan leze sorti dan lesid koumans soufle, zot ti panse ki zot finn gagn seki bizin pou reysi zot plan. Zot lev lank e zot pas pre ar lakot Kret.</verse>
				<verse number="14">Enn ti mama apre, enn divan ki ti ena lafors siklonn ki sorti nor-es, desann depi montagn.</verse>
				<verse number="15">Nou ti perdi kontrol bato e pa ti kapav lit kont divan; nou ti les vag antrenn nou.</verse>
				<verse number="16">Lerla nou pas kot enn ti lil ki apel Koda, lor so kote ki pa gagn divan; avek boukou difikilte nou finn reysi kontrol kano sovtaz pou li pa andomaze.</verse>
				<verse number="17">Kan bann zom ti fini ris li abor zot ti pas lakord otour bato la pou tini li. Parski zot ti per zot al tase lor ban disab dan leparaz lakot Libi, zot bes lavwal e zot les li swiv kouran.</verse>
				<verse number="18">Telman bato la ti pe sakouye dan divan, so landime zot finn koumans zet bann marsandiz dan lamer;</verse>
				<verse number="19">lor trwaziem zour zot finn zet enn parti bann ekipman bato ar zot prop lame.</verse>
				<verse number="20">Apre plizir zour ki nou pa ti trouv ni soley ni zetwal e koudvan ti pe kontigne ar violans, nou finn perdi lespwar ki nou pou sove.</verse>
				<verse number="21">Zot ti res san manze pandan lontan. Alor Pol dibout devan zot e li dir, “Kamarad, zot ti bizin ekout mwa, nou pa ti bizin finn kit Kret; koumsa ti pou finn evit tou sa domaz ek lapert la.</verse>
				<verse number="22">Asterla mo konsey zot pran kouraz parski okenn parmi zot pa pou perdi lavi; zis bato ki pou perdi.</verse>
				<verse number="23">Yer swar, Bondie ki mo adore e ki mo servi, finn avoy mwa enn anz ki finn dir mwa,</verse>
				<verse number="24">‘Pa per, Pol; to bizin pas devan Sezar, ek Bondie dan so bonte finn donn twa ek tou bann ki vwayaz ar twa zot lavi sov.’</verse>
				<verse number="25">Alors gard kouraz, kamarad, parski mo ena lafwa ki seki Bondie finn dir mwa, samem pou arive.</verse>
				<verse number="26">Me nou pou oblize fer nofraz lor enn lil.”</verse>
				<verse number="27">Lor katorziem lanwit nou ti pe touzour derive lor lamer. Ver minwi, bann marin ti ena linpresion ki nou ti pe apros later.</verse>
				<verse number="28">Zot ti zet enn lakord ki ti ena enn pwa ar li pou konn fonder lamer e li ti san-vin pie. Enn timama apre zot fer parey e zot trouve ki li katrovin-dis pie fonder.</verse>
				<verse number="29">Zot ti pe per ki nou pou al kraz lor ros. Zot ti zet kat lank deryer bato, ek zot priye ki lizour leve.</verse>
				<verse number="30">Bann marin ti pe rod kit bato, sove. Zot desann kano sovtaz pou fer sanblan al repar lank devan bato.</verse>
				<verse number="31">Pol dir ofisie ek bann solda, “Si sa bann marin la pa res abor, pena lespwar sov tou dimoun.”</verse>
				<verse number="32">Alors bann solda ti koup lakord ki retenir kano sovtaz e les li ale.</verse>
				<verse number="33">Zis avan soley leve Pol ankouraz bannla manze. Li dir zot, “Pandan katorz zour zot ti telman trakase ki zot pa finn manz nanye.</verse>
				<verse number="34">Mo sipliye zot, manz kiksoz. Zot bizin manze pou viv. Pena enn parmi zot ki pou perdi mem enn brin seve lor so latet.”</verse>
				<verse number="35">Ler li fini dir sa, li pran dipin, li rann gras Bondie devan tou dimoun. Lerla li kas dipin, li koumans manze.</verse>
				<verse number="36">Bannla gagn kouraz ek zot osi zot manze.</verse>
				<verse number="37">Antou nou ti de-san swasann-sez dimoun lor bato.</verse>
				<verse number="38">Letan zot fini bien manze, zot finn zet dible dan lamer pou rann bato pli leze.</verse>
				<verse number="39">Letan lizour arive, zot pa ti rekonet later devan zot, me zot ti trouv enn labe avek enn laplaz e zot ti desid pou fer bato la al kraz lor disab.</verse>
				<verse number="40">Zot koup bann lank e les zot tom dan lamer, anmemtan zot larg lakord ki ti atas bann ram ki ti pe servi pou gouvernay. Zot ris enn lavwal devan bato la pouki labriz diriz zot lor laplaz.</verse>
				<verse number="41">Me bato la ti al tas lor enn ban disab ant de kouran. Lavan bato ti tas dan disab. So parti deryer ti pe kraze par violans bann vag.</verse>
				<verse number="42">Bann solda ti desid pou touy tou prizonie pouki personn pa naze pou sove.</verse>
				<verse number="43">Me ofisie la ti anvi sov Pol. Li anpes bann solda exekit zot plan. Li donn lord pou seki konn naze sot dan lamer ek sey gagn later.</verse>
				<verse number="44">Lezot ti bizin servi plans ouswa debri bato pou swiv. Koumsa zot tou ti ariv sin e sof.</verse>
			</chapter>
			<chapter number="28">
				<verse number="1">Letan nou ti ansekirite, nou aprann ki sa lil la apel Malt.</verse>
				<verse number="2">Bann abitan laba ti tret nou avek boukou bonte. Akoz lapli ti pe tonbe ek ti fre-fre, zot ti alim enn dife ek zot ti akeyir nou otour li.</verse>
				<verse number="3">Pol ramas enn ta brans pou li zet lor dife, me akoz saler dife enn serpan sorti, li mord Pol ek li anpandan ar so lame.</verse>
				<verse number="4">Kan bann abitan lil trouv serpan la pe anpandan ar so lame, zot dir, “Sa zom la bizin enn kriminel. Li finn sap dan lamer, me bondie ki apel Zistis pa les li viv.”</verse>
				<verse number="5">Me Pol sakouy serpan la dan dife, e li pa santi okenn douler.</verse>
				<verse number="6">Zot ti pe atann ki lame Pol anfle, ki li tonbe, li mor. Zot atann mem, me nanye pa ariv li. Lerla zot sanz zot lide, zot dir li enn bondie.</verse>
				<verse number="7">Dan sa landrwa la ti ena enn propriyete ki ti pou enn gran dimoun apel Pibliyis. Li ti resevwar nou avek boukou lamitie pandan trwa zour.</verse>
				<verse number="8">Papa Pibliyis ti malad lor lili, li ti gagn lafiev ek disantri. Pol al get li, poz lame lor li, priye pou li, e geri li.</verse>
				<verse number="9">Apre ki sa ti arive, lezot dimoun malad lor lil ti vinn get li pou gagn zot gerizon.</verse>
				<verse number="10">Zot ti tret nou avek boukou loner ek respe, e letan nou anbarke, zot finn fourni nou tou seki neseser pou nou vwayaz.</verse>
				<verse number="11">Trwa mwa plitar ki nou ti pran lamer lor enn bato ki ti pas liver lor lil. Ti enn bato ki sorti Aleksandri, ki ti port nom bondie zimo Kastor ek Polix.</verse>
				<verse number="12">Nou ti fer eskal Sirakiz pou trwa zour.</verse>
				<verse number="13">Depi la nou ti al Reggio. Landime divan lesid ti pe soufle e enn zour apre nou ti ariv Pouzol.</verse>
				<verse number="14">Laba nou finn trouv detrwa frer ki ti invit nou pou pas enn semenn kot zot. Ala kouma nou finn ariv Rom.</verse>
				<verse number="15">Bann frer ki ti la, ti kone ki nou pe vini e zot ti vwayaz depi Bazar Apyis e Trwa Tavern pou vinn zwenn nou. Kan Pol ti trouv sa bann dimoun la, li remersie Bondie e li pran kouraz.</verse>
				<verse number="16">Kan nou ti ariv Rom, Pol ti gagn drwa res tousel avek enn solda pou vey li.</verse>
				<verse number="17">Trwa zour apre, Pol invit kot li bann sef Zwif ki ti dan Rom. Kan tou ti la, Pol dir zot, “Frer, mo pas finn fer nanye kont nou pep ni kont okenn bann koutim nou bann anset. Zot finn aret mwa dan Zerizalem e zot finn livre mwa dan lame bann Romin.</verse>
				<verse number="18">Kan zot ti interoz mwa, zot ti oule donn mwa mo liberte, parski pa ti ena rezon pou kondann mwa amor.</verse>
				<verse number="19">Me bann Zwif pa ti dakor, akoz sa mo ti oblize fer apel Sezar; pourtan mo pa ti ena lintansion akiz mo pep.</verse>
				<verse number="20">Pou sa rezon la ki mo finn dimann pou trouv zot e koz ar zot. Mo pe fer prizon pou mem esperans ki Izrael ena.”</verse>
				<verse number="21">Zot reponn li, “Nou pa finn gagn okenn let sorti Zide lor twa, e pena okenn to bann frer ki finn vinn isi pou fer rapor ou dir dimal lor twa.</verse>
				<verse number="22">Me nou anvi tann twa, ki to panse. Nou kone ki partou dimoun pa dakor ar sa group ki to pe swiv la.”</verse>
				<verse number="23">Zot ti tom dakor lor enn dat randevou avek Pol, e zot ti vinn kot li ar boukou lot dimoun ankor. Pol ti anons zot Rwayom Bondie. Li ti servi lalwa Moiz ek liv profet pou li konvink zot lor Zezi. Li ti fer sa depi gramatin ziska tanto.</verse>
				<verse number="24">Ena ki ti dakor ar so bann parol, ena ti refiz krwar.</verse>
				<verse number="25">E zot finn ale san ki zot dakor ant zotmem. Pol dir zot, “Lespri Sin ti ena rezon letan li ti koz ar zot anset par labous profet Izai, e li ti dir:</verse>
				<verse number="26">‘Al kot sa pep la, e dir zot: Zot ena zorey pou tande, me zot pa konpran; zot ena lizie pou gete me zot pa trouve.</verse>
				<verse number="27">Parski leker sa pep la inn vinn dir, zot refize tande, zot refize trouve; tansion zot lizie ouver, tansion zot zorey tande, tansion zot leker konpran, e zot tourn ver mwa pouki mo geri zot.’</verse>
				<verse number="28">Les mo dir zot ki Bondie finn avoy mesaz delivrans pou bann payin osi, e ki bannla, zot pou ekoute, zot.” [</verse>
				<verse number="29">Apre ki zot finn tann seki Pol ti ena pou dir, zot tou ti ale e zot ti pe diskit ant zot mem ]</verse>
				<verse number="30">Pol ti lwe enn lakaz laba pandan de-zan, e li ti resevwar tou dimoun ki ti vinn rann li vizit.</verse>
				<verse number="31">Li ti proklam Rwayom Bondie, ek li ti ansegn lor Lesegner Zezi Kris ar boukou lasirans ek liberte.</verse>
			</chapter>
		</book>
		<book number="45">
			<chapter number="1">
				<verse number="1">Mwa Pol, mo enn serviter Zezi Kris, enn apot ki Bondie finn swazire ek apele pou pres so Bonn Nouvel,</verse>
				<verse number="2">ki li ti promet depi bien lontan dan Lekritir sint par so bann profet,</verse>
				<verse number="3">Bonn Nouvel ki konsern so Garson, ki desandan David antan ki enn imin,</verse>
				<verse number="4">me dapre Lespri Sin, li deklare Garson Bondie avek enn gran pwisans kan ti resisit li depi bann mor.</verse>
				<verse number="5">Par li Bondie finn fer mwa lagras pou vinn enn apot pou al apel dimoun parmi tou bann nasion pou krwar e pou obeir, e sa glorifie so nom.</verse>
				<verse number="6">E zot osi zot parmi seki Bondie ti apele pou Zezi Kris.</verse>
				<verse number="7">Mo pe ekrir pou tou bann ki dan Rom ki Bondie kontan e ki li finn apele pou swiv Zezi Kris. Ki Bondie nou Papa ek Lesegner Zezi Kris donn zot lagras ek lape.</verse>
				<verse number="8">Avan tou mo remersie mo Bondie, par Zezi Kris, pou zot tou, parski lemonn antie pe koz zot lafwa.</verse>
				<verse number="9">Bondie mo temwin. Mo servi li ar tou mo leker par Bonn Nouvel ki mo anonse ki konsern Zezi Kris. Li kone ki mo pans zot touletan, sak fwa ki mo priye.</verse>
				<verse number="10">Mo demann Bondie, si sa dan so volonte, ki mo gagn lokazion vinn get zot.</verse>
				<verse number="11">Mo anvi trouv zot pouki mo kapav partaz ar zot benediksion ki Lespri Bondie done, pou fortifie zot.</verse>
				<verse number="12">Seki mo oule dir, mo oule ki nou toulede ankouraz nou kamarad par lafwa ki nou ena.</verse>
				<verse number="13">Bann frer, bann ser, mo anvi ki zot konpran ki souvan mo finn fer plan pou vinn kot zot, me sak fwa kiksoz anpes mwa. Mo ti anvi ki mo travay port so fri kot zot parey kouma kot bann lezot nasion.</verse>
				<verse number="14">Li mo devwar pou al kot tou dimoun, bann sivilize ek bann ki pa sivilize, bann edike, bann ki pa edike.</verse>
				<verse number="15">Akoz sa mo ena sa dezir pou amenn Bonn Nouvel kot zot, bann abitan Rom.</verse>
				<verse number="16">Mo ena konfians total dan Bonn Nouvel. Limem lafors ki Bondie servi pou sov tou seki krwar, bann Zwif dabor, me osi bann non-Zwif.</verse>
				<verse number="17">Bonn Nouvel revel kouma Bondie amenn drwatir. Zis lafwa tousel ki fer sa, depi komansman ziska lafin, parey kouma Lekritir deklare, “Dimoun ki drwat par lafwa, pou viv.”</verse>
				<verse number="18">Depi lesiel lao, Bondie montre so koler kont tou pese e tou linzistis ki dimoun komet, e par sa bann move aksion la zot touf laverite.</verse>
				<verse number="19">Pourtan Bondie limem finn montre klerman seki kapav kone lor li.</verse>
				<verse number="20">Depi kreasion lemonn bann kalite invizib Bondie, so pwisans eternel e so divinite, bien vizib letan nou get travay Bondie. Bann imin pena okenn exkiz.</verse>
				<verse number="21">Malgre ki zot konn Bondie, zot pa glorifie li, e zot pa remersie li; okontrer zot panse finn vinn bet, e zot lespri ki vid, finn plonz dan lobskirite.</verse>
				<verse number="22">Zot pretann zot saz, me ofet zot finn vinn fou</verse>
				<verse number="23">letan zot sanz laglwar Bondie imortel pou bann zimaz ki resanble bann imin mortel, bann zwazo, zanimo ek reptil.</verse>
				<verse number="24">Akoz sa Bondie finn abandonn zot dan zot aksion malprop, dapre dezir zot leker; samem ki zot fer seki pa bizin avek lekor zot kamarad.</verse>
				<verse number="25">Zot finn ranplas laverite lor Bondie par enn mansonz, e zot finn ador ek servi seki Bondie finn kre olie zot servi Kreater limem, ki beni pou leternite! Amen.</verse>
				<verse number="26">Akoz sa, Bondie finn abandonn zot dan zot dezir degradan. Mem zot bann fam finn sanz relasion natirel pou relasion ki kont natir.</verse>
				<verse number="27">Dan mem manier, bann zom osi finn abandonn relasion natirel ar zot fam pou ena dezir pou lezot zom. Zom finn ena relasion indesan ar zom, e zot gagn pinision ki zot merite pou zot erer.</verse>
				<verse number="28">Anplis, parski zot pa finn gard vre konesans Bondie dan zot lespri, li finn les zot lespri degringole, akoz sa zot fer seki pa bizin.</verse>
				<verse number="29">Zot ranpli ar tou kalite linzistis, mesanste; zot gourman kiksoz lezot, zot ranpli ar lemal, zalouzi, lespri bagarer, fer krim, fer palab,</verse>
				<verse number="30">pans dimal lor lezot, zot ennmi Bondie, zot insolan, arogan, vantar, zot invant tou kalite lide pou fer lemal, dezobeir bann paran;</verse>
				<verse number="31">zot pena konsians, pena lafwa, pena leker, pena pitie.</verse>
				<verse number="32">Zot konn zizman Bondie: seki viv koumsa merit lamor. Pourtan zot pa selma kontigne fer sa bann zafer la, zot osi ankouraz lezot pou pratik sa.</verse>
			</chapter>
			<chapter number="2">
				<verse number="1">Zot ki fer zizman lor enn lot, zot pena okenn exkiz, parski letan zot ziz enn lot alor ki zot, zot fer mem aksion, zot pe kondann zotmem.</verse>
				<verse number="2">Nou kone ki Bondie ena rezon letan li ziz dapre laverite bann ki fer sa bann kalite aksion la.</verse>
				<verse number="3">To panse ki Bondie pa pou pini twa kan to azir parey kouma bann dimoun ki to pe akize?</verse>
				<verse number="4">Oubien to mepriz bonte, pasians ek tolerans Bondie, san ki to realize ki so bonte pe rod fer twa repantir?</verse>
				<verse number="5">Me to pa oule konpran, to pa dispoze sanze. Akoz sa to atir enn pli gran pinision lor twa pou sa zour kot Bondie pou revel so zizman ki zis.</verse>
				<verse number="6">Sakenn pou gagn seki li merite ar Bondie.</verse>
				<verse number="7">Li pou donn lavi eternel bann ki persevere pou fer dibien, bann ki pe rod laglwar, loner ek lavi imortel.</verse>
				<verse number="8">Me pou ena koler ek zizman pou seki pans zis limem, ki rezet laverite e swiv lemal.</verse>
				<verse number="9">Detres ek angwas pou tom lor tou seki fer lemal, ki li Zwif oubien non-Zwif.</verse>
				<verse number="10">Parkont, tou seki fer dibien, Bondie pou akord zot laglwar, loner ek lape, ki li Zwif ki li non-Zwif,</verse>
				<verse number="11">parski devan Bondie tou dimoun parey.</verse>
				<verse number="12">Bann ki pena lalwa Moiz ek zot fer pese, zot pou sibir pinision, me san aplikasion lalwa; bann ki konn lalwa Moiz ek fer pese, zot pou zize dapre lalwa.</verse>
				<verse number="13">Pa seki ekout lalwa ki drwat devan Bondie, me seki met lalwa anpratik ki Bondie deklar drwat.</verse>
				<verse number="14">Kan bann non-Zwif ki pa konn lalwa Bondie met li anpratik par zotmem, li komsi zot enn lalwa pou zotmem, mem si zot pena lalwa.</verse>
				<verse number="15">Sa montre ki seki lalwa demande finn ekrir dan zot leker. Zot konsians osi prouve ki sa vre; parfwa zot lespri akiz zot, parfwa li defann zot.</verse>
				<verse number="16">Samem ki pou arive zour ki Bondie pou ziz leker bann dimoun par Zezi Kris, kouma mo Bonn Nouvel anonse.</verse>
				<verse number="17">Me si twa, ki dir to enn Zwif, ki met tou to konfians dan lalwa Moiz, ki fier lor to relasion ar Bondie,</verse>
				<verse number="18">twa, to konn so volonte, e to finn aprann par lalwa kouma swazir seki bien;</verse>
				<verse number="19">twa ki ena lasirans ki to enn gid pou bann aveg, tomem lalimier pou seki dan teneb;</verse>
				<verse number="20">to enn edikater bann ignoran, to enn profeser bann zanfan, parski to sir ki to posed dan lalwa tou seki neseser pou konesans ek laverite;</verse>
				<verse number="21">abe, twa ki montre lezot, to pa montre tomem?</verse>
				<verse number="22">Twa ki dir pa komet adilter, kifer twa to fer li? Twa ki denons bann idol, to pa fer piyaz dan zot tanp?</verse>
				<verse number="23">Twa ki koz gran-gran koze lor lalwa, to pa dezonor Bondie letan to fer lekontrer ki lalwa dir?</verse>
				<verse number="24">Lekritir dir, “Akoz zot, lezot nasion blasfem nom Bondie.”</verse>
				<verse number="25">Sirkonsizion ena valer kan to obzerv lalwa, me si to dezobeir lalwa, li parey koumadir to pa finn fer sirkonsizion.</verse>
				<verse number="26">Si enn zom pa finn fer sirkonsizion, me li obeir komannman lalwa, eski Bondie pa pou konsider sa koumadir li finn fer sirkonsizion?</verse>
				<verse number="27">Seki pa finn fer sirkonsizion dan so lekor, me li obeir lalwa, li pou kondann twa ki dezobeir lalwa, mem si to ena lalwa dan form Lekritir ek to finn fer sirkonsizion.</verse>
				<verse number="28">Pa seki paret andeor ki fer enn dimoun enn Zwif, ni seki vizib dan lekor ki fer sirkonsizion;</verse>
				<verse number="29">non, me vre Zwif li interyer, dan leker. Sirkonsizion osi li dan leker, par Lespri Bondie, pa par seki finn ekrir. Sa, se vre Zwif, so louanz pa sorti kot bann imin, me kot Bondie.</verse>
			</chapter>
			<chapter number="3">
				<verse number="1">Eski kan ou Zwif ou ena kik lavantaz? Ki valer sirkonsizion ena?</verse>
				<verse number="2">Dan boukou manier lavantaz la li gran. Premie dabor Bondie finn konfie zot so mesaz.</verse>
				<verse number="3">Me ki arive si ena parmi zot pa finn fidel? Ki, akoz sa Bondie pa pou fidel li?</verse>
				<verse number="4">Non, zame! Bondie pou res toultan laverite, mem si bann imin manter. Dan Lekritir finn ekrir, “Bizin rekonet lazistis dan to parol, e ki to triyonfe kan ziz twa.”</verse>
				<verse number="5">Me si bann move kiksoz ki nou fer montre lazistis Bondie, ki nou pou dir? Bondie pa zis parski li pini nou? La mo koz kouma enn imin.</verse>
				<verse number="6">Pena sime! Si Bondie pa zis, kouma li pou ziz lemonn?</verse>
				<verse number="7">Me si par mo mansonz, laverite Bondie sorti plis dan kler ek sa ogmant so laglwar, kifer bizin kondann mwa kouma enn peser?</verse>
				<verse number="8">Kifer nou pa dir, “Anou fer lemal, koumsa kiksoz bien pou arive”? Ena dimoun insilte mwa, zot dir ki swadizan mo dir sa kalite parol la. Zot merit kondanasion.</verse>
				<verse number="9">Alors ki nou konklizion? Eski nou, bann Zwif, nou dan meyer kondision ki lezot devan Bondie? Pa ditou! Mo finn deza montre ki tou dimoun, Zwif oubien Grek, nou tou anba dominasion pese.</verse>
				<verse number="10">Lekritir dir, “Personn pa drwat, mem pa enn sel;</verse>
				<verse number="11">personn pa konpran, personn pa rod Bondie;</verse>
				<verse number="12">Tou finn kit bon sime; ansam tou finn perdi sime; personn pa fer seki bien, mem pa enn sel.</verse>
				<verse number="13">Zot lagorz kouma enn tonbo ouver; zot lalang servi pou tronp dimoun; menas danzere dan kwin zot lalev kouma pwazon serpan;</verse>
				<verse number="14">zot labous ranpli ar malediksion amer;</verse>
				<verse number="15">zot fini pare pou al pran lavi lezot;</verse>
				<verse number="16">partou kot zot ale, zot kit maler ek destriksion;</verse>
				<verse number="17">zot pa finn konn sime lape.</verse>
				<verse number="18">Zot pena lakrint Bondie.”</verse>
				<verse number="19">Nou kone ki seki lalwa dir, li pe adres li ar bann seki anba lalwa, pouki tou labous ferme ek ki lemonn antie rekonet ki li anba zizman Bondie.</verse>
				<verse number="20">Koumsa personn pa trouv li zistifie devan Bondie parski li finn obzerv lalwa. Lalwa nek zis fer dimoun pran konsians ki pese ete.</verse>
				<verse number="21">Me asterla Bondie finn montre nou kouma li rann nou drwat devan li, san ki bizin lalwa. Liv Lalwa ek liv profet rann temwagnaz lor la.</verse>
				<verse number="22">Bondie rann nou zis devan li par lafwa ki nou ena dan Zezi Kris. Li tret tou dimoun egal,</verse>
				<verse number="23">parski tou finn fer pese e tou mank seki bizin pou rant dan laglwar Bondie.</verse>
				<verse number="24">Me Bondie dan so bonte li zistifie dimoun gratwitman par delivrans ki Zezi Kris finn akonpli.</verse>
				<verse number="25">Bondie finn ofer li kouma sakrifis pouki par lamor Lekris dimoun gagn pardon zot pese par lafwa ki zot ena dan li. Li ti fer sa pou montre so zistis, parski dan so pasians li ti les bann pese ki ti komet avan res san pinision;</verse>
				<verse number="26">li ti fer sa pou montre so zistis dan letan prezan, pou montre ki limem li zis e ki li zistifie bann ki ena lafwa dan Zezi.</verse>
				<verse number="27">Eski ena rezon pou nou fer vantar? Non, pena okenn rezon! Kifer? Parski nou obeir lalwa? Non, me akoz lafwa.</verse>
				<verse number="28">Nou mintenir ki enn dimoun zistifie par lafwa san ki li bizin fer travay lalwa.</verse>
				<verse number="29">Eski Bondie, li Bondie bann Zwif tousel? Eski li pa Bondie bann non-Zwif? Wi, li osi pou bann non-Zwif</verse>
				<verse number="30">parski Bondie enn sel, e li pou zistifie bann ki pratik sirkonsizion akoz zot lafwa, e li pou zistifie bann ki pa pratik sirkonsizion akoz zot lafwa.</verse>
				<verse number="31">Eski savedir par sa lafwa la nou anil lalwa? Pa ditou! Okontrer nou donn li so vre valer.</verse>
			</chapter>
			<chapter number="4">
				<verse number="1">Ki nou pou dir la lor Abraam nou anset? Dan tousala, ki li finn gagne?</verse>
				<verse number="2">Parski si Abraam ti zistifie par zefor ki li ti fer, dan sa ka la, li ena rezon fer gran nwar. Me pa devan Bondie.</verse>
				<verse number="3">Ki Lekritir dir? Abraam ti krwar Bondie, e Bondie finn konsider li kouma enn dimoun drwat akoz sa lafwa la.</verse>
				<verse number="4">Si enn dimoun travay, so lapey pa kapav enn kado me enn kiksoz ki dwa li.</verse>
				<verse number="5">Me si enn dimoun pa travay, me ena konfians ki Bondie rann bann peser zis akoz zot lafwa, sa kalite lafwa la Bondie kont li kouma enn lavi drwat.</verse>
				<verse number="6">Samem ki David dir letan li koz lor boner ki dimoun ena akoz Bondie konsider li kouma zis, san kont lor so bann aksion. Li dir</verse>
				<verse number="7">“Zot bienere, sa bann dimoun pouki Bondie finn pardonn zot fot, zot pese finn efase!</verse>
				<verse number="8">Li bienere, sa dimoun pouki Lesegner efas so pese dan kont!”</verse>
				<verse number="9">Sa boner la, eski li existe selma pou bann ki finn fer sirkonsizion, oubien osi pou bann ki pa finn fer sirkonsizion? Samem ki nou fek dir, “Bondie konsider Abraam kouma enn dimoun drwat letan li pran kont so lafwa.”</verse>
				<verse number="10">Kan sa ti pase? Apre sirkonsizion Abraam, oubien avan? Pa apre, me avan.</verse>
				<verse number="11">Plitar ki Abraam ti gagn sirkonsizion kouma enn sign ki Bondie aksepte li akoz so lafwa, mem si li pa ti ankor fer sirkonsizion. Alor Abraam finn vinn papa tou dimoun ki krwar dan Bondie san ki zot fer sirkonsizion, pouki met lazistis lor zot kont.</verse>
				<verse number="12">Sa fer Abraam vinn papa tou dimoun ki finn fer sirkonsizion, pa akoz sirkonsizion la, me parski zot ena lafwa dan Bondie, parey kouma Abraam ti fer avan so sirkonsizion.</verse>
				<verse number="13">Bondie ti promet Abraam ek so bann desandan ki zot pou erit later antie. Sa promes la pa ti fer lor baz ki Abraam ti obeir lalwa, me akoz lafwa ki li ti ena dan Bondie. Sa finn rann li zis devan Bondie.</verse>
				<verse number="14">Si Abraam ek so bann desandan finn gagn sa promes la akoz zot obeir lalwa, alor lafwa pena valer ek promes la pena okenn pwa.</verse>
				<verse number="15">Anefe, lalwa provok lakoler Bondie; me si pena lalwa, pena dezobeisans lalwa non pli.</verse>
				<verse number="16">Pou sa rezon la, promes la baze lor lafwa pouki li enn don Bondie e li valab pou tou bann desandan Abraam; pa zis pou dimoun ki obeir lalwa, me osi pou dimoun ki krwar, parey kouma Abraam ti krwar. Pou nou tou Abraam enn papa spiritiel.</verse>
				<verse number="17">Lekritir deklare: “Mo finn fer twa papa enn kantite nasion.” Li nou papa devan Bondie dan ki li finn krwar, sa Bondie ki donn lavi bann dimoun ki finn mor, e ki kre kiksoz depi nanye ditou.</verse>
				<verse number="18">Abraam ti krwar e ti ena lesperans, mem letan tou ti paret san lespwar. Li finn kontign ena lafwa e li finn vinn papa enn kantite nasion dapre seki Bondie ti dir, “To bann desandan pou bien nonbre.”</verse>
				<verse number="19">Li ti ena anviron sant-an; me so lafwa pa ti afebli letan li ti konsider so lekor ki ti kouma enn lekor mor, e so fam Sara pa ti dan pozision pou kapav gagn zanfan.</verse>
				<verse number="20">Li pa ti perdi lafwa e li pa ti dout promes Bondie; okontrer so lafwa ti fortifie li, e li ti loue Bondie.</verse>
				<verse number="21">Li ti ena lasirans ki Bondie ena pwisans pou akonplir so promes.</verse>
				<verse number="22">Akoz lafwa ki Abraam ti ena, “Bondie ti konsider li enn dimoun ki drwat.”</verse>
				<verse number="23">Parol ki dir, “Bondie ti konsider li enn dimoun ki drwat” pa finn ekrir zis pou li tousel,</verse>
				<verse number="24">me pou nou osi. Pou met sa lor nou kont, nou ki krwar dan Bondie ki finn resisit Zezi nou Segner depi lamor.</verse>
				<verse number="25">Li ti finn livre dan lame lamor pou nou bann pese, e li finn releve pou rann nou zis devan Bondie.</verse>
			</chapter>
			<chapter number="5">
				<verse number="1">Asterla ki nou finn zistifie par lafwa, nou ena lape avek Bondie atraver nou Segner Zezi Kris.</verse>
				<verse number="2">Akoz nou ena lafwa dan Lekris, li finn fer nou gagn akse lagras Bondie, e nou viv dan lexperyans sa lagras la. Nou met nou fierte dan lesperans ki nou partaz laglwar Bondie.</verse>
				<verse number="3">Pa selma sa, nou met nou fierte dan nou soufrans, parski nou kone ki lasoufrans li amenn perseverans,</verse>
				<verse number="4">perseverans fer gagn fidelite solid, e fidelite solid donn lesperans.</verse>
				<verse number="5">Sa lesperans la li pa desevwar nou, parski Bondie finn repann so lamour dan nou leker par Lespri Sin ki li finn donn nou.</verse>
				<verse number="6">Letan nou ti ankor feb, Lekris ti mor pou bann peser dan letan ki ti finn fixe.</verse>
				<verse number="7">Li difisil pou kikenn donn so lavi pou enn lot ki viv drwat. Kikfwa enn par la kapav oze mor pou enn dimoun bien.</verse>
				<verse number="8">Me ala kimanier Bondie prouve ki kantite lamour li ena pou nou: letan nou ti ankor peser, Lekris finn mor pou nou.</verse>
				<verse number="9">Aster ki nou zistifie par so disan, ena plis rezon ankor pouki li sap nou devan lakoler Bondie.</verse>
				<verse number="10">Nou ti bann ennmi Bondie, me nou finn rekonsilie ar li par lamor so Garson; aster ki nou rekonsilie ar li, ena plis rezon ki nou pou sove par lavi so Garson.</verse>
				<verse number="11">Ek ena plis ankor: nou met nou fierte dan Bondie par nou Segner Zezi Kris, par ki, aster, nou finn rekonsilie ar Bondie.</verse>
				<verse number="12">Par enn zom pese finn vinn dan lemonn, e lamor finn rantre par pese, e lamor finn tous tou dimoun, parski tou finn fer pese.</verse>
				<verse number="13">Ti ena pese dan lemonn avan ki ti donn Lalwa; me parski pa ti ena Lalwa, pese pa ti konte.</verse>
				<verse number="14">Pourtan depi lepok Adam ziska lepok Moiz lamor finn manifeste so pouvwar, mem lor bann dimoun ki pa finn komet pese kouma Adam ti fer; Adam ti enn model Sa-Enn ki ti pou vinn apre li la.</verse>
				<verse number="15">Me nou pa kapav konpar sa de la; parski don gratwi Bondie pa parey kouma fot ki Adam finn fer. Enn kantite finn mor akoz fot sa enn dimoun la; panse aster ki kantite dimoun finn touse par don gratwi ki Bondie finn done par lagras enn sel dimoun, Zezi Kris.</verse>
				<verse number="16">Manier ki Bondie donn so don li pa parey kouma rezilta pese ki enn sel zom finn komet. Zizman ki ti swiv sa enn pese la, ti amenn kondanasion; me don gratwi ki ti swiv boukou pese ti amenn zistifikasion.</verse>
				<verse number="17">Lamor finn manifeste so pouvwar par fot enn sel dimoun; mazine aster konbien plis bann ki resevwar lagras Bondie dan labondans, ansam ar don lazistis, konbien plis zot pou regne dan lavi akoz enn sel dimoun: Zezi Kris.</verse>
				<verse number="18">Alor, parey kouma fot enn sel finn amenn kondanasion tou dimoun, dan mem manier aksion zis enn sel dimoun, Zezi Kris, sap tou dimoun depi zizman, rann zot lib pou viv.</verse>
				<verse number="19">Par dezobeisans enn sel, boukou dimoun finn tom dan pese, dan mem manier, par lobeisans enn sel, boukou dimoun revinn zis devan Bondie.</verse>
				<verse number="20">Ler Lalwa finn vini, bann pese finn ogmante. Me la kot pese ti ogmante, lagras dan so abondans ti ogmant ankor plis.</verse>
				<verse number="21">Parey kouma pese ti regne dan lamor, dan mem manier lagras regne par lazistis pou amenn lavi eternel atraver Zezi Kris, nou Segner.</verse>
			</chapter>
			<chapter number="6">
				<verse number="1">Ki nou pou dir alor? Eski nou pou kontign fer pese pouki lagras Bondie vinn pli abondan?</verse>
				<verse number="2">Pena sime! Pou seki konsern pese, nou finn mor, li pena pouvwar lor nou; kouma nou kapav kontign viv ladan?</verse>
				<verse number="3">Zot pa kone ki nou tou ki finn batize dan Lekris nou finn batize dan so lamor?</verse>
				<verse number="4">Par nou batem nou finn antere avek li e nou finn partaz so lamor, pouki nou viv enn nouvo lavi parey kouma Lekris finn resisite depi lamor par laglwar so Papa.</verse>
				<verse number="5">Si nou finn ini avek li dan enn lamor parey kouma so lamor, nou pou ini avek li dan so rezireksion.</verse>
				<verse number="6">Nou kone ki nou vie natir finn krisifie ansam ar li, pouki sa lekor pese la perdi tou so pouvwar, e ki nou nepli pou esklav pese.</verse>
				<verse number="7">Pou dimoun ki finn mor, pese pena okenn pouvwar lor li.</verse>
				<verse number="8">Si nou finn mor avek Lekris, nou krwar avek konviksion ki nou pou viv avek li.</verse>
				<verse number="9">Parski nou kone ki depi ki li finn resisite, Lekris pa pou mor ankor; lamor nepli ena pouvwar lor li.</verse>
				<verse number="10">Akoz li finn mor, pese inn perdi tou pouvwar lor li. Pou samem pese li finn mor enn fwa pou tou; asterla ki li vivan, li viv so lavi pou Bondie.</verse>
				<verse number="11">Dan mem fason konsider zotmem mor par rapor ar zot pese, me vivan pou Bondie dan linion avek Zezi Kris.</verse>
				<verse number="12">Alor, pa les pese dominn zot lekor mortel pou fer zot obeir so bann move dezir.</verse>
				<verse number="13">Pa livre diferant parti zot lekor pouki pese fer zot vinn instriman move kiksoz; okontrer ofer zotmem Bondie kouma bann dimoun vivan ki finn sorti depi dan lamor, e ofer zotmem anantie kouma instriman pou enn lavi drwat devan Bondie.</verse>
				<verse number="14">Anefe, pese pou nepli dominn zot parski zot nepli anba lalwa, me zot pe viv dan lagras Bondie.</verse>
				<verse number="15">Abe ki nou pou dir la? Eski nou pou fer pese parski nou nepli anba lalwa, me dan lagras Bondie? Pena sime!</verse>
				<verse number="16">Eski zot pa kone kan zot livre zotmem kouma enn esklav pou obeir enn dimoun, zot esklav sa dimoun ki zot pe obeir la? Swa zot esklav pese ki ena pou rezilta lamor ou esklav lobeisans ki ena pou rezilta lavi drwat devan Bondie.</verse>
				<verse number="17">Granmersi Bondie! Zot ki ti esklav pese, zordi avek tou zot leker zot obeir laverite ki dan lansegnman ki zot ti resevwar.</verse>
				<verse number="18">Bondie finn liber zot depi zot pese e zot finn vinn esklav lazistis.</verse>
				<verse number="19">Mo pe explik sa dan langaz sinp parski zot natir feb. Parey kouma zot ti abitie livre zot lekor pou esklavaz inpirte ek lemal ki deplizanpli pe grandi, asterla ofer zotmem kouma esklav lavi drwat devan Bondie ki pou amenn zot ver enn lavi sin.</verse>
				<verse number="20">Kan zot ti ankor esklav pese, zot pa ti pran kont lazistis.</verse>
				<verse number="21">Ki profi zot ti gagne dan enn lavi ki ti pe kondir zot ver lamor e ki zordi fer zot gagn onte? Sa bann louvraz la amenn lamor!</verse>
				<verse number="22">Asterla zot finn lib par rapor ar pese e zot finn vinn esklav Bondie, zot ena sanktifikasion pou fri, ek so rezilta li lavi eternel.</verse>
				<verse number="23">Saler pese, li lamor, me don Bondie li lavi eternel dan Zezi Kris nou Segner.</verse>
			</chapter>
			<chapter number="7">
				<verse number="1">Mo bann frer, mo bann ser, mo pe koz ar dimoun ki bien konn lalwa. Eski zot pa kone ki lalwa ena lotorite lor enn dimoun osi lontan ki li vivan?</verse>
				<verse number="2">Par exanp, enn fam marye atase ar so mari tanki mari la vivan; me kouma li mor, so fam pa atase par lalwa maryaz, fam la lib.</verse>
				<verse number="3">Si letan so mari ankor vivan li viv avek enn lot zom, dimoun konsider li kouma enn adilter; me si so mari mor, li lib par rapor ar lalwa, li pa enn adilter si li marye enn lot zom.</verse>
				<verse number="4">Li parey pou zot mo bann frer, mo bann ser. Par rapor ar lalwa zot finn mor, parski zot fer parti lekor Lekris, pouki zot apartenir ar enn lot ki finn resisite depi bann mor, koumsa nou kapav raport fri pou Bondie.</verse>
				<verse number="5">Letan nou ti kontrole par nou natir imin, bann move dezir provoke par lalwa ti pe azir dan nou lekor e nou ti pe raport fri ki amenn lamor.</verse>
				<verse number="6">Asterla nou lib par rapor ar lalwa. Nou finn mor par rapor ar seki ti gard nou esklav. Koumsa nou servi dan enn nouvo fason dapre Lespri, nou pa servi dan vie fason dapre lalwa ki finn ekrir.</verse>
				<verse number="7">Ki nou kapav dir alor? Nou pou dir ki lalwa pese? Pena sime! Mo pa ti pou kone kisavedir pese si pa ti ena lalwa. Mo pa ti pou kone kisavedir konvwatiz si lalwa pa ti dir, “Pa dezir kiksoz lezot dimoun.”</verse>
				<verse number="8">Me pese finn profit lor sa komannman la pou prodwir tou sort kalite dezir dan mwa. San lalwa, pese pena pouvwar.</verse>
				<verse number="9">Momem mo ti vivan letan pa ti ena lalwa, me letan komannman ti vini, pese ti gagn lavi e mwa mo ti mor.</verse>
				<verse number="10">Dan mo ka, sa mem komannman ki ti sipoze donn lavi la, sa mem ki finn amenn lamor.</verse>
				<verse number="11">Pese finn tronp mwa, li finn sezi lokazion e par komannman ki ti vini, li finn touy mwa.</verse>
				<verse number="12">Alor, lalwa li sin, e komannman li sin, drwat ek bon.</verse>
				<verse number="13">Eski savedir ki seki bon ki finn koz mo lamor? Pena sime! Pese ki lakoz. Koumsa li montre so vre natir pese; li koz mo lamor atraver seki bon, koumsa atraver komannman pese paret pli grav ankor.</verse>
				<verse number="14">Nou kone ki lalwa li spiritiel; me mwa mo pa spiritiel, mo kouma enn esklav ki obeir pese.</verse>
				<verse number="15">Mo pa konpran ki mo pe fer. Seki mo anvi fer, mo pa kapav fer, me seki mo pale fer, samem ki mo fer.</verse>
				<verse number="16">Si mo fer seki mo pa oule fer, mo pe dakor ki lalwa bon.</verse>
				<verse number="17">Me ofet, nepli mwa ki fer sa, me pese ki viv dan mwa ki fer li.</verse>
				<verse number="18">Mo kone ki nanye debon pa viv dan mwa, setadir, dan mo natir imin. Mo ena dezir pou fer seki bien, me mo pena kapasite pou fer li.</verse>
				<verse number="19">Mo pa reysi fer bien ki mo oule fer, me mo pratik lemal ki mo pa oule.</verse>
				<verse number="20">Si mo fer seki mo pa oule, alor savedir pa mwa ki pe azir koumsa, me pese ki pe viv dan mwa.</verse>
				<verse number="21">Alor mo dekouver enn prinsip ki pe azir: kan mo oule fer kiksoz bien, mo retrouv mwa pe fer lemal.</verse>
				<verse number="22">Dan mo leker mo pran plezir dan lalwa Bondie.</verse>
				<verse number="23">Me mo trouv enn lot lalwa ki pe fer so louvraz dan mo lekor, li pe fer lager ar lalwa mo lintelizans. Li fer mwa prizonie lalwa pese ki pe travay dan mo lekor.</verse>
				<verse number="24">Mo vremem enn dimoun malere! Ki sannla pou sap mwa dan sa lekor ki pe antrenn mwa ver lamor la?</verse>
				<verse number="25">Granmersi Bondie, par nou Segner Zezi Kris! Par mo lintelizans mo esklav Bondie, me par mo lekor mo esklav lalwa pese.</verse>
			</chapter>
			<chapter number="8">
				<verse number="1">Asterla pena okenn kondanasion pou bann dimoun ki dan Zezi Kris.</verse>
				<verse number="2">Anefe, lalwa Lespri Sin ki donn lavi par Zezi Kris finn liber twa depi lalwa pese ek lamor.</verse>
				<verse number="3">Bondie finn akonpli seki inposib pou lalwa fer parski febles natir imin finn rann li inpwisan. Bondie finn kondann pese ki dan nou natir imin par so prop Garson ki li ti anvwaye dan enn natir imin parey kouma pou nou.</verse>
				<verse number="4">Sa finn fer pouki lazistis ki lalwa dimande li akonpli dan nou ki pa pe viv dapre natir imin, me dapre Lespri.</verse>
				<verse number="5">Seki pe viv dapre natir pese ena tandans swiv seki natir la dimande; me seki viv dapre Lespri swiv seki Lespri dezire.</verse>
				<verse number="6">Si natir imin ki pe kontrole, sa li amenn lamor; me si Lespri ki dirize, sa li donn lavi ek lape.</verse>
				<verse number="7">Bann dimoun ki preokipe par natir imin zot ennmi Bondie, parski sa natir la li pa soumet li ar lalwa Bondie, dayer li mem pa kapav fer li.</verse>
				<verse number="8">Bann seki obeir zot natir imin pa kapav fer Bondie plezir.</verse>
				<verse number="9">Me zot, zot pa kontrole par natir pese, me par Lespri, si Lespri Bondie viv dan zot. Seki pena Lespri Lekris, li pa apartenir ar Lekris.</verse>
				<verse number="10">Me si Lekris dan zot, mem si li vre ki zot lekor li mor akoz pese, zot lespri li vivan parski finn fer zot vinn drwat devan Bondie.</verse>
				<verse number="11">Si Lespri Bondie, ki ti resisit Zezi, pe viv dan zot, Sa-Enn ki ti resisit Zezi la pou donn lavi zot lekor mortel par so Lespri ki viv dan zot.</verse>
				<verse number="12">Alor, mo bann frer, mo bann ser, nou ena enn obligasion, me pa anver natir imin pouki nou viv dapre li.</verse>
				<verse number="13">Si zot viv dapre natir pese, zot pou mor. Me si par Lespri zot touy aksion natir pese, alor la, zot pou viv.</verse>
				<verse number="14">Tou seki dirize par Lespri Bondie, zot zanfan Bondie.</verse>
				<verse number="15">Sa Lespri ki zot finn gagne la, li pa enn lespri esklavaz, e ki replonz zot dan lafreyer, me zot finn resevwar enn Lespri ki fer zot zanfan Bondie, e ki fer nou kriye, “Abba! Papa!”</verse>
				<verse number="16">Lespri Bondie zwenn li ansam ar nou lespri pou deklare ki nou zanfan Bondie.</verse>
				<verse number="17">Si nou zanfan Bondie, alor nou eritie Bondie, ek nou eritie ansam ar Lekris. Si nou soufer avek Lekris nou pou osi partaz so laglwar.</verse>
				<verse number="18">Mo panse seki nou pe soufer dan sa letan prezan la, pa kapav konpare ar laglwar ki Bondie pou revel nou.</verse>
				<verse number="19">Kreasion anantie pe atann avek inpasians ki Bondie revel so bann zanfan.</verse>
				<verse number="20">Kreasion anba enn lafors ki pena okenn aboutisman; pa par so prop swa, me par volonte seki finn met li dan sa plas la. Me ena lesperans</verse>
				<verse number="21">ki kreasion limem enn zour pou sap dan pouvwar sa esklavaz ki detrir la, e ki li pou ena par dan laliberte ek laglwar bann zanfan Bondie.</verse>
				<verse number="22">Nou kone ki ziska asterla kreasion anantie pe soufer douler lanfantman.</verse>
				<verse number="23">Me pa zis kreasion ki pe soupire. Nou osi; nou ki ena premie fri Lespri, nou soupire dan fon noumem pandan ki nou pe atann ki Bondie adopte nou, e akord nou delivrans total.</verse>
				<verse number="24">Se dan lesperans ki nou finn sove. Me si nou trouv seki nou pe espere, li nepli lesperans ditou. Kisannla ki esper kiksoz ki li deza ena?</verse>
				<verse number="25">Me si nou esper seki nou pankor ena, nou atann avek boukou pasians.</verse>
				<verse number="26">Dan mem manier Lespri vinn ed nou dan nou febles, parski nou pa konn priye kouma bizin, me Lespri limem intersed pou nou par bann soupir ki pa kapav exprime par okenn parol.</verse>
				<verse number="27">Bondie ki kapav lir dan nou leker, li kone ki ena dan panse Lespri, parski Lespri intersed pou bann krwayan dapre volonte Bondie.</verse>
				<verse number="28">Nou kone ki Bondie pou servi tou kiksoz pou bienet bann dimoun ki kontan li, ki li finn apele dapre so plan.</verse>
				<verse number="29">Bondie finn met apar bann ki li ti finn swazire davans pou vinn kouma so Garson, pou ki li premie-ne parmi enn kantite frer.</verse>
				<verse number="30">Sa bann ki Bondie ti swazire davans, li ti osi apel zot; bann ki li ti apele, li finn zistifie zot; bann ki li ti zistifie, li finn glorifie zot.</verse>
				<verse number="31">Alor ki nou kapav dir lor sa size la? Si Bondie avek nou, ki sannla kapav kont nou?</verse>
				<verse number="32">Li pa finn epargn so prop Garson, me finn livre li pou nou; si li pe donn nou so prop garson, eski li pa pou donn nou tou seki bizin par so lagras?</verse>
				<verse number="33">Ki sannla kapav met sarz lor seki Bondie finn swazire davans? Bondie limem deklar zot pa koupab!</verse>
				<verse number="34">Ki sannla kapav kondann zot? Personn. Parski Lekris limem ki ti mor, me plis ki sa, li finn resisite e li adrwat Bondie pou intersed pou nou.</verse>
				<verse number="35">Ki sannla kapav separ nou ar lamour Lekris? Eski lasoufrans kapav fer sa, oubien langwas, persekision, faminn, lamizer, danze, oubien lamor?</verse>
				<verse number="36">Parey kouma finn ekrir: “Akoz twa nou dan danze lamor toulezour, tret nou kouma mouton ki pou egorze dan labousri.”</verse>
				<verse number="37">Me dan tousala, nou plis ki vinker par Sa-Enn ki finn kontan nou la.</verse>
				<verse number="38">Wi, mo ena lasirans ki ni lamor, ni lavi, ni bann anz, ni lezot pouvwar dan lesiel, ni letan prezan, ni lavenir,</verse>
				<verse number="39">ni bann lafors lao, ni bann lafors anba, ni okenn lot kiksoz dan kreasion, kapav separ nou ar lamour ki Bondie ena pou nou dan Kris Zezi nou Segner.</verse>
			</chapter>
			<chapter number="9">
				<verse number="1">Mo pe koz laverite dan Lekris; mo pa pe koz manti, mo konsians ki gide par Lespri Sin rann temwagnaz dan mo faver:</verse>
				<verse number="2">ki mo ena enn gro sagrin dan mo leker ek enn soufrans ki pa fini.</verse>
				<verse number="3">Mo ti pou souete ki malediksion lor mwa, e ki mo separe ar Lekris, pou dibien mo bann frer, ki mem ras ki mwa.</verse>
				<verse number="4">Zot bann Izraelit. Bondie finn adopte zot; li finn donn zot so laglwar, bann lalians, ek bann promes;</verse>
				<verse number="5">zot desandan bann patriars, e Zezi, kouma enn imin, sorti dan zot ras, limem ki lao tou. Nou beni Bondie pou leternite! Amen.</verse>
				<verse number="6">Sa pa vedir ki parol Bondie pa finn reysi; parski, pa tou desandan Izrael ki vre Izraelit.</verse>
				<verse number="7">Parey, pa tou desandan Abraam ki zanfan Abraam. Bondie ti dir Abraam, “Zis bann ki desandan Izaak ki pou konte kouma to bann zanfan.”</verse>
				<verse number="8">Savedir pa bann zanfan par nesans natir imin ki zanfan Bondie, me bann zanfan ki finn ne dapre promes Bondie ki pou konsidere kouma vre desandan.</verse>
				<verse number="9">Ala seki promes la ti dir, “Dan letan ki finn fixe mo pou retourne, e Sara pou gagn enn garson.”</verse>
				<verse number="10">E pa zis sa, toulede garson Rebeka ti ena mem papa, setadir, nou anset Izaak.</verse>
				<verse number="11">E pourtan avan nesans bann zimo la, avan mem ki enn ou lot ti fer kiksoz bon ou move, e pouki Bondie so plan eleksion kontigne existe lor baz enn swa ki li fer</verse>
				<verse number="12">pa dapre zefor travay me dapre so lapel, Bondie ti dir Rebeka, “Lene pou servi seki pli tipti.”</verse>
				<verse number="13">Parey kouma finn ekrir, “Mo ti kontan Zakob, me mo ti rezet Esai.”</verse>
				<verse number="14">Ki nou kapav dir, alor? Ki Bondie inzis? Zame!</verse>
				<verse number="15">Parski li dir Moiz, “Mo pou fer mizerikord pou seki mo ena mizerikord, mo pou montre konpasion pou seki mo ena konpasion.”</verse>
				<verse number="16">Alor sa pa depann lor volonte dimoun ni lor so zefor me zis lor mizerikord Bondie.</verse>
				<verse number="17">Dan Lekritir, Bondie dir Faraon, “Mo finn etablir twa lerwa pou ki atraver twa mo demontre mo pouvwar e ki mo nom proklame partou lor later.”</verse>
				<verse number="18">Bondie fer mizerikord pou seki li oule, e seki li oule li les li vinn teti.</verse>
				<verse number="19">Kikfwa ena pou dir mwa, “Si sa koumsa, kifer Bondie blam nou alor? Kisannla kapav reziste so volonte?”</verse>
				<verse number="20">Me kisannla to ete, twa ki imin, pou diskit ar Bondie? Enn po ki finn fer ar later kapav dir potie la, “Kifer to finn fer mwa koumsa?”</verse>
				<verse number="21">Eski enn potie pa kapav servi mem lapat later pou fer enn lobze ki ena gran valer, e servi mem lapat pou fer enn lot ki ordiner?</verse>
				<verse number="22">Bondie ti anvi montre so koler e fer konn so pwisans. Li ti siport avek enn gran pasians bann lobze ki merit so koler, seki ti pe al ver destriksion.</verse>
				<verse number="23">E li finn fer sa pou montre rises so laglwar pou bann ki finn gagn so mizerikord, bann ki li finn prepare davans pou resevwar so laglwar.</verse>
				<verse number="24">Nou lepep ki li finn apele, pa selman parmi Zwif, me osi parmi non-Zwif,</verse>
				<verse number="25">parey kouma ti ekrir dan liv Oze: “Lepep ki pa pou mwa mo pou apel li ‘Mo pep.’ Nasion ki mo pa ti kontan mo pou apel li, ‘Mo Bieneme.’ ”</verse>
				<verse number="26">“E dan sa mem plas kot Bondie ti dir, ‘To pa mo pep,’ lamem pou apel zot, ‘Zanfan Bondie vivan.’ ”</verse>
				<verse number="27">Konsernan Izrael, Izai ti kriye: “Mem si kantite ki Izrael ete li kouma lagrin disab lor laplaz, pourtan zis enn tigit mem parmi zot pou sove,</verse>
				<verse number="28">parski Bondie pou realiz so parol lor later, konpletman e avek rapidite.”</verse>
				<verse number="29">E parey kouma Izai ti dir bien avan, “Si Lesegner Toupwisan pa ti les detrwa desandan pou nou, nou ti pou fini kouma Sodom, nou ti pou parey kouma Gomor.”</verse>
				<verse number="30">Ki nou kapav dir alor? Bann non-Zwif ki pa ti pe rod rann zot drwat devan Bondie, finn vinn drwat par lafwa;</verse>
				<verse number="31">me Izrael ki ti pe rod rann limem drwat devan Bondie par lalwa, pa finn gagn li.</verse>
				<verse number="32">Kifer? Parski zot pa ti depann lor lafwa me lor zot prop zefor ki zot ti pe fer. Zot finn kogn kont ros ki fer tonbe,</verse>
				<verse number="33">kouma finn ekrir: “Gete, mo finn plas enn ros dan Sion ki pou fer dimoun kogne, enn ros ki pou fer zot tonbe. Me ninport kisannla ki krwar dan li pa pou tom dan laont.”</verse>
			</chapter>
			<chapter number="10">
				<verse number="1">Mo bann frer, mo bann ser, dezir mo leker ek lapriyer ki mo fer Bondie pou bann Izraelit, se ki zot sove.</verse>
				<verse number="2">Mo kapav dir ki zot ena zel pou Bondie, me li enn zel ki pa baze lor vre konesans.</verse>
				<verse number="3">Zot pa ti konn lazistis Bondie, alor zot ti sey etablir zot prop drwatir; alor zot pa ti soumet zot ar lazistis Bondie.</verse>
				<verse number="4">Lekris finn amenn lalwa ver so lafin, pouki tou seki krwar Bondie, zot zistifie.</verse>
				<verse number="5">Ala kouma Moiz dekrir drwatir dapre lalwa: “Dimoun ki met lalwa anpratik, li pou viv dapre lalwa.”</verse>
				<verse number="6">Me drwatir ki dapre lafwa dir: “Pa dir dan to leker, ‘Kisannla pou mont lao dan lesiel?’ Setadir, pou al demann Lekris desann kot nou.</verse>
				<verse number="7">Oubien, ‘Kisannla pou desann dan profonder lemonn anba kot bann mor?’ Setadir pou demann Lekris remont depi lamor.”</verse>
				<verse number="8">Me ki li dir? “Laparol pre ar twa, li dan to labous, li dan to leker, setadir parol lafwa ki nou pe proklame.”</verse>
				<verse number="9">Si par to prop labous to konfese ki Zezi limem Lesegner e to krwar ki Bondie finn resisit li depi lamor, to pou sove.</verse>
				<verse number="10">Anefe, enn dimoun zistifie parski li krwar dan so leker, e li sove parski li konfes ar so labous.</verse>
				<verse number="11">Kouma Lekritir dir, “Seki krwar dan li pa pou konn dezoner.”</verse>
				<verse number="12">Pena okenn diferans ant Zwif ek non-Zwif; toulede ena mem Segner ki beni avek labondans tou seki invok li,</verse>
				<verse number="13">parski, “Tou seki invok nom Lesegner pou sove.”</verse>
				<verse number="14">Me kouma zot pou invok kikenn dan ki zot pa finn krwar? E kouma zot pou krwar dan kikenn, si zot pa finn tann koz li? E kouma zot pou tande si personn pa finn anons zot sa kikenn la?</verse>
				<verse number="15">E kouma zot pou anons sa mesaz la, si pa anvway zot? Dapre seki finn ekrir, “Komie li zoli letan nou trouv bann mesaze ki anons bonn nouvel arive!”</verse>
				<verse number="16">Me pa tou Izraelit ki ti aksepte Bonn Nouvel. Izai mem ti dir, “Segner, kisannla finn krwar nou mesaz?”</verse>
				<verse number="17">Dimoun gagn lafwa par mesaz ki zot tande, e mesaz ki anonse li lor Lekris.</verse>
				<verse number="18">Me mo dimande: Eski zot pa ti tande? Biensir zot ti tande: “Finn tann zot lavwa partou lor later, e zot parol finn ariv ziska danbout lemonn.”</verse>
				<verse number="19">Ankor enn fwa mo dimande: Eski Izrael pa ti konpran? Dabor Moiz dir, “Mo pou fer zot zalou enn pep ki mem pa enn nasion, mo pou provok zot koler kont enn nasion san lintelizans.”</verse>
				<verse number="20">Mem Izai oze proklam “Bann ki pa ti pe rod mwa, finn trouv mwa, Mo finn revel mwa ar bann ki pa ti pe dimann mwa nanye.”</verse>
				<verse number="21">Me konsernan Izrael li dir, “Toulezour mo finn ouver mo lebra pou akeyir enn pep dezobeisan e teti.”</verse>
			</chapter>
			<chapter number="11">
				<verse number="1">Alor mo dimande: Eski Bondie ti rezet so pep? Pena sime! Momem mo enn Izraelit, enn desandan Abraam, mo sorti dan tribi Benzamin.</verse>
				<verse number="2">Bondie pa ti rezet so pep ki li ti kone davans. Zot kone ki Lekritir dir letan Eli ti sipliye Bondie pou Izrael:</verse>
				<verse number="3">“Segner, zot finn touy to profet e finn demoli to bann lotel; inn res zis mo tousel, e zot pe rod touy mwa.”</verse>
				<verse number="4">Ki repons Bondie ti donn li? “Mo finn rezerv set-mil zom ki pa finn azenou devan Baal.”</verse>
				<verse number="5">Dan mem manier, dan letan prezan ena enn ti group dimoun ki reste, ki Bondie finn swazire par so lagras.</verse>
				<verse number="6">Si sa par lagras, alor li pa kapav par aksion ki zot ti fer, sinon lagras Bondie pa ti pou vremem lagras.</verse>
				<verse number="7">Ki arive alor? Lepep Izrael pa finn gagn seki li ti pe rode; zis sa ti group ki Bondie ti swazire la ki finn trouv lagras. Leres, zot leker finn vinn dir.</verse>
				<verse number="8">Lekritir dir: “Bondie ti donn zot enn lespri sankonpran, lizie ki pa trouve, zorey ki pa tande, ziska zordi.”</verse>
				<verse number="9">E David dir, “Ki zot fet vinn enn latrap, enn piez, enn lokazion pou zot tonbe, pou zot gagn zot pinision.</verse>
				<verse number="10">Ki zot lizie trouv som ziska zot vinn aveg, e ki zot ledo res kabose pou touzour.”</verse>
				<verse number="11">Mo repoz enn kestion: Letan bann Zwif ti tonbe, eski enn tonbe ki pa kapav releve sa? Pa ditou! Me akoz zot fot bann non-Zwif finn sove, pouki sa fer bann Zwif zalou.</verse>
				<verse number="12">Si fot bann Zwif ti fer lemonn vinn ris ar benediksion, si zot defet ti fer bann non-Zwif konn larises, panse asterla ki kantite larises kapav deverse, si zot partisip totalman dan plan delivrans!</verse>
				<verse number="13">Mo adres mwa ar zot, bann non-Zwif. Antan ki apot bann non-Zwif mo rann glwar Bondie pou mo minister</verse>
				<verse number="14">dan lespwar ki mo kapav fer mo prop pep zalou, koumsa detrwa kapav sove.</verse>
				<verse number="15">Si, letan ti ekart zot, sa finn fer lemonn rekonsilie li ar Bondie, kouma sa pou ete kan reintegre zot? Li koumadir seki mor pe regagn lavi!</verse>
				<verse number="16">Si pran enn premie morso dipin ek prezant li Bondie, alor dipin la anantie beni. Si rasinn enn pie, li sin, alor bann brans osi parey.</verse>
				<verse number="17">Si finn koup inpe brans lor pie zoliv, e twa, ki enn brans zoliv sovaz, finn gref twa lor sa pie la ansam ar lezot brans, e to pe profit manze ki rasinn pe avoye,</verse>
				<verse number="18">pa mepriz bann brans koupe la. Si to fer fezer, abe mazinn sa: pa twa ki tini rasinn, me rasinn ki pe tini twa.</verse>
				<verse number="19">To kapav dir mwa, “Me finn koup sa bann brans la zisteman pou fer plas pou gref mwa.”</verse>
				<verse number="20">Sa li vre. Ti koup zot akoz zot ti mank lafwa, e twa to dan zot plas akoz lafwa ki to ena. Me pa pran enn ler arogan; okontrer montre boukou respe.</verse>
				<verse number="21">Si Bondie pa finn epargn brans natirel, to krwar li pou epargn twa?</verse>
				<verse number="22">Konsider bonte ek severite Bondie. Li sever ar bann ki ti tonbe, e li bon anver twa, si to kontign res dan so bonte. Sinon, pou koup twa kouma brans.</verse>
				<verse number="23">Bann la osi parey. Si zot pa kontign persiste dan zot infidelite, Bondie pou gref zot la kot zot ti ete avan. Bondie kapav donn zot plis ankor.</verse>
				<verse number="24">Finn koup twa apartir enn pie zoliv ki par so natir li sovaz. Finn gref twa, kont natir, lor enn pie zoliv kiltive. Panse aster kouma Bondie pou plis replas bann brans natirel dan zot prop vre pie zoliv!</verse>
				<verse number="25">Mo bann frer, mo bann ser, mo anvi ki zot konn enn mister, pouki zot pa konsider zotmem kouma bann tro gran saz. Mister la, seki leker enn parti Izrael finn vinn dir pou enn letan selma, ziska ki lakantite bann non-Zwif konn Bondie.</verse>
				<verse number="26">Koumsa tou Izrael pou sove, parey kouma Lekritir dir: “Liberater pou vinn depi Sion; li pou anlev tou inpiete dan desandan Zakob.</verse>
				<verse number="27">Sa pou mo lalians avek zot letan mo anlev zot pese.”</verse>
				<verse number="28">Konsernan Bonn Nouvel, bann Zwif lennmi Bondie, e sa tom bien pou zot bann non-Zwif; me konsernan seki Bondie finn swazire, bannla touzour bann dimoun ki Bondie kontan akoz zot anset,</verse>
				<verse number="29">parski Bondie pa sanz so panse lor kisannla li apele e kisannla li beni.</verse>
				<verse number="30">Kanta zot, bann non-Zwif, zot ti dezobeir Bondie dan lepase, me azordi zot finn gagn konpasion Bondie parski bann Zwif finn dezobeir.</verse>
				<verse number="31">Dan mem manier, asterla bann Zwif finn dezobeir pouki Bondie akord bann non-Zwif so konpasion; e ki bann Zwif osi asterla gagn konpasion Bondie.</verse>
				<verse number="32">Parski Bondie finn anferm tou dimoun dan dezobeisans pouki li montre so konpasion lor tou dimoun.</verse>
				<verse number="33">Konbien larises Bondie li gran! Konbien so sazes ek so konesans profon! Kisannla kapav explik so desizion? Kisannla kapav konpran so plan?</verse>
				<verse number="34">Kouma Lekritir dir: “Kisannla konn panse Lesegner? Kisannla kapav donn li konsey?</verse>
				<verse number="35">Kisannla ki finn donn Lesegner kiksoz anpremie pouki anretour li bizin rann zot kiksoz?”</verse>
				<verse number="36">Tou sorti kot Bondie, tou existe par li e pou li. Tou laglwar pou Bondie pou touzour! Amen!</verse>
			</chapter>
			<chapter number="12">
				<verse number="1">Alor, mo bann frer, mo bann ser, par konpasion ki Bondie ena pou nou, mo exort zot ofer zotmem kouma bann sakrifis vivan, sin e agreab, konsakre pou servi Bondie; sa vre adorasion ki zot ofer.</verse>
				<verse number="2">Pa rant dan moul sa lemonn la, me les Bondie transform zot par enn intelizans nouvo, pouki zot kapav diserne ki volonte Bondie, setadir seki bon, seki agreab, seki parfe.</verse>
				<verse number="3">Par lagras ki finn donn mwa, mo dir ar sakenn parmi zot fode pa ki zot ena enn lopinion tro ot lor zotmem; okontrer ena bann panse modes, sakenn dapre lafwa ki Bondie finn donn li.</verse>
				<verse number="4">Nou lekor ena plizir parti e sakenn ena so prop fonksion.</verse>
				<verse number="5">Dan mem fason, nou ki plizir, nou form enn sel lekor dan linion avek Lekris e sakenn apartenir ar lezot.</verse>
				<verse number="6">Nou ena diferan don dapre lagras ki finn akord nou. Si nou ena don profesi, nou bizin servi li dapre lafwa ki nou ena.</verse>
				<verse number="7">Si kikenn ena don servi, ki li servi bien; si enn ena don pou ansegne, ki li ansegne;</verse>
				<verse number="8">si kikenn ena don pou ankouraz lezot, ki li ankouraze; si li ena don pou partaz avek lezot, ki li fer sa avek zenerozite; seki dirize, bizin fer sa avek zel; seki ed bann malere, fer sa avek lazwa.</verse>
				<verse number="9">Lamour bizin sinser. Deteste seki move, atas zot ar seki bien.</verse>
				<verse number="10">Ena lafeksion pou zot kamarad kouma bann frer ek ser. Ena enn gran respe pou zot kamarad.</verse>
				<verse number="11">Travay dir ek pa fer pares. Servi Lesegner avek enn lespri fervan.</verse>
				<verse number="12">Montre lazwa dan lesperans, montre pasians dan ladetres, priye avek fidelite.</verse>
				<verse number="13">Partaz seki zot ena ar bann frer ek ser ki pena. Pratik lospitalite toultan.</verse>
				<verse number="14">Dimann benediksion Bondie lor bann dimoun ki persekit zot. Dimann li beni bannla, pa modi zot.</verse>
				<verse number="15">Partaz lazwa avek bann ki dan lazwa, partaz lapenn avek bann ki dan lapenn.</verse>
				<verse number="16">Viv dan lakorite ant zotmem. Fode pa ena lorgey, me aksepte servi dan enn manier modes. Pa ena enn tro gran lopinion lor zotmem.</verse>
				<verse number="17">Pa rann lemal pou lemal. Fer seki bien devan tou dimoun.</verse>
				<verse number="18">Otan ki posib viv dan lape ar tou dimoun.</verse>
				<verse number="19">Mo bann kamarad, pa rod tir vanzans zotmem, me les Bondie regle sa dan so zizman, kouma Lekritir dir: “Mwa ki pou tir vanzans, mwa ki pou regle kont.”</verse>
				<verse number="20">Lekritir dir: “Si to lennmi gagn fin, donn li manze; si li gagn swaf donn li bwar. Si to azir koumsa, li pou ena laont kouma sarbon so ki finn ramas lor so latet.”</verse>
				<verse number="21">Pa les lemal ena laviktwar lor zot, okontrer zot ki bizin ena viktwar lor lemal par seki bien.</verse>
			</chapter>
			<chapter number="13">
				<verse number="1">Tou dimoun bizin obeir lotorite ki dirize, parski pena okenn lotorite ki existe san permision Bondie.</verse>
				<verse number="2">Savedir seki revolte kont lotorite pe fer sa kont Bondie ki finn etablir sa lotorite la. Seki fer sa pou amenn zizman lor limem.</verse>
				<verse number="3">Bann ki fer seki bien pa bizin per dirizan, me seki fer lemal ki bizin per. To pa oule gagn per lotorite? Abe fer seki bien e to pou gagn bann eloz,</verse>
				<verse number="4">parski dirizan la li enn serviter Bondie pou to prop bien. Me si to pratik lemal, la to bizin ena lafreyer; pa pou nanye ki li ena pouvwar pou pini. Li enn serviter Bondie, li montre koler Bondie lor seki pratik lemal.</verse>
				<verse number="5">Akoz sa bizin obeir lotorite, pa selma pou evit pinision, me osi par devwar konsians.</verse>
				<verse number="6">Akoz sa osi ki zot bizin pey tax, parski bannla pe donn zotmem pou akonplir sa travay la kouma bann serviter Bondie.</verse>
				<verse number="7">Pey sakenn seki zot dwa: si zot ena tousort kalite tax, pey bann tax la; si zot dwa respe, donn respe; si li loner, donn loner la.</verse>
				<verse number="8">Fode pa ena okenn det anver personn, exsepte dwa zot kamarad lamour. Seki kontan lezot, li akonplir lalwa.</verse>
				<verse number="9">Anefe, bann komannman: “Pa komet adilter; pa pran lavi enn lot; pa kokin; pa dezir seki pou lezot” e tou lezot komannman ankor egal enn sel komannman: “Kontan to prosin kouma to kontan tomem.”</verse>
				<verse number="10">Lamour pa fer ditor so prosin. Alor lamour akonplir tou seki lalwa demande.</verse>
				<verse number="11">Pran sa bien serye, parski zot kone dan ki letan nou pe viv. Ler finn arive pouki zot sorti dan somey. Ladelivrans pli pre asterla ki letan nou ti krwar premie fwa.</verse>
				<verse number="12">Lanwit pe preske fini, lizour pe aprose. Anou aret pratik bann aksion ki fer dan lobskirite e anou pran bann zarm ki servi dan lalimier.</verse>
				<verse number="13">Anou konport nou onetman kouma anplin lizour; pa viv dan fiesta, soulezon, imoralite sexiel, vis, lager ek zalouzi.</verse>
				<verse number="14">Plito pran lor zot touseki Lesegner Zezi Kris pe ofer e pa les zot antrene par zot prop natir pou satisfer so dezir.</verse>
			</chapter>
			<chapter number="14">
				<verse number="1">Akeyir seki feb dan lafwa, pa diskit bann lopinion.</verse>
				<verse number="2">Lafwa enn dimoun permet li manz tou kiksoz, me enn lot ki so lafwa feb manz zis legim.</verse>
				<verse number="3">Fode pa ki dimoun ki manz tou, mepriz dimoun ki pa koumsa; e fode pa ki dimoun ki pa manz tou, kondann dimoun ki manz tou, parski Bondie aksepte li.</verse>
				<verse number="4">Kisannla to ete pou ziz serviter enn lot? Si li tini ferm ou si li tonbe, sa regard so met. Me li pou tini ferm, parski Lesegner ena pouvwar soutenir li.</verse>
				<verse number="5">Pou enn dimoun, enn zour pli sakre ki enn lot; pou enn lot, toulezour parey. Sakenn parmi nou bizin ariv so prop konviksion dan so leker.</verse>
				<verse number="6">Seki trouv enn zour spesial, li fer sa pou onor Lesegner. Seki manz laviann, li manze pou onor Lesegner, parski li rann aksiondegras Bondie; e seki pa manze, li onor Lesegner, e li rann aksiondegras Bondie.</verse>
				<verse number="7">Personn pa viv pou limem, e personn pa mor pou limem.</verse>
				<verse number="8">Si nou viv, nou viv pou Lesegner; si nou mor, nou mor pou Lesegner. Alor ki nou viv ou ki nou mor, nou apartenir ar Lesegner.</verse>
				<verse number="9">Lekris finn mor e li finn resisite pouki li vinn Lesegner bann vivan ek bann ki finn mor.</verse>
				<verse number="10">Me twa, kifer to ziz to frer ou to ser? Kifer to mepriz to frer ou to ser? Nou tou enn zour pou bizin prezant nou devan Bondie pou li ziz nou.</verse>
				<verse number="11">Lekritir deklar: “Bondie dir, ‘Mwa, Lesegner vivan, tou bann imin pou azenou devan mwa e tou pou konfese ki momem Bondie.’ ”</verse>
				<verse number="12">Alor sakenn parmi nou bizin rann kont devan Bondie.</verse>
				<verse number="13">Anou aret ziz nou kamarad. Servi zot zizman plito pou pa ki fer zot frer ou ser tom dan pese.</verse>
				<verse number="14">Par lafwa ki mo ena dan Lesegner Zezi, mo kone ek mo garanti ki nanye anlimem pa inpir. Me si kikenn panse ki enn kiksoz inpir, li inpir zis pou sa dimoun la.</verse>
				<verse number="15">Si to bles enn frer ou enn ser akoz enn aliman ki to manze, alor to nepli pe azir par amour. Pa les sa aliman ki twa to manze koz lapert pou enn lot dimoun pouki Lekris finn donn so lavi.</verse>
				<verse number="16">Pa les lezot dir move kiksoz lor seki twa to konsider bon.</verse>
				<verse number="17">Anefe, rwayom Bondie pa enn zafer manze ou bwar, me li konsern drwatir, lape ek lazwa ki Lespri Sin done.</verse>
				<verse number="18">Seki servi Lekris dan sa fason la li agreab devan Bondie ek aprouve par dimoun.</verse>
				<verse number="19">Anou rod seki amenn lape e permet nou progres ansam dan lafwa.</verse>
				<verse number="20">Pa akoz size manze, nou al detrir seki Bondie finn fer. Tou manze bon, me li pa bon ki akoz enn manze, enn kikenn tom dan pese.</verse>
				<verse number="21">Li meyer ki evit manz laviann oubien bwar divin ou fer ninport ki kiksoz ki pou fer enn frer ou enn ser tonbe.</verse>
				<verse number="22">Seki to krwar lor sa size la, gard li ant twa ek Bondie. Bienere sa dimoun ki pa santi li koupab dan bann swa ki li fer.</verse>
				<verse number="23">Me seki konsians pa kler lor size manze, li kondane letan li manze, parski li pa pe azir par lafwa. Touseki pa baze lor lafwa, li pese.</verse>
			</chapter>
			<chapter number="15">
				<verse number="1">Nou ki for dan lafwa, nou bizin ed bann ki feb, e pa zis rod seki fer noumem plezir.</verse>
				<verse number="2">Sakenn parmi nou bizin fer so prosin plezir pou so prop bien, pouki li progrese dan lafwa.</verse>
				<verse number="3">Lekris pa ti fer limem plezir. Okontrer, dapre seki Lekritir dir, “Insilt ki ti pe avoy lor twa, finn tom lor mwa.”</verse>
				<verse number="4">Touseki ti ekrir dan Lekritir lontan ti ekrir pou nou linstriksion, pouki nou gagn lesperans par landirans ek rekonfor ki li donn nou.</verse>
				<verse number="5">Ki Bondie ki donn landirans ek rekonfor, li osi met lakorite ant zot dapre lexanp Zezi Kris,</verse>
				<verse number="6">pouki zot tou ansam e enn sel lavwa zot loue Bondie ek Papa nou Segner Zezi Kris.</verse>
				<verse number="7">Akeyir zot kamarad kouma Lekris finn akeyir zot pou laglwar Bondie.</verse>
				<verse number="8">Mo dir zot, Lekris ti vinn serviter bann Zwif pou prouv laverite Bondie, pou konfirm promes ki ti fer zot bann anset, bann patriars.</verse>
				<verse number="9">Li ti osi vini pouki bann non-Zwif glorifie Bondie pou so konpasion, kouma finn ekrir: “Akoz sa mo pou loue twa devan bann nasion e mo pou sant pou to loner.”</verse>
				<verse number="10">Li osi deklare: “Loue Lesegner, zot tou, bann non-Zwif, ansam avek pep Bondie!”</verse>
				<verse number="11">E ankor: “Sant so louanz, tou bann pep! E ki tou bann pep aklam li!”</verse>
				<verse number="12">Izai osi ekrir: “Desandan Zese pou vini li pou leve pou gouvern bann non-Zwif e zot pou met zot lesperans dan li.”</verse>
				<verse number="13">Ki Bondie, lasours lesperans, ranpli zot ar lazwa ek lape par lafwa ki zot ena dan li, pouki zot lesperans deborde par pwisans Lespri Sin.</verse>
				<verse number="14">Mo bann frer, mo bann ser, mo ena konviksion ki zot ranpli ar bonte, ki zot ena tou konesans e ki zot kapav ansegn zot kamarad.</verse>
				<verse number="15">Mo finn ekrir zot avek boukou lodas dan mo let pou rapel zot sertin size. Mo fer sa akoz lagras ki Bondie donn mwa</verse>
				<verse number="16">pou vinn enn serviter Lekris Zezi pou bann non-Zwif. Mo akonplir travay sakre anons Bonn Nouvel Bondie pouki lepep non-Zwif vinn enn ofrand ki fer Bondie plezir e ki sanktifie par Lespri Sin.</verse>
				<verse number="17">Dan linion avek Lekris Zezi mo kapav fier travay ki mo fer pou Bondie.</verse>
				<verse number="18">Mo oze koze selman lor seki Lekris finn fer atraver mwa pou amenn bann non-Zwif pou obeir Bondie. Li ti fer sa par parol ek aksion,</verse>
				<verse number="19">par pwisans sign ek mirak, par pwisans Lespri Sin. Mo finn repann Bonn Nouvel Zezi Kris abondaman depi Zerizalem ziska provins Iliri.</verse>
				<verse number="20">Mo lanbision ti toultan pou proklam Bonn Nouvel dan bann landrwa kot dimoun pa finn tann koz Lekris, pouki mo pa mont enn travay lor fondasion poze par enn lot.</verse>
				<verse number="21">Mo azir dapre Lekritir: “Seki pa finn tann koz li, pou trouve, seki pa finn tande, pou konpran.”</verse>
				<verse number="22">Samem rezon ki souvan finn anpes mwa vinn kot zot.</verse>
				<verse number="23">Asterla mo travay dan larezion isi finn termine. Depi plizir lane mo pe anvi rann zot vizit.</verse>
				<verse number="24">Mo espere li pou posib letan mo lor larout pou al Lespagn, e ki zot kapav asiste mwa dan mo vwayaz apre ki mo finn pas enn bon moman avek zot.</verse>
				<verse number="25">Me pou linstan mo anrout pou Zerizalem pou al servi bann krwayan laba,</verse>
				<verse number="26">parski Masedwann ek Akai finn fer enn kolekt pou bann pov parmi bann krwayan dan Zerizalem.</verse>
				<verse number="27">Zot ti desid sa par zotmem, anrealite zot pran sa kouma enn det anver Zerizalem. Si bann non-Zwif finn gagn enn partaz dan benediksion spiritiel bann Zwif, li zis ki bann non-Zwif partaz zot benediksion materyel ar bann Zwif.</verse>
				<verse number="28">Enn fwa sa travay la termine e mo finn remet don ki finn ramase, mo pou al Lespagn, e mo pou pas kot zot.</verse>
				<verse number="29">Mo kone ki letan mo vinn kot zot mo pou vinn avek benediksion Lekris anabondans.</verse>
				<verse number="30">Mo fer enn lapel, mo bann frer, mo bann ser, par nou Segner Zezi Kris e par lamour ki Lespri Sin done: zwenn zot ansam ar mwa pou priye Bondie pou mwa.</verse>
				<verse number="31">Priye pou ki mo sap dan lame bann non-krwayan dan Zide, e ki bann krwayan pou aksepte mo servis dan Zerizalem.</verse>
				<verse number="32">Koumsa mo pou ariv kot zot ranpli ar lazwa, si li volonte Bondie, e mo pou gagn enn bon repo ki pou fer mwa dibien.</verse>
				<verse number="33">Mo priye ki Bondie ki vre sours lape pou avek zot. Amen.</verse>
			</chapter>
			<chapter number="16">
				<verse number="1">Mo rekomann zot nou ser Febe ki enn diakones dan legliz Sankre.</verse>
				<verse number="2">Akeyir li dan nom Lesegner, kouma bann krwayan bizin fer, e asiste li dan ninport ki kiksoz ki li bizin, parski limem li finn enn gran led pou boukou dimoun, e pou mwa osi.</verse>
				<verse number="3">Donn Prisil ek Akila mo salitasion, zot kolabor ar mwa dan travay ki nou ti fer pou Zezi Kris.</verse>
				<verse number="4">Zot ti riske zot lavi pou mwa. Pa mo tousel ki dir zot mersi me tou legliz dan lemonn non-Zwif rekonesan anver zot.</verse>
				<verse number="5">Mo salye osi legliz ki rasanble dan zot lakaz. Dir bonzour Epaynet, ki ti premie dan provins Lazi pou krwar dan Lekris.</verse>
				<verse number="6">Salye Marie ki finn travay boukou pou nou.</verse>
				<verse number="7">Salye Andronikos ek Zinias ki fami ar mwa e ki ti dan prizon ansam ar mwa. Dimoun bien estim zot parmi bann apot, e zot ti krwayan avan mwa.</verse>
				<verse number="8">Salye Anpliatis ki mo bien kontan dan Lesegner.</verse>
				<verse number="9">Salye Irbin, nou konpagnon travay pou servi Lekris, e mo bon kamarad Stakis.</verse>
				<verse number="10">Salye Apeles, ki finn prouve ki so lafwa dan Lekris ferm.</verse>
				<verse number="11">Salye Erodion, enn fami ar mwa. Salye tou krwayan dan lakaz Narsis.</verse>
				<verse number="12">Donn mo salitasion Trifenn ek Trifoza, sa bann madam ki pe travay dir pou Lesegner; e osi Persis, enn madam ki nou bien kontan, ki fer boukou pou Lesegner.</verse>
				<verse number="13">Salye Rifis, ki Lesegner finn swazir, e so mama ki osi enn mama pou mwa.</verse>
				<verse number="14">Salye Asinkrit, Flegon, Ermes, Patrobas, Ermas, e bann ser ek bann frer ki avek zot laba.</verse>
				<verse number="15">Salye Filolog e Zili, Nere ek so ser Olinpas, e tou bann krwayan ki avek zot.</verse>
				<verse number="16">Anbras zot kamarad avek enn lamour fraternel. Tou bann legliz Lekris avoy zot salitasion.</verse>
				<verse number="17">Mo sipliye zot, bann frer, bann ser, res lor zot gard kont bann dimoun ki diviz lezot pou fer bann klik, e egar zot par bann ansegnman ki kontrer ar seki zot ti aprann. Evit sa bannla.</verse>
				<verse number="18">Sa kalite dimoun la pa pe servi Lekris nou Segner, me zot prop vant. Par zot koze dimiel e zot diskour ki flate, zot tronp leker bann ki lespri inosan.</verse>
				<verse number="19">Tou dimoun kone komie zot obeisan, e sa donn mwa boukou lazwa; me mo oule ki zot saz konsernan seki bon, ek ki zot pa fer konpromi avek seki move.</verse>
				<verse number="20">Biento Bondie lape pou kraz Satan anba zot lipie. Ki lagras Lesegner Zezi res avek zot.</verse>
				<verse number="21">Timote, ki travay ansam ar mwa, avoy zot so salitasion; Lisyis osi, ansam ar Zason e Sosipater, mo bann fami.</verse>
				<verse number="22">Mwa, Tertyis, ki finn ekrir sa let la, mo salye zot dan Lesegner.</verse>
				<verse number="23">Gais, ki bien resevwar mwa e tou legliz kot li, avoy zot so salitasion. Erast, trezorye lavil, e nou frer Kartis avoy zot salitasion. [</verse>
				<verse number="24">]</verse>
				<verse number="25">Anou loue Bondie! Li ena pouvwar fortifie zot dan lafwa, dapre Bonn Nouvel ki mo anonse letan mo proklam Zezi Kris, e dapre revelasion enn mister ki ti gard kasiet depi komansman letan,</verse>
				<verse number="26">me ki asterla finn revele par seki bann profet ti ekrir par komannman Bondie, pouki tou bann pep ki pe gagn konesans krwar e obeir Bondie.</verse>
				<verse number="27">Nou rann glwar Bondie, litousel ena tou sazes; par Zezi Kris nou glorifie li pou touzour! Amen.</verse>
			</chapter>
		</book>
		<book number="46">
			<chapter number="1">
				<verse number="1">Mwa Pol, ki Bondie finn swazire, par so volonte, pou vinn enn apot, ansam avek nou frer Sostenn,</verse>
				<verse number="2">Mo pe ekrir legliz Bondie ki dan Korint, zot ki finn apele pou vinn lepep Bondie, ki li finn met apar pou li dan Zezi Kris, ansam ar lezot ki partou pe invok nom Segner Zezi Kris, zot Segner ek nou Segner.</verse>
				<verse number="3">Mo souet zot lagras ek lape ki sorti kot nou Papa Bondie ek Lesegner Zezi Kris.</verse>
				<verse number="4">Mo toultan dir Bondie mersi pou zot akoz sa lagras ki li finn donn zot dan Zezi Kris.</verse>
				<verse number="5">Dan linion avek Lekris, zot finn vinn ris dan tou kiksoz, zot ena don laparol ek konesans.</verse>
				<verse number="6">Temwagnaz ki nou finn rann lor Lekris finn bien ankre dan zot.</verse>
				<verse number="7">Zot pa mank okenn don ki Lespri Bondie done pandan ki zot pe atann Lesegner Zezi Kris aparet.</verse>
				<verse number="8">Li pou gard zot ferm ziska lafin, koumsa pa pou ena okenn repros kont zot sa zour kan Zezi Kris retourne la.</verse>
				<verse number="9">Bondie ki finn apel zot pou viv enn kominion ar so Garson Zezi Kris, sa Bondie la li fidel.</verse>
				<verse number="10">Dan nom nou Segner Zezi Kris, mo fer enn lapel pouki zot tou res dakor ant zot, pouki pena okenn divizion parmi zot e ki zot bien ini dan enn sel panse ek enn sel konviksion.</verse>
				<verse number="11">Bann pros fami Kloe finn inform mwa ki ena rivalite parmi zot.</verse>
				<verse number="12">Ala seki mo pe rod dir zot: ena pe dir, “Mo swiv Pol”; enn lot dir, “Mo swiv Apolos”; enn lot ki dir, “Mo swiv Kefas ”; ankor lezot pe dir, “Mo swiv Lekris.”</verse>
				<verse number="13">Eski Lekris divize? Eski Pol ki finn mor lor lakrwa pou zot? Eski dan nom Pol ki finn batiz zot?</verse>
				<verse number="14">Granmersi Bondie mo pa finn batiz personn, apart Krispis ek Gayis,</verse>
				<verse number="15">koumsa personn pa kapav dir ki zot finn resevwar batem dan mo nom.</verse>
				<verse number="16">A, li vre ki mo finn osi batiz lafami Stefanas; me mo pa krwar ki mo finn batiz lezot dimoun ankor.</verse>
				<verse number="17">Lekris pa finn avoy mwa pou batiz dimoun me pou proklam laparol, san servi enn langaz dapre lasazes imin, pouki lamor Zezi lor lakrwa pa perdi so pwisans.</verse>
				<verse number="18">Parski mesaz lor lamor Lekris lor lakrwa li enn foli pou seki dan perdision, me pou nou ki Bondie pe sove, sa parol la samem pwisans Bondie.</verse>
				<verse number="19">Parski finn ekrir, “Lasazes bann dimoun saz, mo pou detrir, konesans bann koneser, mo pou rezete.”</verse>
				<verse number="20">Kot dimoun saz ete? Kot dokter lalwa ete? Bann ki fer gran-gran diskour zordi, kot zot? Eski Bondie pa finn rann bet lasazes sa lemonn la?</verse>
				<verse number="21">Bann imin avek tou zot sazes pa finn kapav rekonet Bondie, la kot li finn manifeste so sazes. Akoz sa ki Bondie finn desid pou sov seki krwar par so mesaz swadizan fou.</verse>
				<verse number="22">Bann Zwif demann sign, bann Grek rod sazes,</verse>
				<verse number="23">me nou, nou proklam Lekris krisifie. Sa li enn mesaz ki kre skandal parmi bann Zwif, ek li enn foli pou bann Grek.</verse>
				<verse number="24">Me pou bann dimoun ki Bondie finn apele, Lekris limem ki montre sazes Bondie ek pwisans Bondie.</verse>
				<verse number="25">Foli Bondie pli saz ki sazes bann zom, ek febles Bondie pli for ki lafors bann zom.</verse>
				<verse number="26">Frer ek ser, pa bliye kisannla zot ti ete, zot ki finn gagn lapel Bondie. Dapre zizman zom, pena boukou saz parmi zot, ni boukou pwisan, pena parmi zot boukou ki sorti dan gran fami inportan.</verse>
				<verse number="27">Me pou fer bann saz onte Bondie finn swazir kiksoz ki dapre lizie dimoun pena valer. Li finn swazir saki feb dan lemonn pou fer bann pwisan onte.</verse>
				<verse number="28">Bondie finn swazir seki pli piti, seki meprize, seki mem pa existe, pou fer seki existe vinn nanye ditou,</verse>
				<verse number="29">pouki personn pa fer fezer devan Bondie.</verse>
				<verse number="30">Limem lasours zot lavi dan Zezi Kris, ki finn vinn pou nou sazes ki sorti kot Bondie. Lekris rann nou drwat, li met nou apar pou Bondie, limem nou delivrans.</verse>
				<verse number="31">Alors, parey kouma finn ekrir, “Si kikenn anvi vremem fer vantar, ki li montre laglwar Bondie.”</verse>
			</chapter>
			<chapter number="2">
				<verse number="1">Frer e Ser, letan mo ti vinn kot zot pou rann temwagnaz lor Bondie, mo pa ti vinn avek enn langaz konplike ni avek enn lasazes siperyer.</verse>
				<verse number="2">Parski letan mo ti kot zot, mo ti deside pou pa konn okenn lezot kiksoz apart Zezi Kris, sirtou Zezi Kris ki finn krisifie.</verse>
				<verse number="3">Akoz sa mo finn vinn kot zot kouma enn dimoun feb, ki pe tranble.</verse>
				<verse number="4">E mo pa ti anons mo mesaz ou fer mo predikasion par bann diskour ki servi lasazes imin, me par enn demonstrasion pwisans Lespri Sin.</verse>
				<verse number="5">Koumsa, zot lafwa pa repoz lor sazes imin me lor pwisans Bondie.</verse>
				<verse number="6">Mo bizin dir kanmem, ki nou servi lasazes pou koz ar dimoun ki finn bien grandi dan zot lafwa. Li pa enn sazes ki sorti dan lemonn, ni sazes bann ki pe regne lor sa lemonn la, zot enn bann pwisans ki pe al tegn.</verse>
				<verse number="7">Sazes ki mo proklame, enn sazes ki enn sekre Bondie, enn sazes ki ti kasiet e ki ti deside pou nou avan kreasion lemonn pouki nou partisip dan so laglwar.</verse>
				<verse number="8">Okenn pwisans lemonn pa ti konpran sa. Si zot ti konpran, zot pa ti pou krisifie Lesegner laglwar.</verse>
				<verse number="9">Me kouma Lekritir deklare, “Seki lizie pa finn trouve, seki zorey pa finn tande, seki okenn dimoun pa finn panse kapav arive, samem ki Bondie finn prepare pou dimoun ki kontan li.”</verse>
				<verse number="10">Abe, samem mister ki Bondie finn revel nou par so Lespri Sin. Lespri kapav examinn tou kiksoz, mem bann plan Bondie ki pli kasiet.</verse>
				<verse number="11">Kisannla parmi bann dimoun kapav konn panse lezot dimoun? Lespri dimoun ki kone ki ena dan panse dimoun. Parey, zis Lespri Bondie ki kone ki ena dan panse Bondie.</verse>
				<verse number="12">Nou pa finn resevwar lespri lemonn, me Lespri ki sorti kot Bondie pouki nou kapav rekonet bann don ki li donn nou dan so bonte.</verse>
				<verse number="13">Samem kiksoz nou koze, pa par sazes ki lespri imin finn montre nou, me par bann parol ansegne par Lespri ki interpret bann verite spiritiel dan enn langaz spiritiel.</verse>
				<verse number="14">Dimoun ki pena Lespri pa aksepte bann kiksoz ki Lespri Bondie done, parski li paret enn foli pou li. Li inposib konpran sa bann don la parski bizin Lespri Bondie pou konpran sa.</verse>
				<verse number="15">Dimoun ki ena Lespri kapav port zizman lor valer tou kiksoz, me personn pa kapav ziz li.</verse>
				<verse number="16">Parey kouma finn ekrir, “Kisannla konn panse Lesegner? Kisannla kapav donn li konsey?” Me nou, nou ena panse Lekris.</verse>
			</chapter>
			<chapter number="3">
				<verse number="1">Frer, ser; mo pa finn kapav koz ar zot kouma bann dimoun ki ena Lespri, me kouma bann dimoun dan lemonn, kouma bann tibaba dan lafwa Kretien.</verse>
				<verse number="2">Mo finn donn zot dile, ki pa enn manze solid, parski zot pa ti pare pou sa. Ofet, mem asterla zot pa ankor pare pou siport manze solid.</verse>
				<verse number="3">Zot ankor viv kouma dimoun dan lemonn. Kan ena zalouzi ek rivalite ant zot, eski zot pa pe konport zot kouma bann dimoun ki dan lemonn? Eski zot pa pe mars dapre tandans imin?</verse>
				<verse number="4">Kan enn dir, “Mo swiv Pol,” enn lot dir, “Mo swiv Apolos,” eski sa pa montre ki zot mars kouma ninport ki imin?</verse>
				<verse number="5">Apre tou, ki Apolos ete? Ki Pol ete? Nou zis bann serviter ki Bondie finn servi pou fer zot gagn lafwa. Sakenn finn servi don ki Lesegner finn konfie li.</verse>
				<verse number="6">Mwa mo finn plant lagrin, Apolos finn aroze, me Bondie ki finn fer pouse.</verse>
				<verse number="7">Alor dimoun ki finn plante ek dimoun ki finn aroze pena linportans, me zis Bondie ki fer tou kiksoz pouse ki konte.</verse>
				<verse number="8">Seki plante ek seki aroze ena enn mem rezon travay, e Bondie pou rekonpans sakenn dapre so travay.</verse>
				<verse number="9">Nou pe travay ansam avek Bondie, e zot, zotmem plantasion Bondie, zotmem konstriksion Bondie.</verse>
				<verse number="10">Dapre lagras ki Bondie finn donn mwa, mo finn poz enn fondasion kouma enn arsitek intelizan, me enn lot pe konstrir lor la. Sakenn bizin fer bien atansion manier ki li pe konstrir.</verse>
				<verse number="11">Personn pa kapav poz enn lot fondasion apar fondasion ki finn fini poze, setadir, Zezi Kris.</verse>
				<verse number="12">Si kikenn batir lor sa fondasion la avek lor, larzan, pier presiez, dibwa, lerb sek oubien lapay,</verse>
				<verse number="13">so travay pou devwale zour zizman dapre valer ki li ena, parski sa zour la tou travay pou vizib par dife. Dife pou teste travay la, dife pou montre seki li vo.</verse>
				<verse number="14">Si kikenn finn fer enn travay ki reziste dife, li pou gagn enn rekonpans.</verse>
				<verse number="15">Par kont si travay la brile, li pou fer enn gran lapert. Dimoun la pou sove, li, me koumadir li finn travers dife.</verse>
				<verse number="16">Zot tou sirman kone ki zot lekor tanp Bondie e ki Lespri Bondie li viv dan zot.</verse>
				<verse number="17">Si kikenn detrir tanp Bondie, Bondie pou detrir li, parski tanp Bondie li sin, e zotmem ki sa tanp la.</verse>
				<verse number="18">Fode ki personn pa tom dan lerer. Si ena parmi zot krwar ki li saz dapre sistem lemonn, ki li vinn enn fouka dabor pou lerla li vremem vinn enn saz.</verse>
				<verse number="19">Lasazes dapre sa lemonn la, li enn foli devan Bondie. Lekritir dir, “Bondie may bann saz dan zot prop riz.”</verse>
				<verse number="20">Lekritir deklare osi, “Lesegner konn panse bann saz Li kone ki zot pena valer.”</verse>
				<verse number="21">Alor pa batir zot fierte lor bann imin. Zot propriyeter tou kiksoz.</verse>
				<verse number="22">Ki li Pol, oubien Apolos, oubien Kefas, ki li lemonn ou lavi ou lamor, prezan ou lavenir, tou kiksoz li pou zot.</verse>
				<verse number="23">Me zot, zot apartenir ar Lekris, e Lekris li pou Bondie.</verse>
			</chapter>
			<chapter number="4">
				<verse number="1">Konsider nou kouma bann serviter Lekris, ki ena responsabilite mister Bondie.</verse>
				<verse number="2">Enn responsab bizin montre limem fidel.</verse>
				<verse number="3">Mo pa kas latet si zot ki ziz mwa oubien si lakour bann zom ki ziz mwa. Momem mo pa ziz mwa.</verse>
				<verse number="4">Mo konsians kler, me sa pa fer mwa vinn inosan. Lesegner ki mo sel ziz.</verse>
				<verse number="5">Akoz sa pa pronons okenn zizman avan letan fixe, avan ki Lesegner retourne. Lesegner ki pou met okler bann kiksoz ki kasiet dan nwar, ki pou revel bann lintansion ki dan leker dimoun. Lerla sakenn pou gagn louanz ki Bondie ena pou li.</verse>
				<verse number="6">Bann frer, bann ser, pou zot benefis ki mo finn prezant tousala dan sa fason la, koumadir li aplik ar Apolos ek mwa. Koumsa zot pou aprann ki sa vedir “Pa al andeor limit seki finn ekrir.” Fode pa ki, par lorgey, kikenn parmi zot pran par enn dimoun kont enn lot.</verse>
				<verse number="7">Dan ki manier to panse to pli siperyer ki enn lot? Tou seki to ena, to pa finn gagn sa ar Bondie? Si li koumsa, kifer to fer vantar komsi seki to ena la, to pa finn gagn li ankado?</verse>
				<verse number="8">Zot deza ena tou seki zot oule! Zot deza finn vinn ris! Zot finn vinn bann lerwa, alor ki nou, nou bann nanye ditou! A, si selma zot ti vremem bann lerwa! Koumsa nou ti pou kapav lerwa nou osi ansam ar zot.</verse>
				<verse number="9">Mo panse ki Bondie finn met nou, ki so bann apot, dan dernie plas. Nou kouma bann ki finn kondane pou mor, enn spektak pou lemonn antie, pou bann dimoun, kouma pou bann anz.</verse>
				<verse number="10">Nou enn bann fou akoz Lekris, me zot, zot bann saz dan linion avek Lekris; nou feb, me zot, zot for; nou gagn dezoner, alor ki zot, zot gagn loner.</verse>
				<verse number="11">Mem ziska ler, nou pena manze, nou pena bwar, nou pena linz, nou gagn bate, nou pena lakaz fix, nou bouz partou-partou.</verse>
				<verse number="12">Nou travay dir ar nou lame. Kan dimoun insilte nou, nou pronons benediksion; kan dimoun persekit nou, nou siport sa.</verse>
				<verse number="13">Kan rakont foste lor nou, nou pa reponn brit. Ziska ler, dimoun ankor konsider nou kouma bann dernie salte, kouma enn ta malpropte.</verse>
				<verse number="14">Mo pa pe ekrir koumsa pou fer zot gagn onte, me mo pe averti zot, kouma mo bann zanfan ki mo bien kontan.</verse>
				<verse number="15">Mem si arive zot ena dis mil dimoun ki gid zot lavi dan Lekris, zot pena plizir papa, parski mwa ki finn vinn zot papa dan Lekris par Bonn Nouvel ki mo finn amenn zot.</verse>
				<verse number="16">Alors mo sipliy zot, swiv mo lexanp.</verse>
				<verse number="17">Pou sa rezon la ki mo pe avoy Timote kot zot. Mo kontan li kouma mo garson, e li fidel dan Lesegner. Li pou rapel zot bann prinsip ki diriz mo lavi dan Lekris. Li parey kouma seki mo ansegne partou, dan tou legliz.</verse>
				<verse number="18">Ena parmi zot panse ki mo pa pou vini, zot finn vinn arogan.</verse>
				<verse number="19">Me si Lesegner permet mwa, mo pou vinn kot zot biento. Lerla mo pou pran konesans, pa selma seki bann arogan la pe dir, me mo pou gete ki zot kapav fer.</verse>
				<verse number="20">Rwayom Bondie pa depann lor koze, me lor pwisans.</verse>
				<verse number="21">Ki zot prefere? Ki mo vinn kot zot ar rotin, oubien avek enn leker ranpli ar lamour ek douser?</verse>
			</chapter>
			<chapter number="5">
				<verse number="1">Ena enn koze ki pe deroule lor imoralite sexiel parmi zot, e li enn kalite ki mem kot bann payin pa trouve sa. Ena enn zom ki finn pran fam so papa.</verse>
				<verse number="2">E zot arogan lor la! Okontrer zot ti bizin dan tristes. Dimoun ki finn azir koumsa, ti bizin finn fini met li deor depi zot group.</verse>
				<verse number="3">Mem si fizikman mo pa prezan, mo avek zot dan lespri. Mo finn fini donn mo zizman lor dimoun ki finn fer sa la, komsi mo prezan.</verse>
				<verse number="4">Kan zot vinn ansam lor nom Lesegner Zezi e ki mo avek zot dan lespri, e pwisans nou Segner Zezi prezan,</verse>
				<verse number="5">pran sa zom la e met li dan lame Satan pouki so natir pese konn destriksion, me ki so lespri sove zour ki Lesegner pou fer zizman.</verse>
				<verse number="6">Li pa korek ki zot fier. Zot bien kone ki enn tigit levin fer lapat antie gonfle.</verse>
				<verse number="7">Zot bizin retir vie levin pouki zot vinn enn nouvo lapat ki san levin, parski samem ki zot ete; parski Lekris, nou annyo paskal, finn fini sakrifie.</verse>
				<verse number="8">Anou selebre nou fet, pa avek vie levin pese ek imoralite, me avek dipin ki san levin, dipin sinserite ek verite.</verse>
				<verse number="9">Dan let ki mo ti ekrir avan, mo ti dir zot ki fode pa ki zot asosie zotmem ar dimoun ki viv dan imoralite.</verse>
				<verse number="10">Mo pa ekrir sa lor bann dimoun dan lemonn ki imoral, gourman, voler ou adorater idol. Dan sa ka la zot ti pou bizin kit lemonn sorti ale.</verse>
				<verse number="11">Mo ti pe rod dir zot pa asosie zot ar kikenn ki dir li enn krwayan, me ki pe viv enn lavi debos, li enn rapas, li ador bann idol, li insilte ek abiz so prosin, li enn soular ou enn voler. Fode pa manz ansam ar enn dimoun koumsa.</verse>
				<verse number="12">Eski li mo travay ziz seki andeor legliz? Pa bann seki dan legliz ki zot sipoze zize?</verse>
				<verse number="13">Bondie pou ziz bann ki andeor. Lekritir dir, “Met deor seki move parmi zot.”</verse>
			</chapter>
			<chapter number="6">
				<verse number="1">Kan enn parmi zot pa dakor ar enn lot krwayan, kouma zot oze amenn sa krwayan la devan lakour bann non-krwayan pou ziz li, olie ki zot amenn sa ka la devan lezot manm lepep Bondie ki bann krwayan?</verse>
				<verse number="2">Zot pa kone ki lepep Bondie ki pou ziz lemonn? Si zot ki pou ziz lemonn, eski zot pa kapav ziz bann ti problem?</verse>
				<verse number="3">Zot pa kone ki nou ki pou ziz bann anz? Alors, sirman nou kapav ziz bann zafer toulezour.</verse>
				<verse number="4">Kan zot ena bann konfli koumsa, zot etablir bann ziz ki pena lestim legliz?</verse>
				<verse number="5">Les mo demann zot enn kiksoz ki pou anbaras zot: eski pena personn parmi zot ki ena ase sazes pou ziz enn konfli ant bann krwayan?</verse>
				<verse number="6">Enn frer trenn enn lot devan lakour pouki non-krwayan fer zizman!</verse>
				<verse number="7">Ofet, parski zot ena bann ka lakour ant zot, li deza enn defet pou zot. Kifer zot pa siport linzistis? Li pa meyer ki zot les zotmem depouye?</verse>
				<verse number="8">Me non, okontrer zot ki fer linzistis e ki depouy lezot, e zot fer sa ar zot prop frer, zot prop ser!</verse>
				<verse number="9">Zot pa kone ki seki pratik lemal pa erit Rwayom Bondie? Pa anbet zotmem. Bann ki pratik imoralite, idolatri, adilter, bann zom-fam ek bann omosexiel,</verse>
				<verse number="10">voler, akaparer, soular, bann ki dir dimal lor Bondie ek bann eskro, pa erit Rwayom Bondie.</verse>
				<verse number="11">Ala kouma sertin parmi zot ti ete. Me nou Segner Zezi ek Lespri Bondie finn pirifie zot, finn sanktifie zot, ek finn met zot drwat devan Bondie.</verse>
				<verse number="12">Ena koze ki dir, “Nou kapav fer seki nou anvi,” e pourtan, pa tou kiksoz ki korek; “Nou kapav fer seki nou anvi,” me mo pa pou les mwa vinn esklav ninport kwa.</verse>
				<verse number="13">Ena enn koze ki dir, “Manze finn fer pou ranpli vant, vant finn fer pou manze,” me Bondie pou detrir toulede. Nou pa kapav fer seki nou anvi avek nou lekor. Nou lekor li pou Lesegner, e Lesegner li pou nou lekor.</verse>
				<verse number="14">Par so pwisans Bondie finn resisit Lesegner depi lamor, e li pou fer nou osi resisite.</verse>
				<verse number="15">Zot pa kone ki zot lekor li form parti lekor Lekris? Eski mo pou pran enn manm lekor Lekris ek mo fer li vinn enn parti lekor enn prostitie? Zame!</verse>
				<verse number="16">Zot pa kone ki enn dimoun ki inir limem ar enn prostitie li vinn enn sel ar li? Lekritir dir, “Toulede pou vinn enn sel.”</verse>
				<verse number="17">Me seki inir limem ar Lesegner li vinn enn sel lespri avek Lesegner.</verse>
				<verse number="18">Zot bizin sove devan limoralite sexiel. Toulezot pese ki enn zom fer, bann pese la andeor so lekor. Me zom ki livre limem dan pese imoralite li fer pese kont so prop lekor.</verse>
				<verse number="19">Zot pa kone ki zot lekor enn tanp Lespri Bondie, ki li viv dan zot, e ki Bondie ki finn donn zot sa Lespri la? Alor zot pa apartenir ar zotmem;</verse>
				<verse number="20">finn pey enn gro pri pou aste zot. Alor rann glwar Bondie avek zot lekor.</verse>
			</chapter>
			<chapter number="7">
				<verse number="1">Lor kestion ki zot finn ekrir mwa, li bon ki enn zom pa marye.</verse>
				<verse number="2">Me parski ena otan imoralite, sak zom ti bizin ena so prop fam, e sak fam ena so prop mari.</verse>
				<verse number="3">Enn mari bizin akonplir devwar maryaz ar so fam, ek fam la osi parey anver so mari.</verse>
				<verse number="4">Lekor fam la pa zis pou li, me pou so mari osi. Parey, enn mari so lekor pa zis pou li, me osi pou so fam.</verse>
				<verse number="5">Pa refiz ena relasion ansam, amwin ki zot dakor pou enn timama pou zot konsakre zot pou lapriyer.</verse>
				<verse number="6">Pa enn lord ki mo pe done, me mo pe fer enn konsesion.</verse>
				<verse number="7">Mo ti pou kontan si tou zom ti kouma mwa. Me sak zom gagn enn don ki Bondie donn li; ena ki gagn enn kalite don, ena ki ena lot don.</verse>
				<verse number="8">Me ar bann ki pa ankor marye e ki bann vev, mo dir zot li bon ki zot res san marye kouma mwa.</verse>
				<verse number="9">Me si zot pa kapav kontrol zotmem, li preferab ki zot marye. Li pli bon ki zot marye, olie ki zot brile ar dezir.</verse>
				<verse number="10">Pou seki marye, mo ena enn komannman, pa mwa me Lesegner: enn fam bizin pa kit so mari.</verse>
				<verse number="11">Me si li kit so mari li bizin res san marye, sinon li bizin rekonsilie ar so mari. Ek enn mari bizin pa kit so fam.</verse>
				<verse number="12">Pou toulezot (pa Lesegner ki dir sa, me mwa) mo dir: si enn frer ena enn fam ki pa krwayan me ki dispoze viv ar li, fode pa ki frer la repous li.</verse>
				<verse number="13">Parey, si enn fam ena enn mari ki pa krwayan e li dispoze viv ar fam la, ki li pa repous mari la.</verse>
				<verse number="14">Parski enn mari non-krwayan li sanktifie par so fam e enn fam non-krwayan li sanktifie par so mari. Sinon zot zanfan ti pou inpir, tandi ki la, zot pre ar Bondie.</verse>
				<verse number="15">Me, si seki pa krwayan la desid pou kite ale, les li ale. Frer la ou ser la pena okenn lien. Bondie oule ki so zanfan viv dan lape.</verse>
				<verse number="16">Ki kone? Apre tou, twa fam krwayan to kapav sov to mari. E twa mari krwayan to kapav sov to fam.</verse>
				<verse number="17">Apar sa ka la, sakenn parmi zot bizin kontign viv so lavi dapre seki Bondie finn donn li letan ti apel li. Samem lalwa ki mo finn etablir dan legliz partou.</verse>
				<verse number="18">Si kikenn ti finn fer sirkonsizion letan Bondie ti apel li, fode pa li rod kasiet mark sa sirkonsizion la. Si kikenn pa ti finn pratik sirkonsizion letan Bondie ti apel li, fode pa li rod sirkonsizion.</verse>
				<verse number="19">Li pa inportan si finn fer ou pa finn fer sirkonsizion. Seki inportan, bizin gard komannman Bondie.</verse>
				<verse number="20">Sakenn bizin gard kondision dan lakel li ti ete letan Bondie ti apel li.</verse>
				<verse number="21">To ti enn esklav letan Bondie ti apel twa? Ki sa pa trouble twa, me si lokazion prezante, profite pou gagn to liberte.</verse>
				<verse number="22">Parski enn esklav ki Lesegner apele li enn zom lib ki depann lor Lesegner; parey, zom lib ki Lekris apele, li so esklav.</verse>
				<verse number="23">Finn pey enn gro pri pou aste twa, alors pa vinn esklav bann zom.</verse>
				<verse number="24">Bann frer ek bann ser, ki sakenn res dan mem kondision kot li ti ete letan Bondie ti apel li.</verse>
				<verse number="25">Asterla, lor size bann fam ki pa marye, mo pena okenn lord ki Lesegner finn done, me mo donn mo lopinion parski mo enn zom ki merit zot konfians akoz labonte Lesegner.</verse>
				<verse number="26">Akoz sitiasion kriz ki nou pe viv zordi, li meyer ki zot res kouma zot ete.</verse>
				<verse number="27">Si to marye, pa rod divors. To pa marye? Pa al rod enn fam.</verse>
				<verse number="28">Si to rant dan lavi maryaz to pa pe fer pese, e si enn fam ki pa marye desid pou marye, li pa komet pese. Me seki rant dan lavi maryaz, pou fer fas enn kantite difikilte dan sa lemonn la. Samem ki mo pe rod protez zot.</verse>
				<verse number="29">Seki mo pe rod dir, bann frer ek bann ser, letan ki reste bien tigit. Depi aster bann zom marye bizin viv kouma dir zot pena fam;</verse>
				<verse number="30">bann ki dan dey komsi zot pa tris; bann ki dan boner komsi zot pa ere; bann ki aste kiksoz, komsi zot pa posed kiksoz la;</verse>
				<verse number="31">bann ki servi seki ena dan sa lemonn la, komsi zot pa gagn profi ladan. Parski sa lemonn la, dan form ki li ete asterla, li pa pou res lontan.</verse>
				<verse number="32">Mo ti pou kontan ki zot pena enn sou traka. Enn zom ki pa marye pou konserne par travay Lesegner, li pou rod fer Lesegner plezir,</verse>
				<verse number="33">me enn zom marye li preokipe ar zafer lemonn, li rod fer so fam plezir.</verse>
				<verse number="34">Li partaze ant sa de la. Parey pou enn fam ki pa marye oubien enn zennfi, li pou preokipe ar travay Lesegner, parski li oule devoue li pou Lesegner dan tou seki li fer ek panse. Me enn fam marye preokipe par zafer sa lemonn la, li oule fer plezir so mari.</verse>
				<verse number="35">Mo pe dir sa pou zot prop dibien, pa pou inpoz enn difikilte lor zot. Mo oule zot viv enn lavi korek ek zot bien devoue pou Lesegner.</verse>
				<verse number="36">Si kikenn panse ki so fianse avanse dan laz e ki li pa kapav tini, les li marye dapre so lide, li pa pe fer pese.</verse>
				<verse number="37">Me dimoun ki pena okenn presion lor li, dan so latet tou kiksoz bien kler, dan so leker li finn pran enn desizion bien ferm pou pa ena relasion ar so fianse, sa zom la li pe bien azir.</verse>
				<verse number="38">Alors, seki marye ar so fianse fer bien, me seki desid pou pa marye, fer pli bien ankor.</verse>
				<verse number="39">Enn fam atase ar so mari tanki li vivan. Me si mari la mor, fam la lib pou remarye, me avek enn Kretien.</verse>
				<verse number="40">Selma dapre mwa, li pli erez si li res kouma li ete. Sa mo lopinion, e mo panse ki mo ena Lespri Bondie dan mwa.</verse>
			</chapter>
			<chapter number="8">
				<verse number="1">Asterla mo pou ekrir lor manze ki dimoun ofer kouma sakrifis pou bann idol. Nou kone ki “Tou dimoun ena konesans.” Konesans gonfle latet ar lorgey, me lamour fer lakominote vinn pli for.</verse>
				<verse number="2">Seki krwar li konn kiksoz li pa ankor konn tou seki bizin kone.</verse>
				<verse number="3">Me dimoun ki kontan Bondie, Bondie osi kontan li.</verse>
				<verse number="4">Alors, lor size manz nouritir ki finn ofer idol, nou kone ki enn idol pa reprezant nanye dan lemonn, e ki ena enn sel Bondie.</verse>
				<verse number="5">Mem si swadizan ena bann bondie dan lesiel ou lor later - ofet, ena boukou bondie ek segner -</verse>
				<verse number="6">me pou nou ena enn sel Bondie, nou Papa, ki finn kre tou kiksoz, e par li ki nou ena lavi. Ena osi enn sel Segner, Zezi Kris; par li tou kiksoz existe e par li nou ena lavi.</verse>
				<verse number="7">Me pa tou dimoun ki konn sa laverite la. Ena ki telman abitie frekant bann idol, ki mem asterla zot manz seki finn sakrifie komsi li vremem finn ofer bann idol. Zot konsians feb e zot santi zot sali par sa manze la.</verse>
				<verse number="8">Pourtan pa enn kiksoz ki nou manze ki pou fer nou vinn pli pre ar Bondie. Nou pa perdi nanye akoz manze, e nou pa gagn nanye akoz manze.</verse>
				<verse number="9">Alor to bizin fer atansion ki sa liberte ki to servi la li pa fer enn lot ki feb dan lafwa tom dan lerer.</verse>
				<verse number="10">Si kikenn ki feb trouv twa ki enn for dan konesans pe manze dan enn tanp idol, to pa panse ki sa pou ankouraz li manz seki finn ofer bann idol?</verse>
				<verse number="11">Akoz to konesans enn frer ki feb pou tonbe, samem frer pouki Lekris finn donn so lavi.</verse>
				<verse number="12">Kan zot fer pese koumsa kont zot bann frer, ek bles zot konsians, zot pe fer pese kont Lekris limem.</verse>
				<verse number="13">Akoz sa, si nouritir ki lakoz ki fer enn frer ou enn ser tom dan lerer, zame mo pa pou manz laviann ankor.</verse>
			</chapter>
			<chapter number="9">
				<verse number="1">Eski mo pa lib mwa? Eski mo pa enn apot, mwa? Eski mo pa finn trouv Zezi nou Segner? Eski zot pa rezilta travay ki mo finn fer dan Lesegner?</verse>
				<verse number="2">Mem si lezot pa konsider mwa kouma enn apot, mo sir ki pou zot mo vremem enn apot! Zotmem laprev mo apostola, parski zot ini avek Lesegner.</verse>
				<verse number="3">Ala mo defans pou bann ki pe ziz mwa.</verse>
				<verse number="4">Nou pena drwa manze-bwar?</verse>
				<verse number="5">Eski nou pena drwa amenn nou madam Kretienn ar nou, kouma bann lezot apot fer, kouma bann frer Lesegner ek Kefas fer?</verse>
				<verse number="6">Oubien selma Barnabas ek mwa ki bizin travay pou gagn nou lavi?</verse>
				<verse number="7">Kisannla ki servi dan larme kouma enn solda lor so prop fre? Kisannla ki plant pie rezin me ki li pa manz fri la? Kisannla ki okip enn troupo me li pa gagn dile pou bwar?</verse>
				<verse number="8">Pa zis dan lavi toulezour ki mo tir bann lexanp. Lalwa Moiz osi dir sa.</verse>
				<verse number="9">Dan Lalwa finn ekrir, “Pa atas lagel enn bef kan li pe kraz dible ar so lapat.” Dan sa lexanp la, eski Bondie konserne par bann bef?</verse>
				<verse number="10">Anrealite, eski pa pou nou ki Bondie pe dir sa? Wi, sa finn ekrir pou nou, parski kan enn planter pe travay later, ek kikenn pe kraz lafarinn, zot ena lespwar pou gagn enn par dan rekolt ki pou fer.</verse>
				<verse number="11">Nou finn sem bann semans spiritiel dan zot; eski li tro demande ki nou rekolte enn par dibien materyel?</verse>
				<verse number="12">Si lezot kapav gagn zot soutien, eski nou, nou pa merit li plis ankor? Me nou pa finn servi sa drwa la. Okontrer nou finn siport tou pouki pena okenn obstak ki blok Bonn Nouvel Lekris.</verse>
				<verse number="13">Zot pa kone ki seki travay dan tanp, gagn so manze depi sa tanp la? E seki servi lor lotel gagn enn par lor seki pe ofer lor lotel la?</verse>
				<verse number="14">Dan mem manier, Lesegner finn komann ki seki anons Bonn Nouvel gagn so lavi ar sa Bonn Nouvel la.</verse>
				<verse number="15">Mwa mo pa finn servi okenn sa bann drwa la. E mo pa pe ekrir dan lespwar ki zot pou fer kik privilez pou mwa. Mo ti a prefere mor, ki mo les kikenn pran sa fierte la ar mwa.</verse>
				<verse number="16">Mo pa bizin fer vantar ki mo anons Bonn Nouvel. Enn obligasion lor mwa pou fer sa. Maler lor mwa si mo pa anons Bonn Nouvel.</verse>
				<verse number="17">Si mo ti swazir sa travay la par momem mo ti pou ena drwa enn saler. Me si sa finn inpoze lor mwa, alor mo oblize pran sa sarz la pou nanye, san gagn lapey.</verse>
				<verse number="18">Alor, ki mo rekonpans? Satisfaksion ki mo gagne pou anons gratwitman Bonn Nouvel san ki mo profit drwa ki sa Bonn Nouvel la donn mwa.</verse>
				<verse number="19">Mo enn dimoun lib, e mo pa esklav personn; pourtan mo fer mwa esklav tou dimoun pouki mo kapav gagn pli boukou fidel posib.</verse>
				<verse number="20">Kan mo parmi bann Zwif, mo viv kouma Zwif, pou gagn bann Zwif. Kan mo ar bann ki swiv lalwa, mo kouma enn ki swiv lalwa pouki mo gagn bannla; ofet, mwa mo pa anba lalwa.</verse>
				<verse number="21">Ar bann ki ignor lalwa, mo viv kouma zot pouki mo kapav gagn zot. Sa pa vedir ki mo indiferan ar lalwa Bondie, parski mo pe viv lalwa Lekris.</verse>
				<verse number="22">Ar bann feb, mo viv kouma enn feb pou gagn zot. Mo donn tou mo posib pou sov inpe dimoun par sa manier la.</verse>
				<verse number="23">Mo fer tousala pou Bonn Nouvel pouki mo gagn enn par.</verse>
				<verse number="24">Zot pa kone ki dan enn lekours boukou kourer galoupe, me pri, enn sel ki gagne?</verse>
				<verse number="25">Dan lantrennman sak atlet inpoz limem enn disiplinn bien sever. Zot fer sa pou gagn enn kouronn ki pa res pou toultan; me nou, nou fer nou travay pou gagn enn kouronn ki so valer zame gate.</verse>
				<verse number="26">Mo galoupe pou terminn lekours, mo pa galoupe kouma enn aveg. Dan labox parey, mo pa tap bonavini dan ler.</verse>
				<verse number="27">Mo treyn mo lekor dir, mo kontrol li kouma mo esklav, pouki mo pa pres lezot laparol, apre mo trouv momem diskalifie.</verse>
			</chapter>
			<chapter number="10">
				<verse number="1">Mo bann frer ek mo bann ser Kretien, mo rapel zot ki nou bann anset ti anba proteksion niaz e zot tou ti travers lamer.</verse>
				<verse number="2">Par sa lexperyans la zot ti komsi batize dan enn lakominion avek Moiz,</verse>
				<verse number="3">e zot ti manz mem manze spiritiel,</verse>
				<verse number="4">e ti bwar mem labwason spiritiel, parski zot ti bwar dan mem ros spiritiel ki ti pe akonpagn zot; sa ros la ti Lekris limem.</verse>
				<verse number="5">E pourtan Bondie pa ti kontan zot manier fer, akoz sa zot ti perdi zot lavi dan dezer.</verse>
				<verse number="6">Sa finn arive kouma enn lexanp pouki nou pa gagn move dezir dan nou leker kouma bannla.</verse>
				<verse number="7">Pa koumans al ador bann idol kouma ena parmi bannla ti fer. Kouma Lekritir dir, “Lepep ti asize pou manze-bwar, apre zot leve pou diverti.”</verse>
				<verse number="8">Fode pa nou tom dan limoralite sexiel kouma bannla, ek dan enn sel zour venn-trwa mil ant zot ti mor.</verse>
				<verse number="9">Fode pa ki nou teste Lesegner kouma ena parmi bannla ti fer, e zot finn trouv lamor par bann serpan.</verse>
				<verse number="10">Fode pa ki zot grogne kouma bann la ti fer, e finn trouv lamor par Anz Lamor.</verse>
				<verse number="11">Tousa maler la finn ariv bannla kouma enn lexanp pou lezot, e sa finn ekrir pou averti nou parski nou pe viv dan letan kot lafin pe vini.</verse>
				<verse number="12">Alors si to krwar to pe tini ferm, fer atansion ki to pa tonbe.</verse>
				<verse number="13">Tou tantasion ki zot finn gagne li parey kouma seki tou dimoun gagne. Bondie fidel dan so promes ek li pa pou les zot gagn enn tantasion ki zot pa kapav tini. Kan zot pou tante, li pou donn zot enn sime pou sorti ladan.</verse>
				<verse number="14">Akoz sa, mo bann kamarad, zot bizin sove devan lidolatri.</verse>
				<verse number="15">Mo pe koz ar zot kouma bann dimoun rezonab. Zize zotmem seki mo pe dir.</verse>
				<verse number="16">Sa koup benediksion ki nou servi dan lakominion e pouki nou rann gras, eski li pa enn kominion avek disan Lekris, sa? E dipin ki nou kase dan lakominion, eski li pa enn partisipasion dan lekor Lekris, sa?</verse>
				<verse number="17">Akoz ena enn sel dipin, nou tou nou enn sel lekor, parski nou tou nou partisip dan enn sel dipin.</verse>
				<verse number="18">Anou konsider lepep Izrael; bann ki manz zanimo ki finn sakrifie, eski zot pa dan lakominion avek Bondie pouki sa lotel la finn konsakre?</verse>
				<verse number="19">Zot panse ki par sa, mo pe dir ki enn idol ou bien sakrifis ki finn ofer li ena kik valer?</verse>
				<verse number="20">Non, me mo dir ki bannla pe ofer sakrifis ar demon, pa ar Bondie. Mo pa oule ki zot ena kominion avek bann demon.</verse>
				<verse number="21">Zot pa kapav bwar dan koup ki servi dan seremoni ki ofer demon, ek anmemtan bwar dan koup ki servi dan kominion avek Lesegner. Zot pa kapav partisip dan repa ki servi lor latab Lesegner ek anmemtan manz lor latab demon.</verse>
				<verse number="22">Eski nou oule provok zalouzi Lesegner? Zot panse nou pli for ki li?</verse>
				<verse number="23">Ena enn koze ki dir, “Nou kapav fer seki nou oule.” Wi, me pa tou kiksoz ki bon. “Nou kapav fer seki nou oule,” wi, me pa tou kiksoz ki konstriktif.</verse>
				<verse number="24">Fode ki personn pa rod so prop lintere me lintere lezot.</verse>
				<verse number="25">Zot lib pou manz tou seki vande dan bazar-laviann san bizin poz okenn kestion ki ena pou fer ar konsians,</verse>
				<verse number="26">parski Lekritir dir, “Lesegner ki propriyeter later ek tou seki ena lor la.”</verse>
				<verse number="27">Si enn non-krwayan invit twa pou pran enn repa e twa to anvi ale, manz seki li servi twa san poz kestion konsians.</verse>
				<verse number="28">Me si kikenn dir twa, “Sa manze la finn ofer kouma enn sakrifis,” alor lerla to pa manze, akoz dimoun ki finn fer sa remark la, ek akoz konsians;</verse>
				<verse number="29">mo pa pe koz to konsians, me konsians lot la. Kifer mo liberte bizin depann lor konsians enn lot?</verse>
				<verse number="30">Si mo rann gras Bondie pou mo repa, kifer mo bizin gagn kritik lor size sa nouritir pouki mo finn dir mersi Bondie?</verse>
				<verse number="31">Kan zot manze, kan zot bwar, kan zot fer ninport ki kiksoz, toultan fer li pou laglwar Bondie.</verse>
				<verse number="32">Viv enn fason ki zot pa kre skandal ni pou bann Zwif ni pou bann Grek ni pou legliz Bondie.</verse>
				<verse number="33">Koumsamem mo viv pou fer plezir tou dimoun; olie mo rod mo prop lintere, mo rod lintere tou dimoun pouki zot kapav sap dan pese.</verse>
			</chapter>
			<chapter number="11">
				<verse number="1">Swiv mo lexanp, parey kouma mo swiv lexanp Lekris.</verse>
				<verse number="2">Mo felisit zot parski zot ankor rapel mwa dan tou kiksoz, ek zot ankor swiv tradision Kretien ki mo finn kit ar zot.</verse>
				<verse number="3">Me mo oule ki zot konpran ki Lekris limem ki latet tou bann zom, e ki enn mari limem sef so fam, alor ki Bondie limem latet Lekris.</verse>
				<verse number="4">Si enn zom met enn kiksoz lor so latet letan li pe priye ou profetize, li dezonor so latet.</verse>
				<verse number="5">E si enn fam priye ou profetize san kouver so latet, li dezonor so latet, li exakteman komsi so latet raze.</verse>
				<verse number="6">Si enn fam pa kouver so latet, li bizin dan sa ka la raz tou so seve lor so latet. Me si li enn dezoner ki enn fam koup so seve oubien raz so latet, alor sa montre ki li bizin kouver so latet.</verse>
				<verse number="7">Fode pa ki enn zom kouver so latet parski li reflet limaz ek laglwar Bondie, me enn fam reflet laglwar zom.</verse>
				<verse number="8">Bondie pa finn kre zom depi fam, me li finn kre fam depi zom.</verse>
				<verse number="9">E zom pa finn kre pou fam, me finn kre fam pou zom.</verse>
				<verse number="10">Pou sa rezon la, e akoz bann anz, enn fam bizin ena enn sign lotorite lor so latet.</verse>
				<verse number="11">Selma, dapre lavi ki nou amene dan Lesegner, fam pa kapav existe san zom, ni zom existe san fam.</verse>
				<verse number="12">Parey kouma fam finn kre depi zom, zom pran nesans depi fam, ek tou kiksoz sorti kot Bondie.</verse>
				<verse number="13">Zize zotmem, eski li korek ki enn fam kapav priye Bondie san enn vwal lor so latet?</verse>
				<verse number="14">Natir mem montre nou ki li enn laont ki zom gard long seve.</verse>
				<verse number="15">Tandi ki pou fam li enn laglwar, parski long seve li kouma enn vwal lor so latet.</verse>
				<verse number="16">Si kikenn anvi kontigne diskite, mo dir ki ni nou, ni legliz Bondie pena lot koutim.</verse>
				<verse number="17">Lor remark ki aster mo pou fer, mo pa kapav felisit zot parski kan zot fer zot reynion zot fer plis ditor ki dibien.</verse>
				<verse number="18">Premie dabor, kan zot zwenn ansam kouma legliz, mo tann dir ki ena divizion parmi zot; e mo krwar ki sa li vre, sa.</verse>
				<verse number="19">San dout li bon ki ena divizion parmi zot, parski koumsa kapav kone kisannla parmi zot ki vremem fidel.</verse>
				<verse number="20">Kan zot zwenn ansam, li pa parski zot pou selebre repa Lesegner.</verse>
				<verse number="21">Parski letan pou pran repa, sakenn prese pou manze. Lerla ena ki res san manze, ena lot ki finn sou.</verse>
				<verse number="22">Eski zot pena lakaz pou manze ek bwar? Oubien zot mepriz lakaz Bondie e zot oule imilie bann ki pena nanye? Ki mo pou dir zot? Mo bizin felisit zot? Bliye sa, mo dir zot!</verse>
				<verse number="23">Mo finn resevwar depi Lesegner tou seki mo finn transmet zot: Lesegner Zezi, lanwit ki ti trayir li, li ti pran dipin</verse>
				<verse number="24">e apre ki li ti finn rann gras, li ti kas dipin la, e li ti dir, “Samem mo lekor, ki pou zot. Manz sa pouki zot rapel mwa.”</verse>
				<verse number="25">Dan mem fason, apre repa li dir, “Sa koup la enn nouvo lalians, garanti par mo disan. Sak fwa ki zot bwar sa, fer li pou zot rapel mwa.”</verse>
				<verse number="26">Sak fwa ki zot manz sa dipin la e ki zot bwar dan sa koup la, zot proklam lamor Lesegner ziska ki li retourne.</verse>
				<verse number="27">Akoz sa, seki manz dipin ek bwar koup Lesegner dan enn manier ki pa dign, li rann li koupab anver lekor ek disan Lesegner.</verse>
				<verse number="28">Sakenn bizin examinn limem avan ki li manz dipin ek bwar dan koup Lesegner.</verse>
				<verse number="29">Seki manze ek bwar san rekonet lekor Lesegner, li pe manze ek li pe bwar zizman kont limem.</verse>
				<verse number="30">Akoz sa ena boukou parmi zot ki feb ek malad, ek plizir finn mor.</verse>
				<verse number="31">Si nou ti examinn noumem avan, nou pa ti pou tom anba zizman Bondie.</verse>
				<verse number="32">Me kan Lesegner ziz nou, li pe disiplinn nou pouki nou pa kondane ansam ar lemonn.</verse>
				<verse number="33">Alors, mo bann frer ek ser, kan zot zwenn ansam pou repa Lesegner, atann lezot vini.</verse>
				<verse number="34">Si kikenn gagn fin, preferab li manze so lakaz, koumsa kan zot vinn ansam pena kondanasion. Pou bann lezot zafer, mo va okip sa kan mo vinn kot zot.</verse>
			</chapter>
			<chapter number="12">
				<verse number="1">Asterla, konsernan bann don spiritiel, mo bann kamarad, mo pale ki zot res dan lignorans.</verse>
				<verse number="2">Letan zot ti ankor payin, zot ti antrene ver bann idol ki pa koze.</verse>
				<verse number="3">Mo oule zot kone ki dimoun ki gide par Lespri Bondie pa pou kapav dir, “Zezi li modi.” E personn pa kapav dir, “Zezi li mem Segner,” si li pa gide par Lespri Sin.</verse>
				<verse number="4">Ena enn varyete don, me enn sel Lespri Bondie ki donn sa bann don la.</verse>
				<verse number="5">Ena enn varyete fason servi, me enn sel Segner ki nou servi.</verse>
				<verse number="6">Ena enn varyete aktivite, me enn sel Bondie ki donn sak dimoun kapasite pou fer bann aktivite la.</verse>
				<verse number="7">Sakenn fer lexperyans Lespri Sin dan enn fason pouki sa fer dibien tou lezot.</verse>
				<verse number="8">Lespri Bondie donn enn dimoun enn mesaz ranpli ar sazes, me pou enn lot dimoun mem Lespri donn enn mesaz ranpli ar konesans.</verse>
				<verse number="9">Sa mem Lespri la donn enn dimoun enn gran lafwa, e enn lot li donn pouvwar pou fer gerizon.</verse>
				<verse number="10">Mem Lespri donn pouvwar fer mirak, li donn enn lot don profesi, enn lot li donn kapasite disteng ant fos lespri ek vre Lespri, e ankor pou enn lot Lespri Bondie donn kapasite koz diferan langaz ki ena bann son etranz, ek enn lot li gagn pouvwar pou interpret sa bann langaz la.</verse>
				<verse number="11">Tousala, aktivite enn sel e mem Lespri Bondie, e li akord sakenn enn don diferan dapre so volonte.</verse>
				<verse number="12">Enn lekor, mem si ena plizir manm, li form enn sel linite. Lekris, li parey.</verse>
				<verse number="13">E nou tou, ki nou Zwif ou non-Zwif, esklav ou lib, nou tou finn batize pou form enn sel lekor par mem Lespri, e Bondie finn donn nou tou mem Lespri dan nou leker.</verse>
				<verse number="14">Ena boukou parti dan enn lekor. Li pa konpoze par enn sel parti.</verse>
				<verse number="15">Si lipie dir, “Parski mo pa enn lame, mo pa fer parti dan lekor,” pa pou otan ki li pa fer parti lekor la.</verse>
				<verse number="16">Si zorey dir, “Akoz mo pa enn lizie, mo pa fer parti lekor,” pa pou otan ki li pa fer parti lekor la.</verse>
				<verse number="17">Si lekor anantie ti zis lizie, kouma lekor la ti pou tande? Si lekor anantie ti zis enn zorey, kouma lekor la ti pou santi loder?</verse>
				<verse number="18">Anrealite, Bondie finn dispoz sak parti dan enn lekor dapre so volonte.</verse>
				<verse number="19">Pa ti pou ena lekor si tou ti enn sel parti.</verse>
				<verse number="20">Ena boukou parti, me enn sel lekor.</verse>
				<verse number="21">Lizie pa kapav dir ar lame, “Mo pa bizin twa!” Latet pa kapav dir ar lipie, “Mo pa bizin twa!”</verse>
				<verse number="22">Okontrer, parti lekor ki paret pli feb, samem ki pli neseser;</verse>
				<verse number="23">e parti ki nou panse ena mwins loner, samem nou donn plis lestim. Parti ki nou plis pa anvi koze, samem nou tret avek plis respe;</verse>
				<verse number="24">me parti pli respektab pa bizin sa tretman la. Me Bondie finn dispoz nou lekor dan enn fason ki donn plis loner bann parti ki mank lestim,</verse>
				<verse number="25">pouki pena divizion dan lekor, me ki sak parti pran swin lezot.</verse>
				<verse number="26">Si enn parti soufer, tou lezot soufer ar li; si enn gagn loner, tou lezot partaz so lazwa.</verse>
				<verse number="27">Zot tou fer parti lekor Lekris, e sakenn parmi zot enn manm sa lekor la.</verse>
				<verse number="28">Bondie finn met tou anplas dan legliz. Premie, li finn met apot, deziem bann profet, trwaziem bann ki responsab pou ansegne, apre bann ki akonplir mirak, apre bann ki kapav geri malad, bann ki ed lezot, bann ki diriz travay legliz, e bann ki koz langaz ki ena parol etranz.</verse>
				<verse number="29">Eski tou dimoun li enn apot? Eski tou dimoun profet? Eski tou donn lansegnman? Eski tou fer mirak?</verse>
				<verse number="30">Eski tou ena don gerizon? Eski tou parl anlang? Eski tou donn enn interpretasion sa bann langaz la?</verse>
				<verse number="31">Alor, fixe zot leker lor seki pli inportan. Mo pou montre zot, asterla, ki sime ki pli bon lor tou.</verse>
			</chapter>
			<chapter number="13">
				<verse number="1">Si mo koz langaz imin osi bien ki langaz bann anz, me mo pena lamour, mo zis enn ferblan vid ki fer tapaz ou enn sinbal ki fer boukou dibri.</verse>
				<verse number="2">Si mo ena don profetize, mo posed kapasite plonz dan tou mister ek konesans, e si mo ena lafwa pou bouz montagn, me mo pena lamour, mo enn nanye ditou.</verse>
				<verse number="3">Si mo donn bann pov tou seki mo posede e mo donn mo lekor pou brile, me mo pena lamour, li pa servi mwa nanye.</verse>
				<verse number="4">Lamour bien pasian, lamour li bon. Li pa zalou, li pa arogan, li pa fer fier.</verse>
				<verse number="5">Li pa mank manier, li pa egois, li pa les li irite, ou gard rankinn.</verse>
				<verse number="6">Lamour pa trouv plezir dan lemal me li gagn lazwa dan laverite.</verse>
				<verse number="7">Lamour toultan pe proteze, toultan pe fer konfians, toultan ena lesperans, toultan persevere.</verse>
				<verse number="8">Lamour li eternel. Profesi pou ena so lafin enn zour; don koz anlangaz etranz pou trouv so lafin, konesans pou disparet.</verse>
				<verse number="9">Anefe, nou konesans li limite, e nou profesi li mank kiksoz,</verse>
				<verse number="10">me kan seki parfe vini, seki pa parfe pou disparet.</verse>
				<verse number="11">Letan mo ti enn zanfan, mo ti rezonn kouma enn zanfan. Letan mo finn vinn enn zom, mo finn met tou seki zanfan deryer mwa.</verse>
				<verse number="12">Asterla nou trouv flou kouma dan enn vie laglas, me enn zour pou arive kot nou pou trouv fasafas. Asterla mo konesans li limite, me plitar mo pou konn Bondie dan enn fason konple, parey kouma Bondie konn mwa.</verse>
				<verse number="13">Sa trwa kiksoz la reste: lafwa, lesperans ek lamour. Me dan sa trwa la, lamour pli gran.</verse>
			</chapter>
			<chapter number="14">
				<verse number="1">Zot bizin swiv sime lamour e zot bizin dezir gagn don spiritiel, sirtou don profesi pou transmet mesaz Bondie.</verse>
				<verse number="2">Seki koz anlang pa koz ar dimoun me ar Bondie, parski personn pa konpran li. Li pe servi pwisans Lespri pou koz bann mister.</verse>
				<verse number="3">Me tou seki profetize koz ar dimoun pou fortifie zot, pou ankouraz zot ek konsol zot.</verse>
				<verse number="4">Seki koz anlang fer limem vinn pli for, me seki profetize fer legliz vinn pli for.</verse>
				<verse number="5">Mo ti pou kontan ki sakenn parmi zot ti kapav koz anlang, me mo prefer ki zot profetize. Seki profetize pli gran ki seki koz anlang, amwin ki li donn explikasion pouki sa fortifie legliz.</verse>
				<verse number="6">Get sa, si mo vinn kot zot ek mo koz anlang, kouma sa pou profit zot si mo parol pa amenn ni revelasion, ni konesans, ni profesi, ni lansegnman?</verse>
				<verse number="7">Mem si nou konsider instriman ki pena lavi, kouma laflit oubien sitar; kouma pou rekonet ki laflit la ou sitar la ki pe zwe, si pena bann not bien kler?</verse>
				<verse number="8">Si tronpet pa sonn enn signal kler, kisannla pou prepare pou batay?</verse>
				<verse number="9">Li parey pou zot. Si parol ki to pe dir pa kler, kouma lezot pou konpran? To pou koz dan ler.</verse>
				<verse number="10">Ena sipa komie langaz lor later, ek pena enn ladan ki pena so sans.</verse>
				<verse number="11">Savedir, si enn dimoun pe koze, e mo pa konpran sinifikasion so bann parol, mo enn etranze pou li, e li enn etranze pou mwa.</verse>
				<verse number="12">Parey pou zot. Parski zot ena enn gran dezir pou ena don ki Lespri done, ena plis dezir pou edifie legliz par abondans don ki zot pe rode.</verse>
				<verse number="13">Akoz sa, seki koz anlang bizin priye pou ena don interpretasion.</verse>
				<verse number="14">Si mo priye anlang, mo lespri pe priye, me mo lintelizans li pa aktif.</verse>
				<verse number="15">Alor ki mo bizin fer? Mo pou priye inspire par Lespri, me mo pou osi priye avek mo lintelizans. Mo pou sant avek mo lespri, me mo pou osi sant avek mo lintelizans.</verse>
				<verse number="16">Si to pe loue Bondie avek to lespri, kouma enn sinp oditer dan lasistans pou kapav dir “Amen” pou sa remersiman la, si li pa kone ki to pe dir?</verse>
				<verse number="17">Mem si to lapriyer aksiondegras extra zoli, lot dimoun la pa gagn nanye ladan.</verse>
				<verse number="18">Mo remersie Bondie ki mo koz anlang plis ki zot tou.</verse>
				<verse number="19">Me dan legliz mo prefer koz sink parol ki dimoun konpran pou mo donn lansegnman lezot, olie ki mo pronons enn milie parol anlang.</verse>
				<verse number="20">Frer ek ser, pa rezonn kouma zanfan. Kan ena pou fer avek lemal, wi, la zot kapav kouma zanfan; me kan li konsern larezon, la zot bizin adilt.</verse>
				<verse number="21">Ala seki Lekritir deklare: “Lesegner dir, ‘Mo pou servi bann zom ki ena enn langaz etranz pou mo adres sa pep la, Mo pou servi labous bann etranze pou koz ar zot, me la osi zot pa pou ekout mwa.’ ”</verse>
				<verse number="22">Koz anlang li enn sign pou bann non-krwayan, pa pou bann krwayan. Parkont, profesi li pou bann krwayan e non pou bann non-krwayan.</verse>
				<verse number="23">Si legliz antie rasanble ek zot tou koz anlang, zot pa panse ki enn dimoun andeor ou enn non-krwayan pou dir ki zot fou?</verse>
				<verse number="24">Okontrer si enn etranze ou enn non-krwayan rantre e li tann zot pe profetize, li pou realize ki li enn peser, ki pe zize par zot tou</verse>
				<verse number="25">e sekre dan so leker pou devwale dan lalimier. Alor li pou tom azenou devan Bondie e li pou proklame, “Vremem Bondie parmi zot.”</verse>
				<verse number="26">Alor la, ki nou kapav dir, bann frer ek bann ser? Kan zot zwenn ansam, ena dimoun ki pou ena enn kantik, enn lot ki pou ena enn parol pou ansegne, enn lot enn revelasion, enn lot enn mesaz anlang ek enn interpretasion sa langaz la. Tousala bizin fer pou fortifie legliz.</verse>
				<verse number="27">Si zot pou koz dan langaz etranz, fer ki selma de ou trwa ki koze, enn apre lot; e bizin ki kikenn donn enn interpretasion seki zot pe dir.</verse>
				<verse number="28">Si pena enn interpret, ki sa dimoun la res trankil, ki li koz ar limem ek ar Bondie.</verse>
				<verse number="29">Pou seki resevwar mesaz profetik, de oubien trwa profet kapav pran laparol, e lezot bizin evalie seki pe dir avek boukou swin.</verse>
				<verse number="30">Si kikenn ki pe asiz dan lasistans gagn enn revelasion, sa dimoun ki pe koze la bizin arete.</verse>
				<verse number="31">Zot tou kapav profetize, me sakenn so tour, pouki tou dimoun gagn lansegnman ek ankourazman.</verse>
				<verse number="32">Lespri bann profet bizin sou kontrol bann profet la, ki metriz don ki anim zot,</verse>
				<verse number="33">parski Bondie pa enn Bondie dezord, me enn Bondie lape. Li enn pratik dan tou legliz bann pep Bondie</verse>
				<verse number="34">ki bann fam res trankil dan legliz. Zot pena permision koze, me bizin soumet, kouma lalwa dir.</verse>
				<verse number="35">Si zot bizin enn ransegnman, zot bizin demann zot mari letan zot rant lakaz. Li pa korek ki enn fam koze dan lasanble.</verse>
				<verse number="36">Eski parol Bondie finn demar depi kot zot? Eski zot tousel ki finn resevwar li?</verse>
				<verse number="37">Si kikenn panse ki li enn profet, oubien ki li ena enn don ki Lespri done, li bizin rekonet ki dan seki mo pe ekrir ena komannman Lesegner.</verse>
				<verse number="38">Si li pa rekonet sa, Bondie pa rekonet li.</verse>
				<verse number="39">Alor mo bann frer ek mo bann ser, ena dan zot sa dezir pou profetize la, e pa anpes koz anlang.</verse>
				<verse number="40">Selma fer tou kiksoz bien e dan lord.</verse>
			</chapter>
			<chapter number="15">
				<verse number="1">Frer ek ser, mo anvi rapel zot Bonn Nouvel ki mo finn anons zot, ki zot finn resevwar, e lafwa zot ena lor sa li bien ferm.</verse>
				<verse number="2">Par sa Bonn Nouvel la ki zot sove, si zot res atase dan enn fason ferm ar parol ki mo finn anonse. Sinon, savedir zot finn krwar dan vid.</verse>
				<verse number="3">Mo finn transmet zot, avan tou, seki mo finn resevwar momem: ki Lekris finn mor pou nou pese dapre seki Lekritir finn anonse;</verse>
				<verse number="4">finn anter li, li finn resisite apre trwa zour, kouma bann Lekritir ti anonse.</verse>
				<verse number="5">Li finn revel limem ar Kefas, apre ar Ledouz.</verse>
				<verse number="6">Apre li finn paret devan plis ki sink-san dimoun anmemtan. Laplipar bann la ankor vivan zordi, detrwa finn mor.</verse>
				<verse number="7">Apre li finn paret devan Zak, answit devan tou bann apot.</verse>
				<verse number="8">Anfin, apre tou lezot, li finn aparet ar mwa, mem si mo kouma enn tibaba ki finn ne dan enn fason ki pa normal.</verse>
				<verse number="9">Mo pli tipti parmi bann apot, e mo mem pa merit ki apel mwa apot, parski mo ti persekit legliz Bondie.</verse>
				<verse number="10">Me par lagras Bondie mo finn vinn seki mo ete. Sa lagras ki li finn akord mwa la, li pa dan vid. Okontrer, mo finn travay plis ki tou lezot apot; non, pa mwa, me lagras Bondie ki avek mwa.</verse>
				<verse number="11">Antouka, ki li mwa, ki li bann la, ala seki nou proklame, ala seki zot finn krwar.</verse>
				<verse number="12">Me si nou anons ki Lekris finn resisite parmi bann mor, alor kouma ena parmi zot pe dir ki pena rezireksion bann mor?</verse>
				<verse number="13">Si pena rezireksion bann mor, alor dan sa ka la mem Lekris pa finn resisite.</verse>
				<verse number="14">E si Lekris pa finn resisite, nou predikasion pena sans, e zot lafwa dan vid.</verse>
				<verse number="15">Plis ki sa, nou bann fos temwin Bondie, parski nou finn rann temwagnaz ki li finn resisit Lekris depi bann mor. Me li pa finn resisit li, si li vre ki pena rezireksion bann mor.</verse>
				<verse number="16">Si bann mor pa resisite, alor Lekris li osi pa finn resisite.</verse>
				<verse number="17">E si Lekris pa finn resisite, zot lafwa li dan vid, e zot ankor dan zot pese.</verse>
				<verse number="18">Savedir bann ki finn mor dan Lekris zot osi zot perdi.</verse>
				<verse number="19">Si lesperans ki nou ena dan Lekris li zis pou sa lavi la, noumem bann dimoun pli malere ki kapav ena.</verse>
				<verse number="20">Me non; Lekris finn resisite depi bann mor, limem premie resisite.</verse>
				<verse number="21">Parey kouma lamor finn arive par enn zom, parey rezireksion finn arive par enn zom.</verse>
				<verse number="22">Tou bann dimoun mor parski zot lie ar Adam; dan Lekris tou pou gagn lavi.</verse>
				<verse number="23">Selma, sakenn ena so ran. Anpremie, Lekris, e apre tou seki apartenir ar li, letan li retourne.</verse>
				<verse number="24">Lerla, lafin pou vini, letan li pou remet Rwayom dan lame Bondie, apre ki li finn fini detrir tou regn, otorite ek pouvwar.</verse>
				<verse number="25">Li bizin regne ziska ki li met tou so bann lennmi anba so lipie.</verse>
				<verse number="26">Dernie lennmi ki pou detrir, se lamor.</verse>
				<verse number="27">Lekritir dir, “Li finn met tou kiksoz anba so lipie.” Kan li dir li finn met “tou” anba so lipie, li kler ki Bondie pa ladan, parski Bondie limem ki finn met tou anba Lekris.</verse>
				<verse number="28">Kan li fini fer sa, lerla Garson la limem pou soumet ar Sa-Enn ki finn met tou kiksoz anba li, koumsa Bondie pou regn lor tou.</verse>
				<verse number="29">Anou pran lexanp bann ki finn pran batem dan plas dimoun ki finn mor; ki zot ti pe rode? Si bann mor pa resisite ditou, kifer dimoun batize dan zot plas?</verse>
				<verse number="30">E noumem, kifer sak ler nou met noumem andanze?</verse>
				<verse number="31">Sak zour mo riske mo lavi; li vre, sa. Mo fierte pou zot dan Lesegner Zezi Kris ki fer mwa dir sa, mo bann frer ek mo bann ser.</verse>
				<verse number="32">Kiserti mo lager kont bann zanimo dan Efez, si li zis pou lizie dimoun? Si bann mor pa resisite, alor anou manze-bwar parski dime nou pou mor.</verse>
				<verse number="33">Pa les dimoun anbet zot: kan frekant lisien gagn karapat.</verse>
				<verse number="34">Regagn zot lespri ek bon sans, ek aret fer pese. Sertin parmi zot pena enn bon relasion avek Bondie. Mo oblize dir sa, mem si sa fer zot onte.</verse>
				<verse number="35">Me li posib zot poz enn kestion: “Kouma bann mor pou resisite? Avek ki kalite lekor zot pou retourne?”</verse>
				<verse number="36">Kestion bet! Twa, to bien kone kan met enn lagrin dan later, li bizin mor pou donn lavi enn nouvo plant.</verse>
				<verse number="37">Seki to met dan later li enn sinp lagrin, li kapav dible ou enn lot semans; pa enn plant anantie ki to met dan later.</verse>
				<verse number="38">Me Bondie donn li enn lekor ki li finn swazir; pou sak semans ki ena e ki diferan, Bondie donn sakenn lekor ki al ar li.</verse>
				<verse number="39">Tou bann lekor pa parey. Bann imin ena enn kalite lekor, zanimo enn lot, zwazo enn lot, ek pwason enn lot.</verse>
				<verse number="40">Ena osi bann lekor seles ek bann lekor teres, e zot pena mem ekla.</verse>
				<verse number="41">Soley ena enn kalite briyans, lalinn enn lot kalite, zetwal enn lot ankor; dayer, enn zetwal so briyans pa parey kouma enn lot zetwal.</verse>
				<verse number="42">Parey koumsamem pou rezireksion bann mor. Lekor ki met dan later li mortel, lekor ki resisite li imortel;</verse>
				<verse number="43">anter li dan dezoner, me li resisite dan laglwar; anter li dan febles, me li resisite dan pwisans;</verse>
				<verse number="44">anter li kouma enn lekor natirel, li resisite kouma enn lekor spiritiel. Si ena enn lekor natirel, ena enn lekor spiritiel.</verse>
				<verse number="45">Lekritir deklare, “Premie imin Adam ti vinn enn lespri vivan, dernie Adam enn Lespri ki donn lavi.”</verse>
				<verse number="46">Pa spiritiel ki vinn avan, me materyel; spiritiel vinn apre.</verse>
				<verse number="47">Premie Adam ti sorti depi lapousier later. Deziem Adam sorti depi lesiel.</verse>
				<verse number="48">Bann imin ki apartenir ar later, zot parey kouma premie zom ki sorti depi later; bann ki sorti lesiel, zot parey Sa-Enn ki vinn depi lesiel.</verse>
				<verse number="49">Parey kouma nou ti resanble dapre zom ki sorti dan later, parey nou pou kouma zom ki sorti lesiel.</verse>
				<verse number="50">Seki mo pe rod dir, frer ek ser, seki laser ek disan pa kapav ena par dan Rwayom Bondie; seki mortel pa kapav ena par dan imortalite.</verse>
				<verse number="51">Mo pou revel zot enn sekre: pa nou tou ki pou mor, me nou tou, nou pou sanze</verse>
				<verse number="52">dan enn miliem segonn, pa gagn letan bat lizie, kan tronpet final sone. Letan tronpet sone bann mor pou resisite, e zame pou mor ankor; e nou, nou pou transforme.</verse>
				<verse number="53">Sa lekor ki kapav pouri la, bizin abiy ar seki pa pouri zame; sa lekor ki kapav mor la, bizin anvlop li dan saki pa pou mor zame.</verse>
				<verse number="54">Kan saki kapav pouri pou anvlope ar saki pa pouri zame, e letan saki kapav mor pou anvlope ar saki pa mor zame, lerla Lekritir pou realize kot finn dir: “Lamor finn anglouti dan laviktwar.”</verse>
				<verse number="55">“Lamor, kot to laviktwar ete? Lamor, kot to pouvwar donn douler ete?”</verse>
				<verse number="56">Douler lamor vinn depi pese ki ena pouvwar donn lamor, e pwisans pese sorti depi lalwa.</verse>
				<verse number="57">Granmersi Bondie ki donn nou laviktwar atraver nou Segner Zezi Kris.</verse>
				<verse number="58">Alor, mo bann frer ek ser, debout ferm. Pa les nanye destabiliz zot. Kontign progrese dan travay Lesegner, parski zot kone ki nanye pa perdi kan zot servi Lesegner.</verse>
			</chapter>
			<chapter number="16">
				<verse number="1">Asterla nou vinn lor kolek ki pe fer pou lepep Bondie dan Zide. Zot bizin swiv instriksion ki mo finn donn bann legliz dan Galasi.</verse>
				<verse number="2">Premie zour lasemenn sakenn parmi zot bizin met dekote enn som larzan dapre so reveni. Fode pa atann mwa vini pou ramas sa kas la.</verse>
				<verse number="3">Letan mo vini lerla zot pou swazir dimoun ki pou al Zerizalem ar zot kontribision. Mo pou donn zot enn let pou prezant zot.</verse>
				<verse number="4">Si li vo lapenn ki mo ale, lerla zot va akonpagn mwa.</verse>
				<verse number="5">Mo pou vizit zot letan mo fini pas Masedwann; mo oblize al Masedwann.</verse>
				<verse number="6">Kikfwa mo pou pas enn letan kot zot, li mem posib mo pas liver net kot zot. Koumsa zot va ed mwa kontign mo larout, la kot mo pou ale.</verse>
				<verse number="7">Mo pa oule zis pas enn tiletan kot zot, mo souete li enn long letan, si Lesegner permet.</verse>
				<verse number="8">Me mo pou res Efez ziska Lapantkot.</verse>
				<verse number="9">Laport finn ouver angran pou fer enn travay isi, mem si ena bann adverser.</verse>
				<verse number="10">Si Timote vini, fer enn manier ki li pena okenn freyer, parski li pe travay parey kouma mwa dan travay Lesegner.</verse>
				<verse number="11">Ki personn pa mepriz li. Okontrer ed li kontign so vwayaz dan lape pou li kapav retourn kot mwa. Mo pe atann li vini ansam avek bann frer e bann ser.</verse>
				<verse number="12">Aster, konsernan nou frer Apolos. Mo finn ankouraz li fer zot enn vizit ansam avek lezot frer, me li pa interese vini asterla. Kouma li gagn enn lokazion li pou vini.</verse>
				<verse number="13">Res lor zot gard, ferm dan lafwa, gard kouraz ek lafors.</verse>
				<verse number="14">Met lamour dan tou seki zot fer.</verse>
				<verse number="15">Frer ek ser, zot kone ki Stefanas ek so fami ti bann premie konverti dan Akai. Zot finn devoue zotmem pou servi lepep Bondie. Mo sipliye zot, frer ek ser,</verse>
				<verse number="16">obeir sa kalite dimoun la e lezot seki travay ansam ar zot.</verse>
				<verse number="17">Vizit Stefanas, Fortinatis ek Akais finn fer mo boner, parski sa ranplas zot labsans.</verse>
				<verse number="18">Bannla finn fer mo lespri trankil, kouma finn fer sa osi pou zot. Bizin konn apresie sa kalite dimoun la.</verse>
				<verse number="19">Bann legliz dan provins Lazi salye zot. Akila ek Prisil ansam ar legliz ki zwenn dan zot lakaz, avoy zot salitasion dan Lesegner.</verse>
				<verse number="20">Tou bann frer-ser avoy zot bonzour. Anbras zot kamarad dan lamitie Lesegner.</verse>
				<verse number="21">Mwa, Pol, mo pe ekrir sa bonzour la avek mo prop lame.</verse>
				<verse number="22">Si kikenn pa kontan Lesegner, ki li modi. Maranata. Vini Segner!</verse>
				<verse number="23">Ki lagras Lesegner Zezi res ar zot.</verse>
				<verse number="24">Mo avoy zot mo lamour dan lakominion avek Zezi Kris. Amen.</verse>
			</chapter>
		</book>
		<book number="47">
			<chapter number="1">
				<verse number="1">Mwa Pol, enn apot Zezi Kris par volonte Bondie, ek Timote nou frer, Mo pe ekrir zot, legliz ki dan Korint, ek tou bann krwayan ki partou dan Akai:</verse>
				<verse number="2">ki Bondie nou Papa ek Zezi Kris nou Segner donn zot lagras ek lape.</verse>
				<verse number="3">Anou loue Bondie ek Papa Zezi Kris, Papa ki ena mizerikord ek toultan konsol nou.</verse>
				<verse number="4">Li rekonfort nou dan nou detres pouki nou kapav rekonfort lezot ki pas par tou kalite problem, avek rekonfor ki limem li finn donn nou.</verse>
				<verse number="5">Parey kouma nou ena enn gran par dan soufrans Lekris, dan mem fason nou gagn gran rekonfor atraver li.</verse>
				<verse number="6">Si nou dan soufrans, li pou zot, pouki zot gagn rekonfor ek delivrans; si nou trouv rekonfor, li pou zot, pouki zot resevwar konsolasion letan zot siport avek pasians bann mem soufrans ki nou pe viv.</verse>
				<verse number="7">Nou lespwar pou zot li tini ferm parski nou kone ki, parey kouma zot partaz nou soufrans, zot ousi partaz nou rekonfor.</verse>
				<verse number="8">Nou oule ki zot kone, bann frer ek bann ser, ki kantite difikilte nou finn gagne dan provins Lazi. Nou finn akable plis ki nou lafors ti kapav tini, nou ti mem perdi tou lespwar pou res vivan.</verse>
				<verse number="9">Nou ti ena linpresion ki finn kondann nou amor. Me sa finn arive pouki nou pa depann lor noumem, me depann zis lor Bondie ki relev seki finn mor.</verse>
				<verse number="10">Dan sa kalite danze lamor la ki li finn sap nou, e li pou kontigne delivre nou. Nou finn met nou lespwar dan li; nou sir ki li pou sap nou ankor.</verse>
				<verse number="11">Ki zot kontign asiste nou par zot lapriyer. Bondie pou reponn lapriyer ki boukou dimoun finn fer pou nou, e li pou beni nou. Zot lapriyer pou vinn enn fason pou dir Bondie mersi.</verse>
				<verse number="12">Rasinn nou fierte, se temwagnaz nou konsians: nou konportman dan lemonn e avek zot li nouri par sinserite ek pirte ki Bondie donn nou. Nou pa gide par sazes imin me par lagras Bondie.</verse>
				<verse number="13">Nou pa ekrir zot kiksoz ki pa kler; nou oule zot konpran bien seki zot lir. Mo espere ki zot pou konpran klerman</verse>
				<verse number="14">seki ziska ler zot pe konpran anparti selma: ki zour Lesegner zot pou trouv fierte dan nou, parey kouma nou trouv fierte dan zot.</verse>
				<verse number="15">Mo ti telman sir lor sa size la, ki mo ti finn fer plan pou vizit zot pouki zot gagn doub benediksion.</verse>
				<verse number="16">Mo ti pou vizit zot lor mo larout pou al Masedwann, ek revizit zot letan mo sorti Masedwann. Lerla zot ti pou ed mwa pourswiv mo larout pou al Zide.</verse>
				<verse number="17">Eski mo finn pran sa desizion la san reflesi? Kan mo fer plan, eski li par motivasion egois? Eski mo balans ant “Wi” ek “Non” anmemtan?</verse>
				<verse number="18">Bondie mo temwin: nou parol li pa ezitasion ant “Wi” ek “Non.”</verse>
				<verse number="19">Zezi Kris, Garson Bondie, ki nou - momem, Silas ek Timote - nou finn anonse parmi zot, li pa finn dans-danse ant “Wi” ek “Non”; okontrer li toultan “Wi.”</verse>
				<verse number="20">Li reprezant “Wi” ki konfirm tou bann promes Bondie. Pou sa rezon la, atraver li nou dir nou “Amen” pou glorifie Bondie.</verse>
				<verse number="21">Bondie limem ki finn fer nou vinn ferm ansam avek zot dan nou lavi avek Lekris. Bondie limem donn nou lonksion,</verse>
				<verse number="22">li finn met enn sele lor nou pou montre ki nou so zanfan, li finn met Lespri Sin dan nou leker kouma enn garanti bann dibien ki rezerve pou nou.</verse>
				<verse number="23">Mo pran Bondie kouma temwin, mo finn refiz retourn Korint pou pa donn zot tro boukou traka.</verse>
				<verse number="24">Nou pa rod inpoz lor zot seki zot bizin krwar; nou kone ki zot ferm dan zot lafwa, me nou anvi kontribie pou zot boner.</verse>
			</chapter>
			<chapter number="2">
				<verse number="1">Alor mo finn deside ki mo pa pou retourn kot zot parski mo pa oule fer zot tris.</verse>
				<verse number="2">Si mo fer zot tris, kisannla pou donn mwa lazwa, sinon zotmem ki mo finn plonz dan latristes?</verse>
				<verse number="3">Ala kifer mo finn ekrir zot sa manier la, koumsa kan mo vini mo pa pou sibir tristes par dimoun ki ti bizin donn mwa lazwa. Mo ena lasirans ki si mo dan lazwa, zot tou pou dan lazwa.</verse>
				<verse number="4">Mo finn ekrir zot avek boukou langwas, leker lour, ek boukou larm; pa pou fer zot tris, me pouki zot kone ki kantite mo kontan zot.</verse>
				<verse number="5">Si kikenn finn koz ditor, li pa finn fer sa ar mwa, me, san exazere, li finn fer sa ar zot tou.</verse>
				<verse number="6">Pinision ki mazorite parmi zot finn donn sa dimoun la, li ase.</verse>
				<verse number="7">Asterla, zot bizin pardonn li ek ankouraz li, pouki li pa tom dan enn tristes ki fer li abandonn tou.</verse>
				<verse number="8">Alor mo sipliye zot, fer li kone ki zot kontan li.</verse>
				<verse number="9">Mo finn ekrir zot sa let la pou teste si pa zot toultan pare pou obeir mo bann instriksion.</verse>
				<verse number="10">Ninport kisannla ki zot pardone, mwa osi mo pardonn li. Kan mo pardone, si ena kiksoz mem pou pardone, mo fer li pou zot devan Lekris.</verse>
				<verse number="11">Nou fer sa pouki Satan pa may nou dan lak. Nou kone ki li pe maniganse.</verse>
				<verse number="12">Letan mo ti vinn Troas pou anons Bonn Nouvel Lekris mo ti dekouver ki Lesegner ti ouver enn laport pou mwa</verse>
				<verse number="13">me mo lespri pa ti anpe parski mo pa ti trouv nou frer Tit. Alor mo finn dir orevwar bann kamarad Troas e mo finn a Masedwann.</verse>
				<verse number="14">Nou loue Bondie parski li toultan antrenn nou dan kortez viktwar Lekris. Bondie servi nou pou fer konn Lekris partou kouma enn parfin ki fane partou.</verse>
				<verse number="15">Anefe nou enn parfin ki Lekris ofer Bondie. Nou sa bon loder parfin la pou seki Bondie pe sove ek seki lor sime perdision.</verse>
				<verse number="16">Pou sertin li enn loder lamor akoz zot pe mor, pou lezot ki pe viv li enn parfin lavi.</verse>
				<verse number="17">Nou pa kouma boukou lezot ki fer trafik marsandiz ar parol Bondie; okontrer parski Bondie finn avoy nou, nou koz avek sinserite dan so prezans kouma serviter Lekris.</verse>
			</chapter>
			<chapter number="3">
				<verse number="1">Eski ankor enn fwa nou pe flat noumem? Oubien eski nou bizin, kouma sertin lezot dimoun, enn let rekomandasion pou donn zot, oubien pran ar zot?</verse>
				<verse number="2">Zotmem ki nou let, enn let ki finn ekrir lor nou leker pouki tou dimoun kone ek lir.</verse>
				<verse number="3">Li kler ki zot enn let ki sorti kot Lekris, ki transmet par nou. Li pa finn ekrir ar lank, me avek Lespri Bondie vivan; li pa grave lor bann tablet ros, me dan leker bann imin.</verse>
				<verse number="4">Nou dir sa parski par Lekris nou ena sa lasirans la devan Bondie.</verse>
				<verse number="5">Pa nou ki ena konpetans pou fer sa travay la, Bondie ki donn nou kapasite.</verse>
				<verse number="6">Limem ki fer nou vinn enn minis konpetan pou servi nouvo lalians, ki pa depann lor lalwa ekri me lor Lespri. Lalwa amenn lamor, me Lespri donn lavi.</verse>
				<verse number="7">Si lalwa ki grave let par let lor enn tablet ros, finn vinn dan laglwar, e ki bannla pa ti mem kapav get figir Moiz akoz li ti reflet sa laglwar la,</verse>
				<verse number="8">konbien plis travay Lespri vinn dan enn laglwar ki pli gran ankor.</verse>
				<verse number="9">Si travay ki amenn kondanasion ti ena laglwar, konbien plis laglwar ena dan travay ki fer enn dimoun vinn zis.</verse>
				<verse number="10">Nou mem kapav dir ki laglwar ki ti briye avan, li finn perdi so lekla devan laglwar ki asterla prezan, enn laglwar telman siperyer.</verse>
				<verse number="11">Si finn ena laglwar dan seki existe zis pou enn letan, konbien plis laglwar pou ena dan seki existe pou touzour!</verse>
				<verse number="12">Akoz nou ena sa kalite lesperans la ki nou ranpli ar lasirans.</verse>
				<verse number="13">Nou pa kouma Moiz ki ti met enn vwal devan so figir pouki bann Izraelit pa trouve ki laglwar la pe disparet.</verse>
				<verse number="14">Me zot intelizans ti pe al dan tegn. Mem azordi letan zot lir Ansien Testaman sa vwal la reste, parski selma par Lekris ki vwal la tonbe.</verse>
				<verse number="15">Wi, ziska zordi sak fwa ki zot lir liv Moiz enn vwal kouver zot leker.</verse>
				<verse number="16">Me letan enn dimoun tourn ver Lesegner, vwal la tonbe.</verse>
				<verse number="17">Lesegner limem Lespri, ek la kot Lespri prezan, la ena liberte.</verse>
				<verse number="18">Nou tou, ki nepli ena vwal lor nou figir nou reflet laglwar Lesegner. Lespri pe transform nou pouki nou resanble Lesegner, avek enn laglwar ki kontign ogmante plis ankor. Sa, li vinn depi Lespri Lesegner.</verse>
			</chapter>
			<chapter number="4">
				<verse number="1">Parski par mizerikord Bondie, nou ena enn minister pou akonpli, nou pa kapav perdi kouraz.</verse>
				<verse number="2">Nou finn renons bann plan ki fer dan kasiet ek dan laont; nou pena aksion ki desevwar lezot e nou pa falsifie parol Bondie. Okontrer nou fer konn laverite dan enn fason kler devan konsians tou dimoun dan prezans Bondie.</verse>
				<verse number="3">E mem si nou Bonn Nouvel vwale, li vwale pou bann ki dan perdision.</verse>
				<verse number="4">Zot pa krwar parski bondie lemal dan sa lemonn la finn fer zot lespri aveg pouki zot pa trouv lalimier Bonn Nouvel ki revel laglwar Lekris, ki montre nou kouma Bondie ete exakteman.</verse>
				<verse number="5">Dan nou predikasion, nou pa anons noumem, me nou proklam Zezi Kris kouma Segner, ek noumem nou zot serviter akoz Zezi.</verse>
				<verse number="6">Bondie ki ti dir, “Omilie lobskirite lalimier pou briye,” limem ki fer so lalimier briye dan nou leker pou donn nou konesans laglwar Bondie ki reyonn lor figir Lekris.</verse>
				<verse number="7">Sa trezor spiritiel la nou pe sarye li dan nou, ki kouma bann po later. Koumsa li kler ki sa pwisans extraordiner la li sorti kot Bondie, pa nou ki ena sa.</verse>
				<verse number="8">Boukou afliksion tom lor nou, me nou pa kraze; ena bel-bel traka, me nou pa dezespere;</verse>
				<verse number="9">ena persekision, me nou pa abandone; zet nou parter, me nou pa konn destriksion.</verse>
				<verse number="10">Dan nou lekor mortel, nou toultan sarye lamor Zezi pouki nou lekor revel osi lavi Zezi.</verse>
				<verse number="11">Anefe, mem si nou vivan, nou toultan dan danze lamor akoz Zezi, pouki so lavi revele dan nou lexistans mortel.</verse>
				<verse number="12">Savedir lamor pe fer so travay dan nou, me lavi pe fer so travay dan zot.</verse>
				<verse number="13">Dan Lekritir finn ekrir, “Mo finn krwar, akoz sa mo finn koze.” Avek sa mem lespri lafwa la, nou osi nou finn krwar ek nou pe koze,</verse>
				<verse number="14">parski nou kone ki Bondie ki finn resisit Lesegner Zezi pou resisit nou osi avek Zezi, e pou amenn nou, ansam ar zot, dan so prezans.</verse>
				<verse number="15">Tousala li pou zot benefis. E letan lagras Bondie tous plis dimoun ankor, sa pou ogmant lapriyer rekonesans ki exprim laglwar Bondie.</verse>
				<verse number="16">Akoz sa nou pa perdi kouraz. Mem si nou kote fizik pe deteryore, nou kote spiritiel pe renouvle zour apre zour.</verse>
				<verse number="17">Bann ti traka tanporer ki ariv nou pe prepar nou pou enn laglwar eternel ki extraordiner.</verse>
				<verse number="18">Nou pa port nou latansion lor seki vizib, me lor seki invizib. Seki vizib li pou enn tan, seki invizib li eternel.</verse>
			</chapter>
			<chapter number="5">
				<verse number="1">Nou kone ki sa latant dan ki nou pe viv la, setadir, nou lekor letan nou lor later, si li konn destriksion, Bondie rezerv enn lakaz dan lesiel, enn lakaz ki pa fer ar lame imin.</verse>
				<verse number="2">Asterla nou soupire, telman nou ena dezir pou rekouver nou ar lakaz ki sorti dan lesiel.</verse>
				<verse number="3">Koumsa nou pou retrouv nou abiye, e nou pa pou touni.</verse>
				<verse number="4">Osi lontan ki nou res dan sa latant ki nou ena lor later la, nou pou akable, parski nou pa oule res san linz lor nou, me nou anvi met enn lot linz lor nou afin ki seki mortel li anglouti par lavi.</verse>
				<verse number="5">Bondie limem finn prepar nou pou sa, e finn donn nou so Lespri kouma enn garanti pou seki li rezerve pou nou.</verse>
				<verse number="6">Alors nou toultan ena konfians; e nou kone ki tanki nou dan sa lekor la, nou lwin ar Lesegner.</verse>
				<verse number="7">Nou viv par lafwa, nou pa viv par seki lizie trouve.</verse>
				<verse number="8">Wi, nou ena plin kouraz e nou prefer kit lanvlop dan ki nou ete pou al viv ansam ar Lesegner.</verse>
				<verse number="9">Ki nou dan sa lekor la ou andeor li, nou anvi fer nou Segner plezir. Sa nou pli gran dezir sa.</verse>
				<verse number="10">Nou tou pou bizin dibout devan zizman Lekris, pouki sakenn gagn so rekonpans dapre seki li finn fer letan li ti dan sa lekor la, ki li bon kiksoz, ki li move kiksoz.</verse>
				<verse number="11">Parski nou bien kone ki savedir ena reverans pou Lesegner, alor nou sey konvink lezot. Bondie bien konn nou, e mo espere ki dan zot leker zot osi zot konn mwa.</verse>
				<verse number="12">Nou pa pe rekomann noumem ar zot ankor enn fwa. Nou zis anvi donn zot lokazion santi enn fierte pou nou, pouki zot ena enn repons pou donn bann ki met plis linportans lor laparans deor ki lor seki ena dan leker.</verse>
				<verse number="13">Si nou latet pa bon, pou Bondie ki nou koumsa; si nou lespri bien korek, li pou zot ki nou koumsa.</verse>
				<verse number="14">Anefe, lamour Lekris kontrol nou, parski nou ena lasirans ki ena enn sel ki finn mor pou tou lezot; savedir ki tou lezot ena enn par dan so lamor.</verse>
				<verse number="15">Li finn mor pou tou dimoun, afin ki seki viv, li nepli viv pou limem me li viv pou Sa-Enn ki finn mor pou zot la, e ki finn resisite pou zot.</verse>
				<verse number="16">Alor depi aster nou nepli konsider okenn dimoun dapre manier imin. Mem si avan nou ti konsider Lekris dan enn manier imin, nou pa get li koumsa asterla.</verse>
				<verse number="17">Si kikenn ini ar Lekris, li vinn enn nouvo kreasion; seki vie finn disparet, seki nouvo ki la.</verse>
				<verse number="18">Tousala travay Bondie, ki rekonsilie nou ar limem par Lekris, e li finn donn nou sa minister rekonsiliasion la.</verse>
				<verse number="19">Par Lekris, Bondie finn azir pou rekonsilie tou bann imin ar li, san pran konsiderasion zot bann fot, e li finn donn nou responsabilite pou al anons mesaz rekonsiliasion.</verse>
				<verse number="20">Alor dan nom Lekris, nou vinn bann anbasader, komsi Bondie pe fer so lapel atraver nou; dan nom Lekris nou sipliye zot: les zot rekonsilie avek Bondie.</verse>
				<verse number="21">Lekris pa ti ena pese, me Bondie finn met nou pese lor li, pouki letan nou ini ansam ar li, nou rant dan enn lavi akseptab devan Bondie.</verse>
			</chapter>
			<chapter number="6">
				<verse number="1">Antan ki bann travayer ki kolabor ar Bondie, nou sipliy zot: pa negliz lagras ki zot finn resevwar ar li.</verse>
				<verse number="2">Bondie dir, “Ler moman favorab mo finn ekout twa, kan zour arive pou sov twa, mo finn vinn sekour twa.” Ekoute, asterla, samem moman pou resevwar faver Bondie; azordi, zour liberasion, kot Bondie sov nou.</verse>
				<verse number="3">Nou pa pe met okenn obstak pou kre skandal lor sime personn, pouki nou minister li san repros.</verse>
				<verse number="4">Okontrer, nou prezant noumem dan tou sirkonstans kouma bann serviter Bondie; nou siport bann soufrans, detres, angwas,</verse>
				<verse number="5">bate, prizon, rayot, fatig travay, mank somey, res san manze.</verse>
				<verse number="6">Nou montre noumem kouma serviter Bondie par lapirte, konesans, pasians, labonte, par Lespri Sin, lamour vre,</verse>
				<verse number="7">par parol laverite, e par pwisans Bondie; avek zarm lazistis dan nou lame drwat e dan nou lame gos.</verse>
				<verse number="8">Nou gagn laglwar e nou gagn dezoner, nou gagn insilt e nou gagn louanz. Tret nou kouma manter, pourtan nou dir laverite;</verse>
				<verse number="9">tret nou etranze, mem ki bien konn nou; tret nou kouma bann ki pe mor, pourtan nou bien vivan; nou soufer boukou pinision, me nou pa mor;</verse>
				<verse number="10">mem dan sagrin nou toultan zwaye; nou pov, me nou anrisi boukou dimoun; li paret ki nou pena nanye, me anverite nou posed tou kiksoz!</verse>
				<verse number="11">Nou finn koz fran ar zot, bann kamarad Korintien, nou finn ouver nou leker angran ar zot.</verse>
				<verse number="12">Pa nou ki finn ferm nou leker ki ena boukou lafeksion pou zot; zot ki finn ferm zot leker ar nou.</verse>
				<verse number="13">Mo koz ar zot kouma mo bann zanfan: anretour ouver zot leker ar nou zot ousi.</verse>
				<verse number="14">Pa al asosie zot avek bann non-krwayan. Kouma seki drwat kapav fer partner ar seki move? Oubien, kouma lalimier kapav asosie li ar teneb?</verse>
				<verse number="15">Kouma Lekris kapav tom dakor ar diab? Ki relasion ena ant enn krwayan ek enn non-krwayan?</verse>
				<verse number="16">Ki lakor ena ant tanp Bondie ek bann idol? Parski noumem ki tanp Bondie vivan, kouma Bondie finn dir, “Mo pou res parmi mo pep, mo pou mars avek zot, Mo pou zot Bondie, e zot pou mo pep.”</verse>
				<verse number="17">Lesegner dir: “Separ zot ar sa bannla, res alekar, pa tous nanye ki inpir, e mo pou akeyir zot.</verse>
				<verse number="18">Momem, mo pou enn Papa pou zot, e zot, zot pou mo garson, zot pou mo tifi.”</verse>
			</chapter>
			<chapter number="7">
				<verse number="1">Mo bann kamarad, tou sa bann promes la valab pou nou. Akoz sa nou bizin pirifie noumem, separ nou avek tou seki kapav sali nou lekor ek nou lam; e anou viv enn lavi konpletman sin, dan respe pou Bondie.</verse>
				<verse number="2">Fer plas dan zot leker pou nou. Nou pa finn fer ditor personn, nou pa finn koronp personn, nou pa finn explwat personn.</verse>
				<verse number="3">Mo pa pe dir sa pou kondann zot, parski mo finn fini dir depi avan: ki zot dan nou leker, nou ansam pou lavi-lamor.</verse>
				<verse number="4">Mo ena gran konfians dan zot, mo get zot avek gran fierte. Dan nou detres, mo ankor ena boukou lankourazman ek mo ena lazwa.</verse>
				<verse number="5">Ofet, letan nou ti ariv Masedwann nou pa ti konn okenn repo, nou ti aflize; otour nou ti ena konfli, andan nou leker ti ena lafreyer.</verse>
				<verse number="6">Me Bondie ki konsol bann ki abat, ti konsol nou par vizit Tit,</verse>
				<verse number="7">me pa selma par so larive, me osi par konsolasion ki zot ti donn li. Li ti rakont nou kouma zot anvi trouv mwa, komie zot tris, komie zot pare pou defann mwa; akoz sa mo lazwa li vremem gran.</verse>
				<verse number="8">Mem si mo finn rann zot tris par let ki mo finn ekrir, mo pa regrete ki mo finn ekrir li. Ofet, wi, mo ti regrete letan mo ti rann mwa kont ki sa ti finn fer zot tris, pou enn letan.</verse>
				<verse number="9">Asterla mo dan lazwa, pa akoz mo finn rann zot tris, me parski tristes la finn fer zot repanti. Bondie finn servi sa tristes la, koumsa nou pa finn koz zot okenn ditor.</verse>
				<verse number="10">Tristes ki Bondie servi li amenn enn sanzman leker ki sov nou e ki pena okenn regre; tristes dapre lemonn li amenn lamor.</verse>
				<verse number="11">Get enn kou rezilta tristes selon Bondie: wi, gete ki kalite bonn volonte zot ena, komie zot prese pou defann zotmem, ki indignasion zot ena, lafreyer osi, dezir pou retrouv mwa, zel ki zot ena, lanvi pou pini lemal. Zot finn prouve ki zot inosan dan sa zafer la.</verse>
				<verse number="12">Si mo finn ekrir zot, li pa akoz sa dimoun ki finn fer ditor la, ni akoz dimoun ki finn sibir lofans la. Me pouki zot rann zot kont devouman ki zot ena pou nou devan Bondie.</verse>
				<verse number="13">Ala seki finn ankouraz nou. Pa selman nou ankouraze, nou ankor dan plis boner letan nou trouve komie Tit ti dan lazwa lor manier zot ti konsol so lespri.</verse>
				<verse number="14">Mo finn konplimant zot avek fierte ar Tit, e zot pa finn fer mwa perdi pwin. Me parey kouma tou kiksoz mo finn dir zot, li vre, dan mem fason eloz ki nou finn fer lor zot ar Tit, li vre.</verse>
				<verse number="15">So lafeksion pou zot pli gran ankor letan li rapel ki zot tou ti obeisan, kouma zot ti akeyir li avek respe, avek imilite.</verse>
				<verse number="16">Mo dan lazwa parski mo kapav kont lor zot dan tou kiksoz.</verse>
			</chapter>
			<chapter number="8">
				<verse number="1">Bann frer e bann ser, nou anvi ki zot kone kouma lagras Bondie finn manifeste dan bann legliz Masedwann.</verse>
				<verse number="2">Zot finn pas par bann eprev bien sever, me zot lazwa telman gran ki, mem dan zot lavi pov, zot finn montre enn gran zenerozite.</verse>
				<verse number="3">Mo kapav rasir zot ki bannla finn donn otan ki zot kapav, e mem plis ki zot kapav.</verse>
				<verse number="4">Bannla finn insiste pou gagn privilez servi lepep Bondie.</verse>
				<verse number="5">Li ti plis ki nou ti espere. Dabor bannla finn donn zotmem Lesegner, apre par volonte Bondie zot finn donn nou zotmem.</verse>
				<verse number="6">Alor nou finn sipliy Tit ki ti koumans sa travay la parmi zot, ki li kontign ed zot terminn zot aksion zenere.</verse>
				<verse number="7">Zot ena plin lafwa, don laparol, konesans, enn zel ki pena limit ek lamour ki nou finn donn zot; alor, nou atann ki zot montre enn gran zenerozite pou lokazion prezan.</verse>
				<verse number="8">Mo pa pe donn okenn lord la. Si mo pe donn lexanp lezot, mo pe zis donn zot lokazion prouve ki zot lamour li vre.</verse>
				<verse number="9">Zot konn lagras Zezi Kris, mem si li ti ris, li finn fer li pov pou zot, pouki par so povrete zot kapav vinn ris.</verse>
				<verse number="10">Mo donn zot mo lopinion lor sa zafer la: li meyer ki zot terminn seki zot finn koumanse lane dernier. Zot pa ti selma premie pou azir, me zot ti premie pou dezir fer sa aksion la.</verse>
				<verse number="11">Asterla, fini travay la. Montre volonte pou terminn li, parey kouma zot ti ena pou koumans li. Fer li avek mwayin ki zot ena.</verse>
				<verse number="12">Si zot ena bonn volonte, Bondie aksepte don ki zot done dapre seki zot ena, pa dapre seki zot pena.</verse>
				<verse number="13">Mo pa pe rod met zot dan difikilte pouki lezot soulaze, me pou etablir egalite.</verse>
				<verse number="14">Asterla zot dan labondans e zot kapav ed bann ki pena; enn lot kou, bann ki dan labondans pou ed zot kan zot pena. Koumsamem pou ena egalite.</verse>
				<verse number="15">Kouma Lekritir dir, “Seki finn ramas boukou, pa finn ena tro boukou, e seki finn ramas tigit, pa finn ena tro tigit.”</verse>
				<verse number="16">Nou rann gras Bondie ki finn met dan leker Tit mem lanvi pou ed zot.</verse>
				<verse number="17">Pa selma li finn bien akeyir nou reket; li telman kontan, li finn pran linisiativ pou vinn vizit zot.</verse>
				<verse number="18">Nou finn avoy avek li sa frer ki tou legliz ena enn gran respe pou travay ki li pe fer pou proklam Bonn Nouvel.</verse>
				<verse number="19">Pli meyer ankor, bann legliz finn swazir li pou akonpagn nou dan sa mouvman zenerozite la; sa enn servis ki nou fer pou laglwar Bondie e pou montre nou bann bon lintansion.</verse>
				<verse number="20">Nou anvi evit tou kritik lor kouma nou pe administre sa don zenere ki finn ramase la.</verse>
				<verse number="21">Nou oule fer tou kiksoz dan enn fason korek, pa zis devan Bondie, me osi devan tou dimoun.</verse>
				<verse number="22">Alor nou pe avoy nou frer ar lezot delege. Souvan nou finn gagn lokazion teste li, e li finn toultan montre li ranpli ar zel, sirtou asterla parski li ena enn gran konfians dan zot.</verse>
				<verse number="23">Konsernan Tit, li mo konpagnon e li travay ansam ar mwa pou ed zot; bann lezot frer ki pe akonpagn li, zot reprezant bann legliz e zot pe azir pou laglwar Lekris.</verse>
				<verse number="24">Montre bann frer la zot lamour, koumsa bann legliz pou trouve ki nou ena rezon koz avek fierte lor zot.</verse>
			</chapter>
			<chapter number="9">
				<verse number="1">Li pa vremem neseser ki mo ekrir zot lor size led ki bizin avoy bann krwayan ki dan Zide.</verse>
				<verse number="2">Mo konn zot bon lintansion, ek avek fierte mo finn dir bann Masedonien ki Akai finn pare depi lane dernier, ek sa finn ankouraz bannla pou azir.</verse>
				<verse number="3">Mo pe avoy bann frer e bann ser kot zot, pouki sa fierte ki mo ena pou zot la, li pa bann parol dan vid. Kouma mo finn dir, zot vremem finn pare.</verse>
				<verse number="4">Selma, si bann Masedonien vinn avek mwa e zot dekouver ki nanye pa finn pare, nou pou vremem onte; san mansione komie zot, zot pou dan laont, telman nou ti ena lasirans letan nou ti koze.</verse>
				<verse number="5">Mo panse li pli bon demann bann frer e bann ser la vizit zot avan mwa, pou okip sa don zenere ki zot finn promet la. Koumsa li pou finn fini pare letan mo vini e sa pou prouve ki zot done avek zenerozite e non akontreker.</verse>
				<verse number="6">Mazinn sa bien: seki plant tigit pou rekolte tigit, seki plant boukou pou rekolte boukou.</verse>
				<verse number="7">Sakenn bizin donn dapre seki li finn deside dan so leker, san regrete ek san presion lor li. Bondie kontan dimoun ki donn avek lazwa.</verse>
				<verse number="8">Bondie ena pouvwar donn twa plis ki bizin, pouki toultan to ena seki neseser, ek anplis pou to partaz dan bann bonaksion.</verse>
				<verse number="9">Kouma Lekritir dir, “Li donn bann pov avek abondans, so bonker res gran pou touzour.”</verse>
				<verse number="10">Bondie, ki fourni semans pou planter ek dipin pou manze, pou fourni zot avek semans, e pou miltipliye li pouki zot zenerozite li donn boukou fri.</verse>
				<verse number="11">Li pou toultan fer zot ena ase larises pouki zot res zenere; koumsa atraver nou, enn kantite dimoun pou remersie Bondie pou bann don ki zot finn done.</verse>
				<verse number="12">Sa kontribision la, li pa zis konble seki lepep Bondie pe manke, me li fer enn debordman aksiondegras pou dir Bondie mersi.</verse>
				<verse number="13">Akoz prev ki zot montre par zot servis, enn kantite pou glorifie Bondie pou zot fidelite anver Bonn Nouvel Lekris, zot gran zenerozite pou partaz zot dibien avek bannla, e avek tou lezot ankor.</verse>
				<verse number="14">Bannla pou priye pou zot avek enn gran lafeksion akoz lagras extraordiner ki Bondie akord zot.</verse>
				<verse number="15">Anou loue Bondie pou so don inkonparab!</verse>
			</chapter>
			<chapter number="10">
				<verse number="1">Par douser ek bonte Lekris, mwa, Pol mo pe fer enn lapel ar zot; mwa ki dimoun dir ki mo “timid” kan mo ar zot, me ki ena “lodas” kan mo lwin.</verse>
				<verse number="2">Mo sipliye zot, pa les mwa montre mo lodas kan mo vinn kot zot, parski mo pou montre fermte anver bann ki pretann ki nou azir par motivasion imin.</verse>
				<verse number="3">Li vre ki nou imin, me li pa vre ki nou konbat dapre manier imin.</verse>
				<verse number="4">Bann zarm ki nou servi dan nou konba, li pa sorti kot imin, me li bann zarm Bondie ki nou servi pou detrir bann fortres. Nou detrir bann argiman ki fos,</verse>
				<verse number="5">nou ranvers bann pwisans ki dres avek lorgey kont konesans Bondie, e nou pran tou panse prizonie pou fer zot obeir Lekris.</verse>
				<verse number="6">Enn fwa ki zot prouve ki zot obeisans li konplet, nou pou pare pou pini tou dezobeisans.</verse>
				<verse number="7">Pa get laparans, get seki devan zot lizie. Si kikenn konsider ki li apartenir ar Lekris, ki li rann limem kont ki nou osi, otan ki li, nou apartenir ar Lekris.</verse>
				<verse number="8">Mo pa pou onte, mem si mo bizin vant enn tigit tro sa lotorite ki Lesegner finn donn nou pou edifie zot e non pa pou detrir zot.</verse>
				<verse number="9">Mo pa oule zot krwar ki mo pe rod fer zot per par mo bann let.</verse>
				<verse number="10">Dimoun dir, “Let Pol bien dir ek sever; me kan li parmi nou li feb ek so koze bat dan vid.”</verse>
				<verse number="11">Ki sa bann dimoun la note ki seki nou dir dan let letan nou lwin, samem pou nou aksion letan nou prezan parmi zot.</verse>
				<verse number="12">Nou pena toupe pou klas noumem ou konpar noumem ar sertin ki fer zot fanor. Zot bet! Zot etablir zot prop kriter pou fer konparezon ek zizman lor zotmem.</verse>
				<verse number="13">Nou pena pou fer fezer e fer krwar nou bann terib, me nou pou res dan limit ki Bondie finn etablir, dan travay ki li finn permet nou fer pouki nou kapav vinn ziska kot zot.</verse>
				<verse number="14">Letan nou ti vinn kot zot, nou pa ti pe al andeor nou limit. Nou ti bann premie pou vinn ziska kot zot pou amenn Bonn Nouvel Zezi Kris.</verse>
				<verse number="15">Nou pa al andeor limit pou deklar travay ki lezot finn fer. Okontrer, nou espere ki zot lafwa pou ogmante e ki nou pou kapav akonplir enn travay pli gran ankor, me touzour dan limit ki Bondie finn fixe.</verse>
				<verse number="16">Lerla nou kapav amenn Bonn Nouvel dan bann rezion pli lwin ki zot landrwa, san ki nou bizin al deklar travay ki lezot finn fer dan zot prop teritwar.</verse>
				<verse number="17">“Si kikenn anvi vremem fer vantar, ki li montre laglwar Bondie.”</verse>
				<verse number="18">Pa dimoun ki ena bel lopinion lor limem ki gagn rekonesans, me dimoun ki Lesegner rekomande.</verse>
			</chapter>
			<chapter number="11">
				<verse number="1">Mo ti pou souete ki zot kapav siport mo ti fouka. Fer sa pou mwa!</verse>
				<verse number="2">Mo ena zalouzi pou zot, otan ki Bondie ena. Mo ti finn promet pou marye zot ar enn sel mari, Lekris, e mo dezir prezant zot ar li kouma enn zennfi vierz.</verse>
				<verse number="3">Mo bien per ki zot panse pou gate, parey kouma Ev ti les li egare par riz serpan, e ki sa antrenn zot lwin e zot perdi zot devosion sinp pou Lekris.</verse>
				<verse number="4">Anefe, zot kapav toler ninport kisannla ki vinn pres enn Zezi diferan ar seki nou finn anons zot; zot pare pou resevwar enn lot lespri e enn lot Bonn Nouvel ki diferan ar Lespri e Bonn Nouvel ki nou finn anons zot.</verse>
				<verse number="5">Mo panse ki mo pa inferyer dan okenn fason ar zot “siper-apot.”</verse>
				<verse number="6">Li posib ki mo pena sa don pou fer gran koze anpiblik, me mo ena konesans. Nou finn montre zot sa klerman toultan e dan tou kondision.</verse>
				<verse number="7">Eski mo ti ena tor letan mo ti abes mwa pouki zot gagn linportans, parski mo finn anons zot Bonn Nouvel Bondie gratis?</verse>
				<verse number="8">Pandan ki mo ti pe travay parmi zot, bann lezot legliz ki ti pe soutenir mwa. Dan enn fason koze, koumadir mo ti pe kokin bannla pou ed zot isi.</verse>
				<verse number="9">Pandan ki mo ti kot zot e mo ti mank kiksoz, mo pa ti vinn enn fardo pou zot, parski bann frer e bann ser ki sorti Masedwann ti donn mwa tou saki mo ti bizin. Mo finn fer ansort ki mo pa enn fardo pou zot, e mo pou kontign koumsa dan lavenir.</verse>
				<verse number="10">Par laverite Lekris ki dan mwa, mo kapav dir ki personn dan rezion Akai pa pou kapav aras sa fierte ki mo ena pou zot la.</verse>
				<verse number="11">Kifer? Parski mo pa kontan zot? Bondie ki kone!</verse>
				<verse number="12">Mo pou kontign fer seki mo pe fer pou anpes lezot “apot” gagn enn pretex pou deklare ki zot parey kouma nou.</verse>
				<verse number="13">Sa bannla pa bann vre apot; zot bann foser ki finn degize kouma apot Lekris.</verse>
				<verse number="14">Nou pa etone! Satan limem degize kouma anz lalimier.</verse>
				<verse number="15">Li pa etonan ki so bann serviter degiz zotmem pou paret kouma serviter lazistis. Zot pou pey saki zot merite.</verse>
				<verse number="16">Mo repete, ki personn pa pran mwa pou enn fouka. Me si zot fer li, aksepte mwa kouma zot ti pou aksepte enn fou, pouki mwa osi mo tap mo tanbour enn tigit.</verse>
				<verse number="17">Dan sa zafer vantardiz la, mo pa pe koz kouma Lesegner ti pou souete, me kouma enn fou.</verse>
				<verse number="18">Me parski ena boukou lezot dimoun pe fer fezer lor zot kalite pou bann rezon imin, mwa osi mo fer parey.</verse>
				<verse number="19">Zot ki saz, zot aksepte seki fou.</verse>
				<verse number="20">Ofet, zot siport ninport ki, ki tret zot kouma esklav, ki explwat zot, ki depouy zot, ki fer fezer, ki klak zot dan figir.</verse>
				<verse number="21">Mo onte pou dir sa, me nou, nou finn tro timid pou azir koumsa! Si kikenn oze fer so vantar, e la mo pe koz kouma enn fou, mwa osi mo pou oze fer sa.</verse>
				<verse number="22">Bannla Ebre? Mwa osi. Izraelit? Mwa osi. Desandan Abraam? Mwa osi.</verse>
				<verse number="23">Bannla serviter Lekris? Mo pou dir enn foli la: mo meyer serviter ki zot. Mo finn travay plis ki zot; mo finn fer plis prizon ki zot; mo finn plis gagn bate, e mo finn pas pre ar lamor plis ki zot.</verse>
				<verse number="24">Sink fwa bann Zwif finn fwet mwa trant-nef kout;</verse>
				<verse number="25">trwa fwa bann Romin finn bat mwa kout dibwa; enn fwa finn lapid mwa; trwa fwa mo finn fer nofraz; mo finn pas enn zour ek enn nwit dan lamer.</verse>
				<verse number="26">Dan mo bann vwayaz mo finn pas par danze larivier deborde, danze bann brigan, danze mo prop pep, ek bann non-Zwif, danze dan lavil, danze dan dezer, danze parmi bann fos kamarad.</verse>
				<verse number="27">Mo finn konn travo penib ek bann eprev bien dir; souvan mo finn pas lanwit san somey; mo finn pas par lafin, par laswaf; souvan mo pa finn ena manze ditou, dan freser, san linz.</verse>
				<verse number="28">Apar tou leres ki mo pa pou mansione, ena osi presion lor mwa toulezour akoz traka legliz.</verse>
				<verse number="29">Si kikenn feb, mo santi mwa feb osi; si kikenn tonbe, mo santi douler la.</verse>
				<verse number="30">Si mo bizin fer vantar, mo pou vant mo febles.</verse>
				<verse number="31">Bondie ki Papa Lesegner Zezi, ki beni pou leternite, kone ki mo pa pe koz manti.</verse>
				<verse number="32">Letan mo ti Damas, gouverner ki ti anba lerwa Aretas, ti plas bann gard devan laport lavil pou aret mwa.</verse>
				<verse number="33">Me bann dimoun ti desann mwa dan enn panie par enn trou dan miray, e mo finn sape.</verse>
			</chapter>
			<chapter number="12">
				<verse number="1">Mo oblize fer vantar, mem si sa pa bon. Asterla mo pou koz lor vizion ek revelasion ki Lesegner finn donn mwa.</verse>
				<verse number="2">Mo konn enn Kretien ki, ena katorz-an, ti trouv li mont ziska trwaziem lesiel. Mo pa kone si pa li ti vremem mont lao dan so lekor, oubien enn vizion selma sa, Bondie tousel kone.</verse>
				<verse number="3">Mo kone ki sa zom la, ki li dan so lekor ou andeor so lekor, nek Bondie ki kone,</verse>
				<verse number="4">sa zom la ti mont ziska paradi e laba li ti tann bann kiksoz ki pa kapav exprime, e ki okenn imin pa kapav repete.</verse>
				<verse number="5">Pou sa zom la mo kapav fer mo vantar, me pou mwa mo met mo vantardiz zis dan mo febles.</verse>
				<verse number="6">Si mo anvi fer mo vantar, mo pa ti pou enn fou, parski mo ti pou dir laverite. Me mo evit tousala pouki personn pa gagn enn lopinion siperyer lor mwa dapre seki li trouv mwa fer ou tann mwa dir.</verse>
				<verse number="7">Me pouki mo pa gonfle ar lorgey akoz sa bann revelasion extraordiner ki mo finn resevwar la, mo finn resevwar enn soufrans dan mo laser, enn mesaze Satan ki bat mwa, ki anpes mwa gonfle ar lorgey.</verse>
				<verse number="8">Trwa fwa mo finn priye Lesegner lor sa size la, pou tir sa soufrans la.</verse>
				<verse number="9">Li finn dir mwa, “Mo lagras sifizan pou twa, mo pwisans pou manifeste dan to febles.” Alor mo ere pou vant mo febles, pouki pwisans Lekris repoz lor mwa.</verse>
				<verse number="10">Akoz sa, pou Lekris, mo satisfe avek febles, insilt, detres, persekision ek langwas. Kan mo feb, lerlamem ki mo for.</verse>
				<verse number="11">Mo azir kouma enn fou! Zotmem ki fors mwa vinn koumsa. Ofet, zot ki ti bizin defann mwa, parski mem si mo enn nanye ditou, mo pa inferyer ar zot bann siper-apot.</verse>
				<verse number="12">Bann sign ki prouve ki mo enn apot, finn realize parmi zot, avek enn pasians parfe: bann mirak, bann mervey e bann aksion pwisan.</verse>
				<verse number="13">Kimanier zot pa finn gagn seki lezot legliz finn gagne? Akoz mo finn refiz explwat zot? Si koumsa, pardonn mwa sa erer la!</verse>
				<verse number="14">Mo pare pou vinn vizit zot pou trwaziem fwa. Mo pa pou enn fardo lor zot, parski mo pa pe rod zot dibien, me zotmem. Pa bann zanfan ki ramas larzan pou zot paran, me paran ki pran swin zanfan.</verse>
				<verse number="15">Mwa mo kote, mo dispoze depans tou e depans momem pou zot. Eski zot pou mwins kontan mwa, si mo kontan zot ankor plis?</verse>
				<verse number="16">Zot dakor ki mo pa finn enn fardo pou zot. Me kikenn kapav dir, mo fourb e mo finn piez zot par riz.</verse>
				<verse number="17">Parmi bann dimoun ki mo finn avoy zot, eski ena enn ladan ki mo finn servi pou explwat zot?</verse>
				<verse number="18">Mo ti sipliy Tit pou al kot zot, e mo ti avoy frer la ar li. Eski Tit ti explwat zot? Eski nou pa finn konport nou avek mem lintansion e mem fason azir?</verse>
				<verse number="19">Tousaletan la zot ti pe panse ki nou pe defann noumem devan zot? A non! Nou pe koz kouma Lekris ti pou anvi nou koze devan Bondie. Tousala, mo bann kamarad, li pouki zot progrese dan zot lafwa.</verse>
				<verse number="20">Mo per ki letan mo arive, mo pa trouv zot kouma mo souete trouv zot, e ki zot osi zot pa trouv mwa kouma zot ti anvi mo ete. Mo per ki mo trouv lager, zalouzi, lakoler, rivalite, insilt, komeraz, lorgey ek dezord.</verse>
				<verse number="21">Mo per ki pandan sa prosin vizit la, Bondie imilie mwa dan zot prezans, e ki mo pou plore lor boukou parmi zot ki pe kontigne dan vie pese lontan; zot pankor repanti zot inpirte, imoralite ek debos ki zot ti pratike.</verse>
			</chapter>
			<chapter number="13">
				<verse number="1">Sa pou fer trwaziem fwa ki mo vinn vizit zot. “Ninport ki akizasion bizin gagn sipor de ou trwa temwin pou kapav regle.”</verse>
				<verse number="2">Mo ena enn avertisman pou donn seki finn pese dan lepase, e osi ar tou lezot; mo ti deza dir sa dan mo deziem vizit, me mo pe dir li ankor pandan mo labsans: prosenn fwa ki mo vinn kot zot, mo pa pou les personn sape.</verse>
				<verse number="3">Zot pou gagn tou prev neseser pou prouve ki Lekris koz par mwa. Lekris pa feb pou zot, me li manifeste so pwisans parmi zot.</verse>
				<verse number="4">Letan ti krisifie li, li ti dan febles, me asterla li vivan par pwisans Bondie. Dan Lekris nou osi nou feb, me par pwisans Bondie nou pou vivan avek li pou zot.</verse>
				<verse number="5">Examinn zotmem pou verifie si zot pe viv dan lafwa. Teste zotmem. Eski zot pa realize ki Lekris dan zot? Amwin ki lexamin ki zot fer montre ki zot finn fel.</verse>
				<verse number="6">Mo espere ki zot dekouver ki nou finn pas nou leprev, nou.</verse>
				<verse number="7">Nou priye Bondie pouki zot pa fer nanye mal, pa pouki sa montre nou sikse, me montre ki zot pratik seki bien, mem si li paret ki nou pa finn pas leprev.</verse>
				<verse number="8">Nou pa kapav fer nanye kont laverite Bondie, nou nek bizin azir pou li.</verse>
				<verse number="9">Nou dan lazwa kan nou, nou feb, me zot, zot for. Dan nou lapriyer, nou demann ki zot vinn parfe.</verse>
				<verse number="10">Akoz sa mo ekrir tousala kouma mo lwin ar zot, pouki letan mo vini mo pa bizin pran bann aksion sever par lotorite ki Lesegner finn donn mwa pou edifie, e non pou detrir.</verse>
				<verse number="11">Finalman, bann frer ek bann ser, viv dan lazwa, fer zefor pou vinn parfe, ankouraz zot kamarad, res dakor ant zot, viv dan lape, e Bondie ki lamour ek lape pou avek zot.</verse>
				<verse number="12">Anbras zot kamarad dan lamitie Lesegner. Tou bann krwayan avoy zot salitasion.</verse>
				<verse number="13">Ki lagras Lesegner Zezi Kris, lamour Bondie e lakominion Lespri Sin res avek zot.</verse>
			</chapter>
		</book>
		<book number="48">
			<chapter number="1">
				<verse number="1">Mwa Pol, apot, pa par volonte bann imin oubien lotorite zom, me par Zezi Kris ek Bondie Papa ki finn resisit li parmi bann mor,</verse>
				<verse number="2">ek tou bann frer e ser ki avek mwa, Mo avoy sa let la bann legliz dan Galasi.</verse>
				<verse number="3">Ki lagras ek lape ki sorti kot Bondie Papa ek Lesegner Zezi Kris, res ar zot.</verse>
				<verse number="4">Zezi Kris, finn donn limem pou nou pese e li finn delivre nou dan sa lemonn move la dapre volonte Bondie nou Papa.</verse>
				<verse number="5">Laglwar pou li pou touzour ek touzour. Amen.</verse>
				<verse number="6">Sa etonn mwa avek ki vites zot finn tourn zot ledo ar Bondie ki ti apel zot par lagras Lekris, pou zot al aksepte enn lot Bonn Nouvel.</verse>
				<verse number="7">Sa pa vedir ki ena enn lot Bonn Nouvel, me plito ena sertin dimoun ki pe trouble zot ek anvi sanz Bonn Nouvel Zezi Kris.</verse>
				<verse number="8">Me, si noumem oubien enn anz sorti dan lesiel, vinn anons zot enn Bonn Nouvel kontrer avek saki nou, nou finn anonse, li pou modi pou sa!</verse>
				<verse number="9">Nou finn deza dir, e nou pe redir li ankor: si kikenn anons enn Bonn Nouvel diferan ar saki zot finn resevwar, ki li modi!</verse>
				<verse number="10">Asterla, eski mo pe rod faver bann imin oubien faver Bondie? Eski mo pe sey fer plezir bann imin? Si mo ti ankor pe fer plezir bann zom, alor mo pa ti pou enn serviter Zezi Kris.</verse>
				<verse number="11">Les mo dir zot, mo bann frer ek ser, sa Bonn Nouvel ki mo finn anons zot la, li pa sorti kot bann imin sa;</verse>
				<verse number="12">e mo pa finn gagn li depi enn zom, e personn pa finn ansegn mwa sa, me li sorti atraver enn revelasion Zezi Kris.</verse>
				<verse number="13">Zot finn tann koz mo ansien lavi kan mo ti ankor atase avek larelizion Zwif, kouma mo ti persekit legliz Bondie e mo ti rod detrir li.</verse>
				<verse number="14">Mo ti devans tou mo bann frer Zwif ki ti dan mo laz dan pratik larelizion, sitan mo ti devoue pou tradision mo bann anset.</verse>
				<verse number="15">Me Bondie dan so lagras finn swazir mwa avan mem ki mo finn ne e li finn apel mwa pou servi li.</verse>
				<verse number="16">Kan li ti deside pou revel mwa so Garson, pouki mo kapav anons li ar bann payin, mo pa ti al kot personn pou demann konsey,</verse>
				<verse number="17">mo mem pa finn mont Zerizalem kot bann ki ti apot avan mwa, me mo ti al dan Larabi, apre mo ti retourn dan Damas.</verse>
				<verse number="18">Plitar, apre trwa-zan mo ti al Zerizalem pou vizit Pier e mo ti res avek li pou kinz zour.</verse>
				<verse number="19">Me mo pa ti trouv okenn lezot apot apar Zak, frer Lesegner.</verse>
				<verse number="20">Seki mo pe ekrir zot la, Bondie kone ki mo pa pe koz manti.</verse>
				<verse number="21">Apre sa mo finn al dan bann rezion Lasiri ek Silisi.</verse>
				<verse number="22">Okenn manm legliz Zezi dan Lazide pa ti ankor konn mwa personelman lerla;</verse>
				<verse number="23">zot finn zis tann dir, “Sa zom ki avan ti pe persekit nou, asterla li pe anons sa mem lafwa ki li ti pe sey detrir la.”</verse>
				<verse number="24">E zot ti glorifie Bondie akoz mwa.</verse>
			</chapter>
			<chapter number="2">
				<verse number="1">Katorz-an apre, mo ti mont Zerizalem avek Barnabas, mo ti amenn Tit osi avek mwa.</verse>
				<verse number="2">Mo finn monte apre enn revelasion ki mo finn gagne. Mo finn prezant bannla Bonn Nouvel ki mo anonse parmi bann non-Zwif. Mo ti fer sa dan enn reynion prive ar bann dirizan pli inportan. Mo pa ti anvi ki travay ki mo finn fer, ek seki mo pe fer asterla, zot initil e pa servi nanye.</verse>
				<verse number="3">Tit ti avek mwa. Mem si li enn Grek, zot pa ti fors li pou fer sirkonsizion,</verse>
				<verse number="4">malgre ki enn bann fos frer ti glis anba-anba pou espionn liberte ki nou ena dan Zezi Kris e pou anprizonn nou dan lalwa.</verse>
				<verse number="5">Nou pa finn soumet nou ditou ar bannla, pouki nou prezerv laverite Bonn Nouvel pou zot, nou frer ek ser.</verse>
				<verse number="6">Me pou seki konsern dimoun ki paret bann gran dirizan, seki zot ete pa fer okenn diferans pou mwa, Bondie pa ziz dapre laparans, sa bann dimoun la pa finn inpoz nanye nouvo ar Bonn Nouvel ki mo anonse.</verse>
				<verse number="7">Okontrer, zot ti trouve ki Bondie finn konfie mwa Bonn Nouvel pou anons bann non-Zwif parey kouma Pier pou bann Zwif.</verse>
				<verse number="8">Bondie, par so pwisans inn fer mwa enn apot pou bann payin, parey kouma Pier ti avoye kot bann Zwif.</verse>
				<verse number="9">Letan Zak, Pier ek Zan, bann gran pilie legliz, rekonet lagras ki Bondie finn donn mwa, zot ser nou lame, Barnabas ek momem, kouma enn sign lakorite. Nou tom dakor ki nou al kot bann non-Zwif e zot kot bann Zwif.</verse>
				<verse number="10">Zot ti dimann nou enn sel kiksoz, ki nou mazinn bann pov; e sa mo ti toultan vremem anvi fer.</verse>
				<verse number="11">Me ler Pier retourn Antios, mo ti opoz li anpiblik parski li ti dan lerer.</verse>
				<verse number="12">Ofet avan ki Zak ti avoy sertin dimoun, Pier ti pe manz avek bann payin; me ler bannla vini, li retir li, li ti per bann ki partizan sirkonsizion.</verse>
				<verse number="13">Bann lezot Zwif rant dan so zwe ipokrit, e Barnabas limem ti antrene dan sa doubzwe la.</verse>
				<verse number="14">Me kan mo ti remarke ki zot pa pe konport zot dapre Bonn Nouvel, mo dir Pier devan zot tou, “Si twa, enn Zwif, to viv kouma enn payin e pa kouma enn Zwif, kouma to kapav fors bann payin pou viv kouma Zwif?”</verse>
				<verse number="15">Nou, nou bann Zwif par nesans e alor nou lorizinn li pa sorti kot lot nasion, bann swadizan peser.</verse>
				<verse number="16">Pourtan nou kone ki enn dimoun pa zistifie par pratik lalwa me par so lafwa dan Zezi Kris. Nou osi, nou finn krwar dan Zezi Kris, pouki nou zistifie par Zezi Kris, e pa par pratik lalwa, parski personn pa zistifie parski li pratik lalwa.</verse>
				<verse number="17">Me si dan nou zefor pou rod zistifikasion par Kris, nou retrouv noumem peser, eski sa vedir ki Kris pe servi lakoz nou pese? Biensir ki non!</verse>
				<verse number="18">Me si mo rebatir seki mo finn detrir momem, savedir mo rann momem enn transgreser.</verse>
				<verse number="19">Dapre seki konsern lalwa, mo deza enn mor, enn lamor provoke par mem lalwa, pouki mo kapav viv pou Bondie. Mo finn krisifie lor lakrwa avek Kris;</verse>
				<verse number="20">alor, li nepli mwa ki pe viv, me Kris ki pe viv dan mwa. Lavi ki mo pe viv aster la kouma enn imin, mo viv li par lafwa dan Garson Bondie, ki kontan mwa e finn donn so lavi pou mwa.</verse>
				<verse number="21">Mo pa pe rann lagras Bondie initil; me si par lalwa ki nou rann nou zis devan Bondie, sa vedir ki Kris finn mor pou nanye.</verse>
			</chapter>
			<chapter number="3">
				<verse number="1">Ayo, bann Galat, ala zot bet! Kisannla finn zet enn sor lor zot? Pourtan, devan zot lizie, zot finn gagn enn prezantasion kler kouma Zezi Kris finn krisifie lor lakrwa.</verse>
				<verse number="2">Enn sel zafer mo dimann zot: Eski zot finn resevwar Lespri parski zot pratik lalwa, oubien parski zot finn ekout mesaz lafwa?</verse>
				<verse number="3">Ki kantite bet zot bet? Zot koumans avek Lespri Bondie, eski asterla zot anvi fini avek zot prop zefor imin?</verse>
				<verse number="4">Eski zot finn fer tou sa bann lexperyans la pou nanye? Pa kapav tousala pou nanye.</verse>
				<verse number="5">Bondie, kan li donn zot so Lespri e fer bann mirak parmi zot, eski li fer sa akoz zot pratik lalwa oubien parski zot finn met zot lafwa dan saki zot finn tande?</verse>
				<verse number="6">Anou konsider Abraam. Li ti met tou so konfians dan Bondie, ek Bondie finn rekonet li kouma kikenn drwat akoz so lafwa.</verse>
				<verse number="7">Alor, zot bizin konpran ki bann ki viv dan lafwa, zot mem ki desandan Abraam.</verse>
				<verse number="8">Lekritir ti finn prevwar ki Bondie pou rann bann payin zis par zot lafwa. Lakoz samem li ti dir, “Tou pep lor later pou beni atraver twa.”</verse>
				<verse number="9">Pou sa rezon la, tou dimoun ki krwar, zot pou beni avek Abraam ki ti krwar.</verse>
				<verse number="10">Dimoun ki depann lor lobeisans lalwa, li deza anba malediksion. Dan Lekritir finn dir: “Dimoun ki pa obzerv ek obeir tou seki finn ekrir dan lalwa pou modi.”</verse>
				<verse number="11">Li kler ki personn pa kapav deklar limem zis devan Bondie par lalwa, parski finn ekrir: “Kikenn ki zis par lafwa, li pou viv.”</verse>
				<verse number="12">Me lalwa pena nanye pou fer avek lafwa, parski finn ekrir: “Bann ki obeir lalwa pou viv par lalwa.”</verse>
				<verse number="13">Kris, ki ti vinn enn malediksion pou nou, finn peye pou delivre nou depi sa malediksion la, parski finn ekrir: “Malediksion pou dimoun ki pandi ar pie.”</verse>
				<verse number="14">Sa finn arive pouki par Zezi Kris, benediksion Abraam tom osi lor bann payin, e ki nou kapav resevwar promes Lespri dan lafwa.</verse>
				<verse number="15">Mo bann frer, mo bann ser, mo pou donn zot enn lexanp ki tou dimoun servi: enn fwa ki enn testaman finn etabli, personn pa kapav kas li, oubien azout kiksoz ar li.</verse>
				<verse number="16">Bondie finn fer promes ar Abraam ek so desandan. Li pa finn dir, “Ek so bann desandan,” kouma dir li pe koz lor boukou desandan; me li dir, “Ek to desandan,” setadir Lekris.</verse>
				<verse number="17">Ala seki mo anvi dir: Bondie finn etablir ek ratifie enn testaman; lalwa ki vinn anviger katsantrant-an apre sa, pa kapav anil lalians la ek siprim promes Bondie.</verse>
				<verse number="18">Si leritaz ki Bondie done, depann lor lalwa, li pa enn promes; me Bondie dan so lagras ti donn sa Abraam par enn promes.</verse>
				<verse number="19">Pou kifer lalwa alor? Lalwa finn azoute pou fer kone ki pese ete. Rol lalwa reste ziska larive sa desandan pouki sa promes la finn fer. Bann anz finn amenn lalwa par enn mediater.</verse>
				<verse number="20">Enn mediater pa neseser si zis enn dimoun ki konserne, me Bondie li enn sel.</verse>
				<verse number="21">Eski lalwa li kont promes Bondie? Pa ditou! Parski si donn enn lalwa ki ena pouvwar donn lavi, alor biensir kapav vinn zis devan lizie Bondie par lalwa.</verse>
				<verse number="22">Me Lekritir deklare ki lemonn antie prizonie pouvwar pese, pouki promes Bondie li realize pou bann krwayan akoz zot lafwa dan Zezi Kris.</verse>
				<verse number="23">Avan ki lafwa arive, lalwa ti anferm nou kouma prizonie ziska ki lafwa revel limem.</verse>
				<verse number="24">Alors lalwa ti nou gardien ziska Lekris vini, pouki nou vinn zis par lafwa devan Bondie.</verse>
				<verse number="25">Aster ki dimoun krwar, nou nepli bizin enn gardien.</verse>
				<verse number="26">Zot tou bann zanfan Bondie par lafwa dan Zezi Kris.</verse>
				<verse number="27">Zot tou finn batize dan Kris e zot finn abiy zot avek Kris parey kouma zot met enn linz nef.</verse>
				<verse number="28">Li pa fer okenn diferans ki to enn Zwif ou enn Grek, esklav ou lib, zom ou fam, parski nou tou enn sel dan Zezi Kris.</verse>
				<verse number="29">E si zot pou Kris, alor zot enn desandan Abraam, zot bann eritie dapre promes Bondie.</verse>
			</chapter>
			<chapter number="4">
				<verse number="1">Mo anvi dir zot ki osi lontan ki eritie la enn zanfan, li pa diferan ar enn esklav, mem si li propriyeter.</verse>
				<verse number="2">Me li res anba responsabilite total bann titer ek bann administrater ki pran desizion pou li ziska ler ki finn fixe par so papa.</verse>
				<verse number="3">Parey avek nou osi, letan nou ti ankor zanfan, nou ti gouverne par bann lafors ki pe azir dan sa lemonn la.</verse>
				<verse number="4">Me letan ler fixe arive, Bondie ti avoy so Garson; enn fam inn donn li nesans, li ti soumet anba lalwa,</verse>
				<verse number="5">pou delivre bann ki anba lalwa, pouki Bondie adopte nou kouma so bann zanfan.</verse>
				<verse number="6">E parski zotmem so bann zanfan, Bondie finn avoy Lespri so Garson dan nou leker, Lespri ki kriye “Abba, Papa!”</verse>
				<verse number="7">Alor to nepli esklav me zanfan Bondie. E parski to so zanfan, to osi so eritie.</verse>
				<verse number="8">Lontan letan zot pa ti konn Bondie, zot ti esklav bann bondie ki par zot natir zot fos.</verse>
				<verse number="9">Me asterla zot konn Bondie - ou plito asterla Bondie konn zot - kouma zot kapav retourn ankor anba sa bann lespri elemanter ki feb ek pov la? Zot anvi revinn zot esklav ankor?</verse>
				<verse number="10">Zot donn boukou linportans sertin zour, mwa, sezon ek lane!</verse>
				<verse number="11">Zot fer mwa sagrin ki mo finn perdi mo letan travay ar zot.</verse>
				<verse number="12">Mo bann frer e ser, mo sipliy zot, vinn parey kouma mwa; parski mo finn vinn parey kouma zot. Zot pa ti maltret mwa.</verse>
				<verse number="13">Zot kone, akoz enn maladi ki mo finn anons zot Bonn Nouvel pou premie fwa.</verse>
				<verse number="14">Mem si mo kondision lasante ti enn eprev pou zot, zot pa finn ignor mwa; okontrer zot finn resevwar mwa kouma enn anz Bondie, kouma Zezi Kris limem.</verse>
				<verse number="15">Kot sa lazwa la finn pase? Mo temwin ki si zot ti kapav aras zot lizie pou donn mwa, zot ti pou fer li.</verse>
				<verse number="16">Eski aster mo vinn zot lennmi parski mo dir laverite?</verse>
				<verse number="17">Sa bann dimoun la pe donn zot boukou latansion me zot lintansion pa bon. Zot anvi separ mwa avek zot, pou lerla tou latansion vinn pou zot.</verse>
				<verse number="18">Asterla, li bien bon gagn boukou latansion, si li pou enn bon rezon, pa selman letan mo avek zot.</verse>
				<verse number="19">Mo bann zanfan, mo pe soufer ankor pou zot kouma enn fam ansint ki pre pou donn nesans enn baba, ziska ki Kris pran form dan zot.</verse>
				<verse number="20">Konbien dan mo leker mo ti pou anvi avek zot la, pou adres zot enn lot fason parski mo vremem pa kone ki pou fer pou zot.</verse>
				<verse number="21">Dir mwa, zot ki anvi soumet zotmem anba lalwa, eski zot pa tande seki lalwa dir?</verse>
				<verse number="22">Li dir ki Abraam ti ena de garson, enn avek enn fam esklav e lotla avek enn fam lib.</verse>
				<verse number="23">Garson fam esklav la ti ne dapre laser, me lotla, garson fam lib la ti ne dapre enn promes Bondie.</verse>
				<verse number="24">Sa zistwar la, li osi ena enn lot sinifikasion. De fam la reprezant de lalians. Enn lalians sorti Sinai li donn nesans bann zanfan esklav: sa Agar, sa.</verse>
				<verse number="25">Agar li montagn Sinai dan Larabi e li reprezant Zerizalem zordi, parski li dan lesklavaz ar so bann zanfan.</verse>
				<verse number="26">Me Zerizalem ki lao dan lesiel, li lib e limem nou mama.</verse>
				<verse number="27">Finn dir dan Lekritir: “To bizin kontan, fam steril ki pa gagn zanfan; kriye to lazwa for-for, twa ki pa konn douler lakousman; parski fam ki abandone pou gagn plis zanfan ki fam ki ena so mari.”</verse>
				<verse number="28">Mo bann frer, mo bann ser, parey kouma Izaak, zot osi zot bann zanfan promes Bondie.</verse>
				<verse number="29">Sa lepok la garson ki finn ne dapre laser ti persekit lot ki ti ne dapre Lespri, e zordi ankor, mem zafer pe arive.</verse>
				<verse number="30">Me Lekritir ki dir? Li dir, “Ranvway fam esklav avek so zanfan, parski garson fam esklav pa pou gagn par dan leritaz garson fam lib.”</verse>
				<verse number="31">Alor mo bann frer ek ser, nou pa zanfan enn fam esklav me zanfan enn fam lib.</verse>
			</chapter>
			<chapter number="5">
				<verse number="1">Kris finn liber nou pouki nou vinn vremem lib. Alor zot bizin tini ferm, pa les zot kraze anba fardo lesklavaz ankor.</verse>
				<verse number="2">Ekout bien seki mwa Pol mo pe dir zot: si zot les zot sirkonsi, Kris pa pou ena okenn valer pou zot.</verse>
				<verse number="3">Ankor enn fwa, mo dir zot; tou dimoun ki les li sirkonsi, li pou oblize pratik lalwa anantie.</verse>
				<verse number="4">Si zot sey vinn drwat devan Bondie par lobeisans lalwa, zot koup zot avek Kris, ek zot met zotmem andeor so lagras.</verse>
				<verse number="5">Pou nou, par Lespri ek par lafwa, nou atann dan lesperans ki Bondie rann nou zis.</verse>
				<verse number="6">Pou kikenn ki avek Zezi Kris, sirkonsizion ou pa sirkonsizion, sa pena okenn linportans; lafwa ki azir par lamour ki konte.</verse>
				<verse number="7">Zot ti pe bien galoup zot lekours. Alor ki finn kas zot lelan pou anpes zot obeir laverite?</verse>
				<verse number="8">Sa linflians la pa vinn depi kot Bondie ki finn apel zot!</verse>
				<verse number="9">Enn tigit levin fer lapat anantie gonfle.</verse>
				<verse number="10">Mo ena konfians dan Bondie ki zot pa pou pran enn lot direksion. Ninport kisannla ki pe met dezord parmi zot, li pou gagn so pinision.</verse>
				<verse number="11">Me si mwa mo ankor pe pres sirkonsizion, alor kifer zot pe persekit mwa? Dan sa ka la, Lekris lor lakrwa nepli enn skandal.</verse>
				<verse number="12">Mo souete ki sa bann dimoun ki pe fatig zot la, zot al pli lwin ankor dan zot pratik sirkonsizion ziska koup li net.</verse>
				<verse number="13">Me zot, mo bann frer ek ser, finn apel zot pouki zot lib. Selma fode pa zot mal servi zot liberte e viv dapre zot prop natir imin. Okontrer, les zot gide par lamour e met zot oservis zot bann kamarad.</verse>
				<verse number="14">Parski tou lalwa li kapav rezime dan enn sel parol: “Kontan to prosin kouma tomem.”</verse>
				<verse number="15">Me si zot mord e devor zot kamarad, fer atansion, sinon zot pou fini par detrir zot kamarad.</verse>
				<verse number="16">Mwa, mo dir zot: les zot lavi dirize par Lespri, lerla zot pa pou viv dapre dezir laser imin.</verse>
				<verse number="17">Parski bann dezir laser zot kontrer Lespri e bann dezir Lespri zot kontrer laser. Zot telman opoze ki dimoun pa kapav fer seki zot anvi.</verse>
				<verse number="18">Me si Lespri kondir zot, zot nepli soumet anba lalwa.</verse>
				<verse number="19">Nou bien kone kouma laser li manifeste li dan limoralite, linpirte, vis,</verse>
				<verse number="20">lidolatri, sorselri, mazik, laenn, dispit, zalouzi, koler, rivalite, lager,</verse>
				<verse number="21">lanvi, soulezon, fiesta, eksetera. Mo averti zot parey kouma mo finn fer li avan, tou bann dimoun ki pratik sa bann kiksoz la, zot pa pou erit Rwayom Bondie.</verse>
				<verse number="22">Me bann fri ki Lespri li prodwir, li lamour, lazwa, lape, pasians, bonte, konpreansion, fidelite,</verse>
				<verse number="23">douser, kontrol so prop lekor, pena lalwa kont sa bann kiksoz la</verse>
				<verse number="24">e bann ki viv ini avek Kris, zot finn krisifie zot prop laser ek zot bann pasion ek dezir.</verse>
				<verse number="25">Si nou viv dapre Lespri, anou osi mars dapre Lespri.</verse>
				<verse number="26">Anou pa fer vantar, nou pa dispit avek kamarad, nou pa zalou kamarad.</verse>
			</chapter>
			<chapter number="6">
				<verse number="1">Mo bann frer, mo bann ser, si kikenn arive tom dan pese, zot ki ena Lespri Bondie, avek douser zot bizin ramenn li dan bon sime. Pran bien kont zotmem pou zot pa tom dan tantasion.</verse>
				<verse number="2">Sakenn bizin ed so kamarad, lerla zot pou met anpratik lalwa Lekris,</verse>
				<verse number="3">parski si kikenn panse ki li enn gran dimoun alor ki li nanye ditou, li pe anbet limem.</verse>
				<verse number="4">Sakenn bizin examinn so prop travay, e si li bizin fer vantar, fode pa li fer li ankonparezon avek so prosin me par rapor avek limem.</verse>
				<verse number="5">Sakenn pou bizin sarye so prop fardo.</verse>
				<verse number="6">Dimoun ki resevwar lansegnman, bizin vinn enn partner avek seki finn donn li lansegnman.</verse>
				<verse number="7">Fodre pa fer erer, nou pa kapav mok Bondie. Enn dimoun li rekolte seki li finn seme.</verse>
				<verse number="8">Si li sem dapre so natir imin, li pou rekolte koripsion; si li sem dapre Lespri, li pou rekolte lavi eternel.</verse>
				<verse number="9">Anou pa dekouraze fer dibien, parski ler peryod larekolt arive nou pou rekolte si nou pa bes lebra.</verse>
				<verse number="10">Alor, tanki nou ena letan, anou travay pou bien tou dimoun spesialman pou bann ki pros avek nou dan lafwa.</verse>
				<verse number="11">Zot trouve, mo pe ekrir zot sa bann gro-gro let la avek mo prop lame.</verse>
				<verse number="12">Sa bann dimoun ki anvi zot fer sirkonsizion la, zot oule zis fer remark zot dan bann zafer laser. Zot fer sa pouki zot pa persekite akoz lakrwa Lekris.</verse>
				<verse number="13">Parski mem bann ki resevwar sirkonsizion pa obeir lalwa; sa bann dimoun la anvi ki zot sirkonsi pou zot fer vantar ki zot finn kapav inpoz sa sign la lor zot.</verse>
				<verse number="14">Abe mwa, mo pou fer vantar akoz lakrwa nou Segner Zezi Kris; par sa lakrwa la lemonn finn fini krisifie pou mwa e mo finn fini krisifie pou lemonn.</verse>
				<verse number="15">Ki enn dimoun sirkonsi ou pa, sa pena okenn linportans; seki inportan se enn nouvo kreasion.</verse>
				<verse number="16">Tou dimoun ki mars dapre sa prinsip la, lape ek mizerikord pou ar zot ek Izrael pep Bondie osi.</verse>
				<verse number="17">Finalman, ki personn pa fatig mwa parski mo sarye mark Zezi lor mo lekor.</verse>
				<verse number="18">Mo bann frer, mo bann ser, ki lagras nou Segner Zezi Kris li ar zot lespri. Amen.</verse>
			</chapter>
		</book>
		<book number="49">
			<chapter number="1">
				<verse number="1">Mwa Pol, enn apot Zezi Kris par volonte Bondie, mo pe ekrir bann krwayan e bann fidel dan Zezi Kris.</verse>
				<verse number="2">Ki Bondie nou Papa e Lesegner Zezi Kris donn zot lagras ek lape.</verse>
				<verse number="3">Anou beni Bondie ki Papa nou Segner Zezi Kris. Dan nou linion avek Zezi Kris, Bondie finn beni nou ar tou kalite benediksion spiritiel lao dan lesiel.</verse>
				<verse number="4">Avanmem fondasion lemonn li ti finn swazir nou pou limem par Lekris pouki nou vinn sin ek san repros devan li.</verse>
				<verse number="5">Dan lamour li finn predestinn nou pou vinn so bann zanfan adoptif par Zezi Kris, dapre so volonte ek so plezir.</verse>
				<verse number="6">Anou loue Bondie pou so laglwar ek so lagras ki li finn donn nou dan so Bieneme.</verse>
				<verse number="7">Dan Lekris, nou finn gagn delivrans par so disan, dan Lekris nou bann fot finn pardone dapre rises so lagras.</verse>
				<verse number="8">Bondie finn partaz so lagras anabondans ar nou e li finn ouver nou lespri e nou lintelizans.</verse>
				<verse number="9">Li finn fer nou konn mister so volonte, so plan ki li ti finn deside davans dapre so bon plezir pou realize par Lekris.</verse>
				<verse number="10">Sa plan la, ki Bondie pou termine dan lafin letan, li enn plan pou reynir tou seki dan lesiel ek lor later anba enn sel sef, Lekris.</verse>
				<verse number="11">Dan nou linion ar li, nou finn resevwar enn leritaz ki ti promet nou, parski Bondie ti finn swazir nou davans, dapre so plan,</verse>
				<verse number="12">pou nou loue so grander, nou ki ti bann premie pou met nou lesperans dan Lekris.</verse>
				<verse number="13">Zot finn tann parol laverite, Bonn Nouvel ki sov zot; zot finn krwar dan Lekris, alor Bondie finn mark zot ar stanp Lespri Sin ki li ti promet.</verse>
				<verse number="14">Lespri Sin, li enn lavans lor leritaz ki Bondie rezerve pou so pep. Sa donn nou lasirans ki Bondie pou akord nou delivrans final. Anou donn li laglwar!</verse>
				<verse number="15">Depi ki mo finn aprann zot lafwa dan nou Segner Zezi Kris e zot lamour pou tou bann krwayan,</verse>
				<verse number="16">mo pa kapav aret rann gras pou zot, e mo mansionn zot dan mo lapriyer.</verse>
				<verse number="17">Mo priye Bondie Papa nou Segner Zezi Kris, Papa ki ena laglwar, ki li donn zot Lespri lasazes, e Lespri ki devwal Bondie pouki zot konn li plis ankor.</verse>
				<verse number="18">Mo priye ki li ouver zot leker ver so lalimier pou zot kone dan ki lesperans li pe apel zot, ki rises e ki mervey ena dan so leritaz ki li pe donn zot parmi pep Bondie,</verse>
				<verse number="19">ki pwisans imans li ena dan nou faver, nou ki bann krwayan. Sa lafors tou pwisan lamem</verse>
				<verse number="20">ki li finn met anaksion dan Lekris kan li ti resisit li parmi bann mor e li ti fer li asiz lor so drwat, lao dan lesiel.</verse>
				<verse number="21">Lekris bien lao lor tou lotorite, pouvwar, pwisans ek rwayote. Tit ki li ena pli gran tit ki kapav nome, pa selman dan lemonn aster me ankor dan lemonn ki pe vini.</verse>
				<verse number="22">Bondie finn met tou anba so lipie e li finn plas li lao tou, kouma latet legliz</verse>
				<verse number="23">ki so lekor; dan legliz ki Lekris prezan antierman, e limem, li ranpli tou antierman.</verse>
			</chapter>
			<chapter number="2">
				<verse number="1">E zot, zot ti spiritielman mor akoz zot fot ek zot pese.</verse>
				<verse number="2">Lontan zot ti pe viv sa lavi la; sa lepok la zot ti pe swiv bondie sa lemonn la, sa prins ki ant lesiel ek later, sa lespri ki pe azir aster parmi bann ki opoz Bondie.</verse>
				<verse number="3">Nou osi, nou tou ti parmi sa bann la, nou ti pe viv dapre bann dezir natir pese, nou ti pe fer volonte nou natir e swiv so bann inpilsion. Nou ti vwe pou gagn koler Bondie kouma lezot.</verse>
				<verse number="4">Me akoz Bondie ena boukou-boukou konpasion, e li ena enn gran lamour pou nou,</verse>
				<verse number="5">letan nou ti spiritielman mor akoz nou bann fot, li ti donn nou lavi avek Lekris. Par lagras Bondie ki nou sove.</verse>
				<verse number="6">Li finn resisit nou avek Lekris pou fer nou regne avek li lao dan lesiel.</verse>
				<verse number="7">Par sa, Bondie anvi montre pou bann siek ki pe vini, rises so lagras, exprime par so bonte pou nou dan Zezi Kris.</verse>
				<verse number="8">Par lagras ki zot sove, par mwayin lafwa; zot, zot pa finn fer nanye, sa enn kado Bondie sa.</verse>
				<verse number="9">Li pa vinn atraver aksion imin, koumsa personn pa kapav fer fanor.</verse>
				<verse number="10">Nou, nou louvraz Bondie, li finn fasonn nou, li finn kre nou dan Zezi Kris pouki nou realiz bann bonaksion ki Bondie finn prepare davans.</verse>
				<verse number="11">Rapel seki zot ti ete lontan. Zot non-Zwif par nesans. Bann ki ti konsider zotmem bann “sirkonsi” - par enn loperasion lor zot lekor - ti apel zot bann non-Zwif, bann ki “pa sirkonsi.”</verse>
				<verse number="12">Rapel ki sa lepok la zot ti separe ar Lekris, zot ti andeor lepep Bondie, zot ti bann etranze. Zot pa ti ena okenn par dan bann lalians fonde lor promes Bondie. Zot ti san lesperans e san Bondie dan lemonn.</verse>
				<verse number="13">Me aster dan linion avek Zezi Kris, zot ki lontan ti lwin, finn koste zot pre par disan Lekris.</verse>
				<verse number="14">Lekris, limem nou lape. Dan so laser li fer de pep ki divize vinn enn sel. Li finn kraz miray ostilite ki separ bann lennmi.</verse>
				<verse number="15">Li finn aboli lalwa, ek so komannman ek so bann regleman. Li ti oule apartir Zwif ek non-Zwif kre enn nouvo pep dan linion avek li, ek etablir lape.</verse>
				<verse number="16">Par mwayin lakrwa li ti rekonsilie toulede dan enn sel lekor avek Bondie. Par lakrwa li ti touy laenn.</verse>
				<verse number="17">Lekris finn vinn anons lape ar zot ki ti lwin ek ar bann ki pre.</verse>
				<verse number="18">Par Lekris nou tou, Zwif ek non-Zwif, nou kapav prezant nou devan Bondie Papa dan enn sel Lespri.</verse>
				<verse number="19">Ala kimanier zot nepli etranze, ni imigre, me zot sitwayin ansam ar bann krwayan e manm lafami Bondie.</verse>
				<verse number="20">Zot finn integre dan konstriksion ki ena bann apot ek bann profet pou fondasion, ek Zezi Kris limem ros ki tini tou.</verse>
				<verse number="21">Limem ki solidite sa konstriksion la anantie; sak bout marye ansam pou mont enn tanp ki konsakre pou Lesegner.</verse>
				<verse number="22">Dan linion avek li, zot osi zot fer parti ansam avek lezot pou vinn enn lakaz kot Bondie abite par so Lespri.</verse>
			</chapter>
			<chapter number="3">
				<verse number="1">Pou sa rezon la mwa, Pol, prizonie Zezi Kris pou zot ki bann non-Zwif, mo priye Bondie.</verse>
				<verse number="2">Sirman zot finn tann koz lagras ki Bondie finn akord mwa pou realiz so mision pou zot dibien,</verse>
				<verse number="3">setadir, ki manier par revelasion, mo finn gagn konesans so mister. Mo finn fini fer enn ti rezime lor la avan.</verse>
				<verse number="4">Letan zot lir sa, zot kapav konpran konesans ki mo ena lor mister ki konsern Lekris.</verse>
				<verse number="5">Bondie pa ti fer bann lezot zenerasion avan konn sa mister la. Aster li finn revel li ar so bann apot ek profet par Lespri.</verse>
				<verse number="6">Ala mister la: bann non-Zwif gagn mem leritaz ki bann Zwif, zot manm mem lekor, e zot partaz mem promes dan Lekris Zezi par Bonn Nouvel.</verse>
				<verse number="7">Bondie finn fer mwa serviter Bonn Nouvel par don lagras ki li ti fer mwa letan li ti azir par so pwisans.</verse>
				<verse number="8">Parmi tou bann krwayan momem dernie parmi bann dernie. Malgre sa Bondie finn fer mwa enn gran faver: pou al anons bann non-Zwif larises infini ki Lekris ena,</verse>
				<verse number="9">e fer tou dimoun kone ki fason Bondie, ki Kreater tou kiksoz, realiz sa mister ki li ti finn garde dan sekre depi toultan.</verse>
				<verse number="10">Asterla atraver legliz, bann lotorite ek bann pouvwar ki lao dan lesiel kapav konn sazes Bondie dan tou so diferan form.</verse>
				<verse number="11">Tousala ti dapre plan eternel ki li finn realize par Zezi Kris nou Segner.</verse>
				<verse number="12">Par Lekris ek par nou lafwa dan li nou kapav ena kouraz pou rant dan prezans Bondie ar konfians.</verse>
				<verse number="13">Alor mo dimann zot napa dekouraze akoz soufrans ki mo pe pase pou zot; tousala li pou zot prop laglwar.</verse>
				<verse number="14">Pou sa rezon la mo azenou devan Bondie Papa,</verse>
				<verse number="15">limem Papa tou group dan lesiel ek lor later.</verse>
				<verse number="16">Mo dimann li, dapre rises so laglwar, ki li fortifie zot leker par so Lespri.</verse>
				<verse number="17">Mo priye ki Lekris res dan zot leker par lafwa. Mo priye ki zot bien anrasine ek bien etabli dan lamour,</verse>
				<verse number="18">pouki zot bien sezi, ansam avek lepep Bondie, ki larzer, ki longer, ki oter e ki profonder</verse>
				<verse number="19">lamour ki Lekris ena; enn lamour ki sirpas tou konesans, e ki ranpli zot antierman ar Bondie.</verse>
				<verse number="20">Par so pwisans ki azir dan nou, Bondie kapav fer boukou plis ki nou dimande, mem boukou plis ki nou kapav imazine,</verse>
				<verse number="21">pou li tou laglwar dan legliz e dan Lekris, zenerasion apre zenerasion e pou toultan! Amen.</verse>
			</chapter>
			<chapter number="4">
				<verse number="1">Mwa ki prizonie parski mo servi Lesegner, mo sipliy zot viv enn lavi ki dign sa lapel ki zot finn gagne la,</verse>
				<verse number="2">ar limilite, douser ek pasians. Ki zot soutenir zot kamarad avek amour.</verse>
				<verse number="3">Fer zefor pou gard linite Lespri par lape ki tini zot ansam.</verse>
				<verse number="4">Ena enn sel lekor, enn sel Lespri, e Bondie ti apel zot pou enn sel lesperans.</verse>
				<verse number="5">Ena enn sel Segner, enn sel lafwa, enn sel batem;</verse>
				<verse number="6">enn sel Bondie, Papa tou dimoun, li Segner lor tou, li azir dan tou, li abit dan tou.</verse>
				<verse number="7">Selma, sakenn parmi nou finn gagn lagras dapre zenerozite Lekris.</verse>
				<verse number="8">Kouma Lekritir deklare: “Li ti mont dan oter, li ti amenn bann prizonie ar li, li ti fer don bann dimoun.”</verse>
				<verse number="9">Aster, kisavedir “Li ti mont dan oter”? Savedir ki li ti finn osi desann dan bann profonder later.</verse>
				<verse number="10">Alor sa dimoun ki finn desann la, limem dimoun ki finn mont pli ot ki tou lesiel ki ena, pou li ranpli liniver.</verse>
				<verse number="11">Limem ki finn fer don; ena li finn fer apot, lezot profet, evanzelis, paster ek ansegnan,</verse>
				<verse number="12">pouki bann krwayan ena kapasite akonplir zot minister, pou grandi lekor Lekris.</verse>
				<verse number="13">Koumsa nou ariv ansam dan linite nou lafwa, dan nou konesans Garson Bondie; nou devlope pou vinn bann krwayan adilt ziska nivo grander Lekris.</verse>
				<verse number="14">Lerla nou pa pou kouma bann zanfan, ki balote, ki sakouye dan siklonn toukalite doktrinn ki bann dimoun rize servi pou antrenn lezot dan lerer.</verse>
				<verse number="15">Okontrer, nou bizin koz laverite dan lamour pouki dan tou domenn nou grandi dan Lekris, limem ki latet.</verse>
				<verse number="16">Par li bann diferan parti lekor vinn ansam; lekor antie tini ansam par bann zwentir; alors koumsamem li grandi e li devlope dan lamour.</verse>
				<verse number="17">Dan nom Lesegner, mo averti zot: zot bizin aret viv kouma bann non-krwayan viv; bannla zot panse pena okenn valer,</verse>
				<verse number="18">zot lespri dan teneb; bannla napa viv lavi ki Bondie oule parski zot ranpli ar lignorans ki sorti depi zot leker ros.</verse>
				<verse number="19">Zot finn perdi tou santiman laont; zot viv enn lavi debos e zot ena enn dezir pou fer toukalite inpirte.</verse>
				<verse number="20">Pa koumsa ki zot ti aprann konn Lekris!</verse>
				<verse number="21">Sirman antan ki Krwayan zot finn tann koz li, e zot finn gagn lansegnman lor laverite dan Zezi.</verse>
				<verse number="22">Alor zot bizin abandonn zot ansien natir, manier zot ti pe viv avan e ki pouri par bann fos dezir.</verse>
				<verse number="23">Fodre ki zot leker ek zot lespri renouvle konpletman.</verse>
				<verse number="24">Abiy zot avek enn nouvo natir, ki kre dapre resanblans Bondie dan vre lazistis e lapirte.</verse>
				<verse number="25">Rezet mansonz. Koz laverite ar zot prosin, parski nou tou manm enn sel lekor.</verse>
				<verse number="26">Si zot ankoler, pa fer pese. Pa les zot koler res ziska ki soley al kouse.</verse>
				<verse number="27">Pa donn diab okenn sans may zot.</verse>
				<verse number="28">Voler bizin aret kokin; okontrer li bizin fer travay onet ar so prop lame pouki li kapav ena seki bizin pou partaz ar bann pov.</verse>
				<verse number="29">Napa koz move koze, me servi bann parol ki fortifie e ki donn seki neseser pou dibien bann dimoun ki tann zot.</verse>
				<verse number="30">Pa fer Lespri Sin Bondie vinn tris, parski Lespri enn stanp ki Bondie finn met lor zot pou montre ki limem propriyeter; sa enn garanti ziska sa Zour kot Bondie pou delivre zot.</verse>
				<verse number="31">Met dekote tou zot lamertim, zot koler, zot laraz, zot insilt, zot mesanste; tousala bizin disparet.</verse>
				<verse number="32">Zot bizin ena bonte ek boukou lafeksion pou lezot; pardonn zot prosin kouma Bondie finn pardonn zot par Lekris.</verse>
			</chapter>
			<chapter number="5">
				<verse number="1">Zot, bann zanfan ki Bondie kontan, zot bizin imit li.</verse>
				<verse number="2">Zot manier viv bizin inspire par lamour, parey kouma Lekris ti kontan nou e li ti donn limem pou nou, kouma enn lofrand ek enn sakrifis ki ena enn bon parfin ki fer Bondie plezir.</verse>
				<verse number="3">Parski zot manm lepep Bondie, li pa korek ki zot koz lor bann size imoralite sexiel, inpirte, lanvi posed kiksoz ki pa pou zot.</verse>
				<verse number="4">Fode pa ena langaz obsenn, koze bet, ou vilger; okontrer zot bizin dir mersi Bondie.</verse>
				<verse number="5">Ala mo dir zot enn zafer ki sir: okenn dimoun imoral, indesan ou akaparer - sa enn form idolatri - pa pou gagn so par dan Rwayom Lekris ek Bondie.</verse>
				<verse number="6">Napa les personn anbet zot ar bann parol vid, parski sa bann kiksoz lamem ki amenn lakoler Bondie lor bann dimoun ki dezobeir.</verse>
				<verse number="7">Pa asosie zot ar sa kalite dimoun la.</verse>
				<verse number="8">Avan zot ti teneb, asterla dan Lesegner zot lalimier; mars kouma bann zanfan lalimier.</verse>
				<verse number="9">Fri lalimier li dan tou seki bon, tou seki bien, tou seki vre.</verse>
				<verse number="10">Sey rod tou seki fer Bondie plezir.</verse>
				<verse number="11">Pa al rant dan bann travay initil ki fer dan kasiet; okontrer denons zot.</verse>
				<verse number="12">Li fer dimoun onte pou mem mansionn seki sertin fer dan kasiet.</verse>
				<verse number="13">Tou kiksoz ki expoze par lalimier li vinn vizib;</verse>
				<verse number="14">e seki vizib, li lalimier. Akoz sa ena enn koze ki dir, “Twa ki dan somey, lev twa, twa ki dan lamor, lev twa, e Lekris pou briy lor twa.”</verse>
				<verse number="15">Alor vey bien kouma zot pou viv zot lavi; pa viv kouma bann ignoran, me kouma bann saz.</verse>
				<verse number="16">Servi bien tou bann lokazion ki prezant devan zot, akoz sa letan asterla li move.</verse>
				<verse number="17">Napa fer bet, me konpran bien ki volonte Bondie ete.</verse>
				<verse number="18">Pa nek soul zotmem ar divin, sa pou amenn dezord dan zot lavi; me ki Lespri ranpli zot.</verse>
				<verse number="19">Ankouraz zot kamarad par Psom, kantik ek sante spiritiel. Sante ek selebre Lesegner ar tou zot leker.</verse>
				<verse number="20">Dan nom nou Segner Zezi Kris, dir mersi Bondie Papa touletan e pou tou kiksoz.</verse>
				<verse number="21">Zot ki ena respe pou Lesegner, zot bizin viv lobeisans ant zotmem.</verse>
				<verse number="22">Fam, to bizin obeir to mari, parey kouma to fer pou Lesegner;</verse>
				<verse number="23">parski enn mari limem latet so fam, parey kouma Lekris sef legliz. Lekris limem Sover legliz ki so lekor.</verse>
				<verse number="24">Alor bann madam bizin viv dan lobeisans devan zot mari, parey kouma legliz viv dan lobeisans devan Lekris.</verse>
				<verse number="25">Mari, kontan zot fam parey kouma Lekris ti kontan legliz e li ti donn so lavi pou li</verse>
				<verse number="26">pou sanktifie li; pou pirifie legliz, li finn lav li dan dilo, e par so parol,</verse>
				<verse number="27">pouki li kapav prezant legliz devan li dan tou so bote, san okenn tas, san okenn rid, ni defo; li anvi ki legliz li sin e san repros.</verse>
				<verse number="28">Koumsamem bann mari bizin kontan zot fam, kouma zot prop lekor. Dimoun ki kontan so fam kontan limem.</verse>
				<verse number="29">Personn pa air so prop lekor, me li nouri li e donn li boukou latansion, parey kouma Lekris fer pou so legliz.</verse>
				<verse number="30">Nou manm so lekor.</verse>
				<verse number="31">“Akoz sa enn zom kit so papa ek so mama, e li inir li ar so fam, e toulede zot vinn enn sel.”</verse>
				<verse number="32">Sa mister la li bien gran; mwa mo dir ki sa ena pou fer avek Lekris e so legliz.</verse>
				<verse number="33">Me li aplik ar zot osi. Ki sakenn kontan so fam kouma li kontan limem, e fam la bizin respekte so mari.</verse>
			</chapter>
			<chapter number="6">
				<verse number="1">Bann zanfan zot bizin obeir zot paran dan Lesegner, parski sa li bon.</verse>
				<verse number="2">“Ena respe pou to papa ek to mama.” Sa premie komannman ki ena enn promes atase ar li:</verse>
				<verse number="3">“Pouki to ena boner e enn long lavi lor later.”</verse>
				<verse number="4">Bann paran, pa fer zot zanfan revolte, me bizin elve zot dan disiplinn ek lansegnman Lesegner.</verse>
				<verse number="5">Bann esklav bizin obeir zot met lor later ar lakrint e tranbleman; fer sa avek enn leker sinser, koumadir zot pe servi Lekris.</verse>
				<verse number="6">Pa fer sa zis kan bannla pe vey zot, pou fer bannla plezir; me fer volonte Bondie ar tou zot leker kouma bann esklav Lekris.</verse>
				<verse number="7">Fer zot travay avek bonn volonte, koumadir zot pe servi Lesegner e non bann imin,</verse>
				<verse number="8">parski zot kone ki Lesegner li pou rekonpans ninport kisannla pou so bon travay ki li finn fer, ki li esklav ou lib.</verse>
				<verse number="9">Zot, bann met, tret zot bann esklav dan mem fason. Pa menas zot. Rapel ki zot toulede, ki li met ki li esklav, zot ena mem Met dan lesiel, e li ziz tou dimoun san okenn preferans.</verse>
				<verse number="10">Pou termine, fortifie zot dan Lesegner ek dan lafors so pwisans.</verse>
				<verse number="11">Met tou ekipman solda ki Bondie fourni; met li lor zot pouki zot kapav reziste kont manigans diab.</verse>
				<verse number="12">Nou pa pe lit kont pwisans imin me kont bann dirizan, bann lotorite, bann pouvwar ki dominn sa lemonn teneb la, kont pwisans spiritiel lemal lao dan lesiel.</verse>
				<verse number="13">Alor met tou larmir Bondie aster, koumsa kan move zour arive zot va reziste latak lennmi, e letan zot finn konbat ziska lafin, zot pou ankor pe tini dibout.</verse>
				<verse number="14">Pare zot! Met sintir laverite otour zot lerin, e ladrwatir kouma enn zile proteksion;</verse>
				<verse number="15">dan zot lipie, met soulie ki fer zot pare pou zot al anons Bonn Nouvel ki donn lape.</verse>
				<verse number="16">Sarye lafwa toultan kouma enn boukliye, ar sa ki zot pou tegn tou fles anflame ki diab avoye.</verse>
				<verse number="17">Aksepte elmet ki sov zot, e laparol Bondie kouma lepe ki Lespri done.</verse>
				<verse number="18">Priye touzour dan pwisans Lespri ar tou kalite lapriyer e siplikasion dan tou sirkonstans; res lor zot gard, res fidel. Priye pou lepep Bondie.</verse>
				<verse number="19">Priye pou mwa osi, pou ki mo gagn fasilite laparol, pou ki mo koz ar lasirans pou revel mister Bonn Nouvel.</verse>
				<verse number="20">Pou sa Bonn Nouvel la mo enn anbasader ki dan prizon. Priye pouki mo gagn lodas pou koze kouma bizin.</verse>
				<verse number="21">Tisik, frer ki nou bien kontan e ki fidel dan travay Lesegner, pou donn zot nouvel lor mwa, pouki zot kone ki pe pase.</verse>
				<verse number="22">Samem rezon mo pe avoy li, pou donn zot nouvel lor nou, e resof zot leker.</verse>
				<verse number="23">Ki Bondie Papa ek Lesegner Zezi Kris akord lape ek lamour, ar lafwa, tou bann frer, tou bann ser.</verse>
				<verse number="24">Ki lagras Bondie li res ar tou saki ena lamour eternel pou Lesegner Zezi Kris.</verse>
			</chapter>
		</book>
		<book number="50">
			<chapter number="1">
				<verse number="1">Mwa Pol ek Timote, serviter Zezi Kris. Nou pe ekrir tou bann pep Bondie dan Filip, zot bann dirizan ek bann diak.</verse>
				<verse number="2">Ki lagras ek lape Bondie nou papa ek nou Segner Zezi Kris res ar zot.</verse>
				<verse number="3">Sak fwa ki mo pans zot, mo remersie Bondie:</verse>
				<verse number="4">sak lapriyer ki mo fer pou zot, li touzour avek lazwa ki mo priye,</verse>
				<verse number="5">akoz koudme ki zot finn donn mwa pou anons Bonn Nouvel depi premie zour ziska zordi.</verse>
				<verse number="6">Mo sir ki sa kikenn ki finn koumans enn bon travay dan zot la, pou kontigne travay ziska so finision, ziska zour Zezi Kris.</verse>
				<verse number="7">Zot okip enn plas spesial dan mo leker. Li normal ki mo ena sa kalite santiman la pou zot. Zot finn partisip dan lagras ki Bondie finn donn mwa ler mo ti dan prizon e kan mo ti pe defann ek konfirm Bonn Nouvel.</verse>
				<verse number="8">Bondie, li temwin, ki kantite mo anvi trouv zot. Li kone mo pran zot swin parey kouma Zezi Kris.</verse>
				<verse number="9">Mo priye ki zot lamour pou kontigne grandi boukou, ansam avek vre konesans ek konpreansion</verse>
				<verse number="10">pouki zot kapav disern seki bien. Lerla zot pou pir ek san repros letan Kris revini,</verse>
				<verse number="11">zot pou ranpli ar fri lazistis ki sorti kot Zezi Kris pou laglwar ek louanz Bondie.</verse>
				<verse number="12">Mo bann frer e ser, mo oule ki zot kone ki seki finn ariv mwa finn vremem kontribie pou fer avans Bonn Nouvel.</verse>
				<verse number="13">Tou dimoun, dan pale gouverner ek partou deor, konn bien ki mo dan prizon akoz mo pe servi Kris,</verse>
				<verse number="14">e mo letan dan prizon finn ankouraz boukou mo bann frer e mo bann ser dan Lesegner, e zot pli solid asterla pou anons Parol Bondie san okenn laper.</verse>
				<verse number="15">Li vre ki ena ki anons Kris par lanvi ek zalouzi, me lezot fer li avek enn bonn volonte.</verse>
				<verse number="16">Sa bannla zot azir par lamour, parski zot kone ki Bondie finn donn mwa mision pou defann Bonn Nouvel.</verse>
				<verse number="17">Lezot pa pe proklam Kris par sinserite, me pe azir par rivalite. Zot zis anvi koul mwa ankor plis dan prizon.</verse>
				<verse number="18">Pa fer nanye! Seki inportan, mem avek aryer panse ou dan laverite, ki zot anons Kris. Akoz samem mo dan lazwa. Mo pou kontigne rezwir ankor,</verse>
				<verse number="19">parski mo kone ki tousala pou amenn mo delivrans grasa zot lapriyer ek led Lespri Zezi Kris.</verse>
				<verse number="20">Mo atann avek inpasians ki zot pa pou fer mwa onte, me ki avek enn gran kouraz, asterla e pou touzour, ki Kris pou onore dan mwa, swa par mo lavi oubien mo lamor.</verse>
				<verse number="21">Pou mwa Kris limem mo lavi e lamor pou donn mwa plis ankor pou viv.</verse>
				<verse number="22">Me si kontign mo lavi isi lor later pou permet mwa fer enn travay itil, la mo pa kone ki mo pou swazir.</verse>
				<verse number="23">Mo dan enn dilem. Mo anvi mor pou al avek Kris, seki ti pou bon pou mwa.</verse>
				<verse number="24">Me, akoz zot, li pli inportan ki mo viv isi lor later.</verse>
				<verse number="25">Mo ena enn gran konviksion e mo sir ki mo pou res isi, e viv avek zot tou pou ed zot progrese dan lazwa ek lafwa.</verse>
				<verse number="26">Kan mo retourn kot zot ankor, zot pou ena plis rezon pou fier akoz zot lafwa dan Zezi Kris.</verse>
				<verse number="27">Me selman, amenn zot lavi dapre Bonn Nouvel Lekris. Mem si mo vinn get zot ou pa, mo espere tande ki zot pe tini ferm dan enn sel lespri pou lit ansam pou fer lafwa avanse dapre Bonn Nouvel.</verse>
				<verse number="28">Zot bizin touzour brav kan zot zwenn zot adverser. Sa pou enn sign pou bannla ki zot pe al ver zot destriksion; me pou zot, mo bann frer, mo bann ser, li enn sign zot delivrans, enn delivrans ki sorti kot Bondie.</verse>
				<verse number="29">Zot finn gagn privilez pou non selman krwar dan Kris me osi soufer pou li.</verse>
				<verse number="30">Zot pe amenn mem konba ki zot finn trouv mwa pe amene e kouma zot kone mo ankor pe amene.</verse>
			</chapter>
			<chapter number="2">
				<verse number="1">Si zot linion avek Kris ankouraz zot, so lamour rekonfort zot e so Lespri ini zot e rann zot konpatisan,</verse>
				<verse number="2">alor rann mwa osi zwaye par lakorite ant zot; ena enn sel leker, enn sel lamour e rod touzour linite.</verse>
				<verse number="3">Pa fer nanye par rivalite, me avek imilite, konsider lezot meyer ki zotmem.</verse>
				<verse number="4">Pa rod zot prop lintere, me rod lintere lezot avan.</verse>
				<verse number="5">Ena sa mem konportman la parmi zot e pans parey kouma Zezi Kris finn panse.</verse>
				<verse number="6">Zezi, mem si li toultan ti ena natir Bondie, li pa finn anvi vinn egal ar Bondie.</verse>
				<verse number="7">Li finn limem renons tou, li finn pran kondision enn esklav, li ti vinn imin e ti rekonet li dan so form imin.</verse>
				<verse number="8">Li ti abes limem, li ti obeisan ziska lamor, lamor lor lakrwa.</verse>
				<verse number="9">Akoz samem Bondie finn elev li pli lao ki tou, e finn donn li enn nom ki pli gran ki tou nom</verse>
				<verse number="10">pouki devan nom Zezi tou dimoun lor later kouma dan lesiel tom azenou,</verse>
				<verse number="11">e tou dimoun pou proklam ki Zezi Kris limem Segner, pou laglwar Bondie Papa.</verse>
				<verse number="12">Mo bann kamarad, zot finn toultan obeisan ler mo ti avek zot, aster ki mo absan, zot bizin plis obeisan ankor. Dan imilite ek reverans, travay pou zot delivrans,</verse>
				<verse number="13">parski Bondie pe fer so travay dan zot, li inspir zot pou fer zot ena volonte pou realiz tou dapre so bon plan.</verse>
				<verse number="14">Fer tou san okenn konplint ou rezistans</verse>
				<verse number="15">pouki zot vinn bann zanfan Bondie san defo e san repros omilie sa lemonn move ek perverti la. Zot bizin briye parmi zot kouma zetwal dan lesiel.</verse>
				<verse number="16">Parski zot finn port mesaz ki donn lavi, zour Lesegner li pou enn fierte pou mwa. Mo pou kone ki mo pa finn galoupe ek travay pou nanye.</verse>
				<verse number="17">Mem si mo disan bizin fane pou sakrifis ek servis zot lafwa, mo zwaye e mo rezwir avek zot tou.</verse>
				<verse number="18">Zot bizin rezwir zot osi e partaz zot lazwa avek mwa.</verse>
				<verse number="19">Mo souete avoy zot Timote biento; li pou enn lankourazman pou mwa pou resevwar zot nouvel.</verse>
				<verse number="20">Mo pena personn isi kouma li, pou pran swin zot bienet.</verse>
				<verse number="21">Zot tou pe rod zot prop lintere e non pa seki konsern Zezi Kris.</verse>
				<verse number="22">Me zot konn Timote bien, li finn fer so prev; kouma enn garson ki travay anba lotorite so papa, zot kone li finn touzour akote mwa pou anons Bonn Nouvel.</verse>
				<verse number="23">Mo espere avoy limem kot zot dimoman ki mo kler lor mo prop sitiasion,</verse>
				<verse number="24">e mo konfian dan Lesegner ki biento momem mo pou vinn kot zot.</verse>
				<verse number="25">Mo finn deside ki mo bizin avoy osi nou frer Epafrodit, enn mo koleg travay, limem zot ti avoye pou ed mwa.</verse>
				<verse number="26">Li ena enn gran dezir retrouv zot tou e li ti inkie ler li ti kone ki zot ti gagn nouvel so maladi.</verse>
				<verse number="27">Vremem li ti bien-bien malad, me Bondie finn pitie li, pa zis pou li me pou mwa osi, pou anpes mwa vinn pli tris ankor.</verse>
				<verse number="28">Pou sa rezon la, mo prese pou avoy li kot zot. Li pou enn gran lazwa pou zot kan zot retrouv li e sa pou rann mwa mwin tris.</verse>
				<verse number="29">Avek tou zot leker, akeyir li dan zot kominote. Zot bizin ena boukou lestim pou dimoun parey kouma li.</verse>
				<verse number="30">Li ti manke mor akoz travay Bondie. Li finn riske so lavi pou li kapav ed mwa, kiksoz ki zot pa pe kapav fer zotmem.</verse>
			</chapter>
			<chapter number="3">
				<verse number="1">Asterla mo bann frer ek ser, mo souet zot lazwa dan Lesegner. Li pa enn problem pou mwa repet seki mo finn deza dir zot,</verse>
				<verse number="2">fer atansion sa bann move dimoun kouma lisien la, zot pa fer nanye e zot pratik enn fos sirkonsizion.</verse>
				<verse number="3">Nou, nou bann vre sirkonsi. Nou loue Bondie par so Lespri. Nou laglwar trouv dan Zezi e nou pa met nou konfians dan okenn imin.</verse>
				<verse number="4">Pourtan mo ena ase rezon pou reklam sa bann privilez la. Si kikenn fer sa reklamasion la mo pou ankor pli for ki li.</verse>
				<verse number="5">Mo finn sirkonsi lor witiem zour, e mo sorti dan ras Izraelit, dan tribi Benzamin. Mo enn Ebre pirsan e kouma enn Farizien, mo obeir lalwa.</verse>
				<verse number="6">Mo ti telman kontan pratik lalwa pouki mo finn rann lavi dimoun legliz amer. Personn pa kapav repros nanye lor mo lavi.</verse>
				<verse number="7">Tou sa bann kiksoz la ti pou mwa kouma enn profi, me asterla mo konsider zot kouma enn pert akoz Kris.</verse>
				<verse number="8">Ler mo konpar grander dibien ki mo gagne dan konesans Zezi Kris, mo konsider tou kiksoz kouma enn lapert. Akoz li mo finn perdi boukou kiksoz ki mo konsider kouma enn bann salte pou mo kapav gagn Kris,</verse>
				<verse number="9">e mo ini avek li. Mo pa kapav dir ki mo zis akoz mo pratik lalwa. Mo lazistis li baze lor lafwa dan Kris, enn lazistis ki sorti kot Bondie, baze lor lafwa.</verse>
				<verse number="10">Mo ena enn dezir pou konn Kris ek pwisans so rezireksion, partisip dan so soufrans, e vinn parey kouma li dan so lamor,</verse>
				<verse number="11">avek lespwar ki mwa osi mo pou kapav resisite parmi bann mor.</verse>
				<verse number="12">Mo pa pe pretann ki mo finn deza rant dan bit oubien vinn parfe. Me mo pe kontign al anavan pou gagn sa pri la, parski Zezi Kris limem finn sezi mwa.</verse>
				<verse number="13">Mo bann frer ek ser, mo pa dir ki mo finn deza gagn pri la; mo ena enn sel sousi: bliye tou seki deryer mwa e mo fons devan pou gagn seki devan mwa.</verse>
				<verse number="14">Mo galoup vit pou rant dan bit pou resevwar pri ki Bondie ofer mwa dan lesiel par Zezi Kris.</verse>
				<verse number="15">Nou, bann adilt dan lafwa, nou bizin ena mem preokipasion. Me si zot ena enn lot lopinion lor ninport ki size, Bondie pou ekler zot.</verse>
				<verse number="16">Me kot nou finn arive, anou kontigne tini ferm dan mem direksion.</verse>
				<verse number="17">Mo bann frer, mo bann ser, zot tou bizin imit mwa. Nou finn donn bon lexanp, alor obzerv bien bann ki kondir zot dapre sa bon lexanp la.</verse>
				<verse number="18">Mo finn deza dir zot e avek larm dan mo lizie mo pe redir zot ankor ki ena boukou dimoun ki viv kouma lennmi lakrwa Kris.</verse>
				<verse number="19">Zot pe al ver zot destriksion; zot vant samem zot Bondie, zot fier pou kiksoz ki ti bizin fer zot onte; zot mazinn zis bann zafer sa lemonn la.</verse>
				<verse number="20">Me nou, nou bann sitwayin lesiel e nou pe atann nou Sover ek Segner Zezi Kris vini, li ki sorti depi laba.</verse>
				<verse number="21">Grasa so pwisans ki kapav kontrol tou kiksoz, li pou transform nou lekor mortel pou rann li parey kouma so lekor glorifie.</verse>
			</chapter>
			<chapter number="4">
				<verse number="1">Mo bann frer e ser, mo bien kontan zot, e mo pe atann zot avek inpasians. Zotmem mo lazwa; res fidel dan zot lavi avek Bondie.</verse>
				<verse number="2">Mo inplor Evodi ek Sintik pou viv anakorite dan Lesegner.</verse>
				<verse number="3">Mo pe osi dimann twa, mo partner, fidel pou ed sa bann fam la parski zot finn konbat ansam avek mwa pou propaz Bonn Nouvel parey kouma Kleman ek leres bann kolaborater finn fer. Zot nom finn ekrir dan liv lavi.</verse>
				<verse number="4">Rezwir zot toultan dan Lesegner. Mo repete; rezwir zot.</verse>
				<verse number="5">Les tou dimoun konn zot bonte. Lesegner pe vini biento.</verse>
				<verse number="6">Napa bizin zot trakase ditou, me dan ninport ki sitiasion, avek enn leker rekonesan, ofer zot lapriyer ek siplikasion Bondie.</verse>
				<verse number="7">Lape Bondie ki depas tou lintelizans, pou gard zot lekor ek zot lespri dan Zezi Kris.</verse>
				<verse number="8">Finalman, mo bann frer e ser, pans bien lor tou seki vre, onorab, zis, pir, admirab ek tou seki merit nou louanz.</verse>
				<verse number="9">Kontigne fer tou seki zot finn aprann ek resevwar ar mwa, seki zot finn tande e trouv mwa fer. Bondie lape pou res avek zot.</verse>
				<verse number="10">Asterla mo ena enn gran lazwa dan Lesegner ki zot finn montre lintere pou mwa. Zot tou deza ena sa lintere la pou mwa, me zot pa ti ena lokazion pou exprim li.</verse>
				<verse number="11">Pa lakoz mo dan bezwin ki mo koz koumsa, non, mo finn aprann ki dan ninport ki leta mo ete mo bizin kontan.</verse>
				<verse number="12">Mo konn viv dan lamizer ek dan labondans, kan mo ena ou kan mo pena nanye pou manze.</verse>
				<verse number="13">Mo kapav fer fas avek tou sa bann sitiasion la parski Lekris li fortifie mwa.</verse>
				<verse number="14">Kanmemsa, zot finn bien fer pou siport mwa dan mo bann difikilte.</verse>
				<verse number="15">Zot, bann Filipien bien kone ki depi komansman ler mo ti kit Masedwann, apart zot okenn legliz pa ti partisip dan mo bann depans,</verse>
				<verse number="16">mem ler mo ti dan Tesalonik, zot ti avoy mwa led.</verse>
				<verse number="17">Mo pa zis anvi rod enn donasion ki pou mo prop benefis.</verse>
				<verse number="18">Mo finn resevwar tou, mem plis ki seki mo pou bizin. Epafrodit finn aport mwa zot bann don kouma enn sakrifis kifer plezir Bondie.</verse>
				<verse number="19">Mo Bondie pou donn zot seki zot bizin dapre so larises dan laglwar Zezi Kris.</verse>
				<verse number="20">Laglwar pou Bondie papa, asterla e pou touzour, amenn.</verse>
				<verse number="21">Fer konpliman tou bann pep Bondie dan Zezi Kris. Bann kamarad ki avek mwa fer zot osi konpliman.</verse>
				<verse number="22">Tou pep Bondie e spesialman bann desandan Sezar fer zot konpliman.</verse>
				<verse number="23">Ki lagras sorti kot Zezi Kris, res avek zot.</verse>
			</chapter>
		</book>
		<book number="51">
			<chapter number="1">
				<verse number="1">Mwa Pol, apot Zezi Kris par volonte Bondie, ek frer Timote.</verse>
				<verse number="2">A bann disip ki dan lavil Kolos, bann frer e bann ser fidel dan Lekris: Ki labonte ek lape Bondie nou Papa res lor zot.</verse>
				<verse number="3">Dan lapriyer ki nou fer pou zot, nou remersie toultan Bondie, Papa nou Segner Zezi Kris,</verse>
				<verse number="4">parski nou finn tann koz zot lafwa dan Zezi Kris ek zot lamour pou tou bann disip,</verse>
				<verse number="5">akoz sa lesperans ki pe atann zot dan lesiel; zot inn tann lanons sa lesperans la avan, par Bonn Nouvel, parol laverite</verse>
				<verse number="6">ki finn ariv ziska zot; mem fason ki li pe donn so fri e li pe progrese dan lemonn antie, mem fason li pe azir parmi zot depi zour zot finn resevwar li e vremem zot finn konn labonte Bondie.</verse>
				<verse number="7">Zot finn aprann sa par Epafras, nou kamarad e nou konpagnon dan servis. Li enn minis fidel Lekris ki finn travay dan nou plas.</verse>
				<verse number="8">Li finn dekrir nou lamour ki anim zot dan Lespri.</verse>
				<verse number="9">Ala kifer, depi sa zour la, nou pa aret priye pou zot. Nou demann Bondie ki zot gagn foul konesans so volonte avek tou lasazes ek lintelizans spiritiel,</verse>
				<verse number="10">pouki zot amenn enn lavi dign Lesegner, e ki zot rod fer li plezir. Par tou saki zot pou fer de bon, zot pou prodwir bann fri e zot pou progrese dan vre konesans Bondie.</verse>
				<verse number="11">Lafors so laglwar pou fortifie zot par tou fason e pou amenn zot ver enn perseverans ek enn pasians ki siport tou. Dan lazwa,</verse>
				<verse number="12">remersie Bondie Papa ki finn fer zot gagn zot par dan leritaz bann disip dan lalimier.</verse>
				<verse number="13">Li finn aras nou dan pouvwar teneb e li finn transfer nou dan Rwayom so Garson bieneme;</verse>
				<verse number="14">li finn delivre nou e li finn pardonn nou pese.</verse>
				<verse number="15">Li rann vizib Bondie ki invizib, Premie-ne parmi tou bann kreatir,</verse>
				<verse number="16">parski tou seki existe dan lesiel e lor later finn kre an li, bann kreatir vizib ek bann invizib, bann Lespri e bann Lafors. Tou finn kre par li ek pou li,</verse>
				<verse number="17">li, li avan tou kiksoz e tou existe an li,</verse>
				<verse number="18">li, li latet lekor Legliz. Li komansman, Premie-ne parmi bann mor, pouki li tenir so premie ran dan tou.</verse>
				<verse number="19">Bondie finn kontan fer tou repoz an li</verse>
				<verse number="20">e rekonsilie tou par li e pou li, lor later ek dan lesiel, letan li finn etablir lape par disan so lakrwa.</verse>
				<verse number="21">E zot, lontan, zot ti etranze e ennmi Bondie, letan zot ti pe komet bann move laksion,</verse>
				<verse number="22">aster Bondie finn rekonsilie zot par lekor ek laser so Garson, par so lamor, pou fer zot paret devan li, sin, san repros, san fay.</verse>
				<verse number="23">Me bizin ki, par lafwa, zot res solid ek ferm, san ki zot deporte andeor lesperans ki vinn par Bonn Nouvel ki zot finn tande, ki finn proklame ar tou kreatir anba lesiel. Mwa Pol mo finn vinn serviter sa Bonn Nouvel la.</verse>
				<verse number="24">Aster mo trouv mo lazwa dan bann soufrans mo soufer pou zot e mo konplet dan mo laser seki manke dan leprev ki Lekris finn aksepte pou so lekor ki apel Legliz;</verse>
				<verse number="25">mo finn vinn serviter par sarz ki Bondie finn konfie mwa pou zot: fer konn Parol Bondie,</verse>
				<verse number="26">sa mister ki ti res kasiet pandan bien lontan e ki aster Bondie finn devwale ar so bann krwayan.</verse>
				<verse number="27">Li finn anvi fer zot konn rises ek laglwar sa mister la parmi bann pep: Lekris parmi zot, lesperans laglwar!</verse>
				<verse number="28">Limem ki nou pe anonse; nou pe inform sakenn, nou pe instrir sakenn ek tou lasazes, pou fer li grandi spiritielman dan so relasion avek Lekris.</verse>
				<verse number="29">Se pou sa ki mo travay, ki mo lite avek tou so lafors ki azir avek pwisans dan mwa.</verse>
			</chapter>
			<chapter number="2">
				<verse number="1">Mo le ki zot kone ki kalite lite mo pe lite pou zot, pou bann ki Laodise, e pou tou bann lezot ki zame pa finn trouv mwa personelman.</verse>
				<verse number="2">Mo anvi zot leker pran kouraz e reyni dan lamour, pouki zot gagn rises, konpreansion ek enn konesans total mister Bondie: sa mister la se Lekris limem;</verse>
				<verse number="3">tou bann trezor lasazes ek konesans, zot kasiet an li.</verse>
				<verse number="4">Mo dir zot sa pouki personn pa tronp zot avek bel-bel koze.</verse>
				<verse number="5">Li vre ki mo lekor absan, me mo lespri ar zot e mo kontan trouv zot fidel e ferm dan zot lafwa pou Lekris.</verse>
				<verse number="6">Kontign viv zot lavi selon seki finn transmet zot lor Lekris Zezi Lesegner,</verse>
				<verse number="7">gard zot rasinn plante an li, tenir ferm dan lafwa, dan manier ki finn ansegn zot, e les zot rekonesans deborde.</verse>
				<verse number="8">Pran gard ki personn pa piez zot dan bann bel lide, sa bann tronpri ki imin finn invante, anba lanpriz bann lafors ki dan liniver, e ki pena okenn lien avek Lekris.</verse>
				<verse number="9">Parski totalite ladivinite res dan li, dan so lekor,</verse>
				<verse number="10">e ou trouv ou lakonplisman dan Lekris ki dominn tou bann Lespri e tou bann Lafors.</verse>
				<verse number="11">Dan Lekris, zot finn resevwar enn sirkonsizion ki pa fer par bann imin e ki finn anlev pese ki ti dan zot limanite: se sa sirkonsizion la ki dan Lekris.</verse>
				<verse number="12">Zot finn plonze ar li dan batem, ar li zot finn resisite parski zot finn krwar dan lafors Bondie ki finn resisit li depi bann mor.</verse>
				<verse number="13">Zot ti finn mor akoz zot bann fot ek zot leker pa sirkonsi; aster Bondie finn donn zot lavi ar Lekris; li finn pardonn tou nou bann fot,</verse>
				<verse number="14">li finn anil sarz ki bann komannman ti pe fer pez lor nou; li finn fer li disparet, li finn kloue li lor lakrwa.</verse>
				<verse number="15">Li finn depouy bann Lespri e bann Lafors, tou dimoun trouve ki li finn dezarm zot, li finn trenn zot dan kortez laviktwar so lakrwa.</verse>
				<verse number="16">Asterla, personn pa kapav kondann zot pou bann kestion manze bwar, akoz fet, nouvel linn ou bien saba.</verse>
				<verse number="17">Tousala nek lonbraz bann realite ki pou vini e ki sorti depi Lekris.</verse>
				<verse number="18">Pa les personn kokin zot laviktwar par bann devosion, par lapriyer ar bann anz lor baz vizion e lintelizans imin ki gonfle ar pretansion.</verse>
				<verse number="19">Pa les personn detas zot ek Lekris ki latet, ki mintenir ansam lekor antie, ki gard li ini avek bann artikilasion ek bann ligaman, pou li grandi gras a Bondie.</verse>
				<verse number="20">Zot finn mor avek Lekris, zot ne pli soumi anba bann lafors sa lemonn la; kifer zot pou obeir bann regleman kouma dir zot lavi depann lor la:</verse>
				<verse number="21">“Pa pran, pa goute, pa touse”?</verse>
				<verse number="22">Tousala pou bann kiksoz ki pou dekonpoze letan itilize; samem ki apel komannman ek doktrinn imin sa!</verse>
				<verse number="23">Zot bon rod pran laparans lasazes: relizion personel, devosion, privasion; tousala pena okenn valer pou metriz bann dezir nou prop natir.</verse>
			</chapter>
			<chapter number="3">
				<verse number="1">Zot finn resisite avek Lekris, rod seki lao, la kot Lekris ete, dan kote drwat Bondie;</verse>
				<verse number="2">rod seki lao pa lor later.</verse>
				<verse number="3">Zot finn mor e zot lavi finn kasiet avek Lekris dan Bondie.</verse>
				<verse number="4">Ler Lekris, ki zot vre lavi, pou manifeste, lerla zot ousi zot pou manifeste dan laglwar ar li.</verse>
				<verse number="5">Tou seki fer parti lavi lor later an zot, fer li mor: move lavi, inpirte, lapasion, bann move dezir ek lamour larzan ki enn form lidolatri.</verse>
				<verse number="6">Ala seki atir lakoler Bondie,</verse>
				<verse number="7">ala seki ti zot konportman lontan, seki ti fer parti zot lavi.</verse>
				<verse number="8">Aster, zot bizin debaras tousala: lakoler, iritasion, mesanste, zoure, bann grosierte ki fransi zot lalev.</verse>
				<verse number="9">Fode pli ena mansonz ant zot, parski zot finn abandonn “ansien limanite”, avek so bann pratik,</verse>
				<verse number="10">e zot finn adopte enn “nouvo limanite”, ki pe kontign renouvle so konesans antan ki zimaz Bondie;</verse>
				<verse number="11">la, pena ni Grek ni Zwif, ni seki sirkonsi ni seki pa sirkonsi, etranze, tribi pa sivilize, esklav, lib, me selman Lekris ki tou, Lekris dan zot tou.</verse>
				<verse number="12">Zot, zot bann ki Bondie finn swazir, finn sanktifie, finn kontan, alor met dan zot leker bann santiman konpasion, bienveyans, imilite, douser, pasians.</verse>
				<verse number="13">Siport zot kamarad, e si zot ena kit repros, donn zot pardon; kouma Lesegner finn pardonn zot, zot ousi pardone.</verse>
				<verse number="14">Pli inportan ki tou, viv dan lamour, samem ki fer linite dan larmoni.</verse>
				<verse number="15">Ki lape Lekris regn dan zot leker, pou samem ki zot tou inn apele pou form enn sel lekor. Viv dan rekonesans.</verse>
				<verse number="16">Ki parol Lekris prezan parmi zot dan tou so rises: ansegn zot prosin, fer zot ledikasion ar lasazes; par bann Psom, bann sante e bann kantik inspire par Lespri, sant zot rekonesans pou Bondie</verse>
				<verse number="17">Tou seki zot kapav dir ou fer, fer li dan nom Segner Zezi, e par li, rann gras Bondie Papa.</verse>
				<verse number="18">Bann madam, viv dan lakorite ek zot misie kouma bizin viv dan Lesegner.</verse>
				<verse number="19">Bann misie, kontan zot madam e zame pa maltret li.</verse>
				<verse number="20">Bann zanfan, viv dan lakorite toultan ar zot paran, ala seki Lesegner atann de zot.</verse>
				<verse number="21">Bann paran, pa pous zot zanfan abou atansion zot dekouraze.</verse>
				<verse number="22">Bann esklav, dan tou kiksoz obeir zot bann met ki lor later. Servi zot, pa parski pe vey zot, kouma dir zot pe rod fer plezir bann imin, me ar enn leker ki sinp e ki ena lakrint pou Lesegner.</verse>
				<verse number="23">Ninport ki travay zot pe fer, fer li debonker, kouma dir pou Lesegner e non pou bann imin.</verse>
				<verse number="24">Parski zot kone ki leritaz zot pou resevwar an rekonpans ar Lesegner. Se Lekris ki Lemet, e zot pe servi li.</verse>
				<verse number="25">Si zot fer ditor, li pou ena so konsekans, e pa pou ena preferans pou person.</verse>
			</chapter>
			<chapter number="4">
				<verse number="1">Bann met, tret zot esklav dan enn fason zis ek korek, parski zot kone ki zot ousi zot ena zot Met dan lesiel.</verse>
				<verse number="2">Pa aret priye; se sa ki pou gard zot lespri vif e dan remersiman.</verse>
				<verse number="3">Kan zot priye, priye ousi pou nou: ki Bondie ouver enn laport pouki nou gagn lokazion anons mister Lekris; se pou sa ki mo dan prizon:</verse>
				<verse number="4">pou temwagn mister Lekris kouma bizin.</verse>
				<verse number="5">Rod meyer latitid anver bann non-Kretien; sezi tou lokazion.</verse>
				<verse number="6">Ki zot parol touzour bienveyan, enn koze ki ena gou pou ekoute, e ki zot konn reponn sakenn kouma bizin.</verse>
				<verse number="7">Zot pou gagn tou mo nouvel par Tisik, enn frer ki mo kontan, enn serviter fidel, mo konpagnon servis dan Lesegner.</verse>
				<verse number="8">Mo avoy li expre pou donn zot nouvel e rekonfort zot.</verse>
				<verse number="9">Onezim, sa frer fidel e bieneme, pe akonpagn li; li sorti kot zotmem li. Sa de la pou met zot okouran tou seki pe pase isi.</verse>
				<verse number="10">Aristark ki dan prizon ek mwa dir zot bonzour, Mark ousi kouzin Barnabas – zot finn gagn bann instriksion lor li, si li vinn kot zot, akey li bien.</verse>
				<verse number="11">Zezi ousi ki apel Zistis avoy zot so bonzour. Parmi bann Zwif, zot tousel travay ek mwa pou Rwayom Bondie, zot mo konsolasion.</verse>
				<verse number="12">Epafras, ki enn parmi zot e enn serviter Zezi Kris, dir zot bonzour. Li touzour priy pou zot avek tou so leker, pouki zot res ferm, avek bann konviksion for, e ki zot donn enn wi total pou fer volonte Bondie.</verse>
				<verse number="13">Mo finn temwin ki li pran boukou lapenn pou zot, pou bann ki Laodise ek Ierapolis.</verse>
				<verse number="14">Lik nou kamarad dokter ek Demas dir zot bonzour.</verse>
				<verse number="15">Dir bonzour bann frer e bann ser ki dan Laodise; dir bonzour Ninfa ek legliz ki reyni dan so lakaz.</verse>
				<verse number="16">Kan zot fini lir mo let, pas li dan Legliz Laodise. Lir ousi let ki mo finn avoy Laodise.</verse>
				<verse number="17">Pa bliye dir Arsip, “Vey lor minister ki to finn resevwar dan Lesegner e fer ansort akonpli li bien.”</verse>
				<verse number="18">Mwa Pol, mo ekrir sa bonzour la ek mo lame: Pa bliye mo dan prizon. Bondie li bon pou zot!</verse>
			</chapter>
		</book>
		<book number="52">
			<chapter number="1">
				<verse number="1">Mwa Pol, ansam avek Silas ek Timote, nou pe ekrir legliz pep Bondie Papa ek Segner Zezi Kris, dan Tesalonik. Ki lagras ek lape res ar zot.</verse>
				<verse number="2">Toultan nou pe remersi Bondie pou zot tou e nou pa fini pans zot dan nou lapriyer.</verse>
				<verse number="3">Devan nou Bondie ek Papa nou rapel seki zot finn fer akoz zot lafwa, kouma zot finn travay dir akoz zot lamour pou Zezi e kouma zot finn tini ferm dan lesperans pou Zezi Kris.</verse>
				<verse number="4">Mo bann frer ek ser, nou kone ki Bondie kontan zot e li finn swazir zot,</verse>
				<verse number="5">parski kan nou finn amenn zot mesaz Bonn Nouvel, li pa zis par laparol, me li osi avek pwisans ek led Lespri Sin e avek enn gran konviksion. Zot kone kouma nou finn viv parmi zot pou zot prop dibien.</verse>
				<verse number="6">Zot finn imit nou ek Lesegner, malgre boukou soufrans, e zot finn resevwar laparol avek lazwa dan Lespri Sin.</verse>
				<verse number="7">Alor, zot finn vinn enn lexanp pou tou bann krwayan dan Masedwann ek Akai.</verse>
				<verse number="8">Parol Lesegner ki sorti kot zot, pa finn zis propaze dan Masedwann ek Akai, me nouvel zot lafwa osi finn fane partou. Alor nou pena nanye pou koze.</verse>
				<verse number="9">Tou dimoun pe rakonte ki kalite lakey nou ti gagne kot zot e kouma zot ti abandonn bann idol pou servi vre Bondie vivan,</verse>
				<verse number="10">e pou atann so Garson Zezi dan lesiel, limem ki Bondie ti resisite parmi bann mor pou sov nou depi zizman Bondie ki pe aprose.</verse>
			</chapter>
			<chapter number="2">
				<verse number="1">Mo bann frer, mo bann ser, zot bien kone ki nou pa finn vinn kot zot pou nanye.</verse>
				<verse number="2">Kouma zot kone, nou finn gagn maltrete e nou finn soufer dan Filip, me nou ti finn ena kouraz dan nou Bondie pou anons zot Bonn Nouvel malgre bann opozision.</verse>
				<verse number="3">Ofet, lapel ki nou pe adres zot tou, li pa baze lor lerer oubien lor okenn motif inpir, nou pa anvi trik personn.</verse>
				<verse number="4">Okontrer, parey kouma Bondie finn konfie nou so Bonn Nouvel, nou osi, nou koze, pa pou fer plezir bann imin me pou fer plezir Bondie ki teste nou leker.</verse>
				<verse number="5">Kouma zot kone, zame nou pa finn servi bann parol pou flat noumem oubien pou kasiet gourmandiz materyel; Bondie li nou temwin.</verse>
				<verse number="6">Nou pa finn rod okenn loner ar personn, ni ar zot ni ar lezot dimoun,</verse>
				<verse number="7">pourtan, nou ti kapav inpoz lor zot nou lotorite kouma bann apot Kris. Okontrer nou finn ena enn leker zanfan vizavi zot, parey kouma enn mama pran swin so zanfan.</verse>
				<verse number="8">Nou lafeksion pou zot li telman gran ki nou ti pare pou partaz avek zot, pa zis Bonn Nouvel Bondie me osi nou prop lavi, telman zot ti finn vinn pros ar nou.</verse>
				<verse number="9">Frer ek ser, zot rapel nou lapenn ek nou travay. Nou finn trime lanwit-lizour pou ki nou pa enn fardo pou zot letan ki nou pe anons zot Bonn Nouvel Bondie.</verse>
				<verse number="10">Ansam avek Bondie, zot temwin kimanier nou finn ena enn kondwit sin ek san repros vizavi zot, bann krwayan.</verse>
				<verse number="11">Kouma zot kone, nou finn tret sakenn parmi zot kouma enn papa tret so bann zanfan.</verse>
				<verse number="12">Nou finn ankouraz zot, rekonfort zot ek plede pouki zot amenn enn lavi korek dapre Bondie, ki apel zot pou partaz ar li so rwayom ek so laglwar.</verse>
				<verse number="13">Nou touzour pe rann gras Bondie parski letan nou finn anons zot so Parol, zot finn ekoute e zot finn aksepte li, pa kouma enn parol imin me kouma enn parol ki vremem sorti kot Bondie e ki pe azir dan zot, bann krwayan.</verse>
				<verse number="14">Ofet, mo bann frer ek ser, zot finn swiv lexanp bann dimoun ki dan legliz Bondie dan Zide ki krwar dan Zezi Kris. Zot prop pep finn persekit zot, parey kouma bannla ti sibir ar bann Zwif,</verse>
				<verse number="15">ki ti touy Zezi ek bann profet. Zot finn osi persekit nou. Zot pa fer plezir Bondie e zot lennmi tou dimoun.</verse>
				<verse number="16">Zot anpes nou anons bann payin mesaz ki kapav sov zot. Tou sa letan la zot finn kontigne fer pese e samem zot dernie pese. Me zizman Bondie finalman finn tom lor zot.</verse>
				<verse number="17">Mo bann frer ek ser, mem si nou finn separe fizikman ar zot pou enn ti letan, zot touzour dan nou panse. Pandan sa letan la zot ti mank nou boukou, me nou ti ena enn gran dezir pou retrouv zot ankor.</verse>
				<verse number="18">Akoz samem nou ti anvi vinn vizit zot, sirtou mwa Pol, mo finn eseye plizir fwa, me Satan finn anpes nou.</verse>
				<verse number="19">Apre tou, zotmem nou lesperans, nou lazwa. Zot pou parey kouma enn kouronn doner pou nou dan prezans nou Segner Zezi letan li retourne.</verse>
				<verse number="20">Wi, zotmem nou laglwar ek nou lazwa.</verse>
			</chapter>
			<chapter number="3">
				<verse number="1">Finalman, ler nou ti nepli kapav tini ankor, nou finn deside pou res tousel dan Atenn;</verse>
				<verse number="2">e nou finn avoy nou frer Timote, kolaborater Bondie pou anons Bonn Nouvel Zezi Kris, pou ankouraz zot pou tini ferm dan zot lafwa,</verse>
				<verse number="3">pouki personn parmi zot pa les zot abat par bann eprev ki nou pe fer fas. Zotmem, zot kone ki bann eprev parey fer parti plan Bondie pou nou.</verse>
				<verse number="4">Letan nou ti ankor kot zot, nou ti prevenir zot ki nou pou gagn persekite. Kouma zot kone, samem ki finn arive.</verse>
				<verse number="5">Pou sa rezon la, letan mo ti nepli kapav siporte, mo ti avoy Timote pou pran ransegnman lor zot lafwa. Mo ti per ki diab tant zot e tou sa lapenn ki nou finn done la, finn tom dan dilo.</verse>
				<verse number="6">Me Timote fek retourne depi kot zot avek bann bon nouvel lor zot lafwa ek zot lamour. Li finn dir nou osi ki zot pe touzour pans nou e pe anvi retrouv nou parey kouma nou osi nou anvi retrouv zot.</verse>
				<verse number="7">Mo bann frer e ser, akoz samem dan tou nou detres ek soufrans nou finn gagn boukou kouraz akoz zot lafwa.</verse>
				<verse number="8">Aster la nou pe kapav viv parski zot finn tini ferm dan zot latasman avek Lesegner.</verse>
				<verse number="9">Ki manier nou kapav remersi Bondie pou zot pou tou sa lazwa ki nou finn santi devan Bondie akoz zot.</verse>
				<verse number="10">Lanwit-lizour, nou pe priye Bondie pouki nou kapav trouv zot fas a fas e azout seki manke dan zot lafwa.</verse>
				<verse number="11">Ki Bondie nou Papa limem ek nou Segner Zezi diriz nou lor sime ki amenn nou kot zot.</verse>
				<verse number="12">Ki Bondie ogmant lamour ki zot ena ant zot e pou tou dimoun, parey kouma lamour ki nou ena pou zot.</verse>
				<verse number="13">E ki li fortifie zot leker, e fer li vinn sin pouki zot kapav dibout san repros devan Bondie nou Papa ler nou Segner Zezi retourne avek tou bann sin. Amen.</verse>
			</chapter>
			<chapter number="4">
				<verse number="1">Finalman frer ek ser, zot finn aprann avek nou kouma zot bizin konport zot pou fer plezir Bondie, e zot pe deza fer li. Asterla nou dimann zot e nou sipliy zot lor nom Segner Zezi, pou fer plis ankor.</verse>
				<verse number="2">Parski zot kone ki linstriksion nou finn donn zot atraver Segner Zezi.</verse>
				<verse number="3">Samem volonte Bondie: ki zot viv enn lavi sin, e pa enn lavi imoral.</verse>
				<verse number="4">Ki sakenn kapav kontrol so prop lekor. Sak zom bizin kone kouma viv avek so fam, dan enn fason sin e respektab.</verse>
				<verse number="5">Pa les zot domine par bann move dezir parey kouma bann payin ki pa konn Bondie.</verse>
				<verse number="6">Dan sa zafer la, ki personn ant zot pa fer dimal so prosin oubien abiz lor li. Nou finn deza dir zot sa avan, la nou pe averti zot ki Bondie pou pini bann ki komet sa bann fot la.</verse>
				<verse number="7">Bondie pa finn apel nou pou viv dan imoralite, me pou viv enn lavi sin.</verse>
				<verse number="8">Akoz samem, dimoun ki rezet sa lansegnman la, li pa pe rezet enn zom me Bondie ki donn osi so Lespri Sin.</verse>
				<verse number="9">Asterla, konsernan lamour pou bann frer ek ser, nou pa bizin ekrir zot lor la, parski zot finn aprann zotmem ar Bondie kouma kontan zot prosin.</verse>
				<verse number="10">Biensir, zot kontan tou bann frer ek ser dan Masedwann. Me nou sipliy zot pou fer ankor plis.</verse>
				<verse number="11">Zot bizin ena sa dezir pou viv trankil, pou get zot prop zafer e pou travay avek zot prop lame parey kouma nou ti rekomann zot.</verse>
				<verse number="12">Par sa fason la, zot pou gagn respe bann ki pa krwayan, e zot pa pou depann lor personn.</verse>
				<verse number="13">Frer ek ser, nou pa anvi ki zot res dan lignorans konsernan bann dimoun ki finn mor, pou zot pa tris kouma bann lezot dimoun ki pena lesperans.</verse>
				<verse number="14">Nou krwar ki Zezi finn mor e resisite, alor atraver Zezi, Bondie pou revey bann ki finn mor dan Lesegner.</verse>
				<verse number="15">Dapre parol Bondie, ala seki nou deklare: nou ki vivan e ki pou ankor la kan Lesegner retourne, nou pa pou pas devan zot.</verse>
				<verse number="16">Kan zot pou tann lavwa arkanz, tronpet pou sone, Lesegner limem pou desann; dimoun ki finn mor dan Kris pou resisite anpremie.</verse>
				<verse number="17">Apre sa, nou ki ankor vivan, nou pou mont ansam ar zot dan niaz pou zwenn Lesegner anler e nou pou ar li pou toultan.</verse>
				<verse number="18">Akoz samem zot bizin ankouraz sakenn ant zot avek sa bann parol la.</verse>
			</chapter>
			<chapter number="5">
				<verse number="1">Li pa neseser ki nou ekrir zot, mo bann frer e ser, konsernan ler ek moman ki sa pou arive.</verse>
				<verse number="2">Parski zotmem zot bien kone ki Lesegner, so zour pou arive parey kouma enn voler dan lanwit.</verse>
				<verse number="3">Kan dimoun pou dir, “Ena lape ek sekirite,” lerlamem maler pou fini zot enn sel kou parey kouma douler enn madam ansint ki pe akouse. Zot pa pou kapav sove.</verse>
				<verse number="4">Me zot, mo bann frer e ser, zot pa dan sa marenwar la pouki sa zour la may zot antret kouma enn voler.</verse>
				<verse number="5">Zot tou zanfan lalimier e zanfan lizour; nou pa apartenir ni ar lanwit ni ar fernwar.</verse>
				<verse number="6">Alor anou pa dormi kouma lezot, me anou res eveye ek kalm.</verse>
				<verse number="7">Bann ki dormi, zot dormi aswar, bann ki bwar pou soule, zot bwar aswar,</verse>
				<verse number="8">me nou ki viv dan lalimier lizour, nou bizin res kalm e kontrol noumem. Pran lafwa ek lamour kouma kwiras e lesperans ek delivrans kouma enn elmet lor nou latet.</verse>
				<verse number="9">Bondie pa finn fer nou pou soufer pinision me pou gagn delivrans par nou Segner Zezi Kris,</verse>
				<verse number="10">ki finn mor pou nou, pou ki nou kapav viv ini avek li mem si nou eveye ou pe dormi.</verse>
				<verse number="11">Alor ankouraz zotmem e fortifie zot bien, parey kouma zot deza pe fer.</verse>
				<verse number="12">Mo bann frer e ser, nou pe dimann zot pou respekte bann ki pe travay parmi zot, ki instrir zot, e ki ansarz zot dan Lesegner.</verse>
				<verse number="13">Ena boukou estim pou zot akoz travay ki zot fer. Ki ena lape parmi zot.</verse>
				<verse number="14">Nou pe sipliy zot, frer ek ser, pou averti bann ki pares, ankouraz bann ki gagn per, ed bann feb, ena pasians pou zot tou.</verse>
				<verse number="15">Asir zot ki personn pa rann lemal par lemal, me rod touzour fer seki bien ant zot e pou tou lezot dimoun.</verse>
				<verse number="16">Res touzour dan lazwa.</verse>
				<verse number="17">Priye toultan.</verse>
				<verse number="18">Rann gras dan ninport ki sirkonstans, parski samem volonte Bondie pou zot dan zot lavi avek Zezi Kris.</verse>
				<verse number="19">Pa met baryer dan travay Lespri Sin.</verse>
				<verse number="20">Pa mepriz mesaz bann profet;</verse>
				<verse number="21">examinn tou kiksoz avek disernman e gard seki bon.</verse>
				<verse number="22">Evit tou seki asosie ar lemal.</verse>
				<verse number="23">Ki Bondie lape rann zot sin limem dan tou fason, ki li gard ferm zot lespri, ek zot lekor san okenn repros letan Zezi Kris nou Segner pou retourne.</verse>
				<verse number="24">Seki apel zot li fidel e li fer seki li dir.</verse>
				<verse number="25">Mo bann frer e ser, priye osi pou nou.</verse>
				<verse number="26">Fer konpliman tou bann frer e ser, anbras zot tou.</verse>
				<verse number="27">Mo sipliy zot lor nom Lesegner, lir sa let la avek tou zot bann frer e ser.</verse>
				<verse number="28">Ki lagras Zezi Kris nou Segner res avek zot.</verse>
			</chapter>
		</book>
		<book number="53">
			<chapter number="1">
				<verse number="1">Pol, Silvin ek Timote pe ekrir legliz Bondie Papa ek Lesegner Zezi Kris dan Tesalonik:</verse>
				<verse number="2">Nou souete ki Bondie nou Papa ek Segner Zezi Kris donn zot lagras ek lape.</verse>
				<verse number="3">Nou bann frer ek ser, nou bizin touzour rann gras Bondie pou zot. Li bien ki nou fer sa, parski zot lafwa pe boukou grandi, e lamour ki sakenn ena ant zot pe osi grandi.</verse>
				<verse number="4">Akoz samem nou koz lor zot avek boukou fierte dan legliz Bondie. Zot pe tini ferm dan zot lafwa malgre tou bann persekision ek detres ki zot ankor pe siporte.</verse>
				<verse number="5">Samem prev ki zizman Bondie li drwat, e seki zot pe siporte la, li pou rann zot dign Rwayom Bondie, pou ki zot pe soufer.</verse>
				<verse number="6">Ofet, Bondie li zis; seki fer zot soufer, li pou soufer li osi.</verse>
				<verse number="7">Bondie pou soulaz zot, ki pe soufer, e parey nou osi. Li pou fer sa kan Lesegner Zezi retourne depi dan lesiel avek so bann anz bien pwisan,</verse>
				<verse number="8">zot pou vini avek enn laflam dife, pou vanz kont bann ki pa konn Bondie e ki pa obeir Bonn Nouvel nou Segner Zezi Kris.</verse>
				<verse number="9">Zot pinision pou detrir zot pou touzour e pou separ zot avek prezans Bondie ek pwisans so laglwar.</verse>
				<verse number="10">Letan li vini zour so glorifikasion parmi tou so pep, li pou admire par bann dimoun ki finn krwar dan li e zot osi zot pou parmi akoz zot temwagnaz.</verse>
				<verse number="11">Akoz samem nou priye pou zot, nou dimann Bondie ki zot reste fidel ar so lapel e ki so lagras permet zot realiz zot dezir pou fer seki bien e rann zot lafwa aktif.</verse>
				<verse number="12">Alor, nom Segner Zezi pou glorifie dan zot, e zot dan li, dapre lagras Bondie e nou Segner Zezi Kris.</verse>
			</chapter>
			<chapter number="2">
				<verse number="1">Frer ek ser, konsernan retour nou Segner Zezi Kris ek nou rasanbleman avek li, nou sipliy zot,</verse>
				<verse number="2">pa tro boulverse, oubien trakase, ni par bann fos let swadizan sorti kot nou, ki dir ki zour Lesegner li deza la.</verse>
				<verse number="3">Dan ninport ki fason, pa les personn anbet zot parski sa zour la pa pou arive avan ki gran rebelion kont Bondie arive e sef rebel ki finn destine pou detrir pou aparet.</verse>
				<verse number="4">Li pou lev kont tou seki dimoun priye ek adore. Li pou instal so tronn dan tanp Bondie apre sa deklar limem kouma Bondie.</verse>
				<verse number="5">Zot pa rapel ki mo ti dir zot tou letan ki mo ti ankor avek zot?</verse>
				<verse number="6">Asterla zot kone ki pe tini li pouki li paret selman ler so letan vini.</verse>
				<verse number="7">Sa pwisans sekre mesanste la, li deza pe travay, me selman kan sa kikenn ki pe tini la, les li fer;</verse>
				<verse number="8">lerla move rebel la pou paret e Segner Zezi pou touy li, li pou detrir li avek lafors so retour.</verse>
				<verse number="9">Lemesan pou vini avek lafors Satan, ki pou servi tou pouvwar, tou bann sign pou anbet dimoun.</verse>
				<verse number="10">Li pou servi tou fason pou fer bann ki pe deperi perdi lespwar parski zot pe refiz aksepte lamour ki sov zot.</verse>
				<verse number="11">Akoz samem Bondie avoy zot enn fos pwisans pou fer zot krwar dan seki fos.</verse>
				<verse number="12">Alor, tou dimoun ki pa krwar dan laverite e pran plezir dan seki mal, li pou kondane.</verse>
				<verse number="13">Nou bizin touzour pe rann gras Bondie pou zot bann frer ek ser, parski Bondie finn swazir zot depi komansman mem pou sov zot par pouvwar Lespri e par zot krwayans dan laverite, pou fer zot vinn enn pep sin.</verse>
				<verse number="14">Atraver Bonn Nouvel ki nou finn anons zot, Koumsamem Bondie finn apel zot pou ete. Li finn apel zot pouki zot gagn zot par dan laglwar nou Segner Zezi Kris.</verse>
				<verse number="15">Mo bann frer ek ser, tini ferm avek sa tradision ki nou finn montre zot la, ki li par parol ou par let.</verse>
				<verse number="16">Ki nou Segner Zezi Kris limem ek Bondie nou Papa ki kontan nou e finn donn enn rekonfor eternel ek enn bon lesperans par so lagras,</verse>
				<verse number="17">li ranpli zot leker avek kouraz e li akord zot lafors pou touzour pratik seki bien, par zot aksion ek zot parol.</verse>
			</chapter>
			<chapter number="3">
				<verse number="1">Finalman, mo bann frer ek ser, priye pou nou pouki Parol Lesegner kapav propaze bien vit e ki li onore partou, parey kouma sa ete parmi nou.</verse>
				<verse number="2">Priye Bondie osi pouki li delivre nou depi lame bann move dimoun; parski pa tou dimoun ki ena lafwa.</verse>
				<verse number="3">Me Lesegner ki fidel, li pou fortifie zot e gard zot proteze kont diab.</verse>
				<verse number="4">Nou fer zot konfians dan Lesegner; nou kone ki zot pe fer seki bien e ki zot pou kontigne fer bann kitsoz ki nou dir zot fer.</verse>
				<verse number="5">Ki Lesegner diriz zot leker pou konpran lamour Bondie ek pasians ki Kris ena pou zot.</verse>
				<verse number="6">Mo bann frer ek ser, lor nom nou Segner Zezi Kris, nou dimann zot pou gard zot distans avek bann krwayan ki pe viv dan dezord e pa pe swiv bann tradision ki nou finn donn zot.</verse>
				<verse number="7">Zotmem, zot kone kouma zot bizin imit nou; nou pa ti pares kan nou ti kot zot,</verse>
				<verse number="8">e nou pa ti manz dipin personn san ki nou ti rann gras Bondie. Avek lapenn ek kouraz nou finn travay lanwit-lizour, pouki nou pa met okenn fardo lor zot.</verse>
				<verse number="9">Nou fer sa, pa parski nou pena drwa resevwar zot led, me parski nou anvi donn zot enn lexanp pou swiv.</verse>
				<verse number="10">Ofet depi ki nou ti avek zot, nou ti dir, “Kikenn ki pale travay, li bizin pa manze osi.”</verse>
				<verse number="11">Parski nou finn tande ki ena parmi zot ki pe amenn enn lavi dezordone, pale fer nanye e zot pas zot letan mel zot ar zafer lezot dimoun.</verse>
				<verse number="12">Nou dimann zot lor nom Segner Zezi Kris, pouki zot les sa bann dimoun la travay trankil pou gagn zot dipin.</verse>
				<verse number="13">Frer ek ser, fode pa zot santi zot fatige pou fer seki bon.</verse>
				<verse number="14">Si kikenn pa obeir mesaz ki dan sa let la; rey so nom e pa gagn okenn kontak ar li; sa pou fer li gagn onte.</verse>
				<verse number="15">Pa bizin tret li kouma enn lennmi, me averti li kouma enn frer.</verse>
				<verse number="16">Ki Segner, sours lape, li donn zot limem toultan lape e dan tou sort fason. Ki Bondie res ar zot tou.</verse>
				<verse number="17">Mwa, Pol, avek mo prop lame, mo pe ekrir zot sa bann mo la. Koumsamem ki mo sign sak let ki mo ekrir, samem mo lekritir.</verse>
				<verse number="18">Ki lagras nou Segner Zezi Kris res ar zot tou.</verse>
			</chapter>
		</book>
		<book number="54">
			<chapter number="1">
				<verse number="1">Mwa, Pol, mo finn vinn apot Zezi Kris gras ar promes Bondie nou Sover ek Zezi Kris nou lesperans,</verse>
				<verse number="2">mo pe adres twa sa let la Timote, twa mo zanfan seri dan lafwa; mo demann Bondie Papa ek Zezi Kris nou Segner akord twa so lagras, so pardon ek so lape.</verse>
				<verse number="3">Kan mo ti kit Masedwann, mo ti rekomann twa res dan Efez. Ena dimoun pe propaz enn lot lansegnman, to bizin dir zot arete.</verse>
				<verse number="4">Anpes zot rakont toutsort kalite zistwar ek koz gran-gran koze lor bann anset parski tousala pa servi nanye parski zis par lafwa ki plan Bondie avanse.</verse>
				<verse number="5">Konpran kifer mo pe donn sa lord la. Mo oule lamour dan enn leker prop, enn konsians drwat ek enn lafwa sinser.</verse>
				<verse number="6">Ena finn perdi sime e zot lespri finn egare dan bann diskour ninport.</verse>
				<verse number="7">Zot pretann ki zot bann koneser lalwa alors ki zot pa mem konpran seki zot pe dir ni seki zot pe ansegne.</verse>
				<verse number="8">Nou kone ki lalwa enn bon kiksoz, si konn bien servi li.</verse>
				<verse number="9">Lalwa pa konsern bann dimoun ki ena bon kondwit. Li pou bann malfeter ek bann rebel, bann move dimoun ek bann peser, bann ki pena respe ni pou Bondie ni pou bann zafer sakre; pou bann ki touy zot papa zot mama, bann asasin,</verse>
				<verse number="10">bann ki amenn move lavi, bann zom ki gagn relasion ant zot; lalwa finn fer pou bann marsan esklav, bann dimoun ki manter e ki zot parol pena valer, e pou tou bann ki komet aksion ki al kont vre lansegnman.</verse>
				<verse number="11">Mo tir sa lansegnman la dan grander Bonn Nouvel ki Bondie Beni, finn konfie mwa.</verse>
				<verse number="12">Mo rann gras Zezi Kris nou Segner, mo lafors, parski li finn fer mwa konfians, li finn swazir mwa kouma so serviter.</verse>
				<verse number="13">Malgre mo ti pe blasfeme, mo ti enn persekiter e mo ti fer violans, zordi, Bondie finn pardonn mwa. Akoz mo lignorans, mo finn azir san lafwa.</verse>
				<verse number="14">Nou Segner finn vers lor mwa ankor plis lagras e li finn akord mwa lafwa ek lamour ki dan Zezi Kris.</verse>
				<verse number="15">Ala enn parol sir ki tou dimoun bizin tande: Zezi Kris finn vinn lor later pou sov bann peser. Parmi bann peser, momem premie;</verse>
				<verse number="16">me mo finn gagn so pardon parski Zezi, atraver mwa, oule manifeste tou so pasians. Mwa mo enn lexanp pou tou seki krwar dan Li pouki zot gagn lavi eternel.</verse>
				<verse number="17">Tou loner, tou laglwar pou Bondie pou leternite. Li regne pou touzour, li invizib e li tousel Bondie. Amen.</verse>
				<verse number="18">Timote, mo garson, kan mo pe fer tou sa bann rekomandasion la, mo mazinn bann profesi ki konsern twa. Pran sa parol la kouma enn gid dan sa gran komba ki to ena pou amene la.</verse>
				<verse number="19">Gard to lafwa ek to konsians drwat. Ena dimoun pa finn pran mo parol ankonsiderasion e zot lafwa finn fer nofraz.</verse>
				<verse number="20">Parmi ena Imene ek Alexand; mo finn livre zot dan lame Satan, zot va konpran ki fode pa blasfeme.</verse>
			</chapter>
			<chapter number="2">
				<verse number="1">Mo fer enn lapel pouki, avan tou, zot fer lapriyer, zot sipliy Bondie ek zot fer aksiondegras pou tou dimoun,</verse>
				<verse number="2">pou bann lerwa, tou bann ki ena lotorite, pouki lape ek trankilite regne e ki nou kapav viv dan lapiete ek dan dignite.</verse>
				<verse number="3">Sa li enn gran zafer e li agreab pou Bondie nou Sover</verse>
				<verse number="4">ki oule sov tou dimoun pouki zot arive konn laverite.</verse>
				<verse number="5">Kouma ena enn sel Bondie, ena osi enn sel mediater ant Bondie ek limanite, Zezi Kris limem enn imin</verse>
				<verse number="6">ki finn met so lavi angaz pou liber tou dimoun. Bondie pe rann so temwagnaz dan ler ki ti fixe.</verse>
				<verse number="7">Li finn swazir mwa pou proklam so mesaz e li avoy mwa kouma enn apot pou pran sarz ek pou instrir tou bann ki pa Zwif dan lafwa ek laverite; seki mo pe dir li vre.</verse>
				<verse number="8">Ala kifer, mo pe demande ki dimoun priye partou e touletan, ki zot lev zot lame lao dan lesiel, san fer koler, san lager.</verse>
				<verse number="9">Lor kestion bann madam dan lasanble, fode ki zot teni korek, abiy zot avek respe ek sinplisite; pa fer bann kwafir konplike, pa orn zot lekor ar bizou, perl, e pa met linz extravagan.</verse>
				<verse number="10">Kouver zot plito ar bann bonaksion; koumsamem enn fam fer kan li respekte Bondie.</verse>
				<verse number="11">Kan pe donn lansegnman, madam bizin res trankil dan limilite.</verse>
				<verse number="12">Mo pa permet enn madam donn lansegnman dan bann sesion, ni dominn zom. Li bizin gard silans.</verse>
				<verse number="13">Adam ti kre anpremie, apre lerla Ev.</verse>
				<verse number="14">Pa Adam ki ti rant dan piez Satan, me fam la ki ti finn tom dan piez ek finn dezobeir Bondie,</verse>
				<verse number="15">me so maternite pou sov li. Selma fodre ki bann madam persevere dan lafwa, lamour ek amenn enn bon lavi ek gard enn bon zizman.</verse>
			</chapter>
			<chapter number="3">
				<verse number="1">Mo donn enn parol sir: si kikenn anvi vinn levek pou vey lor lafwa, li pe dezir fer enn travay nob.</verse>
				<verse number="2">Levek bizin enn dimoun ki san repros, enn mari fidel, enn dimoun sinp, rezonab e respektab, ki ena lespri ouver e fodre li kapav donn lansegnman.</verse>
				<verse number="3">Fodre pa ki li enn soular, ni kontan lager, ni fer koze vinn long ek kontan larzan. Li bizin enn dimoun trankil ki pena enn lintere personel.</verse>
				<verse number="4">Li bizin konn diriz so prop fami, bien elve so zanfan ki obeir li avek respe.</verse>
				<verse number="5">Kimanier enn dimoun pou kapav pran sarz Legliz Bondie si li pa kapav diriz so prop fami?</verse>
				<verse number="6">Fodre pa osi ki li fek konverti, ki li pa ankor fer so prev. Lorgey kapav mont dan so latet e li fini kouma diab.</verse>
				<verse number="7">Bizin ki dimoun andeor ena boukou lestim pou li, pouki li pa tom dan laont e anmemtan pa may dan lak diab.</verse>
				<verse number="8">Mem zafer pou bann diak. Zot bizin respektab ek sinser, pa servi doub langaz, pa soular, ni atase ar larzan.</verse>
				<verse number="9">Zot bizin gard laverite lafwa dan enn konsians kler.</verse>
				<verse number="10">Bizin teste zot avan. Si pena nanye pou reprose, lerla zot kapav servi kouma diak.</verse>
				<verse number="11">Zot fam osi bizin respektab, pa koz zafer dimoun, viv dan sinplisite ek azir kouma enn dimoun ki merit konfians dan tou kiksoz.</verse>
				<verse number="12">Bann diak bizin fidel ar zot madam e gid bien zot zanfan ek zot fami.</verse>
				<verse number="13">Seki fer so travay bien pou gagn enn bon repitasion e so lafwa dan Zezi Kris pou solid.</verse>
				<verse number="14">Mo pe ekrir twa sa let la, e mo espere zwenn twa biento.</verse>
				<verse number="15">Si zame mo tarde, to kone asterla ki fason to bizin konport twa dan lakaz Bondie, samem Legliz Bondie ki vivan, kouma enn kolonn ek enn sipor ki tini laverite.</verse>
				<verse number="16">Wi, vremem, mister nou lafwa, li gran. Lekris finn paret kouma enn imin, Lespri Sin finn rann li zis, Bann anz finn kontanple li, Finn anons li kot tou bann pep lemonn krwar dan li E li finn mont dan laglwar.</verse>
			</chapter>
			<chapter number="4">
				<verse number="1">Lespri Sin dir li klerman: dan dernie tan, ena pou abandonn lafwa. Zot prefer swiv bann lespri ki desevwar e ekout bann lansegnman demoniak.</verse>
				<verse number="2">Pou ena predikater manter, bann ipokrit ki zot konsians finn nepli sansib komsi finn brile ar feray so.</verse>
				<verse number="3">Zot pou ansegn ki fode pa marye, e zot defann manz sertenn nouritir. Pourtan Bondie finn kre sa bann nouritir la afin ki bann krwayan ki konn laverite kapav rann li gras.</verse>
				<verse number="4">Tou saki Bondie kre, li bon. Nanye pa bizin zete, me akeyir plito avek remersiman.</verse>
				<verse number="5">Avek parol Bondie ek lapriyer, nouritir vinn sin; samem fer plezir Bondie.</verse>
				<verse number="6">Si to expoz tou sa bann parol la ar bann frer ek ser, to pou vinn enn bon serviter Zezi Kris. Zot pou trouve ki to pe nouri twa avek parol lafwa e ki to pe swiv bon lansegnman avek serye.</verse>
				<verse number="7">Les dekote bann zistwar payin, bann palab e tou sort komeraz. Abitie twa viv dan latasman avek Bondie.</verse>
				<verse number="8">Li pa sitan itil ki to okip to lekor, me li pli bon ki to met to latet pou swiv Bondie parski li promet twa lavi zordi ek pou leternite.</verse>
				<verse number="9">Sa enn parol sir ki tou dimoun bizin aksepte dan fon zot leker.</verse>
				<verse number="10">Kan nou lite, kan nou debat nou montre ki nou lesperans baze dan Bondie vivan ki Sover tou dimoun, Sover bann ki ena lafwa.</verse>
				<verse number="11">Lor sa bann zafer lamem ki to bizin insiste ek ansegne.</verse>
				<verse number="12">Mo napa oule ki personn souzestim twa akoz to enn zenes. Okontrer, vinn enn lexanp pou zot par to parol, to lamour, to lafwa, to manier viv.</verse>
				<verse number="13">Ziska ki mo vini, konsakre to letan pou etidie Lekritir, fer bann predikasion ek donn lansegnman.</verse>
				<verse number="14">Pa negliz don lagras ki to finn resevwar kan bann profet ti pronons parol dan to faver e group bann ansien ti inpoz lame lor twa.</verse>
				<verse number="15">Pran tousala aker, donn twa afon dan to travay, persevere. Lerla, tou dimoun pou trouv to progre.</verse>
				<verse number="16">Vey lor twa ek lansegnman ki to done. Persevere. Koumsamem to pou sov tomem anmemtan ki to sov bann ki ekout twa.</verse>
			</chapter>
			<chapter number="5">
				<verse number="1">Pa fer brit ar enn vie dimoun, me koz ar li kouma to koz ar to papa.</verse>
				<verse number="2">Tret bann ti zenes kouma to frer, bann vie madam kouma to mama, bann zennfi kouma to ser, avek respe.</verse>
				<verse number="3">Pran swin bann vev, sirtou seki retrouv zot dan labandon.</verse>
				<verse number="4">Si enn vev ena zanfan ou tizanfan, zot bizin montre li kouma met anpratik zot lafwa anver zot fami e rann zot paran ou gran paran seki zot dwa. Vremem, sa pou fer plezir Bondie.</verse>
				<verse number="5">Bann vre vev, bann seki tousel, bizin met zot lesperans zis dan Bondie tousel ek priye, lanwit-lizour, priye e demann Bondie ed zot.</verse>
				<verse number="6">Me seki nek pans zis lamizman li deza enn kadav ki pe viv.</verse>
				<verse number="7">Tousala, to bizin dir afin ki zot san repros.</verse>
				<verse number="8">Si kikenn pa pran swin so fami, li finn fini renie so lafwa, e sa li pir ki enn dimoun ki pa krwar.</verse>
				<verse number="9">Pou ki enn vev inskrir li lor lalis ofisyel, fodre ki li ena plis ki swasant-an e ki li finn marye enn sel fwa.</verse>
				<verse number="10">To bizin gete si li ena bon repitasion, si li finn bien elve so bann zanfan, si li finn konn akey dimoun, si li finn met limem oservis bann frer ek ser ki vini, si li finn aport sekour bann malere, si li finn fer dibien ek bann bonaksion.</verse>
				<verse number="11">Parkont, pa met bann zenn vev lor lalis.</verse>
				<verse number="12">Kan zot pa kapav tini ek ki zot le remarye, zot met Zezi Kris dekote e zot kas zot premie lalians.</verse>
				<verse number="13">Anplis zot pena nanye afer, zot nek marse, al dan tou lakaz, fer palab, koz ninport.</verse>
				<verse number="14">Preferab zot remarye, gagn zanfan e okip zot lakaz pouki bann adverser pa koz nou koze.</verse>
				<verse number="15">Deza lamem, ena ki finn pran move sime e pe swiv Satan.</verse>
				<verse number="16">Si enn madam krwayan ena vev dan so fami, li bizin pran li ansarz e pa fie lor legliz parski legliz bizin okip bann vev ki tousel.</verse>
				<verse number="17">Bann ansien ki diriz bien legliz merit enn doub saler, sirtou bann ki bizin travay dir pou prese ek ansegne.</verse>
				<verse number="18">Lekritir dir, “Pa met enn mizelier avek enn bef ki pe kraz dible,” e “Enn zouvrie merit so saler.”</verse>
				<verse number="19">Napa les fer akizasion kont enn ansien si pena de ou trwa temwin.</verse>
				<verse number="20">Si kikenn fer pese, repran li anpiblik koumsa lezot pou fer atansion.</verse>
				<verse number="21">Mo sipliy twa, anprezans Bondie e Zezi Kris, devan tou bann anz beni, obzerv sa bann regleman la dan enn fason strik, san fer faver personn.</verse>
				<verse number="22">Pa inpoz lame vit-vit lor personn, sinon to pou konplis pese lezot. Pran to distans, gard twa prop.</verse>
				<verse number="23">Aret bwar zis dilo, pran inpe divin pou to lestoma, sa pou evit twa gagn febles.</verse>
				<verse number="24">Ena dimoun zot pese deor letan get zot; ena lekontrer, aprekou ki dekouver zot pese.</verse>
				<verse number="25">Mem zafer pou bann bonaksion, pou trouv zot klerman; mem seki pa tro vizib difisil pou kasiet.</verse>
			</chapter>
			<chapter number="6">
				<verse number="1">Bann esklav bizin ena respe pou zot met, pouki nom Bondie ek so lansegnman pa blasfeme.</verse>
				<verse number="2">Bann esklav fode pa mank respe zot met krwayan sou pretex ki bann met frer ar zot. Okontrer zot bizin fer plis parski zot devouman pou profit bann krwayan ek bann frer e ser. Ala seki to bizin ansegne ek rekomande.</verse>
				<verse number="3">Si kikenn donn enn lot lansegnman ki diferan ar bonn parol nou Segner Zezi e bann lansegnman dapre nou lafwa,</verse>
				<verse number="4">li gonfle ar lorgey. Li enn ignoran, li fann zizani, nek kontan diskite. Samem ki koz zalouzi, dispit, kritik, soupson</verse>
				<verse number="5">e bann koze zame fini ant dimoun tilespri ek dan lerer. Zot panse ki ar larelizion kapav fer profi larzan.</verse>
				<verse number="6">Laverite seki lafwa dan Bondie enn veritab rises si ou kontant ou avek seki ou ena.</verse>
				<verse number="7">Nou finn vinn lor later lame vid, nou pou ale lame vid.</verse>
				<verse number="8">Alor, si nou ena manze pou nouri nou ek linz pou abiye, li ase.</verse>
				<verse number="9">Me bann ki anvi vinn ris, zot tom dan tantasion. Zot bann move dezir met zot dan latrap, e samem ki amenn dimoun dan perdision.</verse>
				<verse number="10">Kontan larzan samem rasinn tou lemal. Ena finn telman galoup deryer larzan ki zot finn separe ar lafwa e zot nam zame anpe.</verse>
				<verse number="11">Me twa ki reprezant Bondie, evit tousala. Rod lazistis, latasman ar Bondie, lafwa, lamour, pasians ek douser.</verse>
				<verse number="12">Amenn gran konba lafwa, pran posesion lavi eternel pou lekel Bondie finn apel twa parski to finn fer enn zoli konfesion to lafwa anprezans boukou temwin.</verse>
				<verse number="13">Anprezans Bondie ki finn kre tou kiksoz e Zezi Kris ki finn proklam lafwa devan Pons Pilat, mo rekomann twa</verse>
				<verse number="14">pou vey lor komannman to finn gagne pouki to san repros kan nou Segner Zezi Kris pou manifeste li.</verse>
				<verse number="15">Sa pou arive ler ki Bondie finn fixe, limem sel Souverin, lasours tou boner, Lerwa bann lerwa, Segner tou segner,</verse>
				<verse number="16">li tousel imortel, li res dan enn lalimier kot personn pa kapav aprose. Personn pa finn trouv li, ni pe trouv li. Laglwar, pwisans eternel pou li. Amen.</verse>
				<verse number="17">Dir bann dimoun ris dan sa lavi la, pa rant dan lorgey e pa met zot lesperans dan bann fos rises. Met zot lesperans plito dan Bondie ki donn nou tou seki nou bizin dan labondans.</verse>
				<verse number="18">Rekomann zot fer lebien. Zot bizin ris ar bonaksion, fer bann don ek partaze.</verse>
				<verse number="19">Zot va ramas enn zoli trezor bien solid pou lavenir e zot pou gout vre lavi.</verse>
				<verse number="20">Timote, mo garson, vey bien lor seki Bondie finn konfie twa, evit bann koze dan vid e bann gran-gran deba, ki zot swadizan apel “konesans.”</verse>
				<verse number="21">Ena sertin sipoze posed bel-bel konesans me zot finn elwagn zot ar lafwa. Mo souet zot lagras Bondie.</verse>
			</chapter>
		</book>
		<book number="55">
			<chapter number="1">
				<verse number="1">Mwa, Pol, mo enn apot Zezi Kris par volonte Bondie. Mo finn resevwar mision pou proklam promes lavi ki gagne kan nou enn sel avek Lekris Zezi.</verse>
				<verse number="2">Pou twa Timote, mo zanfan bieneme, Bondie Papa ek Zezi Kris nou Segner donn twa gras, mizerikord ek lape.</verse>
				<verse number="3">Mo rann gras Bondie ki mo servi avek enn konsians kler, parey kouma mo bann anset. Lanwit, lizour mo pa aret pans twa dan mo lapriyer.</verse>
				<verse number="4">Kan mo rapel to larm, mo anvi trouv twa, pou mo leker kontan.</verse>
				<verse number="5">Mo touzour rapel lafwa sinser ki dan to leker. Samem lafwa ki to finn resevwar depi to gramer Lois ek to mama Enis.</verse>
				<verse number="6">Ala kifer mo dimann twa gard vivan don spiritiel ki Bondie finn depoz dan to leker kan mo finn inpoz lame lor twa.</verse>
				<verse number="7">Lespri ranpli nou avek lafors, lamour ek kontrol lor noumem.</verse>
				<verse number="8">Pa per pou donn to temwagnaz lor nou Segner. Pa gagn onte pou mwa ki dan prizon akoz li. Pran to soufrans pou Bonn Nouvel avek lafors ki Bondie done.</verse>
				<verse number="9">Li finn sov nou ek li apel nou, non pa akoz nou kapasite, me par so prop volonte. Li donn nou so la gras dan Lekris Zezi avan tou siek.</verse>
				<verse number="10">Sa lagras la ti manifeste par larive Lekris Zezi nou Sover ki finn detrir pouvwar lamor ek donn lavi eternel par so Bonn Nouvel.</verse>
				<verse number="11">Bondie finn swazir mwa kouma enn predikater, enn apot, enn dokter.</verse>
				<verse number="12">Akoz samem zordi mo pe soufer. Me mo touzour konfian, mo napa per, mo kone dan ki mo finn met mo lafwa e mo sir e sertin ki li pou vey lor mwa ziska Gran Zour la vini.</verse>
				<verse number="13">Swiv touzour bann bon parol ki to finn tann mwa dir dan lafwa ek lamour lor Lekris Zezi.</verse>
				<verse number="14">Gard bann bon lansegnman avek led Lespri Sin ki touzour prezan dan nou leker.</verse>
				<verse number="15">To kone, tou bann ki dan provins Lazi, finn tourn ledo ar mwa, parmi ena Fizel ek Ermozenn.</verse>
				<verse number="16">Mo dimann Bondie montre so mizerikord anver Onesifor ek so fami. Li finn touzour rekonfort mwa, zame li finn ignor mwa ki enn prizonie.</verse>
				<verse number="17">Okontrer, kan li ariv dan Rom, li finn rod partou ziska li trouv mwa.</verse>
				<verse number="18">Bondie beni li pou Gran Zour la. To konn bien kantite servis li finn rann mwa dan Efez.</verse>
			</chapter>
			<chapter number="2">
				<verse number="1">Timote, mo garson, les Lekris Zezi rann twa pli for.</verse>
				<verse number="2">To finn temwin mo lansegnman. Mo oule asterla ki to transmet tousala bann dimoun sir ki pou kapav ansegn lezot.</verse>
				<verse number="3">Kouma enn vre solda Zezi Kris, pran to par soufrans.</verse>
				<verse number="4">Enn vre solda pa mel li ar lavi sivil. Li travay zis pou so sef.</verse>
				<verse number="5">Okenn atlet pa reysi san respekte bann regleman.</verse>
				<verse number="6">Planter ki finn travay dir ki resevwar premie par larekolt.</verse>
				<verse number="7">Mazinn bien seki mo pe dir twa, Bondie pou fer twa trouve.</verse>
				<verse number="8">Zame bliye Zezi Kris. Li finn resisite. Li finn pran nesans dan fami David, so anset. Samem Bonn Nouvel ki mo anonse.</verse>
				<verse number="9">Akoz samem mo dan prizon zordi kot pe tret mwa kouma enn kriminel. Me personn pa kapav ansenn Bonn Nouvel.</verse>
				<verse number="10">Mo pe siport tousala pou bann ki Bondie finn swazir. Alor Lekris Zezi pou sov zot ek zot pou gout laglwar eternel.</verse>
				<verse number="11">Mo donn twa enn parol sir: si nou mor avek Lekris, nou pou viv avek li.</verse>
				<verse number="12">Si nou res ferm avek li, nou pou regn avek li. Si arive nou renie li, li osi li pou renie nou.</verse>
				<verse number="13">Me si nou, nou pa fidel, Lekris, li pou res fidel parski zame li renie so parol.</verse>
				<verse number="14">Pa les personn bliye tousala. Dimann zot, par nom Bondie, pa vinn diskit ninport. Tousala gaspiyaz pou zorey e li detrir dimoun ki pe ekoute.</verse>
				<verse number="15">Fer tou pouki Bondie trouv dan twa enn bon travayer ki pa per, ni onte, pou propaz parol laverite.</verse>
				<verse number="16">Evit bann diskision steril. Sa elwagn dimoun ar Bondie.</verse>
				<verse number="17">Sa kalite palab la amenn lagangrenn dan kominote. Imene ek Filete ti parmi sa bann dimoun la.</verse>
				<verse number="18">Zot finn ekart zot ar la verite ek finn amenn skandal kan zot pretann ki dimoun mor finn fini resisite.</verse>
				<verse number="19">Me fondasion ki Bondie finn mete li solid. Finn ekrir lor la: Lesegner konn so dimoun. Tou dimoun ki priy Lesegner bizin evit lemal.</verse>
				<verse number="20">Dan bann gran lakaz, pena zis bann vaz an-or, an-arzan; ena osi an dibwa, an later. Ena ki ena valer, ena pena valer.</verse>
				<verse number="21">Koumsamem, seki prezerv limem kont bann erer, li pou parey enn ki ena valer par so pirte. So met pou pran li bien swin ek li pou itil pou tou bann lokazion.</verse>
				<verse number="22">Fer atansion bann piez kot zenes rantre san panse. Touzour viv drwat. Pratik lafwa, lasarite, lape avek bann dimoun sinser kan zot invok Lesegner.</verse>
				<verse number="23">Evit bann diskision bet ek initil ki amenn lager.</verse>
				<verse number="24">Enn bon serviter Lesegner li pa enn bagarer. Li bizin akeyan anver tou dimoun ek fodre li kapav donn lansegnman sir kot li montre pasians.</verse>
				<verse number="25">Bizin repran bann adverser avek douser ek imilite. Bondie kapav sanz zot leker ek fer zot trouv laverite.</verse>
				<verse number="26">Kapav ramenn zot ver larezon ek tir zot dan file diab kot zot finn maye.</verse>
			</chapter>
			<chapter number="3">
				<verse number="1">To bizin kone ki pou ena bann moman difisil dan bann dernie tan.</verse>
				<verse number="2">Dimoun pou konn zis zotmem ek zot larzan. Zot pou egois, gourman, vantar. Lorgey ek difamasion pou trap zot. Pou ena rebel anver paran. Dimoun pou ingra, zot pou komet sakrilez,</verse>
				<verse number="3">zot pou san pitie, ek laenn pou ranpli leker. Zot pou ena parol blesan ek zot pa pou kontrol zot lalang. Zot pou kont tou seki bien.</verse>
				<verse number="4">Zot pou azir kouma tret; zot fronte telman lorgey amar zot. Olie kontan Bondie, zot kontan plezir.</verse>
				<verse number="5">Me zot pou fer sanblan zot relizie alor ki zot bann ipokrit. Pa frekant zot.</verse>
				<verse number="6">Ena parmi ki rant dan bann lakaz zis pou may bann fam ki feb dan zot file, bann fam ki ansene par toutsort kalite move dezir,</verse>
				<verse number="7">bann fam ki pe touzour aprann me zame kapav gout laverite.</verse>
				<verse number="8">Parey kouma Zanes ek Zanbres ki ti kont Moiz, ena ki dibout kont laverite. Zot lespri malad ek zot lafwa pa vo nanye.</verse>
				<verse number="9">Me zot pa pou al lwin, tou dimoun pou dekouver zot move zwe kouma ti ariv pou sa de la.</verse>
				<verse number="10">Twa Timote, to konn mo lansegnman ek manier ki mo viv. To konn mo proze, mo lafwa, mo pasians, mo lamour, mo landirans</verse>
				<verse number="11">dan persekision ek dan soufrans ki mo finn viv dan landrwa kouma Antios, Ikoniem, List. Ki mo napa finn sibir? E partou Lesegner finn delivre mwa.</verse>
				<verse number="12">Tou dimoun ki vremem oule viv dan Lekris pou gagn persekision dan zot lavi.</verse>
				<verse number="13">Me tou bann fos krwayan ek bann sarlatan pou touzour fer progre dan lemal. Zot pou tronp dimoun ek zot pou tronp zotmem.</verse>
				<verse number="14">Twa, to bizin res ferm dan seki mo finn montre twa ek dan seki to finn gagne par tomem. To kone kot tousala sorti.</verse>
				<verse number="15">Depi to lanfans, to konn Lekritir ki kapav donn twa sazes pou ena lafwa dan Lekris Zezi ki sov nou.</verse>
				<verse number="16">Tou seki dan Lekritir, samem Parol Bondie ki servi pou ansegne, repran, korize, fer grandi dan lazistis,</verse>
				<verse number="17">afin ki enn serviter Bondie li kalifie ek ekipe pou fer enn bon travay.</verse>
			</chapter>
			<chapter number="4">
				<verse number="1">Mo dimann twa, anprezans Bondie ek Lekris Zezi ki bizin vini pou ziz bann vivan ek bann mor par so manifestasion ek so regn,</verse>
				<verse number="2">proklam laparol, insiste touletan pou konvink. Fer repros ou donn ankourazman ki bizin kan to donn lansegnman. Pa perdi pasians.</verse>
				<verse number="3">Ler pou arive kot dimoun pou nepli anvi ekout bon lansegnman. Zot pou prefer swiv zot dezir ek ekout bann predikater ki pou vinn met dan zot zorey seki zot anvi tande.</verse>
				<verse number="4">Zot pou tourn ledo ar laverite pou ekout toutsort kalite zistwar.</verse>
				<verse number="5">Me twa, gard to lespri kler. Siport leprev, fer to travay predikasion Bonn Nouvel. Ranpli to servis.</verse>
				<verse number="6">Pou mwa letan finn sone pou gran sakrifis. Mo ler finn arive pou kit sa lavi la.</verse>
				<verse number="7">Mo finn konbat bon konba. Mo finn galoup mo lekours, mo finn gard mo lafwa.</verse>
				<verse number="8">Asterla, finn ler pou mo gagn kouronn lazistis ki Lesegner, sel bon ziz, pou donn mwa zour zizman. Pa mo tousel, me tou seki finn atann so zour dan lamour.</verse>
				<verse number="9">Fer enn demars vinn zwenn mwa pli vit ki to kapav.</verse>
				<verse number="10">Demas finn prefer lemonn prezan, li finn abandonn mwa; li finn rant dan Tesalonik. Kresenns finn al Galasi, Tit finn al Dalmasi.</verse>
				<verse number="11">Selma Lik avek mwa. Pran Mark, amenn li ar twa. Li pou kapav ed mwa isi.</verse>
				<verse number="12">Mo finn avoy Tisik Efez.</verse>
				<verse number="13">Kan to vini, amenn mo palto ki mo finn lese dan Troas avek Karpis. Amenn bann liv osi sirtou bann roulo papie.</verse>
				<verse number="14">Alexand, forzron, finn bien bles mwa; Lesegner pou pini li selon seki li finn fer.</verse>
				<verse number="15">To osi, fer atansion ar li, parski li enn adverser terib kont nou predikasion.</verse>
				<verse number="16">Premie fwa kan mo ti ena pou prezant mo defans, pa ti ena personn pou soutenir mwa. Zot tou ti abandonn mwa. Bondie pardonn zot.</verse>
				<verse number="17">Me Lesegner ti avek mwa, li ti donn mwa lafors pou proklam so mesaz devan tou bann payin. Li ti tir mwa dan zot grif.</verse>
				<verse number="18">Lesegner pou delivre mwa ankor depi tou bann piez ek li pou gard mwa pou so rwayom. Laglwar pou li dan leternite. Amen.</verse>
				<verse number="19">Salye Prisil ek Akila ek osi lafami Onesifor.</verse>
				<verse number="20">Erast finn res dan Korint. Mo finn les Trofim malad dan Mile.</verse>
				<verse number="21">Fer demars vini avan liver. Ebril, Pidens, Lin, Klodia ek tou bann frer e bann ser salye twa.</verse>
				<verse number="22">Mo priye ki Lesegner beni to lavi e donn twa so Lagras.</verse>
			</chapter>
		</book>
		<book number="56">
			<chapter number="1">
				<verse number="1">Mwa Pol, serviter Bondie, mo enn apot Zezi Kris ki finn swazir pou amenn bann krwayan dan lafwa ek gid zot dan laverite.</verse>
				<verse number="2">Zot pou gagn lesperans lavi eternel ki Bondie finn promet depi lontan. E Bondie zame koz manti.</verse>
				<verse number="3">Kan finn ariv lemoman, Bondie nou Sover finn manifeste so parol par enn proklamasion ki finn konfie mwa par so lord.</verse>
				<verse number="4">Mo adres sa let la pou twa Tit, mo vre zanfan dan lafwa. Mo priye Bondie nou Papa ek Lekris Zezi nou Sover: ki li amenn lagras ek lape lor twa.</verse>
				<verse number="5">Mo finn les twa dan Kret, pou terminn lorganizasion legliz ek etablir bann ansien dan sak lavil. Pa bliye seki mo finn dir twa:</verse>
				<verse number="6">enn pret bizin ireprosab, mari enn sel fam. So zanfan bizin krwayan ek ena bon repitasion ek bon kondwit.</verse>
				<verse number="7">Enn levek, antan ki enn zeran Bondie, bizin ireprosab: fode pa ki li arogan, fer koler, biver, batayer, kontan kas.</verse>
				<verse number="8">Okontrer, li bizin akeyan, fer dibien, ekilibre, enn dimoun zis, devoue, ki konn kontrol limem.</verse>
				<verse number="9">Li bizin tini ferm dan mesaz ki vre, parey kouma ti finn ansegne, pouki so lansegnman ed dimoun ek koriz bann ki opoz zot.</verse>
				<verse number="10">Wi, ena boukou, sirtou parmi bann sirkonsi, ki ena lespri rebel ek tronp lezot par bann bel-bel diskour kot zot koz ninport.</verse>
				<verse number="11">To bizin ferm zot labous. Sa bann dimoun la amenn boulversman dan bann fami ek zot pran kas.</verse>
				<verse number="12">Ena enn parmi, enn zot profet, ki finn dir, “Bann Kretwa enn bann manter; zot gourman ek pares kouma bebet!”</verse>
				<verse number="13">Sa temwagnaz la, li vre. Sa kalite dimoun la fode pa tolere. Bizin fer zot grandi dan lafwa.</verse>
				<verse number="14">Pa pret atansion ar tou sort kalite zistwar ki bann Zwif pe rakonte ek bann komannman imin ki fer dimoun tourn ledo ar laverite.</verse>
				<verse number="15">Tou kiksoz pir pou dimoun ki gard zot pir. Me pou bann ki inpir e ki pena lafwa, nanye pa pir. Zot lespri mem e zot konsians pa prop.</verse>
				<verse number="16">Zot dir ki zot konn Bondie, me par zot bann aksion, zot renie li. Zot enn bann rebel ki Bondie deteste ek zot pa vo nanye pou enn sou.</verse>
			</chapter>
			<chapter number="2">
				<verse number="1">Twa Tit, donn bon lansegnman.</verse>
				<verse number="2">Instrir bann granper: zot bizin sinp, ena dignite, koz ar sazes, profon dan zot lafwa, ena lamour ek perseverans.</verse>
				<verse number="3">Parey pou bann gramer: azir kouma bann sint fam, pa fer palab, koz dan ledo, bwar. Okontrer donn bon lexanp</verse>
				<verse number="4">pou aprann bann zenn fam kontan zot mari ek zot zanfan,</verse>
				<verse number="5">viv de fason rezonab, pa volaz, okip lakaz, viv bien anver zot mari afin ki Parol Bondie pa blasfeme.</verse>
				<verse number="6">Invit bann zenes pa exazere dan zot konportman.</verse>
				<verse number="7">To pou enn lexanp pou zot dan manier ki to viv. Met serye ek sinserite dan to lansegnman.</verse>
				<verse number="8">Servi parol ki personn pa pou kritike ek kot to bann ladverser pa pou kapav repros twa. Zot va gagn dekonserte parski pena nanye pou dir.</verse>
				<verse number="9">Esklav bizin soumet anver zot met ek donn satisfaksion san ki fronte.</verse>
				<verse number="10">Fode pa zot lame long; okontrer zot bizin onet. Lerla zot pou onor lansegnman Bondie nou Sover.</verse>
				<verse number="11">Lagras Bondie ki sov tou dimoun finn manifeste.</verse>
				<verse number="12">Samem lagras ki ansegn nou rezet linkrwayans ek bann zwisans lemonn pou amenn enn lavi sinp lor later dan la zistis ek lafwa.</verse>
				<verse number="13">Nou pe atann dan lesperans sa gran zour la kot laglwar Bondie nou Sover dan Zezi Kris pou manifeste li.</verse>
				<verse number="14">Li finn donn so lavi pou nou afin ki li tir nou dan pese ek fer nou vinn so sel pep ki destine pou fer lebien.</verse>
				<verse number="15">Ala seki to pou dir kan to pou prese. Dir sa san ezite avek otorite. Pa les personn mepriz twa.</verse>
			</chapter>
			<chapter number="3">
				<verse number="1">Rapel tou dimoun ki zot bizin respekte bann dirizan ek bann otorite sivil. Zot bizin viv dan lobeisans ek fer bann bonaksion.</verse>
				<verse number="2">Pa koz bonavini lor personn, evit dispit ek montre zot bienveyan anver zot prosin san lev lavwa anpiblik.</verse>
				<verse number="3">Lontan nou pa ti servi nou lespri, nou ti rebel ek dan erer. Nou ti esklav tou sort kalite plezir. Nou ti viv dan lemal ek lanvi. Lezot ti air nou, e nou ti air zot.</verse>
				<verse number="4">Me kan Bondie nou Sover finn montre so bonte ek so lamour pou dimoun,</verse>
				<verse number="5">li finn sov nou. Pa akoz nou bann bon laksion me par so mizerikord. Li finn sov nou atraver delo ki donn enn nouvo nesans ek enn renouvelman par Lespri Sin.</verse>
				<verse number="6">Bondie finn repann anabondans Lespri Sin lor nou atraver Zezi Kris nou Sover,</verse>
				<verse number="7">e kan li rann nou zis par lagras, nou gagn dan lesperans leritaz lavi eternel.</verse>
				<verse number="8">Sa enn parol sir. Mo oule ki to met lanfaz lor sa bann kestion la afin ki bann ki finn met zot lafwa dan Bondie, zot ena aker pou fer lebien devan tou dimoun, seki enn bon zafer an limem.</verse>
				<verse number="9">Evit bann fos largiman, bann long lalis anset, diskision ek lager konsernan Lalwa. Tousa initil.</verse>
				<verse number="10">Pou seki konsernn bann divizer, apre de warning, bizin koupe ar zot.</verse>
				<verse number="11">Sa kalite dimoun la, zot koronpi. Zot pese fini kondann zot.</verse>
				<verse number="12">Mo pans pou avoy twa Artemas ek Tisik. Depes twa vinn rezwenn mwa dan Nikopolis parski mo pou pas liver la.</verse>
				<verse number="13">Prepar bien vwayaz avoka Zenon ek Apolos. Veye ki zot napa mank nanye.</verse>
				<verse number="14">Bann Kretien bizin aprann servi zot letan fer bon kiksoz pou reponn bann vre bezwin. Koumsa zot pou raport bann fri.</verse>
				<verse number="15">Tou dimoun ki avek mwa salye twa. De to kote, salye bann ki kontan nou dan lafwa. Lagras Bondie avek zot.</verse>
			</chapter>
		</book>
		<book number="57">
			<chapter number="1">
				<verse number="1">Mwa Pol, ki dan kaso akoz travay mo finn fer pou Zezi Kris, ansam avek Timote nou frer, Mo pe ekrir twa Filemon, nou kamarad travayer bieneme,</verse>
				<verse number="2">nou ser Apia, Arsip nou kamarad solda ek tou bann manm legliz ki reyni dan to lakaz:</verse>
				<verse number="3">Ki Bondie nou papa ek Segner Zezi Kris, akord zot so lagras ek so lape.</verse>
				<verse number="4">Sak fwa mo priye, mo pans twa e mo dir mersi mo Bondie,</verse>
				<verse number="5">parski mo finn tann to lamour pou tou bann krwayan ek to lafwa dan Segner Zezi.</verse>
				<verse number="6">Mo priye ki sa lafwa ki nou partaze la, li fer nou konpran pli bien sak benediksion ki nou resevwar letan nou res ini avek Kris.</verse>
				<verse number="7">Frer, to lamour finn donn mwa boukou lazwa ek lankourazman parski to finn rekonfort leker bann krwayan.</verse>
				<verse number="8">Pou sa rezon la, mem si mo santi mwa ase for dan Kris pou donn twa lord pou fer to travay,</verse>
				<verse number="9">pourtan mo pou plito fer twa enn lapel baze lor lamour. Mwa, Pol, enn vieyar, anplis asterla enn prizonie Zezi Kris,</verse>
				<verse number="10">mo priye twa pou mo prop zanfan Onezim dan Kris.</verse>
				<verse number="11">Enn letan li ti initil pou twa, asterla li itil pou nou toulede.</verse>
				<verse number="12">Mo pe retourn li kot twa, limem mo leker.</verse>
				<verse number="13">Mo ti pou kontan gard li ar mwa pou li kapav servi mwa lor to nom letan ki mo dan prizon akoz la Bonn Nouvel.</verse>
				<verse number="14">Me mo pa anvi fer kiksoz san to konsantman pouki to bonte pa vinn enn obligasion me to prop volonte.</verse>
				<verse number="15">Kikfwa, akoz samem ki li finn separe ar twa, pouki to kapav regagn li pou touzour,</verse>
				<verse number="16">pa kouma esklav, me pli meyer ki enn esklav, kouma enn frer bieneme, spesialman pou mwa, me ankor plis pou twa dan to lavi ek dan Lesegner.</verse>
				<verse number="17">Alor si to pran mwa kouma to partner, resevwar li osi parey kouma to ti pou resevwar mwa.</verse>
				<verse number="18">Si zame li finn fer twa ditor, oubien li dwa twa kiksoz, met sa lor mo kont.</verse>
				<verse number="19">Mwa, Pol pe ekrir sa avek mo prop lame, mo pou ranbours twa. Mo pa anvi rapel twa ki to dwa mwa to prop lavi.</verse>
				<verse number="20">Wi, mo frer, rann mwa enn servis pou lamour Lesegner; rekonfort mo leker dan Kris.</verse>
				<verse number="21">Mo sir ki letan mo pe ekrir twa to pou fer seki mo pou demann twa, e to pou fer plis ankor.</verse>
				<verse number="22">Anmemtan to prepar enn lasam pou mwa, parski grasa zot lapriyer mo pe espere gagn mo liberte.</verse>
				<verse number="23">Mo kamarad dan Zezi Kris, Epafras, li fer zot konpliman;</verse>
				<verse number="24">Mark osi, Aristark, Delmas ek Lik mo bann kamarad travay.</verse>
				<verse number="25">Ki lagras Segner Zezi Kris li res ar twa.</verse>
			</chapter>
		</book>
		<book number="58">
			<chapter number="1">
				<verse number="1">Dan lepase, Bondie ti koz boukou fwa ar nou bann anset atraver bann profet, dan diferan manier ek diferan fason.</verse>
				<verse number="2">Me dan dernie tan ki lor nou, li finn koz ar nou atraver so Garson. Samem Garson ki li finn swazir kouma eritie tou kiksoz. Atraver li, Bondie finn kre lemonn.</verse>
				<verse number="3">Li reflet laglwar Bondie e li reprezant exakteman natir Bondie ki siport liniver par pwisans so parol. Apre ki li finn pirifie pese tou bann imin, li finn asiz dan kote drwat Bondie ki nou sel gran Segner dan lesiel.</verse>
				<verse number="4">Alor li finn vinn pli siperyer ki bann anz parski nom ki li finn resevwar, li depas tou lezot nom.</verse>
				<verse number="5">Ofet, avek ki anz Bondie finn deza dir, “Tomem mo Garson; azordi mo finn vinn to Papa”? Oubien, ar ki anz li finn dir, “Mo pou vinn enn Papa pou li, e li pou vinn enn Garson pou mwa”?</verse>
				<verse number="6">Me letan Bondie avoy so Garson premie ne dan lemonn, li ti dir, “Ki tou bann anz Bondie ador li.”</verse>
				<verse number="7">E letan Bondie koz lor bann anz la, li dir, “Li servi bann anz kouma divan e so bann serviter kouma laflam dife.”</verse>
				<verse number="8">Me lor so Garson, Bondie finn dir, “Bondie, to tronn li pou res pou touzour. Dan lazistis to pou gouvern to rwayom.</verse>
				<verse number="9">To kontan seki drwat e to deteste seki move. Akoz samem Bondie, to Bondie, finn konsakre twa; avek enn delwil sin li finn donn twa lonksion; li finn rann twa pli zwaye ki to bann kamarad.”</verse>
				<verse number="10">Lekritir dir osi: “Tomem, Segner, ki dan komansman finn kre later, ek lesiel, zot louvraz to lame.</verse>
				<verse number="11">Tou pou disparet, me twa to pou reste; lesiel ek later pou vinn vie kouma linz vinn vie;</verse>
				<verse number="12">To pou roul zot kouma enn manto, e zot pou sanze kouma linz. Me twa, to pou touzour parey e to pou viv pou touzour.”</verse>
				<verse number="13">Avek ki anz Bondie finn deza dir: “Vinn asiz dan mo kote drwat, mo pou fer to bann lennmi vinn to marspie”?</verse>
				<verse number="14">Bann anz, eski zot pa zis bann lespri ki Bondie anvwaye pou servi tou seki pou sove?</verse>
			</chapter>
			<chapter number="2">
				<verse number="1">Akoz samem nou bizin res ferm avek seki nou finn tande, pouki nou pa derape.</verse>
				<verse number="2">Si mesaz ki bann anz ti amene lontan ti valid e tou dimoun ki pa ti respekte ek obeir mesaz la, zot ti gagn pinision ki zot ti merite;</verse>
				<verse number="3">kouma nou pou sap nou lavi si nou negliz enn gran delivrans parey? Lesegner ti koz lor la anpremie, apre lezot ti prouv li par zot temwagnaz.</verse>
				<verse number="4">Bondie limem finn soutenir sa mesaz la par bann sign extraordiner avek enn bann mirak e osi par bann don dapre volonte Lespri Sin.</verse>
				<verse number="5">Ofet, sa lemonn ki pe vini e ki nou pe koze la, Bondie pa finn plas li anba pouvwar bann anz.</verse>
				<verse number="6">Kikpar dan Lekritir finn dir: “Ki imin ete pou to mazinn li? ki imin ete pou to pran li kont?</verse>
				<verse number="7">Pou inpe letan, to finn rann li inferyer ki bann anz, to finn kouronn li avek boukou laglwar ek loner,</verse>
				<verse number="8">to finn donn li lorite lor tou.” Si Bondie finn met tou anba lotorite imin, sa vedir ki li pa finn les nanye andeor zot lotorite. Me dan letan prezan la, nou pa trouve ki tou kiksoz anba lotorite imin.</verse>
				<verse number="9">Me nou trouv Zezi, ki pou enn tipe letan finn met li pli ba ki bann anz. Nou trouv li kourone avek laglwar e loner parski li finn soufer lamor. Par lagras Bondie, li finn gout lamor pou tou dimoun.</verse>
				<verse number="10">Li normal ki Bondie ki finn kre ek prezerv tou kiksoz, fer Zezi vinn parfe atraver lasoufrans, pouki boukou dimoun partisip dan so laglwar. Zezi, limem linisiater zot delivrans.</verse>
				<verse number="11">Sa Enn ki sanktifie dimoun, ek sa bann ki resevwar sanktifikasion la, toulede zot sorti dan mem rasinn. Alor Zezi pa onte pou apel zot frer e ser.</verse>
				<verse number="12">Li dir, “Mo pou proklam to nom ar mo bann frer, mo bann ser, omilie lasanble, mo pou loue twa.”</verse>
				<verse number="13">Li osi dir, “Mo pou met mo konfians dan Bondie.” e ankor, “Ala mo la avek bann zanfan ki Bondie finn donn mwa.”</verse>
				<verse number="14">Parski sa bann zanfan la, zot ena enn natir imin ki fer avek laser ek disan. Zezi osi partaz sa mem natir la. Li finn mor e atraver so lamor li finn detrir Satan ki ena pouvwar touy dimoun.</verse>
				<verse number="15">Li delivre tou bann ki ti pe pas tou zot lexistans dan lesklavaz, akoz zot per lamor.</verse>
				<verse number="16">Ofet li pa pe vinn osekour bann anz, me plito pou ed bann desandan Abraam.</verse>
				<verse number="17">Pou sa rezon la, li bizin vinn parey kouma so bann frer e ser dan tou fason, pou li kapav vinn enn gran pret fidel ek ranpli ar mizerikord dan servis Bondie, e pouki bann pese dimoun pardone.</verse>
				<verse number="18">Asterla, parski li finn soufer ek finn konn tantasion, li kapav ed tou bann ki soufer tantasion.</verse>
			</chapter>
			<chapter number="3">
				<verse number="1">Alor mo bann frer, mo bann ser Kretien, zot ki partaz enn lapel sorti dan lesiel, konsider Zezi kouma enn apot e enn gran pret ki nou lafwa proklame.</verse>
				<verse number="2">Li finn fidel ar Bondie ki finn nom li, parey kouma Moiz ti fidel dan lakaz Bondie.</verse>
				<verse number="3">Parey kouma konstrikter enn lakaz gagn plis loner ki lakaz la, Zezi finn gagn enn pli gran laglwar ki Moiz.</verse>
				<verse number="4">Tou lakaz, li konstrir par kikenn, me Bondie limem konstrikter tou kiksoz.</verse>
				<verse number="5">Moiz finn fidel dan tou lakaz Bondie kouma enn serviter, pou rann temwagnaz lor bann kiksoz ki Bondie pou dir apre.</verse>
				<verse number="6">Me Lekris, finn fidel dan lakaz Bondie kouma so Garson. E noumem ki so lakaz, si nou res ferm dan nou lasirans ek fierte dan lesperans.</verse>
				<verse number="7">Alor, kouma Lespri Sin dir, “Azordi letan to tann lavwa Bondie,</verse>
				<verse number="8">pa rann zot leker dir kouma zot bann anset ki ti revolte, parey zour kot zot ti teste li dan dezer,</verse>
				<verse number="9">zour kot zot anset ti rod teste mwa e pourtan zot ti trouv seki mo finn akonpli pandan karant-an.</verse>
				<verse number="10">Akoz samem mo ti ankoler avek sa zenerasion la, e mo ti dir, ‘Zot leker finn touzour egare; zot pa finn konn mo sime.’</verse>
				<verse number="11">Dan mo koler mo ti fer enn serman: ‘Zame zot pa pou kapav vini e repoz avek mwa.’ ”</verse>
				<verse number="12">Pran kont, mo bann frer, mo bann ser, pouki personn parmi zot pa ena enn leker move ek dezobeisan, ki kapav separ li avek Bondie vivan.</verse>
				<verse number="13">Me ki sakenn ankouraz so kamarad zour apre zour. Zot bizin kontigne osi lontan ki ena enn letan ki apel “zordi” pouki personn parmi zot pa les so leker vinn ros, oubien les zot anbete par pese.</verse>
				<verse number="14">Ofet nou enn partner avek Lekris, si nou gard sa konfians ki nou ena depi komansman la, ziska lafin.</verse>
				<verse number="15">Lekritir dir, “Zordi, kan to tann so lavwa, pa rann to leker dir kouma to bann anset ki ti revolte.”</verse>
				<verse number="16">Ki sa bann dimoun ki ti tande la, e pourtan zot ti rebel kont li? Eski pa tou sa bann ki ti kit Lezip gide par Moiz?</verse>
				<verse number="17">Kont kisannla Bondie ti ankoler pandan sa karant-an la? Pa kont bann ki ti fer pese e ki zot kadav ti tom dan dezer?</verse>
				<verse number="18">Avek ki li ti fer serman ki zame zot pa pou vinn repoz avek li? Eski pa ar bann ki pa finn obeir li?</verse>
				<verse number="19">Kouma nou finn trouve, sa bann la pa ti kapav rant dan sa plas repo la, parski zot pa ti ena lafwa.</verse>
			</chapter>
			<chapter number="4">
				<verse number="1">Pandan ki promes pou rant dan repo Bondie touzour valab, anou pran kont pouki personn parmi zot pa perdi sa lokazion pou rant ladan la.</verse>
				<verse number="2">Bonn Nouvel finn vinn kot nou parey kouma kot bannla ki ti dan dezer. Me mesaz ki zot finn tande pa finn benefisie zot, parski zot pa finn aksepte mesaz la avek lafwa.</verse>
				<verse number="3">Nou ki finn krwar, nou finn resevwar sa repo ki Bondie ti promet la, ler li ti dir; “Dan mo koler mo ti fer serman, zame zot pa pou rant dan mo repo.” Li ti dir sa, mem si so travay ti finn konplete depi kreasion lemonn.</verse>
				<verse number="4">Parski konsernan setiem zour, kikpar dan Lekritir finn dir, “Bondie ti repoze setiem zour apre tou so travay.”</verse>
				<verse number="5">Lor sa zafer la, finn osi dir, “Zame zot pa pou rant dan mo repo.”</verse>
				<verse number="6">Promes pou rant dan repo li touzour valab, e bann ki finn resevwar sa promes la anpremie, pa finn reysi parski zot pa finn obeir.</verse>
				<verse number="7">Alor Bondie finn met anplas enn lot zour ki apel “zordi”. Boukou lane apre li ti dir atraver David: “Zordi kan zot tann so lavwa pa ferm zot leker.”</verse>
				<verse number="8">Ofet si Zozwe ti finn kondir lepep dan sa repo la, Bondie pa ti pou koz lor enn lot zour.</verse>
				<verse number="9">Alor ena enn repo ki parey kouma saba ki res anrezerv pou pep Bondie;</verse>
				<verse number="10">parski dimoun ki rant dan repo Bondie, li osi pran repo dan so travay parey kouma Bondie osi finn fer.</verse>
				<verse number="11">Anou fer tou zefor pou rant dan sa repo la pouki personn ant nou pa tonbe akoz dezobeisans parey kouma nou anset ti fer.</verse>
				<verse number="12">Avredir Parol Bondie, li vivan ek li ena lefe. Li pli fite ki enn lepe koup de kote. Kan li perse, li al dan fon, mem ziska kot nou lam separe ar nou lespri; ziska nou zwentir ek lamwel. Li analiz seki ena dan panse ek leker imin.</verse>
				<verse number="13">Dan kreasion, nanye pa invizib pou lizie Bondie. Devan li nou touni, so lizie trouv tou e zis avek limem ki nou bizin rann kont.</verse>
				<verse number="14">Parski nou ena enn gran pret, Zezi Garson Bondie, ki finn travers lesiel ziska dan prezans Bondie, anou tini ferm dan lafwa ki nou konfese.</verse>
				<verse number="15">Nou pena enn gran pret ki pa kapav sinpatiz ar nou dan nou febles, me nou ena enn ki finn konn tantasion dan tousort fason, me ki pa finn fer pese.</verse>
				<verse number="16">Avek konfians, anou apros tronn Bondie pou resevwar so mizerikord ek so lagras pou ed nou kan nou bizin.</verse>
			</chapter>
			<chapter number="5">
				<verse number="1">Sak gran pret ki finn swazir parmi bann zom, finn mandate pou azir dan faver tou bann imin dan zot relasion avek Bondie, pou ofer bann don ek sakrifis.</verse>
				<verse number="2">Li pou kapav azir avek douser kont tou bann ignoran ek bann peser, parski limem, li feb.</verse>
				<verse number="3">Akoz sa li oblize ofer sakrifis pou so prop pese e osi pou pese tou lezot dimoun.</verse>
				<verse number="4">Personn pa kapav pran sa bann loner gran pret la pou limem. Bondie ki finn apel li parey kouma li finn apel Aaron.</verse>
				<verse number="5">Me Zezi Kris pa ti pran loner pou donn limem sa tit gran pret, me, li finn resevwar sa kot Bondie ki ti dir: “Tomem mo garson, depi zordi mo to papa.”</verse>
				<verse number="6">Enn lot plas, li finn osi dir: “To enn pret pou touzour kouma Melkisedek.”</verse>
				<verse number="7">Pandan so lavi lor later, Zezi finn priye bien for ziska vers so larm, li finn sipliy Sa Enn ki kapav sov li depi lamor, e so lapriyer ti exose akoz so soumision.</verse>
				<verse number="8">Mem si li Garson Bondie, li finn aprann obeir par tou seki li finn soufer.</verse>
				<verse number="9">E sa finn rann li parfe e li finn vinn lasours enn delivrans eternel pou tou dimoun ki obeir li.</verse>
				<verse number="10">Ofet Bondie finn deklar li gran pret kouma Melkisedek.</verse>
				<verse number="11">Lor sa size la, nou ena boukou pou dir, me li difisil pou explike, parski zot pran letan pou konpran.</verse>
				<verse number="12">Depi tou sa letan la, zot ti bizin fini vinn profeser, me zot pe bizin kikenn pou ansegn zot ankor bann prinsip parol Bondie. Zot nepli kapav manz manze solid, zot bizin bwar dile.</verse>
				<verse number="13">Tou dimoun ki nouri li ar dile, li pena okenn lexperyans, parski li enn tibaba.</verse>
				<verse number="14">Par kont manze solid li pou bann adilt ki konn disern seki bien ek seki mal.</verse>
			</chapter>
			<chapter number="6">
				<verse number="1">Alor, anou les dekote bann lansegnman elemanter lor Lekris pou nou grandi kouma bann adilt. Nou pena pou retourn lor bann premie leson, kouma: aret nou bann move aksion ki amenn lamor e krwar dan Bondie;</verse>
				<verse number="2">kouma lansegnman lor batem e inpozision lame; kouma rezireksion bann mor ek zizman eternel.</verse>
				<verse number="3">Ala seki nou pou fer si Bondie permet nou.</verse>
				<verse number="4">Li inposib pou retablir dimoun ki finn deza resevwar lalimier, ki finn gout bann don lesiel, ki finn vinn partner avek Lespri Sin,</verse>
				<verse number="5">ki finn gout labonte parol Bondie e finn santi pwisans lemonn ki pe vini,</verse>
				<verse number="6">e ki pourtan finn retom dan zot vie lavi. Li inposib pou fer zot sanze ankor parski zot finn fini krisifie Garson Bondie ek insilte li an piblik.</verse>
				<verse number="7">Kan enn later absorb delo lapli ki souvan tonbe e prodwir bann bon plant pou dimoun ki pe plante, Bondie pou beni li.</verse>
				<verse number="8">Me si later la raport pikan ek move lerb, li pa vo nanye, li pe pas pre ar malediksion, e li pou fini dan dife.</verse>
				<verse number="9">Kanta zot, mo bann kamarad, nou kone ki mem si nou koz koumsa, zot lor bon sime ladelivrans.</verse>
				<verse number="10">Bondie, li pa sa kantite inzis la pou bliye zot travay ek lamour ki zot finn montre li, letan ki zot ti pe servi bann krwayan parey kouma zot pe ankor fer zordi.</verse>
				<verse number="11">Me nou anvi ki zot tou montre sa mem antousias ziska lafin pou ki zot lesperans kapav realize.</verse>
				<verse number="12">Pa vinn pares; kontigne swiv lexanp bann ki finn krwar avek perseverans e finn erit promes Bondie.</verse>
				<verse number="13">Personn pa pli gran ki Bondie. Kan li finn fer promes avek Abraam, li finn fer serman dan so prop nom.</verse>
				<verse number="14">Li ti dir, “Wi, vremem, mo pou beni twa e mo pou donn twa boukou desandan.”</verse>
				<verse number="15">Abraam finn atann avek pasians e li finn gagn seki Bondie ti promet li.</verse>
				<verse number="16">Kan dimoun pret serman, li fer li lor nom kikenn oubien enn kitsoz ki pli gran ki limem, e sa serman la servi kouma garanti pou regle tou bann dispit.</verse>
				<verse number="17">Alor kan Bondie anvi montre so bann eritie ki pou resevwar so promes ki so desizion pa kapav kase ditou, li fer enn serman.</verse>
				<verse number="18">Bondie pa koz manti. Alor so promes ek so serman, sa de kiksoz ki pa kapav sanze. So promes bizin ankouraz nou pou tini ferm dan lesperans ki finn propoz nou.</verse>
				<verse number="19">Sa lesperans la, li kouma enn lank solid ek stab ki tini nou lavi; lesperans la travers rido lesiel pou rant ziska dan sanktyer.</verse>
				<verse number="20">Zezi finn al laba avan nou e pou nou. Li finn vinn pou touzour enn gran pret kouma Melkisedek.</verse>
			</chapter>
			<chapter number="7">
				<verse number="1">Melkisedek, ti lerwa Salem e pret Bondie Treo. Letan Abraam sorti batay kot li ti ekraz bann lerwa, Melkisedek ti zwenn li e ti beni li.</verse>
				<verse number="2">Abraam ti donn li enn diziem lor tou seki li ti ena. Dabor Melkisedek vedir “lerwa lazistis.” Me li osi lerwa Salem ki vedir “lerwa lape.”</verse>
				<verse number="3">Li pena ni papa, ni mama, ni zenealozi; li pena ni komansman, ni lafin. Li parey kouma Garson Bondie e li pret pou touzour.</verse>
				<verse number="4">Remarke kouma li gran; nou anset Abraam ti donn li enn diziem seki li ti ena.</verse>
				<verse number="5">Dapre lalwa, bann desandan Levi, ki pret, ena drwa dimann lepep ladim, setadir zot bann prop frer ki osi desandan Abraam.</verse>
				<verse number="6">Melkisedek, pa enn desandan Levi, me li ti kolekte ladim ar Abraam e anplis li finn beni Abraam ki finn resevwar promes Bondie.</verse>
				<verse number="7">Pena okenn dout. Seki pli tipti resevwar benediksion avek seki pli gran.</verse>
				<verse number="8">Bann desandan Levi ki resevwar ladim, zot bann dimoun mortel; tandi ki Melkisedek ki pa finn konn lamor, li finn resevwar ladim.</verse>
				<verse number="9">Nou kapav mem dir ki Levi limem ki ti resevwar ladim, li ti osi donn ladim atraver Abraam.</verse>
				<verse number="10">Kan Melkisedek ti zwenn Abraam, Levi pa ti ankor ne; dan enn fason koze, nou kapav dir ki li ti dan Abraam.</verse>
				<verse number="11">Lor baz pretriz Levitik ki lepep Izrael ti gagn lalwa; si perfeksion ti posib par sa pretriz la, kiserti atann enn lot pret dapre Melkisedek, si ena enn dapre Aaron?</verse>
				<verse number="12">Kan ena sanzman dan saserdos pretriz, li osi neseser ki sanz lalwa.</verse>
				<verse number="13">Sa dimoun pouki sa tex la finn ekrir, nou Segner, li apartenir a enn lot tribi kot zame personn pa finn servi kouma pret.</verse>
				<verse number="14">Li kler ki nou Segner li enn desandan tribi Zida, me Moiz pa finn dir nanye lor sa tribi la ler li ti koz lor bann pret.</verse>
				<verse number="15">Li pli kler ankor letan enn lot pret parey Melkisedek paret,</verse>
				<verse number="16">kikenn ki finn vinn pret, non par bann regleman legal konsernan so desandans imin, me par pouvwar enn lavi ki pa kapav detrir.</verse>
				<verse number="17">Ofet Lekritir dir: “To pret pou touzour dapre Melkisedek.”</verse>
				<verse number="18">Dan enn kote ena labolision enn vie komannman parski li feb ek li initil,</verse>
				<verse number="19">parski lalwa pa finn amenn nanye ki parfe; lot kote finn ena enn meyer lesperans, e atraver li, nou kapav apros Bondie.</verse>
				<verse number="20">Anplis ena osi serman Bondie. Lezot ki finn vinn pret pa finn fer okenn serman.</verse>
				<verse number="21">Me sa dimoun la ti vinn pret par enn serman kan Bondie ti dir: “Lesegner finn fer enn serman e li pa pou sanz so lide: ‘To enn pret pou touzour.’ ”</verse>
				<verse number="22">Par sa serman la Zezi garanti pou nou enn meyer lalians.</verse>
				<verse number="23">Anplis, avan ti ena enn kantite pret, me zot pa ti kapav kontign zot travay parski lamor ti anpes zot.</verse>
				<verse number="24">Me Zezi viv pou touzour e so travay kouma pret li permanan.</verse>
				<verse number="25">Alor samem li kapav sov dimoun ki vinn kot Bondie atraver li, parski li touzour vivan pou pled dan zot faver.</verse>
				<verse number="26">Samem sa kalite gran pret la ki nou ti bizin. Kikenn ki sin, san okenn defo, ki pena pese, separe avek bann peser e ki plase pli ot dan lesiel.</verse>
				<verse number="27">Li pa kouma lezot gran pret, li pa bizin ofer sakrifis tou lezour, dabor pou so prop pese apre pou pese lepep. Sa li finn fini fer enn sel fwa pou tou, kan li finn ofer limem an sakrifis.</verse>
				<verse number="28">Lalwa Moiz etablir bann dimoun ki feb kouma gran pret. Me parol serman Bondie ki finn arive apre lalwa, etabli kouma gran pret enn Garson ki finn vinn parfe pou touzour.</verse>
			</chapter>
			<chapter number="8">
				<verse number="1">Ala pwin ki nou ti anvi dir: nou ena enn gran pret ki pe asiz lor kote drwat tronn samazeste Bondie dan lesiel,</verse>
				<verse number="2">ki exers so minister dan vre sanktyer, vre latant drese par Lesegner e pa par bann imin.</verse>
				<verse number="3">Sak gran pret finn etabli pou ofer don ek sakrifis; alor fode ki sa pret la osi ena kitsoz pou ofer.</verse>
				<verse number="4">Asterla, si Kris ti lor later, li pa ti pou ditou pret, parski ena deza enn bann pret ki ofer don dapre lalwa.</verse>
				<verse number="5">Seki sa bann pret la fer, li zis enn kopi seki pe pase dan lesiel. Li resanble seki ti arive avek Moiz letan li ti pe rod konstrir latant. Bondie ti dir li, “Tansion! Fer tou dapre model ki ti montre twa lor montagn.”</verse>
				<verse number="6">Me, avredir Lekris finn resevwar enn minister ankor pli siperyer, parski dan sa pozision la, limem mediater enn meyer lalians, baze lor bann meyer promes.</verse>
				<verse number="7">Si premie lalians ti san repros, pa ti pou ena okenn nesesite pou ranplas li par enn lot.</verse>
				<verse number="8">Bondie ti repros lepep kan li ti dir: “Zour pe aprose kot mo pou fer enn nouvo lalians avek pep Izrael ek pep Zida.</verse>
				<verse number="9">Li pa pou parey kouma lalians ki mo ti fer avek zot bann anset zour mo ti pran zot par lame pou fer zot sorti depi pei Lezip. Zot pa ti fidel ar lalians ki mo ti fer ar zot. Lesegner ti azoute: ‘Alor mo nepli trakas mwa ar zot.’</verse>
				<verse number="10">Ala lalians ki mo pou fer asterla avek Izrael. Apre sa bann zour la, Lesegner dir: Mo pou met mo bann lalwa dan zot panse, mo pou ekrir bann lalwa la lor zot leker. Momem zot Bondie, e zot, zot pou vinn mo pep.</verse>
				<verse number="11">E zot pa pou bizin ansegn zot kamarad, ni dir ant zot ki zot bizin konn Lesegner. Parski tou dimoun pou konn mwa, depi so pli tipti ziska so pli gran.</verse>
				<verse number="12">Mo pou pardonn zot pese, e mo pou nepli mazinn ankor zot pese.”</verse>
				<verse number="13">Letan li pe koz enn nouvo lalians, li ti pe fer sa premie lalians la vinn ansien. E seki ansien e pe viei pou disparet.</verse>
			</chapter>
			<chapter number="9">
				<verse number="1">Asterla, mem dan premie lalians, ti ena bann rit konsernan ladorasion ek sanktyer ki ti lor later.</verse>
				<verse number="2">Ti instal enn doub latant. Dan so premie parti kot ena sandelie, enn latab avek dipin sakre, ti apel li landrwa sin.</verse>
				<verse number="3">Deryer deziem rido, ena sa lot parti ki apel “Pli sin ki sin”.</verse>
				<verse number="4">Ti ena laba enn lotel an-or kot bril lansan. Ena la osi enn kof lalians an-or. Dan kof la ti ena enn ti vaz an-or ki kontenir lamann ek baton Aaron ki ti finn fleri ek bann komannman lalians grave lor ros.</verse>
				<verse number="5">Parlao li, ti ena bann Seribin ki avek zot lonbraz ti kouver landrwa kot ti ofer disan pou pardonn pese. Me ler pa ankor arive pou koz tousala andetay.</verse>
				<verse number="6">Kan tou kitsoz finn pare koumsa, bann pret rant regilierman dan sa premie parti la pou fer zot servis.</verse>
				<verse number="7">Me dan deziem parti, selman gran pret ki ti rant laba enn fwa par an. Li bizin amenn avek li disan ki li ofer pou limem ek pou bann fot ki lepep finn komet involonterman.</verse>
				<verse number="8">Par sa, Lespri Sin pe montre ki sime ki amenn dan sanktyer pa ankor ouver, osi lontan ki premie latant ankor la.</verse>
				<verse number="9">Sa enn sinbol pou letan aster, pou montre ki sakrifis ki pe ofer pa pirifie dimoun ki pe ofer li.</verse>
				<verse number="10">Me li konsern selman manze, bwar ek diferan seremoni pirifikasion, enn bann rit imin ki finn inpoze ziska ki tou pou sanze pou toultan.</verse>
				<verse number="11">Me kan Kris, gran pret tou bann dibien fitir finn vini, li finn travers enn latant pli gran e pli parfe, ki pa finn fabrike par lame imin, setadir ki pa fer parti sa kreasion la.</verse>
				<verse number="12">Li finn rant enn fwa pou tou dan sanktyer, non pa avek disan bouk oubien toro, me avek so prop disan. Koumsamem li finn delivre nou pou toultan.</verse>
				<verse number="13">Avredir si nou fann disan bouk ek toro, oubien lasann enn zenis lor dimoun pou pirifie zot,</verse>
				<verse number="14">asterla, ki kantite disan Kris pli efikas! Par Lespri eternel, li finn ofer limem ar Bondie kouma enn sakrifis parfe, pou pirifie nou konsians; nou pena pou fer bann rit initil, me nou kapav servi Bondie vivan.</verse>
				<verse number="15">Ala kifer li mediater enn nouvo lalians, pouki bann ki finn apele kapav resevwar leritaz eternel ki finn promet, parski finn ena enn lamor ki finn vinn efas fot ki zot finn komet anba ansien lalians.</verse>
				<verse number="16">La kot ena enn testaman, li neseser prouv lamor sa dimoun ki finn fer sa testaman la.</verse>
				<verse number="17">Ofet enn testaman pena okenn lefe osi lontan ki dimoun konserne la ankor vivan. Li valid selman apre so lamor.</verse>
				<verse number="18">Akoz samem premie lalians pa finn rant anviger san ki disan verse.</verse>
				<verse number="19">Apre ki Moiz ti prezant lepep tou bann komannman dapre lalwa, li ti pran disan ti toro ek bouk, avek delo e li ti servi enn fey lizop ek enn bout lalenn rouz pou fann sa lor liv lalwa ek lor tou dimoun.</verse>
				<verse number="20">Li dir, “Samem disan lalians ki Bondie finn komann zot pou respekte”.</verse>
				<verse number="21">E dan samem fason avek sa disan la, li ti aroz latant ek tou bann resipian ki servi pou lapriyer.</verse>
				<verse number="22">Dapre lalwa preske tou kitsoz bizin pirifie avek disan e bann pese pa pou pardone si disan pa verse.</verse>
				<verse number="23">Si bann kopi kitsoz dan lesiel bizin pirifie par sa bann rit la, alor bann realite lesiel merit meyer sakrifis ki sa.</verse>
				<verse number="24">Kris pa finn rant dan enn sanktyer ki finn konstrir par bann imin, ki nek enn kopi, me li finn rant dan lesiel mem, pouki asterlamem li prezant li devan Bondie dan nou faver.</verse>
				<verse number="25">Kris pena pou ofer li plizir fwa parey kouma gran pret ki rant dan sanktyer lane apre lane avek disan ki pa pou li;</verse>
				<verse number="26">sinon li ti pou bizin soufer ankor ek ankor depi fondasion lemonn. Me la kouma li ete, li finn paret enn fwa pourtou ziska lafin pou efas pese par sakrifis so prop lekor.</verse>
				<verse number="27">Parey kouma tou dimoun pou bizin mor enn sel fwa, apre sa Bondie pou ziz zot.</verse>
				<verse number="28">Alor Kris, ki finn ofer limem enn sel fwa pou efas pese enn kantite dimoun, li pou paret enn deziem fwa, non pa pou efas pese, me pou sov bann ki pe vremem atann so retour.</verse>
			</chapter>
			<chapter number="10">
				<verse number="1">Lalwa li nek enn lonbraz bann vre kitsoz ki pou vini apre e li pa enn reprezantasion exak sa bann kitsoz la. Li pa kapav pirifie bann ki apros zot ar Bondie malgre ti pe ofer sakrifis lor sakrifis, lane apre lane.</verse>
				<verse number="2">Sinon zot ti pou finn aret ofer sakrifis, parski dimoun ki finn pirifie enn fwa pourtou, pa ti pou ena move konsians.</verse>
				<verse number="3">Anrealite, par sa bann sakrifis la, dimoun rapel zot pese lane apre lane;</verse>
				<verse number="4">parski disan toro ek bouk pa pou zame kapav efas pese.</verse>
				<verse number="5">Akoz samem kan Kris ti vinn dan lemonn, li ti dir, “To pa finn anvi sakrifis ek lofrand me to finn donn mwa lekor imin.</verse>
				<verse number="6">Sakrifis zanimo ek lofrand pou pardonn pese pa finn fer twa plezir</verse>
				<verse number="7">Alor mo finn dir, ‘To trouve Segner, mo finn vini momem pou fer to volonte parey kouma finn ekrir lor mwa dan liv sakre.’ ”</verse>
				<verse number="8">Premie dabor li ti dir, “Bann sakrifis, lofrand, sakrifis pou efas pese, li pa oule. Tousala pa fer li plezir.” Pourtan sa bann sakrifis la ti ofer dapre lalwa.</verse>
				<verse number="9">Apre sa li ti azoute “Ala, mo finn vini pou fer to volonte”. Li aboli premie sakrifis pou ranplas li par enn deziem.</verse>
				<verse number="10">Akoz Zezi Kris finn fer volonte Bondie, nou finn vinn sin atraver sakrifis lekor Zezi Kris enn fwa pourtou.</verse>
				<verse number="11">Zour apre zour sak pret dibout pou ofer so sakrifis ankor ek ankor, pourtan zot zame kapav efas pese.</verse>
				<verse number="12">Me kan Lekris finn ofer enn fwa pourtou sakrifis ki efas pese, “Li ti asiz dan kote drwat Bondie”</verse>
				<verse number="13">e li pe atann “Ziska seki Bondie fer so bann lennmi vinn so marspie.”</verse>
				<verse number="14">Par enn sel lofrand, li finn rann parfe tou dimoun ki li finn sanktifie.</verse>
				<verse number="15">E Lespri Sin osi konfirm sa avek nou, li dir;</verse>
				<verse number="16">“Samem lalians ki mo pou fer avek zot apre sa bann zour la, Bondie deklare, Mo pou met mo bann lalwa dan zot leker, mo pou ekrir zot dan zot lespri.”</verse>
				<verse number="17">Li azoute: “Mo pou nepli rapel zot pese e bann dimal ki zot finn fer”.</verse>
				<verse number="18">La akot pese finn pardone, pena okenn ofrand pou prezante pou efas pese.</verse>
				<verse number="19">Mo bann frer ek ser, nou ena enn liberte asterla pou rant dan sanktyer par disan Zezi.</verse>
				<verse number="20">Nou ena la enn nouvo sime vivan ki fer nou pas atraver vwal so prop lekor.</verse>
				<verse number="21">Nou ena enn gran pret ki diriz lakaz Bondie.</verse>
				<verse number="22">Anou apros nou kot Bondie avek enn leker sinser ek enn lafwa total, leker prop dan enn lekor lave avek dilo pir.</verse>
				<verse number="23">Anou tini ferm lesperans ki nou proklame, parski Bondie gard touzour so promes.</verse>
				<verse number="24">Anou panse kouma nou kapav ankouraz nou kamarad pou ena lamour ek pou fer dibien.</verse>
				<verse number="25">Anou pa abandonn nou lasanble kouma detrwa finn pran labitid; okontrer anou plis ankouraz nou kamarad parski kouma zot trouve zour Lesegner pe aprose.</verse>
				<verse number="26">Si nou persiste dan pese apre ki nou finn konn laverite, pena okenn sakrifis ankor ki pou kapav efas pese;</verse>
				<verse number="27">nek reste zis pou atann dan lafreyer zizman Bondie ek dife lanfer ki pou detrir tou dimoun ki kont Bondie.</verse>
				<verse number="28">Dimoun ki dezobeir lalwa Moiz pou konn lamor san pitie si finn trouv li koupab par de ou trwa temwin.</verse>
				<verse number="29">Ki pou ariv sa dimoun ki mepriz Garson Bondie, ki tret bonavini disan lalians Bondie ki finn pirifie li e ki insilte Lespri lagras? Zot kapav devine ki kantite sever so pinision pou ete!</verse>
				<verse number="30">Nou konn bien kisannla ti dir: “Mwa ki pou tir vanzans e mwa ki pou peye anretour” E li finn osi dir: “Lesegner pou ziz so pep”</verse>
				<verse number="31">Li enn kitsoz terib si ou tom dan lame Bondie vivan.</verse>
				<verse number="32">Me rapel seki zot finn viv dan lepase. Apre ki zot finn resevwar lalimier, zot finn soufer boukou, me zot finn res ferm dan lalit;</verse>
				<verse number="33">parfwa dimoun finn piblikman insilte zot ek persekite zot, parfwa zot ti pre pou soutenir lezot ki pe gagn maltrete.</verse>
				<verse number="34">Zot finn pran par dan soufrans bann prizonie. Dan lazwa, zot finn aksepte ki bannla kokin tou zot dibien parski zot kone ki zot, zot posed kitsoz ankor pli meyer e ki pou reste pou toultan.</verse>
				<verse number="35">Alor pa perdi kouraz. Pa perdi konfians dan zotmem. Sa pou donn zot enn gran rekonpans.</verse>
				<verse number="36">Zot bizin landirans pouki letan zot finn fer volonte Bondie, zot kapav resevwar seki li finn promet zot.</verse>
				<verse number="37">Parey kouma Lekritir finn dir: “Zis enn tipe letan ankor sa kikenn ki pou vini la pou arive, e li pa pou tarde.”</verse>
				<verse number="38">Me dimoun ki pou krwar dan mwa pou viv par lafwa, me si li derape, mo pa pou satisfe ar li.</verse>
				<verse number="39">Nou, nou pa bann dimoun ki retourn anaryer pouki apre pou perdi. Okontrer nou ena lafwa e nou lor sime delivrans.</verse>
			</chapter>
			<chapter number="11">
				<verse number="1">Lafwa vedir enn lasirans dan bann kitsoz ki to pe atann e enn konviksion dan kitsoz ki to pa trouve.</verse>
				<verse number="2">Akoz zot lafwa, Bondie ti aprouv bann gran dimoun lontan.</verse>
				<verse number="3">Par lafwa nou konpran ki Bondie finn kre liniver par so parol, pou sa rezon la seki nou pe trouve finn fer apartir seki nou pa trouve.</verse>
				<verse number="4">Par lafwa, Abel finn ofer Bondie enn meyer sakrifis ki Kain. Akoz so lafwa li finn gagn faver Bondie kouma enn zom zis, parski Bondie limem finn aprouv so sakrifis. Li finn mor, me par so lafwa li ankor pe koze.</verse>
				<verse number="5">Par lafwa, Enok finn anleve lao dan lesiel kot Bondie e li pa finn mor. Personn pa ti kapav trouv li parski Bondie finn pran li. Lekritir dir ki avan Enok ti finn anleve, Bondie ti aprouv li kouma kikenn ki finn fer li plezir.</verse>
				<verse number="6">San lafwa, personn pa kapav fer Bondie plezir. Parski kikenn ki apros Bondie bizin krwar ki li existe e ki Bondie rekonpans dimoun ki rod li.</verse>
				<verse number="7">Par so lafwa, Noe finn tann warning Bondie lor kitsoz ki pou arive, ki li pa ankor trouve. Li finn obeir Bondie e finn ranz enn bato, e sa bato la finn permet li sov lavi so fami. Par sa Noe finn kondann lemonn, e akoz so lafwa, Bondie finn konsider li kouma enn eritie lazistis.</verse>
				<verse number="8">Par lafwa, Abraam ti obeir ler Bondie ti apel li pou al dan pei ki li ti bizin resevwar kouma eritaz. Li kit so prop pei san ki li kone kot li pe ale.</verse>
				<verse number="9">Par lafwa, li finn viv dan enn pei etranze ki Bondie ti promet li. Li ti res anba latant avek Izaak ek Zakob, ki ti erit mem promes Bondie kouma li.</verse>
				<verse number="10">Abraam ti pe atann sa lavil avek enn fondasion solid la, ki Bondie limem arsitek e konstrikter.</verse>
				<verse number="11">Par lafwa, Sara, malgre so vieyes, ti resevwar pouvwar pou gagn zanfan parski li ti krwar dan fidelite Bondie ki ti finn fer sa promes la.</verse>
				<verse number="12">Atraver enn sel zom, Abraam ki ti pratikman mor, finn donn nesans enn kantite desandan parey bann zetwal dan lesiel, parey kouma kantite lagrin disab lor laplaz ki pa kapav konte.</verse>
				<verse number="13">Zot tou finn mor dan lafwa san ki zot finn resevwar bann promes Bondie, me zot finn kontan parski zot finn trouv li delwin. Zot ti konfese ki zot bann etranze ek exile lor later.</verse>
				<verse number="14">Dimoun ki ti koz koumsa montre ki zot ti pe ankor rod enn pei pou zot etabli.</verse>
				<verse number="15">Si zot ti ena antet pei ki zot ti finn kite, zot ti pou ena lokazion pou retourn laba.</verse>
				<verse number="16">Me anrealite, zot ti anvi enn pei pli meyer, setadir, enn pei dan lesiel mem. Akoz samem Bondie pa onte ki zot apel li zot Bondie; parski li finn prepar enn lavil pou zot.</verse>
				<verse number="17">Kan Bondie ti teste Abraam, par lafwa li ti ofer Izaak kouma sakrifis. Abraam ki finn resevwar promes Bondie, ti pre pou sakrifie so sel garson.</verse>
				<verse number="18">Bondie ti dir li, “Atraver Izaak ki to pou gagn sa bann desandan ki mo finn promet twa la.”</verse>
				<verse number="19">Abraam ti rekonet ki Bondie kapav redonn lavi dimoun ki finn mor, e dan enn sertenn fason sinbolik, li vre ki Abraam ti regagn Izaak.</verse>
				<verse number="20">Par lafwa Izaak ti beni Zakob ek Esai pou zot lavenir.</verse>
				<verse number="21">Par lafwa Zakob, letan li ti pre pou mor, ti beni sak garson Zozef. Li ti “apiy lor so baton pouki li kapav ador Bondie.”</verse>
				<verse number="22">Par lafwa Zozef, letan li ti pre pou mor, li ti koz lor depar bann Izraelit depi Lezip, e li ti dir ki bizin fer avek so lezo apre so lamor.</verse>
				<verse number="23">Par lafwa, bann paran Moiz ti kasiet li trwa mwa apre so nesans, parski zot ti trouv zanfan la bien zoli e zot pa ti per pou dezobeir lord lerwa.</verse>
				<verse number="24">Par lafwa, Moiz ler li finn grandi, li ti refiz apel li garson tifi Faraon.</verse>
				<verse number="25">Li ti prefer gagn maltrete ansam ar pep Bondie olie ki fer so leker kontan par plezir pese, ki zis pou enn ti moman.</verse>
				<verse number="26">Li ti konsidere ki soufer pou Lemesi ena boukou plis valer ki bann trezor Lezip, parski li ti gard so lizie fixe lor rekonpans ki pou vini apre.</verse>
				<verse number="27">Par lafwa, Moiz ti kit Lezip, san ki li gagn per lakoler lerwa; li ti tini ferm parski li finn trouv Bondie invizib.</verse>
				<verse number="28">Par lafwa, li ti selebre fet Pak e li ti donn lord pou fann disan lor laport bann lakaz pouki anz destrikter pa touy bann tibaba premie-ne dan Izrael.</verse>
				<verse number="29">Par lafwa, bann Izraelit ti travers Lamer Rouz koumadir later sek; me kan bann Ezipsien ti sey pase, lamer ti refoule e zot tou ti mor.</verse>
				<verse number="30">Par lafwa, miray Zeriko ti tonbe, apre ki bann Izraelit ti mars otour li pandan set zour.</verse>
				<verse number="31">Par lafwa, Raab, ki ti enn prostitie, pa ti mor avek lezot ki ti dezobeir Bondie parski li ti akey bann espion kot li.</verse>
				<verse number="32">Ki mo kapav dir ankor? Letan pa ase pou mo koz lor Zedeon, Barak, Sanson, Zefta, David ek Samiel ek lezot profet.</verse>
				<verse number="33">Par la fwa, zot finn gagn laviktwar lor bann rwayom, zot finn fer seki drwat ek resevwar bann promes Bondie. Zot finn ferm lagel bann lion;</verse>
				<verse number="34">zot finn tegn gran-gran dife violan, zot finn sap dan lamor par lepe, malgre zot febles zot ti repran lafors, zot ti inbatab dan lager e zot finn fer bann larme etranze sove.</verse>
				<verse number="35">Par lafwa, bann fam ti retrouv zot fami ki ti lev depi lamor. Ena ti tortire e zot ti refiz zot delivrans parski zot ti anvi gagn enn lavi meyer apre zot rezireksion.</verse>
				<verse number="36">Lezot ti soufer bann mokri e ti gagn bate kout fwet; lezot ti ansene e ti zet zot dan prizon.</verse>
				<verse number="37">Lezot ti mor kout ros; ena, ti koup zot ar lasi; ena, ti koup zot an-de ar lepe. Lezot bouz isi, bouz laba avek zis lapo mouton ou kabri lor zot kouma linz. Zot pena nanye, zot persekite ek maltrete;</verse>
				<verse number="38">lemonn pa ti dign pou zot, e zot ti al viv dan bann dezer, bann montagn bann kavern ek bann lakav.</verse>
				<verse number="39">Akoz zot lafwa, zot tou finn resevwar enn bon temwagnaz, me pourtan zot pa finn trouv promes Bondie realize.</verse>
				<verse number="40">Ofet Bondie finn prevwar kitsoz meyer pou nou, pouki selma ansam ar nou, zot pou vinn parfe.</verse>
			</chapter>
			<chapter number="12">
				<verse number="1">Alor parski nou osi nou ena enn lafoul temwin otour nou, anou debaras tou fardo ki lor nou sime ki anpes nou bouze, ek pese ki pe pez lor nou. Anou galoup lekours ki finn met devan nou avek determinasion.</verse>
				<verse number="2">Anou gard nou lizie fixe lor Zezi Kris, limem ki finn fer nou lafwa komanse e ki pou rann li parfe. Pou lazwa ki ti pe atann li, li finn soufer lor lakrwa san pran kont laont ki sa fer, e li finn asiz dan kote drwat tronn Bondie.</verse>
				<verse number="3">Zot bizin ena konsiderasion pou li. Li finn siport enn lopozision feros bann peser, pouki zot pa bes lebra ek dekouraze.</verse>
				<verse number="4">Dan zot konba kont pese, zot pa ankor ariv staz reziste ziska ki disan koule.</verse>
				<verse number="5">Eski zot finn bliye parol lankourazman ki Bondie finn adres zot kouma so zanfan: “Mo garson, pran sa serye kan Lesegner koriz twa e pa bizin dekouraze kan li repros twa,</verse>
				<verse number="6">parski Lesegner koriz dimoun ki li kontan, li disiplinn sak garson ki li akeyir.”</verse>
				<verse number="7">Zot bizin siporte, kan Bondie koriz zot, sa montre ki Bondie pe tret zot kouma so bann garson. Eski enn paran pa koriz so zanfan li osi?</verse>
				<verse number="8">Si zot pa gagn koreksion parey kouma tou lezot zanfan, zot ilezitim e alor zot pa so zanfan.</verse>
				<verse number="9">Nou paran imin, zot ti koriz nou e nou ti respekte zot. Eski nou pa bizin ankor plis soumet nou avek nou Papa spiritiel pouki nou gagn lavi.</verse>
				<verse number="10">Nou papa lor later koriz nou pou zis enn ti bout letan dapre zot prop zizman. Me Bondie disiplinn nou pou nou prop bien, pouki nou kapav vinn sin parey kouma li.</verse>
				<verse number="11">Asterla tou koreksion ki nou gagne, li paret touzour fer dimal plito ki donn lazwa. Plitar dimoun ki finn disipline par sa mem koreksion la, li rekolte fri lape ek lazistis.</verse>
				<verse number="12">Alor redres zot lame fatige e fortifie zot zenou afebli,</verse>
				<verse number="13">e fer enn santie drwat pou zot lipie, pouki seki bwate pa paralize me okontrer gagn gerizon.</verse>
				<verse number="14">Sey viv anpe avek tou dimoun, viv enn lavi sin, parski san sa, personn pa pou kapav trouv Lesegner.</verse>
				<verse number="15">Zot bizin veye ki personn pa detourn li kont lagras Bondie; ki zot pa vinn kouma bann rasinn amer ranpli ar pwazon ki kapav anpwazonn boukou dimoun.</verse>
				<verse number="16">Veye ki personn pa vinn imoral. Pa mepriz Bondie parey kouma Esai ki ti vann so drwa nesans pou enn sinp repa.</verse>
				<verse number="17">Zot kone ki plitar letan li ti rod benediksion so papa, ti rezet seki li ti pe rode. Li pa ti ena okenn sans pou sanz desizion, mem si li finn plore pou rod fer li.</verse>
				<verse number="18">Zot pa finn koste ar enn kitsoz ki zot kapav trape kouma montagn Sinai avek so gran dife, marenwar, teneb, loraz, tanpet,</verse>
				<verse number="19">tapaz tronpet ek son enn lavwa. Bann ki ti tann sa lavwa la, zot ti refiz ekoute.</verse>
				<verse number="20">Parski zot pa ti kapav siport lord ki ti done: “Mem si enn zanimo tous sa montagn la, li pou mor kout ros.”</verse>
				<verse number="21">Anefe, spektak la ti telman fer per ki Moiz ti dir, “Mo pe tranble avek laper.”</verse>
				<verse number="22">Me zot, zot finn apros montagn Sion, lavil Bondie vivan, zot finn apros Zerizalem ki dan lesiel, kot enn lafoul anz pe fete.</verse>
				<verse number="23">Zot finn apros enn lasanble bann premie-ne Bondie, ki ti finn anrezistre dan lesiel. Zot finn apros Bondie ki ziz tou dimoun, e lespri bann zis ki finn vinn parfe.</verse>
				<verse number="24">Zot finn apros Zezi ki mediater nouvo lalians, zot finn apros so disan ki finn verse e ki meyer ki disan Abel.</verse>
				<verse number="25">Tansion! Pa refiz ekout dimoun ki pe koze ar zot. Bann ki ti refiz ekout seki ti pe averti zot lor later, pa ti sove. Alor ena plis rezon pou krwar ki nou pa pou kapav sape, si nou rezet seki pe averti nou depi lesiel.</verse>
				<verse number="26">Dan sa letan la, so lavwa ti fer later tranble, me asterla li finn promet, “Ankor enn fwa, mo pou fer tranble, pa zis later me osi lesiel.”</verse>
				<verse number="27">Sa bann parol la, “ankor enn fwa,” montre klerman, ki tou kiksoz ki finn kre pou tranble ek disparet, pouki seki solid li reste.</verse>
				<verse number="28">Alor, anou montre nou rekonesans, parski nou resevwar enn rwayom ki pa tranble. Anou ador Bondie avek reverans ek lakrint;</verse>
				<verse number="29">parski, ofet nou Bondie, li enn dife ki devor tou.</verse>
			</chapter>
			<chapter number="13">
				<verse number="1">Kontigne kontan zot kamarad kouma bann frer ek ser.</verse>
				<verse number="2">Pa refiz pou akeyir bann etranze dan zot lakaz. Dimoun ki finn fer sa, zot finn akeyir bann anz kot zot san ki zot kone.</verse>
				<verse number="3">Mazinn bann ki dan prizon, fer koumadir zot osi, zot ansam dan prizon e parski zot enn mem lekor, partaz soufrans bann ki pe gagn maltrete.</verse>
				<verse number="4">Respekte lavi maryaz. Bann ki finn marye bizin res fidel avek zot lalians parski Bondie pou ziz bann ki azir enn fason imoral ek komet adilter.</verse>
				<verse number="5">Ki lamour pou larzan pa determinn zot lavi, kontant zot avek seki zot ena, parski Bondie finn dir “Zame mo pa pou kit twa, ni abandonn twa.”</verse>
				<verse number="6">Akoz samem nou kapav dir avek konfians, “Lesegner, limem mo sekour, Mo pa pou per nanye. Ki dimoun kapav fer kont mwa?”</verse>
				<verse number="7">Mazinn zot bann ansien dirizan ki finn anons zot parol Bondie. Mazinn fason ki zot ti pe viv e kouma zot finn mor, e imit zot lafwa.</verse>
				<verse number="8">Zezi Kris, li parey yer, zordi ek pou touzour.</verse>
				<verse number="9">Pa les tousort lansegnman etranze anbet zot. Li bon ki zot fortifie zot leker avek lagras Bondie, e non pa par bann regleman konsernan manze. Bann ki finn obzerv sa bann regleman la pa finn tir okenn benefis ladan.</verse>
				<verse number="10">Bann pret ki servi dan sanktyer pena drwa manz sakrifis ki ena lor lotel.</verse>
				<verse number="11">Gran pret amenn disan zanimo dan sanktyer pou ofer sakrifis pou efas pese; me lekor sa bann zanimo la ti brile andeor zot landrwa kot zot ti reste.</verse>
				<verse number="12">Pou sa rezon la, Zezi ti mor andeor lavil pou pirifie lepep avek so prop disan.</verse>
				<verse number="13">Alor anou al ver li andeor kan pou partaz so imiliasion.</verse>
				<verse number="14">Nou pena enn lavil permanan isi lor later; me nou pe atann sa lavil ki pe vini la.</verse>
				<verse number="15">Alor anou kontign ofer Bondie nou louanz kouma enn sakrifis, setadir fri bann parol ki rekonet li kouma Segner.</verse>
				<verse number="16">Pa bliye pou fer dibien ek partaz seki zot ena, parski samem bann sakrifis ki fer plezir Bondie.</verse>
				<verse number="17">Obeir zot dirizan e swiv zot lord, parski bannla pe vey lor zot lam, zot bann dimoun ki bizin rann kont Bondie. Fer zot travay avek boukou lazwa e non pa avek tristes parski sa pa pou amenn okenn lavantaz pou zot.</verse>
				<verse number="18">Priye pou nou. Nou sir ki nou ena enn konsians kler ek enn volonte pou azir kouma bizin.</verse>
				<verse number="19">Mo dimann zot pou priye spesialman pouki Bondie retourn mwa pli vit ankor kot zot.</verse>
				<verse number="20">Bondie, lasours lape, finn resisit nou Segner Zezi, gran Berze bann mouton, ki finn vers so disan ki garanti enn lalians eternel.</verse>
				<verse number="21">Ki sa Bondie lape la, fer zot pratik tou seki bon pou zot fer so volonte; ki li realiz dan nou seki bon devan so lizie atraver Zezi Kris, pou li laglwar pou touzour.</verse>
				<verse number="22">Mo bann frer ek ser, mo fer enn lapel ar zot; ekout sa mesaz lankourazman la avek pasians, parski seki mo finn ekrir; li pa tro long.</verse>
				<verse number="23">Mo anvi fer zot kone ki nou frer Timote finn sorti dan prizon. Si li pa tarde pou vini, mo pou kapav amenn li avek mwa kan mo vinn get zot.</verse>
				<verse number="24">Fer konpliman tou zot dirizan, ek tou pep Bondie. Bann frer e bann ser an Itali fer zot konpliman.</verse>
				<verse number="25">Ki lagras Bondie res ar zot tou.</verse>
			</chapter>
		</book>
		<book number="59">
			<chapter number="1">
				<verse number="1">Mwa, Zak, enn serviter Bondie ek Segner Zezi Kris, Mo pe salye zot tou pep Bondie disperse dan lemonn antie.</verse>
				<verse number="2">Mo bann kamarad, konsider li kouma enn lazwa letan zot fer fas avek bann moman eprev,</verse>
				<verse number="3">parski zot kone, kan zot lafwa pas par leprev, sa fer zot gagn landirans.</verse>
				<verse number="4">Zot landirans bizin kontigne mem pouki zot vinn parfe ek san okenn defo.</verse>
				<verse number="5">Si kikenn parmi zot mank lasazes, ki li demande, Bondie pou donn li. Bondie zenere e li donn tou dimoun avek enn gran leker.</verse>
				<verse number="6">Me demann avek lafwa, zame doute, parski seki doute li parey kouma vag lamer dirize par divan;</verse>
				<verse number="7">enn dimoun ki parey koumsa pa kapav atann pou gagn kiksoz avek Bondie,</verse>
				<verse number="8">parski li indesi e instab dan so panse.</verse>
				<verse number="9">Ki enn krwayan pov trouv so fierte akoz Bondie lev li lao,</verse>
				<verse number="10">e enn krwayan ki ris trouv so fierte akoz Bondie abes li, parski risar la pou disparet kouma enn fler dan karo.</verse>
				<verse number="11">Soley lev avek enn saler diplon ki bril bann plant; so bann fler tonbe e so bote disparet. Li parey avek enn dimoun ris; li pou disparet pandan ki li okipe ar so aktivite.</verse>
				<verse number="12">Li pou bienere sa dimoun ki tini ferm dan leprev. Bann ki prouve zot ferm pou resevwar kouronn laviktwar ki Bondie finn promet bann ki kontan li.</verse>
				<verse number="13">Si dimoun tante par leprev, fode pa ki li dir, “Bondie ki tant mwa.” Bondie pa kapav tante par lemal, e limem li pa tant personn.</verse>
				<verse number="14">Me enn dimoun, li tante par so prop dezir ki sedwir li, e ki antrenn li dan lemal.</verse>
				<verse number="15">Lerla, kan sa dezir la finn forme, li donn nesans pese, e kan pese grandi li donn lamor.</verse>
				<verse number="16">Mo bann kamarad, pa les zot anbete.</verse>
				<verse number="17">Tou don parfe ek tou bon kado sorti depi lao kot Bondie, Kreater lalimier. E Bondie pa sanze, li pa kre lonbraz parski li sanz pozision.</verse>
				<verse number="18">Par so prop volonte li finn donn nou lavi par so Parol ki laverite, pouki nou kapav vinn kouma bann premie fri kreasion.</verse>
				<verse number="19">Mo bann kamarad, konpran sa bien: sakenn bizin rapid pou ekoute, me pa prese pou koze, pa ankoler vit,</verse>
				<verse number="20">parski enn dimoun ankoler pa pou akonplir enn lavi ki drwat devan lizie Bondie.</verse>
				<verse number="21">Alor, rezet tou zot move manier ek zot mesanste. Me dan limilite, akeyir parol ki Bondie finn plant dan zot leker, samem parol ki pou sov zot.</verse>
				<verse number="22">Fodre pa ki zot anbet zotmem parski zot zis ekout so parol me zot pa met li anpratik.</verse>
				<verse number="23">Si kikenn ekout laparol e pa met li anpratik, li parey enn dimoun ki get limem dan laglas,</verse>
				<verse number="24">apre ki li finn get limem, li ale e li bliye kouma li ete.</verse>
				<verse number="25">Me dimoun ki persevere pou examinn vre lalwa, lalwa laliberte, e li kontign ladan avek fidelite, li pa zis kontant li ekoute, me li osi met parol la anpratik, abe sa dimoun la li pou beni dan tou seki li fer.</verse>
				<verse number="26">Si kikenn krwar li enn relizie e li pa vey so lalang, li pe tronp limem, so larelizion pena okenn valer.</verse>
				<verse number="27">Ala seki Bondie Papa konsider kouma vre relizion ki pena okenn tas: pran swin bann orfelin ek vev dan zot soufrans e pa les zot kontamine par lemonn.</verse>
			</chapter>
			<chapter number="2">
				<verse number="1">Mo bann frer ek ser, kouma bann dimoun ki met zot lafwa dan Zezi Kris, nou Segner glorie, fode pa ki zot azir avek parsialite.</verse>
				<verse number="2">Asipoze enn dimoun ris avek bel-bel bizou ek zoli linz rant dan lasanble, e enn lot dimoun pov sal-sal osi rantre,</verse>
				<verse number="3">si zot pran plis kont seki bien abiye la e dir li, “Ala enn plas-doner pou twa,” me zot dir lot la, “Debout dan kwin laba,” oubien “Asiz anba kot mo lipie,”</verse>
				<verse number="4">la, zot pe fer enn diskriminasion ant zot, e zot zizman finn baze lor move rezonnman.</verse>
				<verse number="5">Mo bann frer ek ser bieneme, ekout mwa: Bondie finn swazir bann ki pov dapre lemonn pouki zot vinn ris dan lafwa e posed rwayom ki finn promet bann ki kontan li.</verse>
				<verse number="6">Me zot finn dezonor bann pov. Kisannla ki kraz zot e trenn zot devan tribinal? Pa bann ris?</verse>
				<verse number="7">Pa bannlamem ki finn insilte e sali sa zoli nom ki finn donn zot la?</verse>
				<verse number="8">Bien sir, zot fer bien si zot vremem obeir lalwa rwayom dapre Lekritir, “To bizin kontan to prosin kouma tomem.”</verse>
				<verse number="9">Me si zot montre diskriminasion, zot komet enn pese e lalwa pou kondann zot kouma enn kaser lalwa.</verse>
				<verse number="10">Parski dimoun ki obzerv lalwa me fel lor enn sinp ti detay, li pou koupab fel tou lalwa.</verse>
				<verse number="11">Dimoun ki dir, “To pa komet adilter,” dir osi, “To pa fer krim.” Asterla si to pa komet adilter me fer krim, to finn kas lalwa.</verse>
				<verse number="12">Zot bizin koze ek azir kouma dimoun ki lalwa pou zize, lalwa ki rann lib.</verse>
				<verse number="13">Bondie pou san pitie letan li ziz dimoun ki pa finn montre pitie; pitie gagn laviktwar lor zizman.</verse>
				<verse number="14">Mo bann frer ek ser, ki sa servi zot si kikenn pe dir, “Mo ena lafwa,” si li pa prouv li par bann aksion? Eski sa kalite lafwa la kapav sov twa?</verse>
				<verse number="15">Sipoze enn frer ou enn ser pena nanye pou met lor li ou nanye pou manze toulezour.</verse>
				<verse number="16">Ki sa servi si to dir zot: “Orevwar, port zot bien; abiy zot bien e manze vant plin!” - si to pa donn zot seki neseser pou zot viv?</verse>
				<verse number="17">Li parey avek lafwa: si li pena okenn bonaksion, li enn lafwa mor.</verse>
				<verse number="18">Kikenn kapav dir; “Enn dimoun ena lafwa e enn lot ena aksion.” Mo pou reponn li: “Montre mwa to lafwa san bann aksion! Abe mwa, mo pou prouv twa mo lafwa par mo bann aksion.”</verse>
				<verse number="19">Zot krwar ki ena enn sel Bondie; zot fer bien. Mem bann demon osi krwar sa - e zot tranble avek laper.</verse>
				<verse number="20">Zokris! To anvi kone si lafwa san bann aksion li initil?</verse>
				<verse number="21">Get Abraam, par so bann aksion ki Bondie finn deklar li zis letan li ti ofer so garson Izaak lor lotel.</verse>
				<verse number="22">To trouve, so lafwa ek so aksion mars ansam; so aksion prouv so lafwa dan Bondie.</verse>
				<verse number="23">La, nou trouv realizasion pasaz Lekritir ki dir: “Abraam finn krwar dan Bondie ki finn rekonet li kouma zis,” e zot finn apel li kamarad Bondie.</verse>
				<verse number="24">To trouve, enn dimoun li zistifie par bann aksion e pa zis par lafwa.</verse>
				<verse number="25">Li parey dan ka prostitie Raab ki li osi ti zistifie par so aksion letan li ti akey bann mesaze e ti ranvway zot par enn lot sime.</verse>
				<verse number="26">Parey kouma enn lekor san lespri li mor, nou lafwa osi san bann aksion, li mor.</verse>
			</chapter>
			<chapter number="3">
				<verse number="1">Mo bann frer ek ser, fode pa ki zot tou rod vinn ansegnan. Zot kone, nou, bann ansegnan, pou ziz nou pli severman ki lezot.</verse>
				<verse number="2">Nou tou fer fot. Kikenn ki pa fer fot kan li koze, li enn dimoun parfe ki kapav kontrol tou so lekor.</verse>
				<verse number="3">Si nou met labrid dan labous seval pou fer li obeir nou, nou pe osi kontrol so lekor anantie.</verse>
				<verse number="4">Sinon, get bann bato, mem si zot larz e bizin gro-gro divan pou pous zot, pourtan zot dirize par enn ti gouvernay, e kot kapitenn la anvi fer zot ale, zot ale.</verse>
				<verse number="5">Li parey avek lalang ki enn ti parti nou lekor, me li kapav fer vantar gran-gran explwa. Panse kouma enn gran lafore kapav pran dife avek zis enn ti laflam.</verse>
				<verse number="6">Lalang li parey enn dife. Li reprezant dan nou lekor enn sours lemal, e li polie tou nou lekor.</verse>
				<verse number="7">Bann imin kapav dont tou kalite zanimo sovaz ek zwazo, reptil ek pwason, e zot finn vinn dous.</verse>
				<verse number="8">Me personn pa kapav dont lalang, li kouma enn demon inkontrolab, li enn pwazon mortel.</verse>
				<verse number="9">Nou servi li pou loue Lesegner, nou Papa, e avek samem lalang nou donn malediksion dimoun ki Bondie finn kre parey kouma li.</verse>
				<verse number="10">Parol louanz ou malediksion sorti dan mem labous. Sa pa sipoze koumsa, mo bann frer, mo bann ser!</verse>
				<verse number="11">Pena okenn lasours kot dilo dous ek somat sorti!</verse>
				<verse number="12">Mo bann frer ek ser, eski enn pie fig kapav donn zoliv, oubien enn pie rezin donn fig? Li parey, dan enn lasours dilo sale pa kapav ena dilo dous.</verse>
				<verse number="13">Eski ena kikenn parmi zot ki panse li saz ek intelizan? Ki li prouv li par so bon kondwit, par so bann aksion ki li akonplir avek sazes ek limilite.</verse>
				<verse number="14">Me si zot leker li ranpli ar zalouzi, move lanvi ek lanbision, fode pa ki zot fos laverite par zot vantardiz.</verse>
				<verse number="15">Enn lasazes parey pa sort dan lesiel; li sorti depi later, li imin ek mem diabolik.</verse>
				<verse number="16">La kot ena zalouzi, lanvi ek lanbision, pou ena osi dezord ek tout sort kalite mesanste.</verse>
				<verse number="17">Me lasazes ki sorti depi lao, avan tou li pir; li osi pasifik, dou, amikal; li ranpli ar konpasion e li prodwir boukou bon aksion san okenn tras partipri ou ipokrizi.</verse>
				<verse number="18">Dimoun ki sem lape otour zot, rekolte lazistis.</verse>
			</chapter>
			<chapter number="4">
				<verse number="1">Tou sa bann dispit ek konfli ant zot la, ki kote li sorti sa? Eski li pa sorti depi zot lanvi plezir ki pe lager dan zotmem?</verse>
				<verse number="2">Zot anvi enn kiksoz, me zot pa kapav gagn li, alor zot fer krim; zot ena enn gran lanvi pou enn kiksoz e zot pa kapav gagn li, alor zot lager, zot fer dezord. Zot pa ena parski zot pa demande.</verse>
				<verse number="3">Zot demande me zot pa resevwar, parski zot mal demande, zot demande zis pou zot prop plezir.</verse>
				<verse number="4">Bann infidel! Eski zot pa kone ki lamitie pou lemonn vedir zot lennmi Bondie? Dimoun ki swazir kontan lemonn li fer limem vinn lennmi Bondie.</verse>
				<verse number="5">Eski zot panse ki pou nanye Lekritir dir, “Bondie dezir avek zalouzi lespri ki li finn met dan nou”?</verse>
				<verse number="6">Me Bondie donn tou dimoun boukou plis lagras, samem Lekritir dir osi, “Bondie kont bann orgeye e li donn lagras bann ki ena limilite.”</verse>
				<verse number="7">Soumet zot ar Bondie. Reziste diab e li pou sove, al lwin ar zot.</verse>
				<verse number="8">Apros zot ar Bondie e li pou vinn pros ar zot. Zot, bann peser, netway zot lame ek pirifie zot leker ipokrit.</verse>
				<verse number="9">Zot bizin pran konsians zot mizer. Plore. Lamante. Ki zot riye sanze vinn plore; ki zot lazwa vinn tristes.</verse>
				<verse number="10">Abes zot devan Lesegner e li pou elev zot.</verse>
				<verse number="11">Frer ek ser, pa koz dimal lor lezot. Ninport ki koz dimal kont enn lot ou port zizman lor li, li pe koz kont lalwa e pe ziz lalwa Bondie. Si zot ziz lalwa, zot pa enn dimoun ki obeir li me zot enn ziz lor li.</verse>
				<verse number="12">Bondie tousel ki donn lalwa e ki zize; li tousel kapav sove e detrir. Ki zot krwar zot ete, pou zot ziz enn lot dimoun?</verse>
				<verse number="13">Asterla, ekout mwa, zot ki dir, “Zordi ek dime nou pou al dan tel-tel lavil, pas enn lane laba, fer biznes ek fer boukou larzan.”</verse>
				<verse number="14">Pourtan, zot pa mem kone ki dime rezerv zot. Zot parey kouma enn brouyar ki paret zis pou enn ti moman, apre li disparet.</verse>
				<verse number="15">Zot ti bizin plito dir, “Si Lesegner oule, nou pou viv e fer sa ek sa.”</verse>
				<verse number="16">Kouma li ete la, zot pe fer vantar, e sa kalite vantar la, li move.</verse>
				<verse number="17">Alor si kikenn konn seki bizin fer dapre lalwa e li pa fer li, li komet enn pese.</verse>
			</chapter>
			<chapter number="5">
				<verse number="1">Asterla, bann ris, plore e kriye akoz bann maler ki pe vinn lor zot.</verse>
				<verse number="2">Zot larises finn pouri e zot linz pe fini ar lever mous.</verse>
				<verse number="3">Zot lor ek zot larzan pe rouye. Sa larouy la pou servi kouma enn temwagnaz kont zot e li pou manz zot laser kouma dife. Zot finn anpil enn ta larises dan sa bann dernie zour la.</verse>
				<verse number="4">Ekout mwa! Zot finn refiz pey saler bann travayer ki finn travay dan zot karo. Bannla pe fer konplint e lavwa bann ki fer larekolt finn ariv dan zorey Bondie tou pwisan.</verse>
				<verse number="5">Lor later zot finn viv enn lavi konfortab, dan lix ek plezir. Zot finn angres zot kouma bann zanimo pou labousri.</verse>
				<verse number="6">Zot finn kondann ek touy bann dimoun inosan ki pa finn montre rezistans.</verse>
				<verse number="7">Mo bann frer ek ser, zot bizin ena pasians ziska ki Lesegner vini. Fermie atann ki later donn bann bon fri. Zot atann avek boukou pasians ziska sezon lapli.</verse>
				<verse number="8">Zot osi, bizin ena pasians. Tini zot leker ferm akoz Lesegner pe arive biento.</verse>
				<verse number="9">Pa bizin fer konplint enn kont lot, sinon Bondie pou ziz zot - e ziz la zis deryer laport.</verse>
				<verse number="10">Bann frer ek bann ser, rapel bann profet ki ti koz dan nom Lesegner. Zot bann lexanp kouma bizin ena pasians dan moman gran soufrans.</verse>
				<verse number="11">Nou deklar bannla bienere parski zot finn ena landirans. Zot finn tann landirans Zob e zot finn trouve seki Bondie finn fer, kouma li finn montre konpasion ek mizerikord pou li.</verse>
				<verse number="12">Mo bann frer e ser, sirtou, pa fer serman, ni par lesiel, ni par later, ni par okenn lot fason. Kan zot dir “Wi” ki li “Wi” e kan zot dir “Non” ki li “Non.” Koumsa zot pa pou tom dan kondanasion.</verse>
				<verse number="13">Ena kikenn parmi zot ki pe soufer? Ki li priye. Ena kikenn dan lazwa? Ki li sant louanz.</verse>
				<verse number="14">Eski ena parmi zot ki malad? Li bizin apel bann ansien legliz pou priy pou li, e met lonksion delwil lor li dan nom Lesegner.</verse>
				<verse number="15">Enn lapriyer ki fer avek lafwa, pou sov malad la; Lesegner pou remet li dibout e so bann pese pou pardone.</verse>
				<verse number="16">Alors, zot bizin konfes zot pese ant zot e sakenn priye pou so kamarad, pouki zot kapav geri. Lapriyer enn dimoun ki zis, li ena enn pwisans e li efikas.</verse>
				<verse number="17">Eli ti enn imin parey kouma nou. Li ti priye avek boukou ferver pouki lapli pa tonbe; e pandan trwa-zan sis-mwa lapli pa ti tonbe lor later.</verse>
				<verse number="18">Apre sa li priye ankor, e lesiel finn donn lapli e later finn raport enn zoli rekolt.</verse>
				<verse number="19">Mo bann frer e ser, si enn parmi zot finn egare e enn lot ramenn li,</verse>
				<verse number="20">rapel bien: dimoun ki retir enn peser dan trou, li pou sov lam sa peser la depi lamor, e enn kantite pese pou pardone.</verse>
			</chapter>
		</book>
		<book number="60">
			<chapter number="1">
				<verse number="1">Mwa, Pier, enn apot Zezi Kris, mo pe ekrir zot, pep ki Bondie finn swazir e ki pe viv anexil inpe partou dan Pon, Galasi, Kapados, Lazi ek Bitini.</verse>
				<verse number="2">Dapre so plan, Bondie Papa finn swazir zot, e zot finn vinn enn pep sanktifie par so Lespri, pou obeir Zezi Kris ki finn pirifie zot par so disan. Ki lagras ek lape ranpli zot tou.</verse>
				<verse number="3">Ki Bondie, Papa nou Segner Zezi Kris, li beni; parski dan so gran mizerikord, li finn donn nou enn nouvo lavi ler li resisit Zezi depi bann mor, e li donn nou enn lesperans vivan;</verse>
				<verse number="4">enn leritaz ki finn rezerve pou zot dan lesiel, ki pa pou disparet, ni gate oubien fletri.</verse>
				<verse number="5">Ki pwisans Bondie gard zot dan lafwa, pouki zot fer lexperyans delivrans ki pou revel li dan lafin letan.</verse>
				<verse number="6">Sa bizin rann zot zwaye, mem si asterla, pou enn tigit letan, zot bizin pas par toutsort kalite difikilte.</verse>
				<verse number="7">Zot lafwa, li pli presie ki lor. Li pou pas dan leprev kouma lor ki fonn kan li pas dan dife pou prouv so vre valer. Lerla zot pou kapav dekouver lalouanz, laglwar ek loner kan Zezi Kris pou revel li.</verse>
				<verse number="8">Mem si zot pa finn trouv li, zot kontan li; e mem si zot pa trouv li asterla, zot krwar dan li e zot rezwir dan enn lazwa extraordiner ki pa kapav exprime,</verse>
				<verse number="9">parski zot pe rekolte fri zot lafwa; delivrans zot lam.</verse>
				<verse number="10">Bann profet finn fer resers lor sa delivrans la, e zot finn profetiz lor size lagras ki finn rezerve pou zot.</verse>
				<verse number="11">Zot finn fer zefor pou dekouver ki lepok e dan ki sirkonstans ki Lespri Kris ki dan zot, ti predir soufrans ki Kris ti pou soufer ek laglwar ki ti pou swiv apre.</verse>
				<verse number="12">Bondie ti revel ar bann profet ki zot pa ti pe servi zot prop lintere, me ti pou zot ki li ti transmet sa mesaz ki ti finn deza anonse par pwisans Lespri Sin depi dan lesiel. Mem bann anz ti anvi konn sa mesaz la.</verse>
				<verse number="13">Akoz samem zot bizin pare pou azir ar enn lespri eveye; met tou zot lesperans dan lagras ki Zezi Kris pou donn zot kan li pou revel li.</verse>
				<verse number="14">Parey kouma bann zanfan, zot bizin obeir Bondie e pa sviw zot bann move dezir ki zot ti ena lontan kan zot ti dan lignorans.</verse>
				<verse number="15">Okontrer, parey kouma Bondie ki finn apel zot, li sin, zot osi zot bizin vinn sin dan zot konportman.</verse>
				<verse number="16">Lekritir dir, “Zot bizin sin parski mo sin.”</verse>
				<verse number="17">Si zot priye Bondie kouma Papa ki ziz tou dimoun parey dapre so aksion, zot bizin ena respe pou li letan ki zot lor later.</verse>
				<verse number="18">Zot kone, li pa pou nanye ditou ki zot finn sove dan zot move manier viv, ki zot finn erite ar zot anset. Pa larzan ou lor ki ti sov zot,</verse>
				<verse number="19">me par disan presie Zezi Kris, parey kouma enn annyo ki pena okenn defo.</verse>
				<verse number="20">Bondie finn swazir li davans, avan mem kreasion lemonn e li finn revel li dan sa dernie letan la pou zot prop bien.</verse>
				<verse number="21">Par li, zot krwar dan Bondie ki finn resisit li parmi bann mor e finn donn li laglwar pouki zot lafwa ek zot lesperans repoz dan Bondie.</verse>
				<verse number="22">Aster ki zot finn pirifie zot lam par obeisans ki zot ena pou laverite, pratik enn lamour sinser. Kontan touzour zot kamarad ar enn leker kler.</verse>
				<verse number="23">Avredir, zot finn ena enn nouvo lavi, ki pa sorti dan bann paran mortel me dan enn semans ki pa lamor ek koripsion parski li sorti dan parol Bondie ki vivan e eternel.</verse>
				<verse number="24">Parski finn ekrir: “Tou dimoun, zot kouma lerb e zot laglwar parey kouma bann fler dan karo; lerb sek e so fler tonbe,</verse>
				<verse number="25">me parol Bondie li la pou touzour. Sa Parol la, samem Bonn Nouvel ki finn anons zot.”</verse>
			</chapter>
			<chapter number="2">
				<verse number="1">Alor, rezet tou bann form mesanste ek trik, ipokrizi, zalouzi ek mansonz.</verse>
				<verse number="2">Parey kouma bann zanfan ki fek ne, rod dile ki pa koupe e ki spiritiel pouki kan zot bwar li zot kapav grandi pou gagn vre lavi,</verse>
				<verse number="3">si vremem zot finn gout kouma Lesegner li bon!</verse>
				<verse number="4">Vinn kot li; li enn ros vivan. Mem si li finn rezete par bann zom, Bondie finn apresie li e finn swazir li.</verse>
				<verse number="5">Zot osi, parey kouma bann ros vivan, pran zot plas dan konstriksion enn lakaz spiritiel. Form enn kominote pret ki konsakre pou Bondie, pou kapav ofer bann sakrifis spiritiel ki fer Bondie plezir atraver Zezi Kris.</verse>
				<verse number="6">Parey kouma Lekritir dir “Ala mo met dan Sion enn ros inportan, enn ros ki ena bien gran valer; seki krwar dan li pa pou perdi sime.”</verse>
				<verse number="7">Pou zot ki krwar, sa ros la ena enn gran valer, me pa pou bann ki pa krwar, “Ros ki bann konstrikter finn rezete finn vinn ros kwin prinsipal.”</verse>
				<verse number="8">Li finn osi dir: “Li enn ros ki fer dimoun kogne, e li enn ros ki fer dimoun tonbe.” Ena ki tonbe parski zot finn dezobeir laparol, e samem ki zot merite.</verse>
				<verse number="9">Me zot, okontrer, zot enn ras ki Bondie finn swazire, bann pret rwayal, enn nasion sin, Bondie so prop pep ki finn swazir pou proklam bann mervey Sa Enn ki finn apel zot pou sorti dan teneb pou rant dan so lalimier merveye.</verse>
				<verse number="10">Avan, zot pa ti so pep, me asterla, zot pep Bondie; avan, zot pa ti ankor ena mizerikord, me asterla, zot ena mizerikord.</verse>
				<verse number="11">Mo bann kamarad, mo dimann zot antan ki etranze ek exile lor later, pa rant dan piez instale par bann dezir imin ki andezakor ar zot lam.</verse>
				<verse number="12">Ena enn bon kondwit parmi bann payin; lerla, mem si zot dir foste lor zot e tret zot kouma malfeter, zot pou oblize rekonet bann bon travay ki zot pe fer e glorifie Bondie kan li retourne.</verse>
				<verse number="13">Akoz Lesegner, aksepte lotorite bann institision imin; mem lotorite Anperer ki ena lotorite siprem;</verse>
				<verse number="14">lotorite bann gouverner, ki li finn avoye pou pini bann malfeter e pou felisit bann ki fer bon.</verse>
				<verse number="15">Sa, li volonte Bondie. Kan kikenn fer dibien, li tegn diskour bann ignoran.</verse>
				<verse number="16">Konport zot kouma bann dimoun lib. Pa bizin servi zot liberte kouma enn vwal pou kasiet lemal, me azir kouma serviter Bondie.</verse>
				<verse number="17">Respekte tou bann imin, kontan zot bann frer e ser dan lafwa, ador Bondie e respekte lanperer.</verse>
				<verse number="18">Serviter, aksepte lotorite zot bann met avek enn gran respe; pa zis bann ki bon ek zanti, me osi bann ki fer difisil.</verse>
				<verse number="19">Li enn benediksion si, par respe pou Bondie, zot siport bann soufrans ki zot pa merite.</verse>
				<verse number="20">Ofet ki merit zot ena si zot siport bann kou kan zot finn fer ditor? Me si, apre ki zot finn fer dibien, zot ena pou soufer, sa li enn lagras devan Bondie.</verse>
				<verse number="21">Akoz samem ki Bondie finn apel zot parski Kris limem finn soufer pou zot, li finn donn zot enn lexanp pou zot swiv li.</verse>
				<verse number="22">“Li pa finn fer okenn pese, e okenn mansonz pa finn sorti dan so labous.”</verse>
				<verse number="23">Kan li finn gagn insilte, li pa finn rann laparey; kan li finn soufer, li pa finn menas personn, me li finn met so konfians dan Bondie ki ziz bien.</verse>
				<verse number="24">Dan so prop lekor li finn sarye nou pese lor lakrwa, pouki nou aret viv dan pese e viv enn fason ki korek. Par so bann blesir, nou finn geri.</verse>
				<verse number="25">Wi, zot ti bann brebi egare, me asterla zot finn retourn kot berze ki gardien zot lam.</verse>
			</chapter>
			<chapter number="3">
				<verse number="1">Bann madam, zot osi, soumet ar zot mari. Mem si sertin mari pa krwar Parol Bondie, zot pou kapav benefisie atraver konportman zot fam,</verse>
				<verse number="2">ler zot dekouver pirte ek respe ki zot ena pou zot lavi.</verse>
				<verse number="3">Pa rod fer zoli ar zestaz exteryer kouma tres seve, met bizou lor ek zoli linz;</verse>
				<verse number="4">me plito ena enn leker dou avek enn lespri trankil ki zame pa pou gate; e sa enn kado presie sorti depi leker Bondie.</verse>
				<verse number="5">Lontan, koumsamem bann fam piez ti ete. Zot ti met zot lesperans dan Bondie e zot ti aksepte lotorite zot mari.</verse>
				<verse number="6">Koumsamem Sara ti obeir Abraam e ti apel li Segner. Asterla zot, so bann tifi, fer seki bon e zot pa les lafreyer paraliz zot lespri.</verse>
				<verse number="7">Zot osi, bann mari, montre konsiderasion pou zot madam parski bannla pa osi for ki zot. Tret zot avek respe parski zot osi zot eritie lagras Bondie. Lerla nanye pa pou kapav blok zot lapriyer.</verse>
				<verse number="8">Finalman, zot tou, zot bizin ena mem lespri, mem konpasion ek mem santiman lamour ant zot. Ena enn bon leker e viv avek limilite.</verse>
				<verse number="9">Pa rann lemal par lemal, oubien, insilt pou insilt; okontrer reponn par enn benediksion, parski Bondie finn promet zot benediksion kan li finn apel zot.</verse>
				<verse number="10">Ofet “Bann ki anvi zwir lavi e anvi viv ere, ki zot aret koz dimal e aret koz manti.</verse>
				<verse number="11">Zot bizin rezet lemal e fer dibien; Zot bizin lite anfaver lape ar tou lafors zot leker.</verse>
				<verse number="12">Parski Lesegner vey lor bann ki fidel, e li pre pou ekout zot lapriyer. Me Lesegner li kont bann ki fer ditor.”</verse>
				<verse number="13">E kisannla pou fer zot ditor si zot vremem anvi fer dibien?</verse>
				<verse number="14">Me, mem si zot soufer pou fer dibien, Bondie pou beni zot. Pa bizin per personn e pa kas latet,</verse>
				<verse number="15">me dan zot leker onor Kris kouma zot Segner. Toultan zot bizin pare pou defann zot lafwa kan dimoun dimann zot explik lesperans ki dan zot;</verse>
				<verse number="16">alor fer li avek zantiyes ek respe. Gard zot konsians kler, pouki letan zot gagn insilte, bann ki dir dimal lor zot bonn kondwit kouma Kretien, zot pou onte ar seki zot pe dir.</verse>
				<verse number="17">Parski vomie zot soufer pou fer dibien, si samem volonte Bondie, plito ki fer ditor.</verse>
				<verse number="18">Ofet, Zezi Kris limem li finn soufer pou pese tou dimoun; parey kouma enn inosan li finn mor pou bann koupab, pou li kapav amenn zot kot Bondie. Fizikman zot finn touy li, me li finn reviv spiritielman,</verse>
				<verse number="19">e dan sa leta spiritiel la, li finn al pres ar bann lespri anprizone.</verse>
				<verse number="20">Sa bann lespri la, dan letan lontan, pa ti obeir Bondie kan li ti pe atann ar boukou pasians dan lepok Noe ti pe aranz lars. Enn tigit dimoun, zis wit, ti sap dan deliz.</verse>
				<verse number="21">Sa enn fason pou montre batem ki pe sov zot asterla; pa pou lav linpirte dan zot lekor, me kouma enn langazman ar Bondie pou enn konsians prop; li sov zot par rezireksion Zezi Kris,</verse>
				<verse number="22">ki finn al dan lesiel e dan kote drwat Bondie, la kot li pe regne lor bann anz ek lezot pwisans ek lotorite lesiel.</verse>
			</chapter>
			<chapter number="4">
				<verse number="1">Lekris finn soufer dan so lekor; zot osi, zot bizin ena mem konviksion, parski kan kikenn finn soufer dan so lekor, savedir li finn kas lasenn pese,</verse>
				<verse number="2">pou kapav viv leres zot lavi lor later pa dapre bann dezir imin me dapre volonte Bondie.</verse>
				<verse number="3">Zot finn deza pas enn kantite letan fer seki bann payin kontan fer: parey kouma viv dan debos, kraze par move dezir, soular ek ador bann idol.</verse>
				<verse number="4">Asterla bann payin etone parski zot refiz partisip dan sa bann move kondwit la e bannla insilte zot.</verse>
				<verse number="5">Me zot bizin rann kont Bondie pou zot aksion, li ki touzour pare pou ziz bann vivan parey kouma bann mor.</verse>
				<verse number="6">Akoz samem nou pres Bonn Nouvel ar bann mor, parski mem si zot finn zize dan zot lekor parey kouma tou dimoun, zot pou kapav viv dapre lansegnman Bondie dan zot lespri.</verse>
				<verse number="7">Lafin tou kitsoz pe aprose. Zot bizin serye ek disiplinn zotmem pou zot kapav priye.</verse>
				<verse number="8">Avan tou, kontan zot kamarad, parski lamour pou fer zot pardonn boukou pese lezot.</verse>
				<verse number="9">Ouver zot laport ar tou dimoun san ki zot plegne.</verse>
				<verse number="10">Sakenn, parey kouma enn bon serviter, servi bien bann diferan kalite lagras ki Bondie finn donn zot.</verse>
				<verse number="11">Si kikenn koze, li bizin transmet mesaz Bondie; seki servi, li bizin servi avek lafors ki sorti kot Bondie, pouki par Zezi Kris, nou kapav glorifie Bondie dan tou kiksoz.</verse>
				<verse number="12">Mo bann kamarad, pa bizin ki zot etone par sa bann eprev la kouma dir kiksoz etranz pe arive.</verse>
				<verse number="13">Okontrer, zot bizin kontan ki zot pe partaz soufrans Kris, pouki zot kapav gonfle ar lazwa ek kontantman kan li revel li dan so laglwar.</verse>
				<verse number="14">Sa enn benediksion pou zot si zot pe gagn insilte akoz zot disip Kris, savedir Lespri Bondie ek Lespri so laglwar res ar zot.</verse>
				<verse number="15">Ki personn parmi zot pa soufer akoz li enn kriminel, enn voler, enn bandi ou akoz li finn mel dan zafer ki pa regard li.</verse>
				<verse number="16">Me si kikenn soufer akoz li Kretien, fode pa ki zot konsider sa kouma enn dezoner; glorifie plito Bondie parski zot port so nom.</verse>
				<verse number="17">Ler finn arive kot zizman pou koumanse lor pep Bondie; si li koumans avek nou, kouma sa pou ete avek lezot ki dezobeir Bonn Nouvel ki sorti kot Bondie?</verse>
				<verse number="18">E kouma Lekritir dir nou: “Si li difisil pou enn zis sove, ki pou arive ar bann ki move e ki pe begn dan pese?”</verse>
				<verse number="19">Alor bann ki pe soufer akoz volonte Bondie, ki zot kontigne fer seki bien e zot soumet devan zot Kreater ki gard touzour so promes.</verse>
			</chapter>
			<chapter number="5">
				<verse number="1">Asterla momem, kouma enn ansien e kikenn ki temwin bann soufrans Kris e ki ena so par dan laglwar ki pou revele, mo fer enn lapel ar bann sef legliz ki la parmi zot:</verse>
				<verse number="2">pran bien swin troupo Bondie ki anba zot responsabilite; vey lor li, pa par obligasion me par amour; fer zot travay par devouman e non pa par intere.</verse>
				<verse number="3">Pa fer dominer ar bann ki anba zot, me vinn enn lexanp ki zot troupo pou kapav swiv.</verse>
				<verse number="4">E kan sef berze paret, zot pou resevwar enn kouronn laglwar ki pou briye pou touzour.</verse>
				<verse number="5">Zot osi, bann zenn, zot bizin aksepte lotorite bann ansien. Zot tou bizin met lor zot enn tabliye ki apel limilite pou zot servi zot kamarad, parski Lekritir dir: “Bondie li kont bann ki ena lorgey, me li donn so lagras bann ki viv dan imilite.”</verse>
				<verse number="6">Zot bizin kourb zot devan lame pwisan Bondie, pouki li kapav lev zot lao-lao kan ler arive.</verse>
				<verse number="7">Met tou zot traka lor li, parski li pran zot swin.</verse>
				<verse number="8">Pa fer zes; veye kouma bizin! Zot lennmi diab pe fer letour kouma enn lion feros; li pe rod kikenn pou devore.</verse>
				<verse number="9">Res touzour ferm dan lafwa e reziste li, parski zot kone ki zot bann frer ek ser dan lemonn antie pe pas par mem kalite soufrans.</verse>
				<verse number="10">Zot ena pou soufer ankor inpe letan. Bondie, ki lasours lagras, ki finn apel zot pou so laglwar eternel dan Zezi Kris, pou limem beni zot, donn zot lafors e ranz zot lexistans lor enn baz solid.</verse>
				<verse number="11">Pouvwar pou li pou touzour. Amen.</verse>
				<verse number="12">Mo pe ekrir zot sa ti let la avek led Silas, ki mo konsider kouma enn frer serye, pou ankouraz zot e pou sertifie ki samem vre lagras Bondie; zot bizin tini ferm ladan.</verse>
				<verse number="13">Legliz dan Babilonn avoy zot so konpliman; Mark osi parey.</verse>
				<verse number="14">Salye e anbras zot kamarad. Ki lape res ar zot tou ki pe viv dan Zezi Kris.</verse>
			</chapter>
		</book>
		<book number="61">
			<chapter number="1">
				<verse number="1">Mwa Simon Pier, serviter ek apot Zezi Kris. Mo pe adres zot, bann dimoun ki finn resevwar don presie lafwa kouma nou, atraver lazistis Bondie e nou Sover Zezi Kris:</verse>
				<verse number="2">Ki zot konesans Bondie ek nou Segner Zezi grandi, ki zot resevwar lagras ek lape anabondans.</verse>
				<verse number="3">Pwisans Bondie finn donn nou tou seki nou bizin pou viv enn lavi sin; li fer nou konn sa kikenn ki finn apel nou par so laglwar ek lafors so laksion.</verse>
				<verse number="4">Koumsamem ki li donn nou sa bann don presie ki li finn promet, pouki atraver sa, zot pou evit tom dan piez move dezir e zot pou kapav partisip dan so natir divinn.</verse>
				<verse number="5">Pou sa rezon la, zot bizin fer tou zefor posib pou ki avek zot lafwa zot azout enn bon konportman, e avek zot bon konportman vre konesans Bondie.</verse>
				<verse number="6">Avek konesans azout kontrol lor zotmem, avek kontrol lor zotmem azout landirans, avek landirans azout latasman ar Bondie,</verse>
				<verse number="7">avek latasman ar Bondie azout lafeksion ki zot ena ant zot, avek lafeksion ki zot ena ant zot azout lamour.</verse>
				<verse number="8">Sa bann kalite la, si zot ena li anabondans, pou fer zot vinn aktif e progrese dan konesans nou Segner Zezi Kris.</verse>
				<verse number="9">Me dimoun ki pena sa bann kalite la, li pa trouv lwin e li parey kouma dimoun aveg ki finn bliye ki tou so bann pese avan finn lave.</verse>
				<verse number="10">Alor mo bann frer ek ser, double zot zefor pou montre vremem ki Bondie finn swazir ek apel zot; ler zot fer sa, zame zot pa pou tom dan lemal.</verse>
				<verse number="11">Dan sa fason la, zot pou gagn enn gran privilez pou rant dan rwayom eternel Zezi Kris nou Segner ek Sover.</verse>
				<verse number="12">Akoz samem mo panse li normal ki mo kontigne rapel zot sa bann kitsoz la, mem si zot deza konn li e ki zot bien atase ek laverite ki zot ena asterla.</verse>
				<verse number="13">Me mo krwar ki li normal ki mo revey zot memwar letan ki mo ankor vivan.</verse>
				<verse number="14">Mo kone ki mo pou mor biento, parski Lesegner Zezi Kris finn fer mwa enn revelasion lor la.</verse>
				<verse number="15">Mo pou fer tou mo posib pouki, zot kapav rapel tou sa lansegnman la apre mo depar.</verse>
				<verse number="16">Ofet, nou pa finn aranz enn zistwar baze lor bann kontdefe pou fer zot konn pouvwar Zezi Kris ek so retour, me noumem, nou finn trouv so grander ek nou prop lizie.</verse>
				<verse number="17">Parski Li finn resevwar loner ek laglwar Bondie nou Papa kan ti ena enn lavwa depi laglwar siprem Bondie, ki ti dir: “Samem mo garson, mo bieneme, dan ki mo met tou mo lazwa.”</verse>
				<verse number="18">Noumem, nou finn tann sa lavwa sorti dan lesiel, letan nou ti avek li lor montagn sakre.</verse>
				<verse number="19">Alor nou kapav ena plis konfians dan mesaz sorti kot bann profet. Li dan zot lavantaz pou fer bien atansion parski li parey enn lalanp ki briye dan marenwar ziska lizour kan zetwal gramatin leve pou ekler zot leker.</verse>
				<verse number="20">Avan tou, zot bizin konpran ki personn pa kapav par limem interpret bann profesi Lekritir,</verse>
				<verse number="21">parski okenn profesi pa finn vini par volonte imin, me plito bann dimoun anba linflians Lespri Sin ki finn proklam mesaz Bondie.</verse>
			</chapter>
			<chapter number="2">
				<verse number="1">Me finn ena osi bann fos profet ki finn leve parmi lepep, parey kouma pou ena fos profeser parmi zot ki, dan kasiet pou donn fos lansegnman. Zot pou introdwir bann fos doktrinn destriktif e zot pou mem rezet Lemet ki finn sov zot. Akoz sa, zot pou al ver zot prop destriksion.</verse>
				<verse number="2">Anplis, boukou dimoun pou swiv zot move sime, e akoz sa bann profeser la, lezot pou dir move kitsoz lor sime laverite.</verse>
				<verse number="3">Akoz zot gourmandiz larzan, sa bann dimoun la pou explwat zot par bann koze malonet. Depi lontan, zizman finn fini pase lor zot e zot destriksion pa lwin.</verse>
				<verse number="4">Bondie pa finn epargne bann move anz, me finn zet zot dan lanfer, finn ansenn zot dan nwar ziska zour zizman;</verse>
				<verse number="5">e li pa finn epargne sa vie lemonn la, me li finn avoy enn gran deliz lor so bann move abitan, e li finn sov lavi wit dimoun parmi Noe, enn predikater lazistis.</verse>
				<verse number="6">Apre li finn kondann lavil Sodom ek Gomor e li finn detrir li ar dife. Sa pou servi zot lexanp lor seki arive avek bann ki fer pese.</verse>
				<verse number="7">Li finn delivre Lot ki ti drwat, e ki ti akable par fason imoral ki bann peser ti pe viv.</verse>
				<verse number="8">Zour apre zour sa zom drwat la finn viv parmi sa bann peser; li ti tourmante par zot move aksion ki li ti trouve ek tande,</verse>
				<verse number="9">alor Lesegner kone ki fason pou delivre bann dimoun drwat depi zot difikilte e kouma li gard bann peser anba so pinision ziska zour zizman;</verse>
				<verse number="10">spesialman bann ki obeir dezir zot prop laser e mepriz lotorite Bondie. Sa bann fos profeser, zot arogan ek latet dir, zot pena respe pou kreatir lesiel e zot pa per pou insilte zot.</verse>
				<verse number="11">Mem bann anz ki normalman pli for e pli pwisan, zot pa akiz sa bann kreatir lesiel devan Lesegner.</verse>
				<verse number="12">Me sa bann dimoun la azir dapre zot linstin kouma bann zanimo sovaz ki ne pou apre may zot e detrir zot; zot insilte ek atak bann ki zot pa konpran, zot pou gagn zot destriksion.</verse>
				<verse number="13">Zot pou gagn pinision pou dimal ki zot finn fer. Zot pran plezir pou amenn move lavi dan plin lizour. Kan zot partisip dan zot fet, zot prezans degoutan, fer onte e zot pran plezir koz manti.</verse>
				<verse number="14">Zot lizie zis bon pou komet adilter e zot pa fatige fer pese. Zot antrenn dimoun feb dan piez. Zot leker finn bien antrene pou kontan kas. Malediksion lor zot.</verse>
				<verse number="15">Zot finn kit vre sime, zot finn perdi dan sime Balam, garson Bosor ki ti kontan larzan ki gagne par move travay,</verse>
				<verse number="16">me li ti gagn enn leson pou so pese. Enn bourik ti koze ar profet la avek enn lavwa imin e so foli ti arete.</verse>
				<verse number="17">Sa bann dimoun la, zot kouma bann lasours ki pena dilo, bann niaz dirize par devan siklonn. Enn plas dan marenwar finn fini rezerve pou zot.</verse>
				<verse number="18">Zot fer bel-bel diskour ki pena sans; zot servi zot dezir obsenn pou piez lezot ki fek fini sap dan piez bann ki amenn move lavi.</verse>
				<verse number="19">Zot promet laliberte, kan zotmem zot esklav pouritir; parski enn dimoun li esklav seki dominn li.</verse>
				<verse number="20">Ofet dimoun ki finn kapav sap dan bann move inflians lemonn akoz zot finn konn Zezi Kris, nou Segner ek Sover, apre zot remay dan lak, zot sitiasion pou vinn pir ki avan.</verse>
				<verse number="21">Li ti pou meyer ki zame zot ti konn sime lazistis, ki apre ki zot finn konn li, zot tourn zot ledo ar bann komannman sakre ki finn transmet zot.</verse>
				<verse number="22">Seki proverb dir, samem ki finn ariv zot: “Lisien retourn dan so vomi,” “Begn koson kouma ou anvi. Kouma larg li, li al roul dan labou.”</verse>
			</chapter>
			<chapter number="3">
				<verse number="1">Mo bann frer ek ser, sa fer deziem let ki mo ekrir zot. Dan toulede, mo finn sey rapel zot bann souvenir pou stimil zot lespri avek bon panse.</verse>
				<verse number="2">Zot bizin rapel bann parol ki bann sin profet ti dir, e komannman ki Lesegner ek Sover ti koze atraver bann apot.</verse>
				<verse number="3">Premie dabor, zot bizin konpran ki dan bann dernie zour, sertin dimoun lespri traver pou mok zot,</verse>
				<verse number="4">zot pou dir, “Kot li ete saki ti promet pou revini? Depi ki nou anset finn mor tou finn res parey kouma depi komansman kreasion!”</verse>
				<verse number="5">Zot bliye ki bien lontan Bondie finn kre lesiel ek later par so parol. Later li finn fer li apartir dilo e avek dilo;</verse>
				<verse number="6">e li osi par dilo linondasion, ki sa vie lemonn la finn detrir.</verse>
				<verse number="7">Me, sa mem parol la finn rezerv lesiel ek later zordi pou dife. Zot finn bien prezerve pou zour zizman ek destriksion bann peser.</verse>
				<verse number="8">Me, mo bann bieneme, fode pa ki zot bliye ki pou Lesegner, enn zour li parey kouma mil an, e mil an li parey kouma enn sel zour.</verse>
				<verse number="9">Lesegner, li pa tarde pou realiz so promes, parey kouma sertin dimoun panse, me li pasian avek zot, parski li pa anvi ki enn parmi zot tonbe, me ki zot tou repanti.</verse>
				<verse number="10">Zour Lesegner pou vini kouma enn voler dan lanwit; lerla lesiel pou disparet avek enn gran fraka e tou bann zetwal anflam pou dezintegre, e later ek tou saki lor li pou disparet.</verse>
				<verse number="11">Si tou kiksoz pou bizin disparet dan sa fason la, alor ki kalite dimoun nou bizin ete? Zot bizin ena enn lavi sin e respektab devan Bondie.</verse>
				<verse number="12">Letan ki zot pe atann zour Lesegner, zot bizin fer tou zefor pouki li vinn pli vit. Sa zour la, lesiel pou pran dife e disparet e bann zetwal pou fonn ar saler.</verse>
				<verse number="13">Me, dapre promes Bondie, nou atann enn nouvo lesiel ek enn nouvo later kot pou ena lazistis.</verse>
				<verse number="14">Akoz samem, mo bann bieneme, letan ki zot pe atann sa zour la, fer tou seki zot kapav pouki zot res san tas, san okenn pese e ki li trouv zot pe viv anpe avek li.</verse>
				<verse number="15">Zot bizin konsider pasians nou Segner kouma enn lokazion pou nou akeyir delivrans Bondie, parey kouma nou frer Pol finn ekrir avek lasazes ki Bondie finn donn li.</verse>
				<verse number="16">Samem ki li dir nou dan tou so bann let. Ena sertin pasaz ki difisil pou konpran, ki bann ignoran oubien bann ki latet fatige pou deform so sans, kouma zot fer avek lezot pasaz dan Lekritir sin. Sa pou amenn zot destriksion.</verse>
				<verse number="17">Me zot, mo bann bieneme, zot deza averti. Fer atansion, pa les zot antrene par lerer bann move dimoun ki rod destabiliz zot.</verse>
				<verse number="18">Kontigne progrese dan lagras ek konesans nou Segner ek Sover Zezi Kris. Laglwar pou li azordi ek dan leternite. Amenn.</verse>
			</chapter>
		</book>
		<book number="62">
			<chapter number="1">
				<verse number="1">Nou anons zot ki seki ti la depi komansman, seki nou finn tande, seki nou finn trouve avek nou lizie, seki nou finn gete ek touse avek nou lame, samem parol lavi ki nou pe anons zot.</verse>
				<verse number="2">Sa lavi la finn manifeste li, e nou finn tann li, nou finn trouv li e temwagn lor li; e nou anons zot lavi eternel ki ti avek nou Papa e ki finn manifeste ar nou.</verse>
				<verse number="3">Nou anons zot seki nou finn trouve ek tande pouki zot osi zot res ini avek nou, ki ini avek nou Papa e so Garson Zezi Kris.</verse>
				<verse number="4">Nou pe ekrir tousala pouki nou lazwa li konple.</verse>
				<verse number="5">Samem mesaz ki nou finn tande sorti kot li, ki finn anons zot ki Bondie li lalimier, dan li pena okenn teneb.</verse>
				<verse number="6">Si nou dir ki nou viv ini avek li letan ki nou pe mars dan teneb, nou koz manti e nou pa pe fer seki vre.</verse>
				<verse number="7">Me si nou mars dan lalimier parey kouma limem ki dan lalimier, nou pou viv ini avek nou kamarad, e disan so Garson Zezi lav tou nou pese.</verse>
				<verse number="8">Si nou dir ki nou pena pese, nou tronp noumem, e laverite pa dan nou.</verse>
				<verse number="9">Si nou konfes nou pese, Bondie ki fidel ek zis, pou pardonn nou pese ek lav tou seki mal dan nou.</verse>
				<verse number="10">Si nou dir ki nou pa finn fer pese, nou fer li pas pou enn manter, e so parol pa dan nou.</verse>
			</chapter>
			<chapter number="2">
				<verse number="1">Mo bann ti zanfan, mo pe ekrir zot tousala pouki zot pa fer pese. Me si kikenn fer pese nou ena enn avoka kot Bondie Papa: Zezi Kris ki zis.</verse>
				<verse number="2">Li finn ofer limem kouma sakrifis pou nou pese, pa zis pou nou tousel me osi pou pese lemonn antie.</verse>
				<verse number="3">Si nou gard so komannman, lerla nou sir ki nou konn li.</verse>
				<verse number="4">Dimoun ki dir, “Mo konn li,” me pa gard so komannman, li enn manter e pena laverite dan li.</verse>
				<verse number="5">Me dimoun ki gard so parol, lamour Bondie pou vremem parfe dan li. Koumsamem nou kone ki nou vremem ini avek li.</verse>
				<verse number="6">Dimoun ki dir li ini avek li, bizin mars parey kouma li.</verse>
				<verse number="7">Mo bann frer ek ser bieneme, mo pa pe ekrir zot enn nouvo komannman, me enn vie komannman ki zot ti deza resevwar depi komansman. Sa vie komannman la, limem parol ki zot finn deza tande.</verse>
				<verse number="8">Ankor enn fwa, mo pe ekrir zot enn nouvo komannman ki trouv so laverite dan Lekris ek dan zot osi. Vremem, teneb pe disparet e vre lalimier pe briye.</verse>
				<verse number="9">Dimoun ki dir, “Mo dan lalimier,” apre li air so frer ek so ser, li ankor dan teneb.</verse>
				<verse number="10">Dimoun ki kontan so frer ek so ser, li pe viv dan lalimier, e pena nanye dan li ki kapav fer li ek lezot tom dan pese.</verse>
				<verse number="11">Me dimoun ki air so frer e so ser, li dan teneb, li mars dan teneb, e li pa kone kot li pe ale, parski teneb finn fer li vinn aveg.</verse>
				<verse number="12">Mo bann zanfan, mo pe ekrir zot parski zot pese finn pardone akoz nom Zezi Kris.</verse>
				<verse number="13">Mo pe ekrir zot, gran dimoun, parski zot konn Sa Enn ki existe depi komansman. Mo pe ekrir zot, bann zenes, parski zot finn vink lemal.</verse>
				<verse number="14">Bann zanfan, mo pe ekrir zot, parski zot konn Bondie Papa. Bann gran dimoun, mo pe ekrir zot parski zot konn Sa Enn ki existe depi komansman. Bann zenes, mo pe ekrir zot parski zot for, parol Bondie li abit dan zot, e zot finn vink lemal.</verse>
				<verse number="15">Pa bizin zot kontan lemonn, ni bann kiksoz materyel lemonn. Dimoun ki kontan lemonn, li pena lamour Bondie Papa dan li.</verse>
				<verse number="16">Tou seki sorti dan lemonn, kouma move dezir natir imin, lanvi posed seki nou trouve, ek lorgey baze lor larises, pa vinn depi Bondie Papa me depi lemonn.</verse>
				<verse number="17">Lemonn avek so bann dezir pe al fini, me bann ki fer volonte Bondie pou viv pou touzour.</verse>
				<verse number="18">Mo bann zanfan, lafin pe aprose. Zot finn tande ki antikris pe vini, asterlamem ena boukou lennmi Lekris ki finn fini vini. Koumsamem nou kone ki lafin li pre.</verse>
				<verse number="19">Sa bann zans la finn sorti kot nou me zot pa ti vremem ar nou, lakoz samem zot inn kit nou; parski si zot ti ar nou, zot ti pou res avek nou, me zot finn fer li kler ki personn parmi zot pa ar nou.</verse>
				<verse number="20">Me zot, zot finn resevwar lonksion sorti kot Sa Enn ki Sin e zot ena konesans laverite.</verse>
				<verse number="21">Mo pe ekrir zot, pa parski zot pa konn laverite, me parski zot bien konn li e zot kone osi ki okenn mansonz pa kapav sorti depi laverite.</verse>
				<verse number="22">Kisannla ki manter? Pa sa dimoun ki rezet Zezi kouma Lekris? Limem lennmi Lekris, li rezet toulede, Bondie Papa ek so Garson.</verse>
				<verse number="23">Kikenn ki rezet Bondie Garson li pena Bondie Papa dan li. Tou dimoun ki aksepte Bondie Garson li ena osi Bondie Papa.</verse>
				<verse number="24">Gard bien mesaz ki zot finn tande depi komansman. Si zot gard sa mesaz la, lerla zot pou res ini avek Bondie Garson ek so Papa osi.</verse>
				<verse number="25">Samem ki li finn promet nou: lavi eternel.</verse>
				<verse number="26">Mo pe ekrir sa lor size bann dimoun pe rod tronp zot.</verse>
				<verse number="27">Me zot, sa lonksion ki Lekris finn vers lor zot la, li kontign res ar zot. Kouma zot ena so Lespri dan zot, zot pa bizin enn lot dimoun pou ansegn zot. Anfet, Lespri ansegn zot lor tou kiksoz e tou seki li ansegn zot li vre, li pa fos. Samem zot bizin obeir lansegnman sorti kot Lespri: res touzour ini avek Lekris.</verse>
				<verse number="28">Asterla mo bann zanfan, res ini avek li, pouki ler li revel li, nou kapav ranpli ar lasirans, e nou pa onte devan li zour ki li vini.</verse>
				<verse number="29">Si zot kone ki Lekris zis, alor zot osi rekonet ki tou dimoun ki fer seki zis, li enn zanfan Bondie.</verse>
			</chapter>
			<chapter number="3">
				<verse number="1">Zot trouve ki kantite Bondie Papa kontan nou. So lamour li telman gran pou nou ki li apel nou zanfan Bondie; e vremem, samem ki nou ete. Ala kifer lemonn pa konn nou, parski li pa finn konn Bondie.</verse>
				<verse number="2">Mo bann kamarad, nou deza bann zanfan Bondie, me li pa kler kouma nou pou ete apre. Me nou kone kan li pou vini nou pou resanble li, parski nou pou trouv li parey kouma li ete.</verse>
				<verse number="3">Dimoun ki ena sa kalite lesperans dan Kris, pou rann limem pir parey kouma li.</verse>
				<verse number="4">Dimoun ki fer pese, li kas lalwa Bondie; pese vedir dezobeir lalwa Bondie.</verse>
				<verse number="5">Zot kone ki Lekris finn vini pou efas nou bann pese, e limem, li pena okenn pese dan li.</verse>
				<verse number="6">Seki viv ini avek Kris, pa kontign fer pese; seki fer pese, pa finn trouv li, ni finn konn li.</verse>
				<verse number="7">Mo bann ti zanfan, pa les personn anbet zot! Tou seki azir avek zistis, li zis parey kouma Kris ki zis.</verse>
				<verse number="8">Seki fer pese, li sorti kot diab. Depi komansman diab dan pese, me Garson Bondie finn vini pou detrir travay diab.</verse>
				<verse number="9">Enn zanfan Bondie pa kapav kontign fer pese, parski pwisans Bondie ki met lavi dan li. Li pa kapav kontign fer pese parski li finn pran nesans kot Bondie.</verse>
				<verse number="10">Ala kouma nou rekonet enn zanfan Bondie ek zanfan diab: seki pa pratik lazistis, li pa sorti kot Bondie, parey kouma seki pa kontan so frer e so ser.</verse>
				<verse number="11">Samem mesaz ki zot finn tande depi komansman: ki nou bizin kontan nou prosin.</verse>
				<verse number="12">Fode pa ki nou fer kouma Kain, ki ti ena diab dan li e li ti touy so frer. Kifer li finn touy li? Parski bann aksion Kain ti move e seki pou so frer ti zis.</verse>
				<verse number="13">Mo bann frer, mo bann ser, pa bizin etone si lemonn air zot.</verse>
				<verse number="14">Nou kone ki nou finn pas dan lamor pou rant dan lavi, parski nou kontan nou bann frer, nou bann ser. Dimoun ki pa kontan so prosin, li ankor prizonie pwisans lamor.</verse>
				<verse number="15">Seki air so frer ou so ser, li enn kriminel, e zot kone ki okenn kriminel pena lavi eternel dan li.</verse>
				<verse number="16">Ala kouma nou kone ki vedir lamour: Zezi Kris finn donn so lavi pou nou. Nou osi nou bizin donn nou lavi pou nou bann frer ek ser.</verse>
				<verse number="17">Si kikenn ena tou seki li bizin pou viv bien e li ferm so leker ar enn lot ki pena nanye, kouma li kapav dir ki li kontan Bondie?</verse>
				<verse number="18">Mo bann zanfan, fode pa nou kontan zis avek zoli parol ek bel-bel diskour, me montre vre lamour par nou bann aksion.</verse>
				<verse number="19">Par sa nou kone ki nou dan laverite e nou leker kler devan Bondie.</verse>
				<verse number="20">Si nou leker kondann nou, nou kone ki Bondie pli gran ki nou leker e li konn tou kiksoz.</verse>
				<verse number="21">Mo bann kamarad, si nou leker pa kondann nou, nou kapav apros Bondie avek lasirans</verse>
				<verse number="22">e resevwar tou saki nou dimande, parski nou obeir so komannman e fer so volonte.</verse>
				<verse number="23">Ala so komannman, ki nou bizin krwar dan nom so garson Zezi Kris e kontan nou prosin, parey kouma li finn komann nou.</verse>
				<verse number="24">Dimoun ki obeir komannman Bondie li res ini avek Bondie e Bondie pou prezan dan li. Ala kouma nou kone ki Bondie viv dan nou, par so Lespri ki li finn donn nou.</verse>
			</chapter>
			<chapter number="4">
				<verse number="1">Mo bann frer ek ser bieneme, pa met zot lafwa dan tou sort kalite lespri; teste zot pou gete si lespri la sorti kot Bondie parski ena boukou fos profet ki finn vinn dan lemonn.</verse>
				<verse number="2">Ala kouma zot kapav kone si Lespri la sorti kot Bondie: tou lespri ki deklare ki Zezi finn vremem vinn enn lekor imin, li sorti kot Bondie,</verse>
				<verse number="3">e tou lespri ki pa deklar sa lor Zezi, li pa sorti kot Bondie.</verse>
				<verse number="4">Mo bann zanfan, zot sorti kot Bondie, e zot finn vink bann fos profet; parski sa Enn ki dan zot, li pli for ki lespri ki dan lemonn.</verse>
				<verse number="5">Bannla sorti dan lemonn, alors tou seki zot dir sorti dan lemonn e lemonn ekout zot.</verse>
				<verse number="6">Nou, nou sorti kot Bondie. Dimoun ki konn Bondie ekout nou, e dimoun ki pa sorti kot Bondie, pa ekout nou. Koumsamem ki nou rekonet Lespri Bondie ki vre ek lespri dimal ki fos.</verse>
				<verse number="7">Mo bann frer ek ser bieneme, nou bizin kontan nou kamarad, parski lamour sorti kot Bondie. Dimoun ki kontan so kamarad, li sorti kot Bondie e li konn Bondie.</verse>
				<verse number="8">Bondie limem lamour, dimoun ki pa kontan so kamarad, li pa konn Bondie.</verse>
				<verse number="9">Ala kouma Bondie finn montre so lamour pou nou: Li finn avoy so sel garson dan lemonn pouki nou gagn vre lavi par li.</verse>
				<verse number="10">Ala ki vedir lamour: pa nou ki finn kontan Bondie me Bondie ki finn kontan nou e li finn avoy so garson sakrifie limem pou nou pese.</verse>
				<verse number="11">Mo bann frer ek ser bieneme, si Bondie finn kontan nou sa kantite la, nou osi nou bizin kontan nou kamarad.</verse>
				<verse number="12">Personn pa finn zame trouv Bondie; si nou kontan nou kamarad, Bondie viv dan nou e so lamour pou vinn parfe dan nou leker.</verse>
				<verse number="13">Ala kouma nou kone ki nou ini ar Bondie e ki li dan nou: parski li finn donn nou so Lespri.</verse>
				<verse number="14">Nou finn trouve e nou temwagne ki Bondie finn avoy so Garson kouma Sover lemonn.</verse>
				<verse number="15">Si kikenn konfese ki Zezi limem Garson Bondie, Bondie res ini avek li e li res ini ar Bondie.</verse>
				<verse number="16">Nou kone e nou krwar ki Bondie kontan nou. Bondie limem lamour. Tou dimoun ki viv dan lamour, li res ini ar Bondie e Bondie viv dan li.</verse>
				<verse number="17">Lamour li parfe dan nou. Alor, zour zizman, nou pou ena boukou kouraz parski dan sa lemonn la nou parey kouma li.</verse>
				<verse number="18">Pena okenn lafreyer dan lamour; vre lamour repous tou freyer. Lafreyer li liye ar pinision, e tou dimoun ki gagn per, li pa ankor viv vre lamour.</verse>
				<verse number="19">Nou, nou kontan nou kamarad parski Bondie finn kontan nou anpremie.</verse>
				<verse number="20">Si kikenn dir, “Mo kontan Bondie”, apre li air so frer ek ser, li enn manter. Si li pa kontan so frer oubien so ser ki li trouve ar so lizie, li pa kapav kontan Bondie ki li pa trouve.</verse>
				<verse number="21">Ala komannman ki li finn donn nou: seki kontan Bondie bizin kontan so frer ek so ser osi.</verse>
			</chapter>
			<chapter number="5">
				<verse number="1">Tou dimoun ki krwar ki Zezi limem Lekris, li enn zanfan Bondie; e tou dimoun ki kontan enn papa li osi kontan zanfan papa la.</verse>
				<verse number="2">Ala kouma nou kone ki nou kontan bann zanfan Bondie: kan nou kontan Bondie e nou obeir so bann komannman.</verse>
				<verse number="3">Kan nou kontan Bondie, nou obeir so komannman. So komannman pa difisil pou swiv,</verse>
				<verse number="4">parski tou zanfan Bondie ena laviktwar lor lemonn. Nou lafwa donn nou mwayin pou gagn laviktwar lor lemonn.</verse>
				<verse number="5">Kisannla ki gagn laviktwar lor lemonn? Zis dimoun ki krwar ki Zezi li Garson Bondie.</verse>
				<verse number="6">Zezi Kris, limem ki finn vini avek dilo so batem ek disan so lamor. Li pa finn vinn avek zis dilo, me avek dilo ek disan; e Lespri li rann temwagnaz ki sa vre, parski Lespri limem laverite.</verse>
				<verse number="7">Ena trwa temwin:</verse>
				<verse number="8">Lespri, dilo ek disan, e touletrwa dakor.</verse>
				<verse number="9">Si nou aksepte temwagnaz bann zom, temwagnaz Bondie ena plis pwa; parski samem temwagnaz ki li finn fer lor so Garson.</verse>
				<verse number="10">Dimoun ki krwar dan Garson Bondie, li ena sa temwagnaz la dan so leker. Dimoun ki pa krwar dan Bondie, li finn fer li pas pou enn manter, parski li pa finn krwar temwagnaz ki Bondie finn done lor so Garson.</verse>
				<verse number="11">Ala temwagnaz la: Bondie finn donn nou lavi eternel, e sa lavi la li trouv dan so Garson.</verse>
				<verse number="12">Dimoun ki ena Garson Bondie ena lavi la; dimoun ki pena Garson Bondie, pena lavi.</verse>
				<verse number="13">Zot ki krwar dan nom Garson Bondie, mo pe ekrir tousala pou fer zot kone ki zot ena lavi eternel.</verse>
				<verse number="14">Ala lasirans ki nou ena dan li: tou seki nou demande, li pou akord nou dapre so volonte.</verse>
				<verse number="15">Si nou kone ki li ekout nou lapriyer, nou sir ki li pou donn nou seki nou demann li.</verse>
				<verse number="16">Si kikenn trouv so frer oubien so ser pe komet enn pese ki pa mortel, li bizin priye e Bondie pou donn lavi sa dimoun la. Sa li aplik pou tou pese ki pa mortel. Ena pese ki mortel; mo pa pe dir zot priye pou sa.</verse>
				<verse number="17">Tou bann move aksion apel pese, me ena pese ki pa mortel.</verse>
				<verse number="18">Nou kone ki dimoun ki pran nesans kot Bondie, pa fer pese, parski Sa-Enn ki finn pran nesans kot Bondie la protez li, e Lemal pa kapav tous li.</verse>
				<verse number="19">Nou kone ki nou zanfan Bondie, e lemonn antie li dan pouvwar Lemal.</verse>
				<verse number="20">E nou kone ki Garson Bondie finn vini, li finn donn nou lintelizans pouki nou konn vre Bondie. Nou res ini avek vre Bondie, ini avek so Garson Zezi Kris. Limem vre Bondie e lavi eternel.</verse>
				<verse number="21">Mo bann ti zanfan, fer atansion bann fos bondie.</verse>
			</chapter>
		</book>
		<book number="63">
			<chapter number="1">
				<verse number="1">Mwa, Ansien, mo pe ekrir sa Madam ki Bondie finn swazire ek so bann zanfan, ki vremem mo kontan. Pa mo tousel ki kontan zot, me tou bann dimoun ki konn laverite,</verse>
				<verse number="2">parski laverite res dan nou e pou res avek nou pou toultan.</verse>
				<verse number="3">Ki Bondie Papa, ek Zezi Kris, so Garson, akord nou lagras, lamizerikord ek lape dan laverite ek lamour.</verse>
				<verse number="4">Sa finn fer mwa enn gran lazwa pou trouv inpe parmi to bann zanfan pe mars dan laverite parey kouma Bondie Papa inn komann nou.</verse>
				<verse number="5">Asterla Madam, mo pa pe ekrir twa enn nouvo komannman, me samem komannman ki nou finn gagne depi komansman. Mo dimann twa ki: “Sakenn kontan so kamarad.”</verse>
				<verse number="6">Lamour vedir ki nou mars dapre komannman Bondie. Komannman ki zot finn tande depi komansman: mars dapre sime lamour.</verse>
				<verse number="7">Boukou manter finn vinn dan lemonn, bann ki pa aksepte ki Zezi Kris inn vinn imin; sa bann dimoun la, zot enn bann manter, zot antikris.</verse>
				<verse number="8">Zot bizin fer atansion pou zot pa perdi fri zot travay, me ki zot resevwar zot rekonpans plin-plin.</verse>
				<verse number="9">Tou dimoun ki depas limit e pa gard lansegnman Kris, zot pena Bondie dan zot. Dimoun ki gard so lansegnman, zot ini avek Bondie Papa ek so Garson.</verse>
				<verse number="10">Si kikenn vinn kot zot e li pa amenn sa lansegnman la, pa bizin zot akeyir li, ni resevwar li.</verse>
				<verse number="11">Seki akeyir enn dimoun koumsa, li pe partisip dan so bann move aksion.</verse>
				<verse number="12">Mo pou ena ankor boukou kiksoz pou dir zot, me mo prefer pa servi papie ek lank. Mo espere vinn kot zot e koz avek zot fasafas, pouki nou lazwa li konplet.</verse>
				<verse number="13">Zanfan to ser ki Bondie finn swazir, fer zot tou konpliman.</verse>
			</chapter>
		</book>
		<book number="64">
			<chapter number="1">
				<verse number="1">Mwa Ansien, mo pe ekrir Gais ki mo vremem kontan.</verse>
				<verse number="2">Kamarad, mo souete ki tou pas bien pou twa e ki lasante to lekor li osi bon ki lasante to lespri.</verse>
				<verse number="3">Mo ti bien kontan kan enn bann frer ti vini, e ti rakont mwa to fidelite e kouma to pe mars dan laverite.</verse>
				<verse number="4">Pena nanye ki fer mwa pli kontan ki tann dir ki mo bann zanfan pe mars dan laverite.</verse>
				<verse number="5">Kamarad, to azir dapre to lafwa vizavi to bann frer ek ser, mem si zot bann etranze.</verse>
				<verse number="6">Zot finn donn temwagnaz lor to lamour dan legliz. To pou azir bien si to ed zot dan zot vwayaz dan enn fason ki pou fer plezir Bondie;</verse>
				<verse number="7">parski sa vwayaz la, zot finn fer sa lor so Nom e zot pa finn gagn okenn led avek bann non-krwayan.</verse>
				<verse number="8">Alors, bann dimoun koumsa, nou bizin soutenir zot pouki nou kapav vinn bann kolaborater laverite.</verse>
				<verse number="9">Mo finn ekrir enn ti mo legliz; me Diotref, ki kontan touzour met li anavan, pa finn aksepte nou lotorite.</verse>
				<verse number="10">Ler mo pou vini, mo pou denons so move manier. Li pe malparl nou e fer enn bann palab lor nou. Limem li refiz akeyir bann frer e bann ser, li anpes bann lezot ki anvi akeyir zot e met zot deor dan legliz.</verse>
				<verse number="11">Kamarad, pa bizin imit saki mal me imit saki bien. Dimoun ki pratik lebien li avek Bondie; dimoun ki pratik lemal li pa konn Bondie.</verse>
				<verse number="12">Tou dimoun ti rann bon temwagnaz lor Dimitris. Laverite osi ti rann temwagnaz dan so faver. Nou osi, nou rann temwagnaz dan so faver, e to kone ki sa temwagnaz la li vre.</verse>
				<verse number="13">Mo ena boukou kiksoz ankor pou ekrir twa, me mo prefer pa fer li avek plim ek lank.</verse>
				<verse number="14">Mo espere trouv twa biento e nou va koz ansam fasafas.</verse>
				<verse number="15">Mo souet twa lape. To bann kamarad avoy twa zot soue. Fer salam bann kamarad laba enn par enn.</verse>
			</chapter>
		</book>
		<book number="65">
			<chapter number="1">
				<verse number="1">Zid, serviter Zezi Kris ek so frer Zak pe ekrir sa let la tou bann dimoun ki finn apele par Bondie e ki viv dan lamour Bondie Papa anba proteksion Zezi Kris.</verse>
				<verse number="2">Ki zot resevwar boukou mizerikord, lape ek lamour.</verse>
				<verse number="3">Mo bann kamarad, mo ti pe fer tou pou ekrir zot lor size ladelivrans ki nou ena ankomin, me mo finn trouv li neseser pou adres zot sa let la, pou ankouraz zot pou lite dan lafwa ki Bondie finn donn so pep sin.</verse>
				<verse number="4">Ofet ena sertin dimoun malonet ki finn infiltre parmi zot. Zot finn abiz bonte Bondie pou zistifie zot aksion imoral e zot finn osi rezet Zezi Kris nou sel Met ek Segner. Depi lontan Lekritir finn anons sa kondanasion ki pe ariv zot la.</verse>
				<verse number="5">Mem si zot konn tousala, mo anvi rapel zot kouma Lesegner finn sov so pep depi later Lezip enn fwa pou tou, me pli tar li ti detrir bann ki pa ti krwar.</verse>
				<verse number="6">Zot rapel bann anz ki pa ti gard zot pozision, zot ti kit zot lakaz, e zot finn res toultan ansene dan prizon teneb ziska gran zour zizman Bondie.</verse>
				<verse number="7">Zot rapel Sodom ek Gomor ek lezot lavil dan lezanviron; kot bann abitan ti pe amenn enn lavi dezord e zot ti pe swiv zot prop dezir imoral. Sa enn lexanp ki zot toultan anba pinision.</verse>
				<verse number="8">Dan mem fason, sa bann dimoun ki fer vizion la, zot sali zot lekor, rezet lotorite ek insilte bann kreatir ki viv dan laglwar eternel Bondie.</verse>
				<verse number="9">Mem larkanz Mikael, letan li ti pe lager avek diab pou gagn lekor Moiz, li pa ti oze kondann e insilte diab; me li ti zis kapav dir: “Ki Bondie pini twa!”</verse>
				<verse number="10">Me sa bann dimoun la denigre seki zot pa konpran, e sa bann kiksoz ki zot kone par linstin, kouma bann zanimo sovaz, samem ki fini zot.</verse>
				<verse number="11">Maler lor zot parski zot finn swiv sime Kain. Lakoz larzan, zot finn egare kouma Balam e zot finn mor dan zot revolt kouma rebelion Kore.</verse>
				<verse number="12">Zot prezans li enn skandal dan zot bann repa fraternel, kot zot fer lafet san okenn laont e zot nek okip zot mem. Zot parey bann niaz ki pena lapli e ki divan pe pouse. Zot parey bann zarb ki mem dan lotonn pa donn fri, enn fwa derasinn zot, zot mor pou toultan.</verse>
				<verse number="13">Zot parey bann vag feros lamer, so lekim pe kras zot bann aksion laont. Zot parey bann zetwal ki Bondie finn rezerv enn plas pou touzour dan lanwit.</verse>
				<verse number="14">Enok, setiem desandan Adam ti profetize, li dir: “Gete, Lesegner pe vini avek dis mil anz,</verse>
				<verse number="15">pou exekit zizman lor tou dimoun, pou kondann zot pou zot move aksion ek bann zafer terib ki bann peser finn dir kont li.”</verse>
				<verse number="16">Sa bann dimoun la, zot toultan plegne, zot pa kontan zot sor; zot swiv zot prop dezir; zot dir bann parol ranpli ar lorgey e zot flat dimoun par intere.</verse>
				<verse number="17">Me zot, mo bann kamarad, rapel bien predikasion bann apot Zezi Kris nou Segner.</verse>
				<verse number="18">Zot finn dir zot, “Dan bann dernie letan, pou ena bann dimoun ki pou mok zot e pou swiv zot move dezir”</verse>
				<verse number="19">Sa mem bann dimoun ki fer divizion. Zot swiv zot linstin natirel, zot pena Lespri Sin.</verse>
				<verse number="20">Me zot, mo bann kamarad, zot bizin kontigne ed zot kamarad pou konstrir lor mesaz ki Bondie finn donn zot. Zot bizin priye avek led Lespri Sin;</verse>
				<verse number="21">gard zot touzour dan lamour Bondie; atann nou Segner Zezi Kris ki pou donn zot lavi eternel.</verse>
				<verse number="22">Pran pitie pou bann ki ezite.</verse>
				<verse number="23">Sov zot, tir zot dan dife; pitie lezot me fer atansion, evit tou kontak avek mem zot linz tase par zot move dezir.</verse>
				<verse number="24">Pou Sa Enn ki anpes zot tonbe e fer zot tenir san okenn fot dan prezans so laglwar avek rezwisans,</verse>
				<verse number="25">pou sel Bondie ek Sover, atraver Zezi Kris nou Segner, laglwar, lamazeste, pwisans ek lotorite asterla e pou touzour. Amen.</verse>
			</chapter>
		</book>
		<book number="66">
			<chapter number="1">
				<verse number="1">Revelasion Zezi Kris, ki Bondie finn done pou montre so bann serviter seki pou arive biento. Pou fer konn so mesaz, li finn avoy so anz kot so serviter Zan.</verse>
				<verse number="2">Zan pou temwagn lor tou seki li finn trouve konsernan parol Bondie ek temwagnaz Zezi Kris.</verse>
				<verse number="3">Bienere dimoun ki lir, e bienere bann ki tann parol profesi, e ki gard seki finn ekrir isi; parski letan ki finn fixe pou sa bann kitsoz la pre pou arive.</verse>
				<verse number="4">Ala mesaz ki Zan pe avoy set legliz dan provins Lazi: Lagras ek lape Bondie ki la, ki ti existe e ki pou vini; mesaz sorti osi kot sa set lespri devan tronn,</verse>
				<verse number="5">e kot Zezi Kris, temwin fidel, premie-ne parmi bann mor e dirizan bann lerwa lor later. Zezi Kris kontan nou, par so lamor li finn tir nou dan nou pese.</verse>
				<verse number="6">Li finn fer nou vinn enn rwayom pret pou servi Bondie Papa. Laglwar ek pwisans pou Zezi Kris pou touzour. Amen.</verse>
				<verse number="7">Gete, li pe vini dan niaz! Tou dimoun pou trouv li, mem bann ki ti transpers li. Tou bann pep lor later pou rakonte, wi koumsamem sa pou ete. Amen.</verse>
				<verse number="8">“Mo mem Alfa ek Omega,” deklar Lesegner Bondie ki existe, ki ti existe e ki pou vini.</verse>
				<verse number="9">Mwa, zot frer Zan, ansam ar Zezi mo partaz zot soufrans e rwayote, pasians ek landirans. Mo retrouv mwa lor lil Patmos akoz parol Bondie ek temwagnaz Zezi.</verse>
				<verse number="10">Zour Lesegner, Lespri Sin finn sezi mwa e mo finn tann enn lavwa for deryer mwa ki rezone kouma enn tronpet;</verse>
				<verse number="11">Li ti pe dir, “Ekrir dan enn liv seki to pe trouve e avoy liv la kot sa set legliz dan Efez, Smirn, Pergam, Tiatir, Sard, Filadelfi ek Laodise.”</verse>
				<verse number="12">Mo retourne pou gete kisannla pe koz ar mwa. Lerla mo trouv set sandelie dore.</verse>
				<verse number="13">Omilie zot ti ena enn kreatir resanble enn zom ki ti finn met enn long rob ziska so lipie ek enn sang an-or dan so lerin.</verse>
				<verse number="14">So latet ek so seve ti blan parey kouma lalenn blan, parey kouma lanez e so lizie parey kouma enn boul dife;</verse>
				<verse number="15">so lipie ti pe briye parey kouma bronz bien poli dan four e so lavwa ti rezone parey kouma son dilo kaskad.</verse>
				<verse number="16">Li ti pe tini set zetwal dan so lame drwat, e enn lepe koup-dekote bien fite ti sorti dan so labous. So figir ti briye parey kouma soley midi.</verse>
				<verse number="17">Ler mo trouv li, mo tonbe kouma enn dimoun mor e mo prostern devan li parey. Me li ti poz so lame drwat lor mwa e li ti dir, “Pa per twa! Momem premie ek dernie,</verse>
				<verse number="18">momem lasours lavi, mo ti finn mor, asterla gete, mo vivan pou leternite; e mo ena pouvwar lor lamor e mo posed lakle laport Ades.</verse>
				<verse number="19">Asterla ekrir seki to finn trouve, seki pe pase asterla e seki pou arive apre.</verse>
				<verse number="20">Ala sinifikasion mister sa set zetwal ek set sandelie an-or ki zot ti trouve dan mo lame drwat. Sa set zetwal la reprezant bann anz, e sa set lalanp la reprezant set legliz.”</verse>
			</chapter>
			<chapter number="2">
				<verse number="1">Let ki finn ekrir pou anz legliz dan Efez: “Ala deklarasion sa kikenn ki tini set zetwal dan so lame drwat e ki mars omilie set lalanp an-or.</verse>
				<verse number="2">Mo konn tou seki to finn fer, mo konn to lapenn, to pasians ek landirans. Mo kone ki to pa siport bann move dimoun. To finn teste bann ki deklar zot apot e to finn dekouver ki zot bann manter.</verse>
				<verse number="3">To ena boukou pasians, to finn soufer akoz mwa e to pa finn dekouraze.</verse>
				<verse number="4">Ala seki mo ena kont twa: to nepli kontan mwa parey kouma dan komansman.</verse>
				<verse number="5">Rapel bien kot to finn sorti pou tom la, sanz to konportman e azir parey kouma to ti abitie fer dan komansman. Si to pa sanz twa, mo pou vinn tir to sandelie dan so plas.</verse>
				<verse number="6">Pourtan to ena kitsoz bon dan twa. Parey kouma mwa, to deteste konportman bann Nikolait.</verse>
				<verse number="7">Seki ena zorey, ekout bien seki Lespri ena pou dir bann legliz! Mo pou akord bann ki finn ranport laviktwar drwa pou manz fri zarb lavi ki trouv dan zardin Bondie.”</verse>
				<verse number="8">Let ki finn ekrir pou anz dan legliz Smirn: “Sa kikenn ki premie ek dernie ki ti finn mor e ki finn resisite deklare:</verse>
				<verse number="9">Mo konn to leprev ek to lamizer, me anrealite to ris! Mo konn bann dimal ki zot dir lor twa. Zot fer krwar, zot Zwif, me pa ditou, zot plito enn sinagog Satan.</verse>
				<verse number="10">Pa per si zot pou bizin soufer. Diab pou bon tant zot e pou met plizir parmi zot dan prizon pou dis zour. Res touzour fidel ziska lamor e mo pou rekonpans zot.</verse>
				<verse number="11">Si zot ena zorey ekout seki Lespri ena pou dir bann legliz. Seki ranport laviktwar lor diab pa pou konn deziem lamor.”</verse>
				<verse number="12">Let ki finn ekrir pou anz dan legliz Pergam: “Sa kikenn ki ena lepe ki koup de kote deklare:</verse>
				<verse number="13">Mo kone kot to abite; la akot tronn Satan ete. Me to finn tini ferm ar mwa e to pa finn renie to lafwa, mem dan letan Antipas mo temwin fidel ki ti trouv lamor kot zot, la akot Satan abite.</verse>
				<verse number="14">Me mo ena enn ti repros pou fer twa: to ena kot twa enn bann dimoun ki ankor atase ar doktrinn Balam ki ti insit Balak pou met enn piez pou blok bann Izraelit. Li ti pous zot pou manz laviann ki finn ofer kouma sakrifis pou bann idol e pou fer prostitision.</verse>
				<verse number="15">Kot twa osi ena ki ankor atase avek lansegnman bann Nikolait.</verse>
				<verse number="16">Alor sanz to lavi sinon mo pou desann kot twa pou konbat zot avek lepe mo labous.</verse>
				<verse number="17">Si zot ena zorey, ekout seki Lespri ena pou dir bann legliz! Seki gagn laviktwar, mo pou donn li lamann ki dan sekre. Mo pou donn li enn ros blan avek enn nouvo nom ekrir lor la. Personn pa konn sa nouvo nom la, exsepte sa dimoun ki resevwar li.”</verse>
				<verse number="18">Let ki finn ekrir pou anz dan legliz Tiatir: “Ala seki garson Bondie ki ena lizie kouma enn laflam dife ek lipie parey kouma bronz ki finn bien poli deklare.</verse>
				<verse number="19">Mo konn tou to travay, to lamour, to lafwa, to servis ek to landirans. Mo kone ki to ankor pli aktif ki avan.</verse>
				<verse number="20">Me mo ena enn repros pou fer twa. To toler Zezabel ki apel limem enn profet, ki pe ansegne e ki pe detourn mo bann serviter pou pratik imoralite ek manz manze ki finn ofer kouma sakrifis pou bann idol.</verse>
				<verse number="21">Mo ti donn li letan pou repanti, me li ti refize e kontign prostitie li.</verse>
				<verse number="22">Fer atansion, mo pou zet li lor enn lili douler e so bann partner osi, mo pou tret zot parey si zot pa sanz zot konportman.</verse>
				<verse number="23">Mo pou touy to bann zanfan. Tou bann legliz pou kone ki mo enn kikenn ki konn bann panse ek lespri tou dimoun. Mo pou tret sakenn zot dapre seki zot merite.</verse>
				<verse number="24">Me pou leres dimoun dan Tiatir ki pa finn atas zot ar sa bann fos doktrinn la, e ki pa finn aprann swadizan profonder lansegnman Satan, mo dir sa bann dimoun la ki mo pa pou met lor zot okenn lezot fardo,</verse>
				<verse number="25">me seki zot ena gard li bien ziska mo vini.</verse>
				<verse number="26">Dimoun ki gagn laviktwar e ki fer mo volonte ziska lafin, mo pou donn li pouvwar lor tou bann nasion.</verse>
				<verse number="27">Li pou diriz zot avek enn baton lasie; li pou kas zot parey kouma enn po later.</verse>
				<verse number="28">Parey kouma mo finn resevwar pouvwar ek mo Papa, mo pou donn li zetwal ki leve avan lizour.</verse>
				<verse number="29">Dimoun ki ena zorey, ekoute pou tande seki Lespri pe dir bann legliz.”</verse>
			</chapter>
			<chapter number="3">
				<verse number="1">Let ki finn ekrir pou anz dan legliz Sard: “Sa kikenn ki ena set lespri Bondie ek set zetwal deklare: Mo konn to travay, mo kone ki to ena repitasion enn bon vivan, lergete to enn mor.</verse>
				<verse number="2">Revey twa, ranforsi seki to ankor ena avan ki li mor konpletman. Parski mo finn remarke ki okenn to bann aksion pa korek dan lizie Bondie.</verse>
				<verse number="3">Rapel bien lansegnman ki to finn resevwar e fason ki to finn tann li. Res touzour fidel ar Bondie e sanz to konportman. Si to pa revey twa, mo pou vinn may twa par sirpriz kouma enn voler dan lanwit san ki to kone ki ler.</verse>
				<verse number="4">Ena detrwa parmi zot dan Sard ki pa finn sali zot linz. Zot pou akonpagn mwa abiye an blan parski zot finn montre zot dign.</verse>
				<verse number="5">Tou bann ki pou gagn laviktwar pou met linz blan; mo pa pou efas zot nom dan liv lavi. Mo pou rekonet zot devan mo papa ek so bann anz.</verse>
				<verse number="6">Si zot ena zorey, ekout bien seki Lespri ena pou dir ar bann legliz.”</verse>
				<verse number="7">Let ki finn ekrir pou anz dan legliz Filadelfi: “Sa kikenn ki sin ek vre, ki ena lakle David, li ouver e personn pa kapav ferme, li ferme e personn pa kapav ouver:</verse>
				<verse number="8">Mo konn to travay. Ala mo finn ouver enn laport pou twa ki personn pa kapav ferme. Mo kone ki to ena enn tigit lafors, pourtan to finn res fidel ar mo parol e to pa finn renie mwa.</verse>
				<verse number="9">Ala seki mo pou fer avek sa bann dimoun dan lasanble Satan, sa bann manter ki pretann zot Zwif kan zot pa sa ditou. Mo pou fors zot pou vinn azenou devan twa pou onor twa. Zot pou rekonet ki mo kontan twa.</verse>
				<verse number="10">Parski to finn res fidel ar mo parol, mwa osi mo pou protez twa kont maler ki pou tap lemonn antie e teste bann abitan later.</verse>
				<verse number="11">Mo pe vini biento. Tini ferm avek seki to ena pouki to pa perdi to kouronn.</verse>
				<verse number="12">Dimoun ki gagn laviktwar, mo pou fer li vinn enn kolonn dan tanp mo Bondie e zame li pa pou kapav kit tanp la. Mo pou ekrir lor li nom mo Bondie, nom lavil Bondie, nouvo Zerizalem ki desann depi kot Bondie dan lesiel ek mo nouvo nom.</verse>
				<verse number="13">Seki ena zorey, ekout bien seki Lespri ena pou dir ar bann legliz.”</verse>
				<verse number="14">Let ki finn ekrir pou anz dan legliz Laodise: “Ala parol Amen, vre temwin fidel ki lasours kreasion Bondie:</verse>
				<verse number="15">Mo konn to travay. Mo kone ki to pa ni fre ni so. Swazire: swa fre, swa so.</verse>
				<verse number="16">Parski to tied, to pa fre, ni so, mo pou kras twa andeor mo labous.</verse>
				<verse number="17">To dir, ‘Mo ris, mo pe prospere, mo pa bizin nanye.’ Anverite to pa kone ki to dan lamizer, malere, pov, aveg ek touni.</verse>
				<verse number="18">Alor mo konsey twa aste lor ar mwa, lor ki finn rafine dan dife, pouki to kapav vinn ris. To kapav osi aste linz blan pou kouver twa; to nepli pou ena laont akoz to touni. Aste osi enn remed pou to lizie, to pou trouv kler.</verse>
				<verse number="19">Mo koriz e reprimann tou dimoun ki mo kontan, me twa, montre boukou zel e sanz to konportman.</verse>
				<verse number="20">Ekoute, mo devan laport, mo pe tape, si kikenn tann mo lavwa e ouver laport, mo pou rant kot li e manz avek li, e li pou manz avek mwa.</verse>
				<verse number="21">Dimoun ki gagn laviktwar, mo pou permet li asiz lor mo tronn parey kouma mo osi, apre ki mo ti gagn laviktwar, mo ti asiz avek mo papa lor so tronn.</verse>
				<verse number="22">Dimoun ki ena zorey, ekout seki Lespri ena pou dir ar bann legliz.”</verse>
			</chapter>
			<chapter number="4">
				<verse number="1">Apre mo fer enn lot vizion. Mo trouv enn laport ouver dan lesiel. Premie lavwa ki mo ti tande koz ar mwa kouma enn tronpet; li dir, “Monte, vinn isi, mo pou montre twa seki pou arive apre sa.”</verse>
				<verse number="2">Lespri ti sezi mwa anplas, e mo trouv enn tronn dan lesiel avek enn kikenn asize lor la.</verse>
				<verse number="3">Li ti briye parey kouma bann pier presiez, kwartz ek agat; e so lalimier ti for kouma enn larkansiel emrod otour tronn la.</verse>
				<verse number="4">Otour tronn la ena vennkat tronn avek vennkat ansien ki asize lor la. Zot ti finn abiye an blan e zot ti ena enn kouronn an-or lor zot latet.</verse>
				<verse number="5">Ti ena zekler, enn pake tapaz, kout toner e devan tronn set flanbo ti pe brile; samem set lespri Bondie.</verse>
				<verse number="6">Devan tronn la ti ena koumadir enn lamer transparan parey kouma kristal. Omilie ek otour tronn la ti ena kat kreatir vivan avek boukou lizie devan ek deryer.</verse>
				<verse number="7">Premie kreatir parey kouma enn lion, deziem la parey kouma enn toro, trwaziem la avek enn figir zom ek katriem la parey kouma enn leg volan.</verse>
				<verse number="8">Sakenn sa kat kreatir vivan la ti ena sis lezel ranpli ar lizie andan ek otour li. Lanwit lizour, zot zame aret sante: “Sin, sin, sin limem Lesegner Bondie Toupwisan ki ti existe, ankor pe existe ek ki pe vini.”</verse>
				<verse number="9">Sak fwa ki bann kreatir vivan selebre laglwar ek loner e remersi Sa Enn ki asiz lor tronn e ki viv pou toultan.</verse>
				<verse number="10">Vennkat ansien la prostern devan li, zot ador li e zot zet zot kouronn devan li, zot sante</verse>
				<verse number="11">“Segner Bondie, to merit resevwar laglwar, ek loner ek pwisans parski tomem ki finn kre tou kitsoz, to ti anvi ki zot existe alor zot finn vinn realite.”</verse>
			</chapter>
			<chapter number="5">
				<verse number="1">Dan lame drwat sa kikenn ki ti pe asiz lor tronn la, mo ti trouv enn liv dan form enn roulo lor ki ti finn ekrir de kote; li ti ferme avek set sele.</verse>
				<verse number="2">E mo ti trouv enn anz pwisan ki ti proklame avek enn lavwa for, “Kisannla ki kapav kas sa bann sele la e ouver liv la?”</verse>
				<verse number="3">Me personn dan lesiel ni lor later ou anba later pena pouvwar pou ouver liv pou gete ki ena ladan.</verse>
				<verse number="4">E mo finn bien plore parski personn pa ti dign pou ouver liv la pou get ladan.</verse>
				<verse number="5">Lerla enn parmi bann ansien ti dir mwa, “Pa plore! Ala, lion tribi Zida, desandan David ki finn ranport laviktwar; li kapav kas sa set sele la, e ouver liv la.”</verse>
				<verse number="6">Lerla mo trouv enn Annyo pe diboute ant tronn ek kat kreatir vivan. Li ti parmi bann ansien koumadir finn sakrifie li. Li ti ena set korn ek set lizie, set lespri Bondie ki ti finn anvwaye partou lor later.</verse>
				<verse number="7">Li ti ale e ti pran roulo ki ti dan lame sa dimoun ki ti pe asiz lor tronn.</verse>
				<verse number="8">Ler ki fini resevwar roulo la, sa kat kreatir vivan ek sa vennkat ansien la prostern devan Annyo la; sakenn ti ena enn laarp ek enn bann koup dore ranpli ar parfin ki ti reprezant lapriyer bann krwayan.</verse>
				<verse number="9">Zot sant enn nouvo kantik: “To merit pran liv la e kas so bann sele parski zot finn touy twa, e avek to disan, to finn raste pou Bondie, dimoun tousort tribi, langaz, pei ek nasion.</verse>
				<verse number="10">To finn fer zot vinn enn rwayom ek enn bann pret pou Bondie, e zot pou regne lor later.”</verse>
				<verse number="11">Mo ti get ankor e mo ti tann lavwa enn kantite anz otour tronn e otour bann kreatir vivan e bann ansien. Zot ti la par milie e par milion.</verse>
				<verse number="12">Zot ti pe dir bien for. “Annyo imole to dign pou resevwar pouvwar, rises, lasazes ek lafors, loner, laglwar ek louanz!”</verse>
				<verse number="13">Mo tann osi bann kreatir dan lesiel ek lor later, anba later ek dan lamer, kreatir liniver antie pe sante: “Pou sa kikenn ki pe asiz lor tronn e pou Annyo la louanz, loner, laglwar, ek pwisans, pou touzour ek touzour!”</verse>
				<verse number="14">Sa kat kreatir vivan la ti dir, “Amen!” Lerla bann ansien tom azenou pou adore.</verse>
			</chapter>
			<chapter number="6">
				<verse number="1">Lerla mo ti trouv Annyo ouver enn sa set sele la, e mo tann enn parmi sa kat kreatir vivan la kriye ar lavwa loraz, “Vini”.</verse>
				<verse number="2">Mo gete e mo trouv enn seval blan. Dimoun ki ti pe mont li la, ti ena enn ark; zot ti donn li enn kouronn; lerla li ale kouma enn vinker pou gagn ankor laviktwar.</verse>
				<verse number="3">Ler li ouver deziem sele, mo tann deziem kreatir vivan kriye, “Vini!”</verse>
				<verse number="4">Lerla enn lot seval rouz vif sorti; dimoun ki ti pe mont li la, ti gagn permision pou fer retir lape lor later, koumsa dimoun pou masakre zot kamarad. Zot ti donn li enn gran lepe.</verse>
				<verse number="5">Ler li ti ouver trwaziem sele, mo tann trwaziem kreatir vivan kriye, “Vini!” Mo gete e mo trouv enn seval nwar; dimoun ki ti mont li la ena enn balans dan so lame.</verse>
				<verse number="6">Mo tann koumadir enn lavwa sorti kot sa kat kreatir vivan la; li ti dir, “Enn mezir dible pou enn denie e trwa mezir lorz pou enn denie, kanta delwil ek divin, pa touse.”</verse>
				<verse number="7">Ler li ouver katriem sele, mo tann katriem kreatir vivan kriye, “Vini!”</verse>
				<verse number="8">Mo gete e mo trouv enn seval ver pal. Dimoun ki ti pe mont li la apel Lamor, e Ades ti pe swiv li. Ti donn zot lotorite lor enn kar later, pou touy avek lepe, lafaminn, lepidemi e par bann zanimo sovaz.</verse>
				<verse number="9">Ler li ti ouver sinkiem sele, mo trouv anba lotel, nam bann ki ti finn masakre akoz parol Bondie ek temwagnaz ki zot ti finn done.</verse>
				<verse number="10">Zot ti kriye bien for, “Segner tomem Met ki sin ek veritab. Komie letan li pou pran pou ziz bann abitan later e pran to revans pou nou disan ki finn verse?”</verse>
				<verse number="11">Alor sakenn ti gagn enn rob blan e ti dimann zot pou pran ankor pasians ziska ki konplet lalis zot bann kamarad serviter ki pou perdi lavi kouma zot.</verse>
				<verse number="12">Ler li ti ouver siziem sele, mo gete e ti ena enn gran tranblemandeter; soley ti vinn nwar koumadir linz dey, e laplenn linn ti vinn kouma disan.</verse>
				<verse number="13">Zetwal dan lesiel tom lor later parey kouma fri fig ver, ki finn gagn bate dan tanpet.</verse>
				<verse number="14">Lesiel disparet tigit-tigit kouma enn tapi ki pe anroule; tou bann montagn ek bann zil ti deplase kot zot ti ete.</verse>
				<verse number="15">Bann lerwa later, bann dimoun inportan, bann zeneral, bann ris, bann pwisan, tou dimoun, esklav ek dimoun lib, kasiet dan bann kavern ek dan lagrot lor montagn.</verse>
				<verse number="16">Zot dir ar montagn ek ros, “Tom lor nou, kasiet nou lwin ar sa dimoun ki pe asiz lor tronn la, e lwin ar lakoler Annyo.</verse>
				<verse number="17">Parski gran zour zot koler finn arive, e kisannla pou kapav reziste?”</verse>
			</chapter>
			<chapter number="7">
				<verse number="1">Apre sa, mo trouv kat anz pe debout dan kat kwin later, zot pe bar bann kat divan pouki okenn parmi zot pa soufle lor later, lor lamer oubien kont okenn zarb.</verse>
				<verse number="2">Mo trouv enn lot anz monte, sorti kote soley levan. Li ti ena sele Bondie vivan e li ti kriy bien for ver sa kat anz ki ti finn resevwar pouvwar pou detrir later ek lamer.</verse>
				<verse number="3">Li ti dir: “Pa bizin detrir ni later, ni lamer ou bann zarb, ziska nou fini mark bann serviter Bondie avek enn sele lor zot fron.”</verse>
				<verse number="4">E mo tann kantite tou bann ki ti finn resevwar sele: ti ena san karann-kat mil dan sak tribi pep Izrael.</verse>
				<verse number="5">12,000 ti sorti dan tribi Zida, 12,000 dan tribi Riben, 12,000 dan tribi Gad,</verse>
				<verse number="6">12,000 dan tribi Aser, 12,000 dan tribi Neftali, 12000 dan tribi Manase,</verse>
				<verse number="7">12,000 dan tribi Simeon, 12,000 dan tribi Levi, 12,000 dan tribi Isakar,</verse>
				<verse number="8">12,000 dan tribi Zabilon, 12,000 dan tribi Zozef ek 12,000 dan tribi Benzamin.</verse>
				<verse number="9">Apre sa mo gete e mo trouv enn gran lafoul ki personn pa kapav konte. Tousa ti bann dimoun ki ti sorti dan bann nasion, tou bann tribi, bann pep ek langaz e zot ti pe debout devan tronn ek devan Annyo dan zot rob blan avek enn brans palmis dan zot lame.</verse>
				<verse number="10">Zot kriye bien for, “Selman Bondie ek Annyo ki donn liberasion, zot ki pe asiz lor tronn.”</verse>
				<verse number="11">E tou bann anz ki ti rasanble otour tronn, otour bann ansien ek sa kat kreatir vivan la, zot tom azenou devan tronn, zot figir kont later, e zot ador Bondie.</verse>
				<verse number="12">Zot dir, “Amen! Louanz, laglwar, lasazes, rekonesans, loner, pwisans ek lafors pou Bondie pou touzour ek touzour, Amen”</verse>
				<verse number="13">Apre enn parmi bann ansien adres mwa laparol, li dir, “Ki sannla sa bann dimoun ki finn abiy an blan la, e kot zot sorti?”</verse>
				<verse number="14">Mo dir li, “Mo Segner, tomem to kone.” Lerla li dir mwa, “Sa bann la, zot finn travers dan enn gran persekision, zot finn lav zot rob e finn fer zot vinn blan dan disan Annyo.</verse>
				<verse number="15">Akoz samem zot devan tronn Bondie e zot pe ador li lanwit-lizour dan so tanp. Sa kikenn ki pe asiz lor tronn la pou protez zot.</verse>
				<verse number="16">Zame zot pa pou gagn fin ou swaf ankor. Soley pa pou tap for lor zot e so bann reyon pa pou bril zot.</verse>
				<verse number="17">Parski Annyo ki la omilie tronn, li pou zot berze e li pou gid zot kot lasours delo lavi e Bondie pou souy tou larm dan zot lizie.”</verse>
			</chapter>
			<chapter number="8">
				<verse number="1">Letan Annyo ouver setiem sele, ti ena silans dan lesiel pou apepre enn demi-er.</verse>
				<verse number="2">E mo trouv set anz pe dibout devan Bondie, e finn donn zot set tronpet.</verse>
				<verse number="3">Enn lot anz avek enn lansanswar an-or ti vinn dibout devan lotel; zot ti donn li enn bon kantite lansan pou li ofer ansam avek lapriyer tou bann pep Bondie lor lotel an-or divan tronn.</verse>
				<verse number="4">Lafime lansan ki sorti depi lame anz la, ti monte devan Bondie ansam ar lapriyer pep Bondie.</verse>
				<verse number="5">Apre anz la pran lansanswar, li ranpli li ar dife ki sorti lor lotel e li anvway sa lor later; e ti ena kout toner, loraz, zekler ek tranblemandeter.</verse>
				<verse number="6">Sa set anz avek zot tronpet la, prepar zot pou soufle.</verse>
				<verse number="7">Premie anz la ti soufle so tronpet, lerla lagrel ek dife melanze avek disan ti tom lor later. Enn tier lemonn ti brile, enn tier bann zarb ti brile e enn tier lerb ver ti brile.</verse>
				<verse number="8">Deziem anz la soufle so tronpet. Enn zafer koumadir enn montagn dife ti tom dan lamer,</verse>
				<verse number="9">e enn tier lamer vinn disan, enn tier bann kreatir vivan dan lamer mor, e enn tier bann bato ti detrir.</verse>
				<verse number="10">Trwaziem anz soufle so tronpet e enn gro zetwal ti tom depi lesiel. Zetwal la brile koumadir enn tors e li tom lor enn tier bann larivier ek lor lasours delo.</verse>
				<verse number="11">Zetwal la ti apel Absint. Enn tier delo ti vinn amere boukou dimoun ti mor akoz delo la ti telman amer.</verse>
				<verse number="12">Katriem anz ti soufle so tronpet e enn tier soley, lalinn ek bann zetwal ti afekte. Zot ti vinn som e lanwit kouma lizour ti perdi enn tier so klarte.</verse>
				<verse number="13">Apre sa mo gete e mo tann enn leg pe anvole bien ot dan lezer; li ti pe kriye avek enn lavwa for, “Maler, maler, maler pou zot, abitan later, letan sa trwa lezot anz pou soufle zot tronpet!”</verse>
			</chapter>
			<chapter number="9">
				<verse number="1">Alor, sinkiem anz la ti soufle so tronpet; mo ti trouv enn zetwal sorti dan lesiel tom lor later. Zot ti donn anz la lakle pwi-san-fon.</verse>
				<verse number="2">Zetwal la ti ouver pwi-san-fon e depi sa pwi la enn lafime parey kouma lafime gran fourno ti sorti. Soley ek latmosfer ti vinn nwar avek sa lafime la.</verse>
				<verse number="3">Enn kantite sotrel ti sorti dan lafime la e vinn lor later; zot ti gagn pouvwar parey kouma pouvwar bann skorpion lor later.</verse>
				<verse number="4">Finn dir zot pa detrir bann lerb ni okenn verdir ou zarb lor later. Zot ena drwa detrir selman bann dimoun ki pena sele Bondie lor zot fron.</verse>
				<verse number="5">Zot ena drwa tortir zot pandan sink mwa, me pa touy zot. Douler sa tortir la li parey kouma douler kan enn skorpion pik enn dimoun.</verse>
				<verse number="6">E dan sa lepok la dimoun ti pou rod lamor me pa pou trouv li; zot pou souete mor, me lamor pou refiz koste.</verse>
				<verse number="7">Bann sotrel ti parey kouma bann seval bien ekipe pou konba; lor zot latet ti ena koumadir dis kouronn an-or e zot figir ti parey kouma figir dimoun.</verse>
				<verse number="8">Zot seve parey kouma seve bann madam, e zot ledan parey kouma ledan bann lion;</verse>
				<verse number="9">e zot ti ena enn lakok lasie kouma enn kwiras lor zot e son zot lezel parey kouma saryo ki ti pe tire par seval ki ti pe al dan lager.</verse>
				<verse number="10">Zot ti ena lake avek pikir kouma bann skorpion. Zot pouvwar pou bles dimoun pandan sink mwa ti trouv dan zot lake.</verse>
				<verse number="11">Kouma lerwa, zot ti ena enn anz destrikter; an Ebre ti apel zot Abadon e an Grek Apolyon.</verse>
				<verse number="12">Premie maler ti pase. Ena ankor de lezot pou vini.</verse>
				<verse number="13">Apre siziem anz soufle so tronpet, lerla mo tann enn lavwa sorti kot sa kat kwin lotel devan Bondie,</verse>
				<verse number="14">li ti dir sa siziem anz ki ti ena tronpet la, “Larg sa kat anz ki ti ansene kot larivier Efrat.”</verse>
				<verse number="15">Alor, kat anz la finn libere. Zot ti finn fini pre pou ler, zour, mwa ek lane pou touy enn tier limanite.</verse>
				<verse number="16">Mo tann dir ti ena de san milion solda avek zot seval.</verse>
				<verse number="17">Ala kouma mo ti trouv zot dan mo vizion: bann solda ti met kwiras kouler dife, ble safir ek zonn disouf; latet bann seval parey kouma latet lion e dan zot lagel dife, lafime ek souf ti pe sorti.</verse>
				<verse number="18">Enn tier limanite ti mor avek sa trwa fleo la; dife, lafime ek souf ki sorti dan lagel bann seval.</verse>
				<verse number="19">Pouvwar bann seval sorti dan zot lagel ek dan zot lake; zot lake parey kouma serpan, zot ti ena latet ki zot ti servi pou bles lezot.</verse>
				<verse number="20">E sa parti limanite ki ti reste, zot pa ti mor par sa bann fleo la; zot pa ti repanti e regret bann travay ki zot ti pe fer ar zot laenn e zot ti kontigne ador diab ek bann idol an-or, an-arzan, an bronz, an ros ek an dibwa ki pa kapav ni trouve, ni tande, ni marse.</verse>
				<verse number="21">Sa bann zans la, pa ti repanti pou zot bann krim, mazik, pou zot bann aksion imoral ek zot bann vol.</verse>
			</chapter>
			<chapter number="10">
				<verse number="1">E mo trouv enn anz bien pwisan sorti dan lesiel vini, anvlope dan niaz, avek enn larkansiel lor so latet; so figir kouma dife, so lipie kolonn dife.</verse>
				<verse number="2">Li pe tini enn ti liv ouver dan so lame. Li poz so lipie drwat lor lamer ek so lipie gos lor later,</verse>
				<verse number="3">li kriye bien for kouma enn lion. Letan li kriye, sa set loraz la ti fer tapaz.</verse>
				<verse number="4">E ler sa set loraz ti fini fer tapaz, mo ti prepare pou al ekrir, me mo ti tann enn lavwa sorti depi lesiel ki ti dir, “Gard mesaz set loraz sekre, pa ekrir nanye.”</verse>
				<verse number="5">Anz, ki mo ti trouv pe dibout lor lamer ek later la, lev so lame drwat anler ver lesiel</verse>
				<verse number="6">e li fer enn serman lor nom Bondie vivan pou touzour, ki finn kre lesiel ek tou saki ladan, later ek tou saki ladan, ek lamer ek tou saki ladan: “Pa pou ena okenn retar ankor.</verse>
				<verse number="7">Me ler setiem anz pou soufle so tronpet, mister Bondie pou akonpli kouma li ti anonse ar so bann serviter profet.”</verse>
				<verse number="8">Apre, sa lavwa ki mo ti tande sorti dan lesiel la, ti koz ar mwa ankor, li ti dir, “Al pran sa liv ouver la, ki dan lame anz ki pe dibout lor lamer ek later.”</verse>
				<verse number="9">Alor mo ti al kot anz la, mo ti dir li donn mwa ti liv la; lerla li ti dir mwa, “Pran li, manze; pou to lestoma li pou amer, me dan to labous li pou dou kouma dimiel.”</verse>
				<verse number="10">Mo ti pran ti liv la dan lame anz e mo ti manz li; li ti dou kouma dimiel dan mo labous, me ler mo ti fini manz li, mo lestoma ti brile.</verse>
				<verse number="11">Lerla ti dir mwa, “To pou bizin profetiz ankor ar boukou bann lepep ek nasion, langaz ek lerwa.”</verse>
			</chapter>
			<chapter number="11">
				<verse number="1">Apre sa ti donn mwa enn baton ki servi pou mizire e ti dimann mwa, “Al mizir tanp Bondie e so lotel. Kont osi bann ki pe ador Bondie laba.</verse>
				<verse number="2">Me pa bizin mizir lakour andeor tanp; kit sa parti la parski ki finn donn li bann nasion ki pou kraz sa lavil sin la pandan karann-de-zan.</verse>
				<verse number="3">E mo pou otoriz mo de temwin abiye dan linz dey, pou profetize pandan mil de-san swasant zour.”</verse>
				<verse number="4">Zot sa de pie zoliv ek de lanpader ki ti devan Segner later la.</verse>
				<verse number="5">Si kikenn anvi fer zot ditor, dife pou sorti dan zot labous e devor zot ennmi; koumsamem tou seki anvi fer zot ditor pou mor.</verse>
				<verse number="6">Zot ena lotorite pou ferm lesiel, pou anpes lapli tonbe osi lontan ki zot pe transmet mesaz Bondie; zot ena lotorite pou sanz dilo, fer li vinn disan, e pou atak later avek toutsort kalite fleo, kan e ler zot anvi.</verse>
				<verse number="7">Me kan zot fini zot temwagnaz, bebet ki sorti dan pwi-san-fon pou atak zot ek touy zot.</verse>
				<verse number="8">Zot lekor mor pou res lor laplas santral sa gran lavil ki sinbolikman apel Sodom ou Lezip, lamem kot ti krisifie zot Segner.</verse>
				<verse number="9">Dimoun sorti dan boukou pei, kot boukou nasion, tribi ek langaz pou get sa bann lekor mor la pandan trwa zour edmi e pou refiz met zot dan tom.</verse>
				<verse number="10">Tou dimoun lor later pou kontan, zot pou selebre e zot pou anvway zot kamarad kado, akoz lamor sa de profet ki ti finn tourmant zot la.</verse>
				<verse number="11">Me apre sa trwa zour edmi la,</verse>
				<verse number="12">sa de profet la tann enn lavwa for sorti dan lesiel: “Mont isi!” Zot mont dan lesiel dan enn niaz letan ki zot ennmi obzerv zot ale.</verse>
				<verse number="13">Anmemtan ti ena enn gran tranblemandeter, e enn diziem lavil ti kraze net; set mil dimoun ti mor dan tranblemandeter. Bann sirvivan ti terifie e zot ti pe glorifie Bondie lesiel.</verse>
				<verse number="14">Deziem maler ti finn pase, me fer atansion! Trwaziem maler pe vini biento.</verse>
				<verse number="15">Lerla setiem anz soufle so tronpet, e ti ena bann lavwa bien for dan lesiel ki ti dir, “Asterla rwayom lemonn finn rant anba pouvwar Bondie nou Segner ek so Mesi. Li pou regne pou touzour.”</verse>
				<verse number="16">Lerla sa vennkat ansien ki ti lor zot tronn devan Bondie, tom ater devan li, figir kont later e zot ador li.</verse>
				<verse number="17">Zot dir, “Nou rann twa gras Segner Bondie pli pwisan ki tou, twa ki exis e ki ti existe, parski to finn servi to gran pouvwar e koumans regne.</verse>
				<verse number="18">Bann nasion ti araze, me asterla to lakoler ki pe manifeste, enn moman zizman pou bann mor, enn moman rekonpans pou bann profet ki servi twa, pep ki konsakre pou twa, e tou bann ki respekte to nom, so gran kouma so tipti, e pou detrir bann ki detrir later.”</verse>
				<verse number="19">Tanp Bondie dan lesiel ti ouver e kof lalians paret; lerla zekler eklate, loraz fer tapaz e ti ena tranblemandeter ek gro-gro lagrel.</verse>
			</chapter>
			<chapter number="12">
				<verse number="1">Enn gran sign paret dan lesiel: enn fam ki ti abiye avek soley, lalinn anba so lipie, e lor so latet enn kouronn douz zetwal.</verse>
				<verse number="2">Li ti ansint e pre pou akouse; dan so soufrans lakousman, li ti pe kriye.</verse>
				<verse number="3">Lerla enn lot sign paret dan lesiel: enn gran dragon rouz, avek set latet ek dis korn, e set kouronn lor so bann latet.</verse>
				<verse number="4">So lake ti balye enn tier bann zetwal dan lesiel, zet zot lor later. Lerla dragon la dibout devan fam ki ti pe al gagn baba la, pouki li kapav devor tibaba la kouma li ne.</verse>
				<verse number="5">E li ti akous enn garson, enn tigarson ki pou diriz bann nasion avek enn baton lasie. Me enn lafors ti pran zanfan la, amenn li kot Bondie.</verse>
				<verse number="6">Fam la ti sove al dan dezer kot Bondie ti prepar manze ek bwar pou li pandan mil de-san swasant zour.</verse>
				<verse number="7">E enn lager ti eklate dan lesiel; Misel ek so bann anz ti konbat kont dragon. Dragon la ek so bann anz ti lite zot osi,</verse>
				<verse number="8">me zot ti perdi lager, e pa ti ena plas pou zot ankor dan lesiel.</verse>
				<verse number="9">Sa gro dragon la ti perdi so plas. Sa vie serpan ki zot ti apel diab, ou Satan, sedikter lemonn, li avek so bann anz ti perdi zot plas dan lesiel.</verse>
				<verse number="10">Lerla mo tann enn lavwa for dan lesiel ki dir, “Asterla moman delivrans, pwisans regn Bondie, ek lotorite so Mesi finn arive. Akizater nou bann frer ek ser finn perdi plas, li ti pe akiz zot lanwit-lizour.</verse>
				<verse number="11">Me zot, zot finn gagn batay par disan Annyo Bondie e par parol zot temwagnaz, parski zot pa ti telman atase ar zot lavi pou zot refiz lamor.</verse>
				<verse number="12">Alor lesiel bizin dan lazwa, anmemtan ki tou dimoun ki viv laba. Me maler pou later ek lamer, parski diab finn desann kot zot. Li bien-bien ankoler, parski li kone ki letan kourt!”</verse>
				<verse number="13">Letan dragon konpran ki li ti finn tom lor later, li ti al lasas sa fam ki ti donn nesans enn tigarson la.</verse>
				<verse number="14">Me fam la ti resevwar de lezel gran leg, e li ti kapav anvol dan dezer, lwin ar serpan, dan enn landrwa kot li ti pou gagn so manze-bwar pou trwa-zan edmi.</verse>
				<verse number="15">Alor serpan ti vomi koumadir enn larivier dilo deryer fam la pou nway li.</verse>
				<verse number="16">Me later ti sekour fam la; li ti ouver so labous e aval tou dilo ki dragon ti vomi.</verse>
				<verse number="17">Lerla dragon ti ankoler kont fam la, e li ti al deklar lager avek leres so desandan, bann ki res fidel ar komannman Bondie ek ki res bann disip Zezi.</verse>
				<verse number="18">Apre sa dragon la ti al lor laplaz.</verse>
			</chapter>
			<chapter number="13">
				<verse number="1">Lerla mo trouv enn bebet sorti dan lamer, li ena dis korn ek set latet; lor sak korn ti ena enn kouronn e lor bann latet la ena enn bann nom ki insilte Bondie.</verse>
				<verse number="2">E bebet ki mo ti trouve li ti resanble enn leopar, so lapat kouma lapat lours, e so lagel kouma lagel lion. Dragon ti donn li so pwisans ek so tronn avek enn gran lotorite.</verse>
				<verse number="3">Enn so latet ti paret ena enn blesir mortel, me so ple ti geri. Later antie ti emerveye e ti swiv bebet la.</verse>
				<verse number="4">Zot ti ador dragon ki ti finn donn so lotorite sa bebet la, e zot ti ador bebet la e zot ti dir, “Kisannla parey kouma sa bebet la, e kapav lit kont li?”</verse>
				<verse number="5">Bebet la ti gagn lotorizasion servi labous ki pronons bann blasfem ek parol arogan. Li ti finn gagn pouvwar pou azir pandan karann-de mwa.</verse>
				<verse number="6">Li ti ouver so lagel pou dir bann parol blasfem kont Bondie. Li ti insilte nom Bondie, so tanp ek tou bann abitan lesiel.</verse>
				<verse number="7">Li ti osi ena drwa fer lager ar lepep Bondie e gagn laviktwar lor zot. Li ti osi ena lotorite lor tou tribi, pep, langaz ek nasion.</verse>
				<verse number="8">Tou bann abitan later pou ador li, bann abitan ki zot nom pa finn inskrir depi avan kreasion lemonn dan liv lavi ki pou Annyo ki finn sakrifie.</verse>
				<verse number="9">Seki ena zorey pou tande, ki li ekout bien.</verse>
				<verse number="10">Si kikenn finn fer pou vinn prizonie, li pou al dan prizon; si kikenn finn fer pou mor avek lepe, li pou mor avek lepe. Ala enn lapel pou landirans ek lafwa pou lepep Bondie.</verse>
				<verse number="11">Apre sa, mo trouv enn lot bebet ki sorti depi later; li ti ena de korn parey kouma enn annyo e li ti koz parey kouma enn dragon.</verse>
				<verse number="12">Li ti exers tou pouvwar sa premie bebet la dan so prezans. Li ti fors later ek tou so bann abitan ador sa premie bebet ki so blesir ti finn geri la.</verse>
				<verse number="13">Sa deziem bebet la ti finn realiz gran-gran mirak; li ti mem fer dife sorti dan lesiel tom lor later devan tou dimoun.</verse>
				<verse number="14">Li ti sedwir bann abitan later par pouvwar ki ti finn donn li pou fer mirak devan lot bebet la. Li ti dimann bann abitan fer enn zimaz sa bebet ki ti finn blese ar lepe, e ki ti ankor pe viv.</verse>
				<verse number="15">Li ti gagn drwa pou anim zimaz bebet la ziska fer li koze e fer li kapav touy tou bann ki pa ti ador li.</verse>
				<verse number="16">Li ti obliz tou dimoun, ki li tipti ou gran, ris ou pov, lib ou esklav, pou resevwar enn mark, swa lor zot lame drwat ou lor zot fron.</verse>
				<verse number="17">E personn pa ti kapav aste ou vande si li pa ti ena sa mark la, nom bebet la ou nimero so nom.</verse>
				<verse number="18">La, bizin ena lasazes pou konpran nimero bebet la, parski sif la koresponn avek nom enn zom. Sis san swasann-sis.</verse>
			</chapter>
			<chapter number="14">
				<verse number="1">Apre sa mo gete e mo trouv Annyo pe dibout lor montagn Sion. Avek li ti ena san karann-kat mil dimoun, e lor zot fron ti finn ekrir so nom ek nom so Papa.</verse>
				<verse number="2">Lerla mo tann enn lavwa rezone depi lesiel kouma enn kaskad dilo e son loraz. Lavwa la resanble son bann mizisien ki ti pe zwe zot laarp.</verse>
				<verse number="3">Zot ti pe sant enn kantik nouvo devan tronn e devan sa kat kreatir e bann ansien. Personn pa ti kapav aprann sa kantik la exsepte sa san karann-kat mil ki ti finn sove la.</verse>
				<verse number="4">Sa bann la, zot pa ti rann zot inpir ar bann fam; zot ti gard zotmem prop. Zot ti swiv Annyo partou kot li ti ale. Zot ti sove parmi bann imin parey kouma bann premie fri Bondie ek Annyo,</verse>
				<verse number="5">e dan zot labous mansonz pa ti sorti; zot ti san defo.</verse>
				<verse number="6">Apre mo ti trouv enn lot anz ki pe anvole bien ot. Li ti ena enn mesaz Bonn Nouvel eternel pou proklam ar tou bann ki vivan lor later ek tou bann nasion, tribi, langaz ek pep.</verse>
				<verse number="7">Li ti dir avek enn lavwa bien for, “Soumet zot ar Bondie e donn li laglwar, letan zizman pe arive. Ador Kreater lesiel ek later, lamer ek lasours dilo dou.”</verse>
				<verse number="8">Lerla enn deziem anz swiv premie la e dir, “Li finn tonbe, li finn tonbe, gran Babilonn. Li ti fer tou dimoun bwar divin vis ek prostitision.”</verse>
				<verse number="9">Apre sa, enn trwaziem anz swiv sa de premie la, li kriye bien for, “Bann ki ador bebet ek so zimaz, e ki resevwar enn mark lor zot fron ou lor zot lame,</verse>
				<verse number="10">zot pou osi bwar divin lakoler Bondie ki pou verse, san fer okenn melanz, dan koup lakoler Bondie. Zot pou tourmante avek dife ek souf dan prezans bann anz sin ek Annyo.</verse>
				<verse number="11">Lafime zot tourman mont lao pou touzour. Pena repo, ni lizour, ni lanwit pou bann ki ador bebet ek so zimaz e tou ki finn resevwar mark so nom.”</verse>
				<verse number="12">Sa enn lapel pou lepep Bondie ena landirans, bann ki gard komannman Bondie e ki res fidel ar Zezi.</verse>
				<verse number="13">Apre sa mo tann enn lavwa depi lesiel ki dir, “Ekrir sa: Beni bann ki asterla finn mor dan linion ar Zezi Kris! Wi, ki zot repoze apre zot travay parski zot kontribision swiv zot.”</verse>
				<verse number="14">Mo get ankor, e mo trouv enn niaz blan. Lor niaz la kikenn ti asize parey kouma enn imin. Li ena enn kouronn an-or lor so latet, ek enn fosi bien fite dan so lame.</verse>
				<verse number="15">Enn lot anz ti sorti dan tanp, li ti kriye ar seki ti pe asiz lor niaz la avek enn lavwa bien for, “Servi to fosi, rekolte, ler lakoup finn arive. Parski tou bann prodwi later finn mir, sezon lakoup finn arive.”</verse>
				<verse number="16">Alor seki ti asiz lor niaz pas so fosi e met karo plat.</verse>
				<verse number="17">Enn lot anz sorti dan tanp; li osi li ti ena enn fosi bien fite dan so lame.</verse>
				<verse number="18">Lerla enn lot anz sorti lor lotel, limem ki ena lotorite lor dife; li kriye bien for ar seki ena enn fosi bien fite la, “Servi to fosi, rekolte tou bann grap rezin ki finn mir lor later.”</verse>
				<verse number="19">Alor anz la pas so fosi lor later e li ramas tou bann grap rezin, li zet zot dan gran preswar lakoler Bondie.</verse>
				<verse number="20">Preswar la ti andeor lavil, zot ti kraz rezin e ti ena disan ki ti koule. Disan la ti inond partou, lor enn distans trwa san kilomet, ek enn oter ziska lamaswar bann seval.</verse>
			</chapter>
			<chapter number="15">
				<verse number="1">Apre sa mo trouv enn lot gran sign etonan dan lesiel: set anz avek set fleo, zotmem dernie parmi bann dernie fleo. Ofet atraver zot, lakoler Bondie pou ariv so pwin final.</verse>
				<verse number="2">E mo ti trouv koumadir enn lamer kristal melanze avek dife. Tou bann ki ti finn gagn laviktwar lor bebet la, so zimaz ek nimero so nom, ti dibout lor borlamer kristal avek dan zot lame enn bann laarp ki Bondie ti donn zot.</verse>
				<verse number="3">E zot ti sant kantik Moiz, serviter Bondie ek kantik Annyo: “Segner Bondie Toupwisan, to travay li gran, li enn mervey! Lerwa bann nasion, to sime li drwat, li vre!</verse>
				<verse number="4">Segner, kisannla pou oze mank twa respe, e refiz glorifie to nom? Parski to tousel ki sin, tou bann nasion pou vinn kot twa pou ador twa, parski to finn montre ki to ziz avek drwatir.”</verse>
				<verse number="5">Apre sa mo ti trouv tanp kot ti ena tabernak temwagnaz ouver dan lesiel,</verse>
				<verse number="6">e set anz avek set fleo sorti. Zot ti abiye dan enn rob an lin bien blan avek bann sang otour zot lerin.</verse>
				<verse number="7">Enn parmi sa kat kreatir vivan la donn sa set anz la, set koup an-or plin ar lakoler Bondie, ki viv pou touzour.</verse>
				<verse number="8">Tanp ti ranpli ar lafime. Sa li enn sign laglwar ek pwisans Bondie. Personn pa ti kapav rant dan tanp ziska finision travay sa set anz ek zot set fleo.</verse>
			</chapter>
			<chapter number="16">
				<verse number="1">Apre sa mo tann enn lavwa for sorti depi dan tanp ki ti pe dir sa set anz la, “Al vers set koup lakoler Bondie lor later.”</verse>
				<verse number="2">Premie anz ale e li vers so koup lor later. Lerla enn ilser malsin tom lor bann dimoun ki ti ena mark bebet ek ki ti ador so zimaz.</verse>
				<verse number="3">Deziem anz ti vers so koup dan lamer e li ti vinn kouma disan dimoun mor e tou seki vivan dan lamer ti mor.</verse>
				<verse number="4">Trwaziem anz ti vers so koup dan bann larivier ek lasours e zot ti vinn disan.</verse>
				<verse number="5">Alor mo tann anz ki ena lotorite lor dilo dir, “Twa ki exis, e ki ti existe, twa ki zis, twa ki sin, To finn toultan azir ar lazistis.</verse>
				<verse number="6">Parski zot finn vers disan lepep Bondie ek profet, to finn donn zot disan pou bwar. Samem ki zot merite!”</verse>
				<verse number="7">Apre sa mo tann enn lavwa sorti kot lotel ki dir, “Wi, Segner Bondie Toupwisan, to bann zizman, zot vre ek zis.”</verse>
				<verse number="8">Katriem anz vers so koup lor soley, e soley gagn permision pou bril dimoun par so saler dife.</verse>
				<verse number="9">Dimoun ti pe brile par enn saler terib. Zot ti modi nom Bondie ki ena lotorite lor sa bann fleo la, e zot pa ti sanz zot konportman pou glorifie Bondie.</verse>
				<verse number="10">Sinkiem anz ti vers so koup lor tronn bebet la, e marenwar ti anvayir so rwayom. Dan zot lagoni dimoun ti mord-mord zot lalang,</verse>
				<verse number="11">e akoz zot douler ek bann ple, zot ti modi Bondie lesiel. Me zot pa ti aret zot move aksion.</verse>
				<verse number="12">Siziem anz ti vers so koup lor sa gran larivier ki apel Lefrat e larivier la ti sek pou prepar pasaz bann lerwa ki sorti kot soley leve.</verse>
				<verse number="13">Lerla mo trouv trwa move lespri koumadir krapo sorti dan lagel dragon, dan lagel bebet la e dan labous fos profet.</verse>
				<verse number="14">Sa ti bann lespri demon ki fer bann mirak. Zot al rod bann lerwa lemonn antie, pou rasanble zot pou lager kan gran zour Bondie Toupwisan arive.</verse>
				<verse number="15">Rapel seki Kris ti dir, “Ala, mo pe vini parey enn voler! Ere sa dimoun ki res eveye, so linz pare pou li mete, pouki li pa mars touni, e gagn onte.”</verse>
				<verse number="16">Zot rasanble zot dan enn landrwa ki apel Armagedon.</verse>
				<verse number="17">Setiem anz vid so koup dan lezer e enn lavwa for sorti kot tronn ki dan tanp, li dir, “Tou finn fini!”</verse>
				<verse number="18">Alor ti ena zekler, tapaz lavwa, loraz e enn gran tranblemandeter telman violan ki zame sa pa finn arive depi kreasion bann imin lor later.</verse>
				<verse number="19">Sa gran lavil la ti divize an-trwa e bann lavil dan tou pei ti tom anrwinn. Bondie ti rapel Gran Babilonn e ti donn li bwar koup divin so lakoler.</verse>
				<verse number="20">Tou bann zil ti disparet e bann montagn ti fonn.</verse>
				<verse number="21">Boul lagrel ki pez ziska san liv ti tom lor bann dimoun depi lesiel. Bann dimoun ti insilte Bondie akoz sa fleo lagrel la telman ki li ti redoutab.</verse>
			</chapter>
			<chapter number="17">
				<verse number="1">Lerla enn parmi sa set anz ki ti ena set koup la, vinn kot mwa e dir, “Vini, mo pou montre twa pinision sa gran fam dezord ki abit lor bor enn kantite larivier.</verse>
				<verse number="2">Bann lerwa later finn fer prostitision ar li e tou bann abitan later finn soule avek divin so imoralite.”</verse>
				<verse number="3">Avek led Lespri Sin, anz ti amenn mwa dan dezer. Laba mo trouv enn fam pe asiz lor enn bebet rouz avek set latet ek dis korn e li ti ena enn bann nom ki insilte Bondie.</verse>
				<verse number="4">Fam la ti abiy an mov ek rouz e li ti ena bann bizou an-or, bann pier presiez ek perl lor li. Li ti pe tini enn koup an-or ranpli ar abominasion ek salte, prodwi so imoralite dan so lame.</verse>
				<verse number="5">Lor so fron ti finn ekrir enn nom mister: “Gran Babilonn, mama bann prostitie ek bann abominasion lemonn.”</verse>
				<verse number="6">Mo trouve ki sa fam la ti sou avek disan lepep Bondie ek disan bann temwin Zezi. Letan mo trouv li, mo ti etone.</verse>
				<verse number="7">Me anz la dir mwa, “Kifer to pe etone? Mo pou rakont twa mister sa fam la e sa bebet set latet ek dis korn ki ti pe sarye li la.</verse>
				<verse number="8">Bebet ki to ti trouve, li ti existe me zordi li nepli la. Li pou remonte, depi pwi-san-fon pou al ver so destriksion. Bann abitan later ki zot nom pa finn ekrir dan liv lavi depi kreasion lemonn, pou etone kan zot pou trouv bebet la, parski li ti existe, li nepli existe me li pou revini.</verse>
				<verse number="9">La bizin ena lintelizans ek lasazes pou konpran. Sa set latet kot fam la ti pe asize reprezant set montagn. Zot reprezant osi set lerwa.</verse>
				<verse number="10">Sink ant zot finn tonbe, asterla siziem la ki pe regne e setiem la pankor vini e ler li vini li pa pou res tro lontan.</verse>
				<verse number="11">Bebet ki ti existe lontan e ki nepli la, limem enn witiem lerwa me li fer parti sa group set la, e li pa pou sape.</verse>
				<verse number="12">Sa dis korn ki to finn trouve la, zot dis lerwa ki pankor resevwar enn rwayom, me zot pre pou gagn lotorite lerwa pou enn er-tan ansam avek bebet la.</verse>
				<verse number="13">Tou sa bann lerwa la ena enn sel lintansion: donn zot pouvwar ek zot lotorite sa bebet la.</verse>
				<verse number="14">Zot pou konbat kont Annyo me Annyo pou bat zot parski limem Segner tou bann segner ek Lerwa tou bann lerwa. Avek li, bann ki Bondie finn apele ek swazire, bann fidel, pou osi vinker.”</verse>
				<verse number="15">Anz dir mwa, “Sa bann delo ki to trouve la, kot fam prostitie asize, samem bann pep, bann lafoul dimoun, bann nasion ek bann langaz.</verse>
				<verse number="16">Sa dis korn ki to finn trouve, ansam avek bebet la, zot pou ena laenn pou prostitie la; zot pou pran tou seki li ena e met li touni, zot pou manz so laser e bril seki reste dan dife.</verse>
				<verse number="17">Parski Bondie finn met dan zot leker proze pou realiz so plan. Zot pou met zot dakor pou sed zot pouvwar bebet la ziska ki parol Bondie fini realize.</verse>
				<verse number="18">Sa fam ki to ti trouve la, limem sa gran lavil ki diriz tou bann lerwa lor later.”</verse>
			</chapter>
			<chapter number="18">
				<verse number="1">Apre sa mo trouv enn lot anz sorti depi lesiel. Li ti ena enn gran lotorite e later ti eklere par so laglwar.</verse>
				<verse number="2">Li kriye avek enn lavwa for, “Li finn tonbe, li finn tonbe, Gran Babilonn. Li finn vinn enn lakaz pou bann demon, enn nik pou bann move lespri, enn nik pou bann zwazo inpir, enn landrwa pou tou bann zanimo sal ek degoutan.</verse>
				<verse number="3">Tou bann nasion finn bwar divin so imoralite. Tou bann lerwa later finn fer prostitision ar li e bann marsan lor later finn vinn ris avek larises so move lavi.”</verse>
				<verse number="4">Lerla mo tann enn lot lavwa sorti dan lesiel ki dir, “Kit sa lavil la, mo pep, pouki zot pa partisip dan so pese, e zot pa pou partaz bann fleo ki li pou sibir.</verse>
				<verse number="5">Parski so pese finn anpile ziska lesiel, e Bondie finn rapel so bann aksion move.</verse>
				<verse number="6">Tret li parey kouma li finn tret lezot, rann li de fwa seki li finn fer; Melanz enn labwason de fwa pli for pou li.</verse>
				<verse number="7">Li finn gagn boukou laglwar e finn viv dan larises. Rann li otan soufrans ek dey! Li finn dir dan so leker ki limem larenn, li pa enn vev, e zame li pa pou konn soufrans dey.</verse>
				<verse number="8">Akoz samem tou bann fleo ki finn rezerve pou li, pou tap lor li dan enn sel zour: maladi mortel, dey ek lafaminn, e dife pou detrir li. Wi Segner Bondie, li for e limem ki pou ziz li.”</verse>
				<verse number="9">Alor bann lerwa lor later ki finn fer prostitision e viv dan larises avek li, pou plore ek fer dey letan zot pou trouv lavil la brile.</verse>
				<verse number="10">Zot pou dibout lwin apar, zot pou per bann tourman ki li pou sibir e zot pou dir: “Maler! Maler! Gran lavil Babilonn, lavil pwisan. Dan enn er-tan to pou gagn to santans.”</verse>
				<verse number="11">Bann marsan lor later ti plore e fer dey pou li, parski personn pa oule aste zot marsandiz:</verse>
				<verse number="12">lor, larzan, pier presiez, perl, latwal lin bien fin, letof rouz e pourp, laswa, tou sort kalite dibwa rar, lartik an-ivwar, dibwa presie, bronz, fer ou marb;</verse>
				<verse number="13">kanel ek lezot zepis, lansan, lamir, divin, delwil-doliv, lafarinn ek dible, bef ek mouton, seval ek kales, esklav e prizonie.</verse>
				<verse number="14">Bann marsan ti dir, “Bann fri ki to leker kontan finn disparet Tou seki ti larises ek bote pou twa finn fini perdi, e to pa pou zame retrouv tousala.”</verse>
				<verse number="15">Bann marsan ki ti vinn ris ar sa komers la pou bat karte parski zot per soufrans so tourman. Zot pou plore e fer dey;</verse>
				<verse number="16">zot pou dir, “Maler! Maler! Sa gran lavil ti abiy an lin bien rafine, enn letof pourp ek rouz, garni ar enn pake bizou an-or ek perl!</verse>
				<verse number="17">Enn er-tan ase pou detrir tou sa bann larises la!” Tou bann pilot, kapitenn bato, tou dimoun ki ti pe vwayaz lor lamer, bann marin ek peser ti dibout bien lwin ar tousa.</verse>
				<verse number="18">Ler zot trouv lafime lavil pe brile, zot ti kriye; “Zame pa pou ena enn lavil gran kouma sa lavil la!”</verse>
				<verse number="19">Lerla zot zet lapousier lor zot latet, zot plore “Maler, ki kalite maler lor sa gran lavil la, so larises finn anrisi tou bann ki ena bato lor lamer, enn er-tan ase pou fer disparet tousala.</verse>
				<verse number="20">Lesiel, to bizin kontan seki pe arive! Zot osi, pep Bondie, bann apot ek profet! Parski Bondie finn ziz li pou dimal ki li ti fer zot.”</verse>
				<verse number="21">Apre sa enn anz bien pwisan pran enn ros imans e li anvway li dan delo; li dir, “Ala kouma sa gran lavil Babilonn la pou sibir violans, e enn sel kou li pou disparet.</verse>
				<verse number="22">Pa pou tann ankor lamizik bann zwer laarp, laflit ek tronpet depi kot twa; Pa pou trouv ankor metie artizan kot twa, tapaz moulin lafarinn pou tegn net.</verse>
				<verse number="23">Lalimier lalanp pou nepli briye kot twa ankor, e pou nepli tann lavwa nouvo ek nouvel marye sorti kot twa. Parski to bann marsan ti pli pwisan lor later, e par to bann sorselri to ti anbet tou bann nasion.</verse>
				<verse number="24">Anplis kot tomem ki ti trouv disan bann profet, lepep Bondie ek tou bann ki ti masakre lor later.”</verse>
			</chapter>
			<chapter number="19">
				<verse number="1">Apre sa mo tann koumadir enn lavwa for, bann lafoul dan lesiel ki pe dir, “Alelouya! Laglwar ek pwisans pou nou Bondie, ki sov nou.</verse>
				<verse number="2">So zizman vre ek zis, li finn ziz sa gran prostitie la, ki finn sali later avek so bann konportman imoral. Li finn vanz kont li akoz disan so bann serviter.”</verse>
				<verse number="3">Ankor enn fwa li repete, “Alelouya! Lafime so dife pe monte pou touzour.”</verse>
				<verse number="4">Sa vennkat ansien ek kat kreatir vivan tom azenou pou ador Bondie ki pe asiz lor tronn, zot dir; “Amen Alelouya!”</verse>
				<verse number="5">Enn lavwa sorti depi tronn ki dir, “Loue nou Bondie, zot ki so bann serviter, gran kouma piti, ki respekte li.”</verse>
				<verse number="6">Lerla mo tann enn lavwa koumadir enn gran lafoul dimoun, ondire tapaz vag lamer ek loraz, ki pe kriye, pe dir, “Alelouya! parski nou Segner Bondie Toupwisan, li regne.</verse>
				<verse number="7">Anou rezwir, anou selebre, anou rann laglwar Bondie! parski maryaz Annyo finn arive, nouvel-marye finn fini prepar li.</verse>
				<verse number="8">Pou so linz maryaz, zot finn donn li enn tisi fin an lin pir, ki briye.” (Ofet tisi lin reprezant bann aksion zis sorti kot pep Bondie ki sin.)</verse>
				<verse number="9">Apre sa enn anz ti dir mwa, “Ekrir sa: Zot pou ere, bann ki invite dan maryaz Annyo.” Lerla li dir mwa, “Samem vre parol Bondie.”</verse>
				<verse number="10">Alor mo tom azenou pou ador li, me li dir mwa, “To pa fer sa! Mo enn koleg serviter avek twa ek to bann kamarad, bann temwin fidel Zezi. Bondie ki to bizin adore parski temwagnaz Zezi samem lespri ki inspir bann profet.”</verse>
				<verse number="11">Lerla mo trouv lesiel ouver e enn seval blan paret. So kavalie ti apel Fidel ek Verite. Li drwat dan so zizman e li konbat avek lazistis.</verse>
				<verse number="12">So lizie kouma laflam dife; lor so latet ti ena plizir kouronn. Lor li ti finn ekrir enn nom ki li tousel kone.</verse>
				<verse number="13">Li ti met enn rob tranpe dan disan, e li ti apel “Parol Bondie.”</verse>
				<verse number="14">E bann larme lesiel abiye an lin fin ek pir, kouler blan ti pe swiv li lor bann seval blan.</verse>
				<verse number="15">Enn lepe transan sorti dan so labous e tap bann nasion. Li pou diriz zot avek enn baton lasie; li pou kraz rezin dan preswar kot divin lakoler Bondie Toupwisan pe bouyone.</verse>
				<verse number="16">Lor so linz ek lor so lazam ena enn nom ki finn ekrir: “Lerwa bann lerwa, Segner bann segner.”</verse>
				<verse number="17">Lerla mo trouv enn anz ki pe dibout dan soley, avek enn lavwa bien for, li pe kriy ar bann zwazo ki pe anvol dan lezer, li dir, “Vini, rasanble zot pou sa gran festin Bondie.</verse>
				<verse number="18">Vini, vinn manz laser bann lerwa, laser bann zeneral, laser bann gran sef, laser seval ek kavalie, laser tou dimoun, seki lib ek esklav, tipti kouma gran.”</verse>
				<verse number="19">Lerla mo trouv bebet la ek lerwa later avek so bann larme finn rasanble pou lager kont kavalie ek so larme.</verse>
				<verse number="20">Alor zot finn trap bebet la anmemtan ki sa fos profet ki ti fer bann mirak dan so prezans; ki ti sedwir tou bann ki ti ena mark bebet e ti ador so zimaz. Ti zet bebet la ek fos profet dan enn landrwa ranpli ar dife ki brile kouma souf.</verse>
				<verse number="21">Lezot ti mor avek lepe ki ti sorti dan labous kavalie ki ti lor seval. Tou bann zwazo ti manz zot laser, ziska zot rasazie.</verse>
			</chapter>
			<chapter number="20">
				<verse number="1">Lerla mo trouv enn anz vini ki sorti dan lesiel. Dan so lame ena lakle pwi-san-fon ek enn gro lasenn lour.</verse>
				<verse number="2">Li trap dragon, samem sa vie serpan la, limem diab ek Satan, e li atas zot ar lasenn pou mil an.</verse>
				<verse number="3">Li zet dragon la dan pwi-san-fon, li ferm li akle, met sele, pouki li pa sedwir bann pep ankor ziska lafin sa mil an la. Apre sa, zot pou bizin larg li pou enn tigit letan.</verse>
				<verse number="4">Lerla mo trouv bann tronn, e bann ki ti pe asiz lor sa bann tronn la ti ena lotorite pou zize. Mo ti trouv osi nam bann dimoun ki zot latet ti koupe akoz zot temwagnaz lor Zezi ek parol Bondie. Zot pa ti ador Bebet ni so zimaz e zot pa ti resevwar so mark lor zot fron ou zot lame. Zot ti regagn lavi e zot ti regne avek Kris pandan mil an.</verse>
				<verse number="5">(Lezot mor pa ti regagn lavi avan lafin sa mil an.) Sa ti premie rezireksion.</verse>
				<verse number="6">Bann ki ti partaz sa premie rezireksion la, zot ti vremem ere ek sin. Deziem lamor pena okenn pouvwar lor zot. Zot pou vinn pret pou Bondie ek Kris, e zot pou regn avek li pandan mil an.</verse>
				<verse number="7">Alafin sa mil an la, Satan pou libere dan prizon,</verse>
				<verse number="8">e li pou sorti pou sedwir bann nasion dan kat kwin later, Gog ek Magog. Li pou rasanble zot pou lager; zot pou osi nonbre ki lagrin disab dan lamer.</verse>
				<verse number="9">Zot ti rant partou lor later e zot anvayir landrwa kot bann pep Bondie ti viv e zot ti rant dan site bieneme. Me enn dife sorti depi lesiel e ti devor zot.</verse>
				<verse number="10">Lerla zot ti zet Satan, ki ti sedwir tou dimoun, dan landrwa kot dife ek souf ti pe brile; samem landrwa la kot zot ti zet bebet ek fos profet. Lanwit-lizour zot pou tourmante pou touzour.</verse>
				<verse number="11">Apre mo trouv enn gran tronn blan avek enn kikenn asiz lor la. Later ek lesiel disparet devan li e personn pa trouv zot ankor.</verse>
				<verse number="12">Lerla mo trouv bann mor, bann tipti kouma bann gran pe debout devan tronn e zot ouver enn bann liv. Enn lot liv ki apel liv lavi ti osi ouver e bann mor ti zize dapre seki zot ti fer, dan manier ki finn ekrir dan bann liv la.</verse>
				<verse number="13">Lamer ti retourn tou bann mor ki li ti kontenir; lamor ek Ades ti retourn bann kadav, e sakenn ti zize dapre seki li ti fer.</verse>
				<verse number="14">Apre ti zet lamor ek Ades dan basin dife. Basin dife, samem deziem lamor.</verse>
				<verse number="15">Dimoun ki so nom pa ti ekrir dan liv lavi, ti zet li dan basin dife.</verse>
			</chapter>
			<chapter number="21">
				<verse number="1">Apre sa mo ti trouv enn nouvo lesiel ek enn nouvo later; ofet premie lesiel ek premie later ti disparet e lamer nepli ti existe.</verse>
				<verse number="2">E mo ti trouv lavil sin, nouvo Zerizalem, sorti kot Bondie e desann depi lesiel. Li ti bien abiye parey kouma nouvel-marye pe atann so bieneme.</verse>
				<verse number="3">E mo tann enn lavwa for depi tronn ki pe dir, “Asterla, lakaz Bondie li omilie so pep! Li pou res avek zot e li pou vinn zot Bondie.</verse>
				<verse number="4">Li pou souy tou zot larm. Pa pou ena ni lamor, ni dey, ni lamantasion, ni douler. Tousa parski vie lemonn finn disparet.”</verse>
				<verse number="5">Seki ti asiz lor tronn dir, “Mo pe fer tou kitsoz nef!” Apre li dir, “Ekrir sa, parski sa bann parol la zot sir ek vre.”</verse>
				<verse number="6">Lerla li ti dir mwa, “Fini asterla! Momem Alfa ek Omega, komansman ek lafin. Dimoun ki gagn swaf, mo pou donn zot delo lasours lavi ki pa pou kout zot nanye.</verse>
				<verse number="7">Dimoun ki gagn laviktwar pou resevwar sa don la, e mo pou vinn so Bondie e li pou vinn mo zanfan.</verse>
				<verse number="8">Me bann las, bann infidel, bann deprave, bann asasin, bann ki viv lavi imoral, bann mazisien, bann ki ador zimaz, ek tou bann manter, zot plas pou dan basin dife ek souf; samem deziem lamor.”</verse>
				<verse number="9">Apre sa, enn parmi sa set anz ki ti ena set koup ranpli ar set dernie fleo, vini e li dir mwa, “Vini, mo pou montre twa fianse la, limem ki pou marye avek Annyo.”</verse>
				<verse number="10">Lerla, Lespri Bondie vinn dan mwa e li sarye mwa lor enn montagn bien ot, e li montre mwa lavil sin Zerizalem ki sorti kot Bondie pe desann depi lesiel.</verse>
				<verse number="11">Laglwar Bondie ekler lavil la e li briye parey kouma enn pier presiez transparan ki resanble diaman.</verse>
				<verse number="12">Lavil la ti ena bann gran miray bien ot avek douz laport. Douz anz ti pe gardien bann laport e lor sak laport ti ekrir nom douz tribi Izrael.</verse>
				<verse number="13">Dan sak kote lavil ti ena trwa laport: trwa dan les, trwa dan lenor, trwa dan lesid e trwa dan lwes.</verse>
				<verse number="14">E miray lavil la ti ena douz fondasion, e lor sak fondasion ti ena nom douz apot Annyo Bondie.</verse>
				<verse number="15">Anz ki ti pe koz ar mwa ti ena enn golet an-or pou mizir lavil ek so bann laport ek miray.</verse>
				<verse number="16">Lavil la ti kare. So longer ek so larzer parey. Li mizir li avek so golet; ti ena douz mil stad.</verse>
				<verse number="17">Apre li ti osi mizir miray lavil ki ti ena san karann-kat bras.</verse>
				<verse number="18">Miray la ti konstrir ar pier presiez e lavil lamem ti fer avek lor pir, transparan parey kouma kristal.</verse>
				<verse number="19">Fondasion miray lavil la ti orne ar bann pier presiez; premie avek zasp, deziem avek safir, trwaziem avek agat, katriem avek emrod,</verse>
				<verse number="20">sinkiem avek onix, siziem avek kornalinn, setiem avek krizolit, witiem avek beril, neviem avek topaz, diziem avek krisopraz, onziem avek yasint, douziem avek ametis.</verse>
				<verse number="21">Sa douz laport la, zot ti osi douz perl e sak laport ti fer avek enn sel perl. Laplas lavil ti an-or pir, kler kouma kristal.</verse>
				<verse number="22">E mo pa ti trouv okenn tanp dan lavil parski tanp lavil ti Segner Bondie Toupwisan ek Annyo.</verse>
				<verse number="23">Lavil la pa ti bizin soley ouswa lalinn pou ekler li. Laglwar Bondie so lalimier e Annyo Bondie so flanbo.</verse>
				<verse number="24">Tou bann nasion pou mars dapre so lalimier; e bann lerwa later pou amenn zot laglwar.</verse>
				<verse number="25">So bann laport zame pa pou ferme dan lazourne e pa pou ena lanwit laba.</verse>
				<verse number="26">Lamem zot pou amenn tou laglwar ek loner bann lepep.</verse>
				<verse number="27">Me okenn inpirte pa pou rant dan lavil la, ni personn ki pratik abominasion ou mansonz, me zis dimoun ki so nom finn ekrir dan liv lavi Annyo.</verse>
			</chapter>
			<chapter number="22">
				<verse number="1">Apre sa li montre mwa enn larivier delo lavi kler kouma kristal, ki pe desann depi kot tronn Bondie ek tronn Annyo.</verse>
				<verse number="2">Omilie laplas lavil, lor de kote larivier ena enn bann pie lavi avek zot douz kalite fri. Sak mwa zot donn zot fri ek zot fey servi pou geri lepep.</verse>
				<verse number="3">Pa pou ena malediksion ankor. Tronn Bondie ek tronn Annyo, zot pou dan lavil e so bann serviter pou ador li.</verse>
				<verse number="4">Zot pou trouv so vizaz e zot nom pou ekrir lor so fron.</verse>
				<verse number="5">Nepli pou ena lanwit; personn pa pou bizin lalimier flanbo ou lalimier soley; Segner Bondie, limem pou zot lalimier, e zot pou regne pou touzour.</verse>
				<verse number="6">E li dir mwa, “Sa bann parol la, zot vre ek sir. Segner Bondie ki inspir bann profet, finn avoy so anz pou montre so bann serviter seki pou arive biento.</verse>
				<verse number="7">Ala, mo pe vini biento. Bienere dimoun ki gard parol profet ki trouv dan sa liv la.”</verse>
				<verse number="8">Mwa, Zan, mo finn tande e mo fin trouv sa bann kitsoz la. E ler mo finn tann sa e trouv tousala, mo finn tom azenou pou ador anz ki finn montre mwa sa.</verse>
				<verse number="9">Me li dir mwa, “Fode pa ki to fer sa, mo enn serviter parey kouma twa, parey kouma to bann frer profet ek tou lezot ki gard parol sa liv la. Bondie ki to bizin adore.”</verse>
				<verse number="10">Lerla li dir mwa, “Pa gard sekre bann parol profet ki trouv dan liv la, parski letan pe aprose.</verse>
				<verse number="11">Les bann ki move kontigne fer plis dimal, bann ki moralman koronpi kontign dan zot pouritir, e bann ki zis kontign pratik lazistis, e bann ki viv lavi sin kontign vinn pli sin.</verse>
				<verse number="12">Ala mo pe vini biento. Mo pe amenn mo rekonpans ki mo pou donn zot tou pou saki zot finn fer.</verse>
				<verse number="13">Momem Alfa ek Omega, premie ek dernie, komansman ek lafin.</verse>
				<verse number="14">Bienere dimoun ki lav so rob pou li gagn drwa manz fri pie lavi e rant dan lavil par so bann laport.</verse>
				<verse number="15">Me andeor lavil ena bann lisien ek bann sorsie, bann dimoun imoral, kriminel, bann adorater idol ek tou bann ki kontan e pratik mansonz.</verse>
				<verse number="16">“Mwa, Zezi, mo finn avoy mo anz kot bann legliz ar sa temwagnaz la: ‘Mo enn desandan David, zetwal ki briye gramatin.’ ”</verse>
				<verse number="17">Lespri ek nouvel marye dir, “Vini!” Dimoun ki tann sa, zot osi dir, “Vini!” Dimoun ki swaf bizin vini, dimoun ki anvi pran delo lavi, pran li gratis.</verse>
				<verse number="18">Mo pe averti zot tou ki tann parol profetik sa liv la: si kikenn azout kiksoz dan sa liv la, Bondie pou azout dan so lavi mem kantite fleo ki ena dan sa liv la.</verse>
				<verse number="19">E si kikenn retir kiksoz dan sa bann parol profetik la, Bondie pou retir so bout dan pie lavi e dan lavil sin ki finn dekrir dan sa liv la.</verse>
				<verse number="20">Dimoun ki garanti ki tousala vre, dir, “Wi, mo pe vini biento!” Amen. Vini, Segner Zezi!</verse>
				<verse number="21">Lagras Segner Zezi res avek zot tou.</verse>
			</chapter>
		</book>
	</testament>
</bible>