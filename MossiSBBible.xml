<?xml version="1.0" encoding="utf-8" standalone="yes"?>
<bible translationss="Mossi Bible - (SB) 1998" status="No Data">
	<testament translation="New">
		<book number="40">
			<chapter number="1">
				<verse number="1">A Abraham yageng a David yageng a Zezi Kirist roog la a woto.</verse>
				<verse number="2">A Abraham n dog a Izak, t'a Izak dog a Zakob, t'a Zakob dog a Zuda ne a ba-biisi,</verse>
				<verse number="3">t'a Zuda ne pag a Tamaar dog a Farɛs ne a Zaara, t'a Farɛs dog a Hesrom, t'a Hesrom dog a Aram,</verse>
				<verse number="4">t'a Aram dog a Aminadab, t'a Aminadab dog a Naasõ, t'a Naasõ dog a Salmo,</verse>
				<verse number="5">t'a Salmo ne a pag a Rahaab dog a Booz, t'a Booz ne a pag a Rut dog a Obɛɛd,</verse>
				<verse number="6">t'a Obɛɛd dog a Izayi, t'a Izayi dog a David. Rĩm a David ne a Uri pagã doga a Salomo,</verse>
				<verse number="7">la a Salomo doga a Roboam, t'a Roboam dog a Abiya, t'a Abiya dog a Aza,</verse>
				<verse number="8">t'a Aza dog a Zozafat, t'a Zozafat dog a Zoram, t'a Zoram dog a Oziyas,</verse>
				<verse number="9">t'a Oziyas dog a Zoatam, t'a Zoatam dog a Akaaz, t'a Akaaz dog a Ezekiyas,</verse>
				<verse number="10">t'a Ezekiyas dog a Manase, t'a Manase dog a Amo, t'a Amo dog a Zozɩyas,</verse>
				<verse number="11">t'a Zozɩyas dog a Zekonyas ne a ba-biisi. Zemsa wakat ning b sẽn yõg Israyɛll nebã n kẽng Babilonnã.</verse>
				<verse number="12">La bãmb sẽn ta Babilon, a Zekonyas yaool n doga a Salatyɛl, t'a Salatyɛl dog a Zorobabɛlle,</verse>
				<verse number="13">t'a Zorobabɛll dog a Abiyuud, t'a Abiyuud dog a Eliyakim,</verse>
				<verse number="14">t'a Eliyakim dog a Azaoor, t'a Azaoor dog a Sadok, t'a Sadok dog a Akim,</verse>
				<verse number="15">t'a Akim dog a Eliyuud, t'a Eliyuud dog a Eleyazaar, t'a Eleyazaar dog a Mata, t'a Mata dog a Zakob,</verse>
				<verse number="16">t'a Zakob dog a Zozɛf sẽn ya a Maari sɩda, Maari ning sẽn dog a Zezi b sẽn boond tɩ Kiristã.</verse>
				<verse number="17">Woto, sẽn sɩng ne a Abraham tɩ ta a David, yaa zamaan piig la a naase. La sẽn sɩng ne a David tɩ ta b sẽn na n yõg Israyɛll nebã n kẽng Babilonnã, yaa zamaan piig la a naase. La sẽn sɩng ne b sẽn yõg bãmb n kẽng Babilonnã tɩ ta Kiristã, yaa zamaan piig la a naase.</verse>
				<verse number="18">Ad a Zezi Kirist dogem sẽn yɩ to-to: B rag n dɩka bãmb ma a Maari n kõ a Zozɛf, la sẽn deng b sẽn na n vɩɩmd ne taaba, b mikame t'a Maari tʋtame, la yaa Sɩɩg-sõng n kɩt t'a yɩ a woto.</verse>
				<verse number="19">La a sɩd a Zozɛf sẽn ya nin-tɩrga, n ka rat n ning-a yãnd neb nifẽ yĩnga, a tagsame n dat n soos n bas-a.</verse>
				<verse number="20">Wakat ning a Zozɛf sẽn tagsd a woto, Zu-soabã malɛk puka a meng ne yẽnda zãmsd pʋgẽ n yeele: Zozɛf, a David yagenga, da zoe dabeem tɩ peeg f pag a Maari ye, bala pʋgã a sẽn tarã yita Sɩɩg-sõng nengẽ.</verse>
				<verse number="21">Yẽ na n doga bi-ribla, la fo na n pʋda a yʋʋr t'a Zezi. Yaa bãmb n na n yols b nebã ne yel-wẽnã.</verse>
				<verse number="22">Bõn-kãens fãa maaname tɩ Zu-soabã sẽn dag n gom ne b no-rɛɛsã noorã paam pidsgu:</verse>
				<verse number="23">Ade, pa-kuil na n dɩka pʋga, n dog bi-ribla, la b na n pʋda a yʋʋr tɩ Emanuwɛlle, sẽn dat n togs tɩ Wẽnd be ne-do.</verse>
				<verse number="24">A Zozɛf sẽn neke, yẽ maana wa Zu-soabã malɛkã sẽn yeel yẽ wã, la a peega a pagã.</verse>
				<verse number="25">La yẽ ka bãng-a hal t'a rog bi-riblã, t'a pʋd a yʋʋr t'a Zezi.</verse>
			</chapter>
			<chapter number="2">
				<verse number="1">A Zezi sẽn dog Zude Betlehɛm, rĩm a Herood zamaanẽ, gese, yam dãmb yii yaang n wa Zeruzalɛm n soke:</verse>
				<verse number="2">Zuif-rãmba rĩmã sẽn nan dogã bee yɛ? Bala tõnd yãa bãmb ãdg yaanga, la tõnd waame n na n waoog bãmba.</verse>
				<verse number="3">Rĩm a Herood sẽn wʋm dẽnda, yẽ ne Zeruzalɛm dãmbã fãa maana yɩɩre.</verse>
				<verse number="4">Herood tigma tẽngã maan-kʋʋdbã kãsem-dãmba fãa ne tõog karen-saam-dãmbã n sok-b Kirist sẽn da tog n dog tẽng ninga.</verse>
				<verse number="5">Bãmb yeela yẽnda tɩ yaa Zude Betlehɛm, bala Wẽnnaam no-rɛɛsã dag n gʋlsame n yeel a woto:</verse>
				<verse number="6">"Foo Betlehɛm, Zuda tẽnga, yaa vẽeneg tɩ fo ka poorẽ Zuda tẽn-kãsemsã sʋk ye. Tɩ bõe, naab n na n yi fo pʋgẽ n dɩlg Israyɛll sẽn ya mam nebã."</verse>
				<verse number="7">La Herood soosame n bool yam dãmbã n sok-b neere n bãng ãdgã sẽn puk wakat ninga.</verse>
				<verse number="8">Yẽ tʋma bãmb Betlehɛm n yeel-ba: Kẽng-y n tɩ bao-y n bãng-y biigã yell neere, la y sã n yãnd-a, bɩ y lebg n wa n togs-ma, tɩ mam me tõe n kẽng n tɩ waoog-a.</verse>
				<verse number="9">Bãmb sẽn kelg rĩmã goam n sɛ, b loogame. La haya, ãdg ning bãmb sẽn dag n yã yaangã kẽnga bãmb taoore, hal tɩ ta zĩig ning bi-bilfã sẽn be wã, la a yalsame.</verse>
				<verse number="10">Bãmb sẽn yã ãdgã, b paama sũ-no-kãsenga.</verse>
				<verse number="11">Bãmb kẽe roogẽ wã, la b yãa biigã ne a ma a Maari, la bãmb wõgemdame n waoog biigã. Dẽ poore, bãmb logsa b kordo, n yãgs kũun n kõ Bãmba: yaa sãnem la wisdu, la miir sẽn tar yũ-noogo.</verse>
				<verse number="12">La Wẽnnaam sẽn sagl bãmb zãmsd pʋgẽ tɩ b ra leb n tũ Herood nengẽ, bãmb dɩka sor a to n kuili.</verse>
				<verse number="13">Bãmb sẽn looge, Zu-soabã malɛk puka a meng ne a Zozɛf zãmsd pʋgẽ n yeel-a: Yik n dɩk biigã ne a ma n zoe n kẽng Ezipte. Zĩnd be hal tɩ mam leb n wa n gom ne foom. Tɩ bõe, Herood na n baoo biigã, sẽn na yɩl n kʋ-a.</verse>
				<verse number="14">A Zozɛf yikame n dɩk biigã ne a ma ne yʋngo n kẽng Ezipt.</verse>
				<verse number="15">La yẽ zĩnda be hal tɩ ta Herood kũum, tɩ bũmb ning Zu-soabã sẽn dag n gom ne b no-rɛɛsã noorã paam pidsgu. Bãmb yeelame: Mam boola m biigã t'a yi Ezipte.</verse>
				<verse number="16">La Herood sẽn mik tɩ yam dãmbã belga yẽnda, a sũurã puuga hal wʋsgo, t'a tʋm neb Betlehɛm ne a tẽn-kɩremsã tɩ b tɩ kʋ kom-dibli fãa sẽn zems yʋʋm a yiibu la sẽn ka ta woto me, sẽn zems yẽ sẽn dag n sok yam dãmbã n bãng ãdgã sẽn puk wakatã.</verse>
				<verse number="17">Woto, Wẽnnaam no-rɛɛs a Zeremi sẽn dag n togsã paama pidsgu. A yeelame:</verse>
				<verse number="18">Koɛɛg n zẽk Rama, yãbr la wiis-kãsemse. Yaa a Rasɛll n yãbd a kamba, la a ka sakd belsg ye, a kambã sẽn ka be wã yĩnga.</verse>
				<verse number="19">La Herood sẽn ki, Zu-soabã malɛk puka a meng ne a Zozɛf zãmsd pʋgẽ Ezipt tẽng n yeel-a:</verse>
				<verse number="20">Yik n dɩk biigã ne a ma n leb Israyɛll tẽnga, bala neb nins sẽn dag n baood biigã n na n kʋ wã kiime.</verse>
				<verse number="21">La a Zozɛf yik n dɩka biigã ne a ma n leb Israyɛll tẽnga.</verse>
				<verse number="22">La yẽ sẽn wʋm t'a Arkelawus reega a ba zĩig n dɩt naam Zude, yẽ zoee rabeem n ka kẽng be ye. La Wẽnnaam sẽn sagl yẽ zãmsd pʋgẽ yĩnga, a kẽnga Galile soolmẽ,</verse>
				<verse number="23">la a tɩ zĩnda tẽng sẽn boond tɩ Nazarɛt tɩ bũmb ning Wẽnnaam no-rɛɛsdbã sẽn dag n togsã paam pidsgu. B ra yeelame tɩ b na n boola a Zezi tɩ Nazarɛt neda.</verse>
			</chapter>
			<chapter number="3">
				<verse number="1">Wakat kãnga, a Zãmbatiis waa n moonda koe-noog Zude we-rasempʋɩɩgẽ wã n yetẽ:</verse>
				<verse number="2">Tek-y yam n kos sugr tɩ arzãn soolem kolgame.</verse>
				<verse number="3">Yaa a Zã yell la Wẽnnaam no-rɛɛs a Ezayi dag n gom n yeele: Ned a yembr koɛɛg n kelemd we-rasempʋɩɩgẽ n yetẽ: Segl-y Zu-soabã sore. Rems-y bãmb so-bugs tɩ yɩ tɩrse.</verse>
				<verse number="4">A Zã futã ra wʋga ne yʋgemd kõbdo, la a dag n sẽbda a sɛɛg ne gãong sẽbdga. A rɩɩb dag n yaa sʋɩy la weoog sɩɩdo.</verse>
				<verse number="5">Zeruzalɛm dãmba ne Zude fãa nebã la tẽns fãa sẽn pẽ Zʋrdẽ wã neb kẽnga yẽ nengẽ.</verse>
				<verse number="6">La bãmb vẽnegame n togs b yel-wẽna, tɩ yẽ lis bãmb Zʋrdẽ koomã pʋgẽ.</verse>
				<verse number="7">La a Zã sẽn yã Fariisẽ-dãmbã ne Saduusẽ-dãmbã wʋsg sẽn wat lisgã, a yeel-b lame yaa: Wag-toos buudu, ãnna n wilg yãmb tɩ y zoe sũ-puugr sẽn watã?</verse>
				<verse number="8">Sã n yaa a woto, bɩ y wom biis sẽn zems neb sẽn tek yam n kos sugri,</verse>
				<verse number="9">la y ra tags t'a Abraham sẽn ya yãmb ba wã sekame ye. Tɩ bõe, mam yeta yãmb tɩ Wẽnnaam tõe n dɩka kug-kãensã n kɩt tɩ b lebg a Abraham kamba.</verse>
				<verse number="10">Lar zoe n bee tɩɩs yẽgẽ moasã. B na n kɛɛga tɩɩg ning fãa sẽn ka womd bi-sõamy n lob bugmẽ.</verse>
				<verse number="11">Mam yẽ lisda yãmb koomẽ yam tekr yĩnga, la sẽn pʋgend-a maam n watẽ wã yɩɩda maam, tɩ mam pʋs n pa zems tɩ logs bãmb neooda ye. Bãmb na n lisa yãmb Sɩɩg-sõng pʋgẽ la bugum pʋgẽ.</verse>
				<verse number="12">Bãmb zãada b kãorgo. Bãmb na n pɩɩsa b zɛɛga, n wʋk b ki n sui b baoorẽ, la b na n yõoga wudgã ne bugum sẽn ka kiida.</verse>
				<verse number="13">A Zezi yii Galile n wa a Zã nengẽ Zʋrdẽ t'a lis-ba.</verse>
				<verse number="14">La a Zã zãgsame n yeele: Yaa maam n tog n wa yãmb nengẽ tɩ yãmb lis maam, tɩ yãmb wat mam nengẽ?</verse>
				<verse number="15">A Zezi leoka yẽ yaa: Bas tɩ yɩ a woto, bala a zemsame tɩ tõnd pids bũmb nins fãa sẽn ya tɩrse. La a Zã ka kɩɩs bãmb yɛs ye.</verse>
				<verse number="16">A Zezi sẽn paam lisg n sa, b yii koomẽ wã. La gese, yĩngr pakame, la bãmb yãa Wẽnnaam Sɩɩg sẽn wẽnd wall t'a sigd bãmb zugu.</verse>
				<verse number="17">La koɛɛg zĩnda saasẽ n yeele: Ada yaa mam Bi-ribl-nongr sẽn ta mam yam zãnga.</verse>
			</chapter>
			<chapter number="4">
				<verse number="1">Dẽ, Sɩɩg-sõng talla a Zezi n kẽng we-rasempʋɩɩgẽ tɩ rõatã na n mak bãmba.</verse>
				<verse number="2">La bãmb sẽn loe noor rasem pis-naase, wĩndg ne yʋngo, kom yaool n yõka bãmba.</verse>
				<verse number="3">La makdã kolgame n yeel bãmb yaa: Yãmb sã n yaa Wẽnnaam Bi-ribla, bɩ y kɩt tɩ kug-kãensã lebg buri.</verse>
				<verse number="4">A Zezi leokame t'a gʋlsame tɩ ninsaal ka na n vɩ ne rɩɩb bal ye, la yaa ne goam nins fãa sẽn yit Wẽnnaam noorẽ wã.</verse>
				<verse number="5">Rõatã talla bãmb n kẽng Zeruzalɛm, tẽn-sõngẽ wã, n zĩndg bãmb Wẽnd-doogã zug n yeel-b yaa:</verse>
				<verse number="6">Yãmb sã n yaa Wẽnnaam Bi-ribla, bɩ y yɩk n tiims tẽnga, tɩ bõe, a gʋlsame tɩ bãmb na n kɩtame tɩ b malegsã gũ yãmba, tɩ b na n zãa yãmb ne b nusi, tɩ y ra wa n lak y naoor ne kugr ye.</verse>
				<verse number="7">A Zezi yeela yẽnda t'a gʋlsame me tɩ f ra mak Zu-soaba fo Wẽnnaamã ye.</verse>
				<verse number="8">Rõatã leb n talla bãmb n kẽng tãn-luglug zugu, n wilg bãmb dũni soolem dãmba fãa la b ziirã n yeel bãmba:</verse>
				<verse number="9">Yãmb sã n wõgemd n waoog maam, mam na n kõo yãmb yõ wã fãa.</verse>
				<verse number="10">A Zezi yeela yẽnda: Kẽng n looge, Sʋtãana! Bala a gʋlsame tɩ f waoog Zu-soabã fo Wẽnnaamã la f sak bãmb b yen bal tãa.</verse>
				<verse number="11">Dẽ, rõatã basa a Zezi, la malegs waame n sõng bãmba.</verse>
				<verse number="12">A Zezi sẽn wʋm tɩ b kẽesa a Zã bi-bees roogo, b loogame n kẽng Galile.</verse>
				<verse number="13">Bãmb yii Nazarɛt n kẽng Kapɛrnawom sẽn be ko-kãsengã noore, Zabulon ne Neftali soolmẽ,</verse>
				<verse number="14">tɩ bũmb ninga Wẽnnaam no-rɛɛs a Ezayi sẽn dag n togsã pidsi:</verse>
				<verse number="15">Zabulon tẽnga, Neftali tẽnga, sor sẽn dabd ko-kãsengã sẽne n be Zʋrdẽ rʋʋnde, Galile, bu-zẽms sẽn vɩ a pʋgẽ,</verse>
				<verse number="16">neb sẽn zĩ lik pʋgẽ yãa vẽen-kãsenga, la vẽenem puka neb nins sẽn dag n zĩ kũum tẽngẽ la a maasmẽ wã yĩnga.</verse>
				<verse number="17">Wakat kãng tɛka, a Zezi sɩngame n moon n yeele: Tek-y yam n kos sugr tɩ arzãn soolem kolgame.</verse>
				<verse number="18">A Zezi sẽn kẽng Galile ko-kãsengã noore, b yãa raop a yiib sẽn ya ba-biisi, a Sɩmo b sẽn boond t'a Pɩyɛɛr ne a ba-biig a Ãndre, tɩ b lobd zĩm-gãmbr ko-kãsengã pʋgẽ. Bãmb dag n yaa zĩm-yõagdba.</verse>
				<verse number="19">A Zezi yeela bãmb yaa: Tũ-y maam la mam na n kɩtame tɩ yãmb yɩ mam nebã baoodba.</verse>
				<verse number="20">Tao-tao bala bãmb basa b zĩm-gãmbã n tũ a Zezi.</verse>
				<verse number="21">Bãmb sẽn kẽng taoor bilfu, b leb n yãa raop a yiib sẽn ya ba-biisi, a Zebde kom-dibli a Zak ne a ba-biig a Zã tɩ b be koom koglgẽ ne b ba a Zebde n tõgd b zĩm-gãmba. La a Zezi bool-b lame.</verse>
				<verse number="22">Tao-tao bala, bãmb basa b koom-koglgã ne b ba n tũ a Zezi.</verse>
				<verse number="23">A Zezi saaga Galile soolmã fãa n zãms nebã karen-dot pʋse, n moon Wẽnnaam soolem koe-noogã, n maag bãad-rãmba la koms-rãmb buud fãa sẽn be neba sʋka.</verse>
				<verse number="24">Bãmb yʋʋr saaga Siiri soolem fãa, la b talla bãad-rãmba ne neb nins fãa yĩns tood buud toay-toay sẽn namsda, zĩn sẽn tar b rãmba, la neb sẽn lʋɩt kisĩnkiiri, la ki-boaga n wa bãmb nengẽ, la a Zezi maaga bãmba.</verse>
				<verse number="25">Neb kʋʋng yii Galile ne Dekapol la Zeruzalɛm ne Zude la tẽns sẽn be Zʋrdẽ rʋʋndã n tũ bãmba.</verse>
			</chapter>
			<chapter number="5">
				<verse number="1">A Zezi sẽn yã neb kʋʋngã, b rʋʋ tãng zug n zĩndi, la b karen-biisã kolga bãmba.</verse>
				<verse number="2">Dẽ a Zezi sɩngame n zãms bãmb n yeele:</verse>
				<verse number="3">Bark bee sik-m-mens rãmbã zutu, bala arzãn soolem yaa bãmb dẽnda.</verse>
				<verse number="4">Bark bee sũ-sãoong rãmbã zutu, bala b na n paama belsgo.</verse>
				<verse number="5">Bark bee sũ-maasem dãmbã zutu, bala b na n sooga dũniyã.</verse>
				<verse number="6">Bark bee tɩrlem kom la a ko-yũud sẽn tar b rãmbã zutu, bala b na n tɩgame.</verse>
				<verse number="7">Bark bee nimbãan-zoɛtbã zutu, bala Wẽnnaam na n zoee bãmb me nimbãanega.</verse>
				<verse number="8">Bark bee pʋ-peelem dãmbã zutu, bala bãmb na n yãa Wẽnnaam.</verse>
				<verse number="9">Bark bee zab-paasdbã zutu, bala b na n boola bãmb tɩ Wẽnnaam kamba.</verse>
				<verse number="10">Bark bee neb nins sẽn namsd tɩrlma yĩngã zutu, bala arzãn soolem yaa bãmb dẽnda.</verse>
				<verse number="11">Bark bee yãmb zutu, nebã sã n gom yãmb wẽnga la b nams yãmba la b sa n sãam yãmb yʋʋr mam yĩnga.</verse>
				<verse number="12">Maan-y sũ-noog n kɩdme, yãmb keoor sẽn na n yɩ kãseng arzãn pʋgẽ wã yĩnga. Tɩ bõe, b rag n namsa Wẽnnaam no-rɛɛsdbã sẽn deng yãmbã a woto.</verse>
				<verse number="13">Yãmb yaa dũni yamsem. La yamsem noosem sã n yi, ned na n yɩ a wãn t'a le lebg yamsem? A ka le tar yõod ye, a tɛk yaa b lob-a yɩng tɩ nebã tab-a ne nao.</verse>
				<verse number="14">Yãmb yaa dũniyã vẽenem. Tẽng sẽn be tãng zug ka tõe n solg ye.</verse>
				<verse number="15">Ned ka yõgend fɩtɩl n na n fõgen-a ne peoog ye. A na n dogl-a-la fɩtɩl doagendgã zug t'a kõt neba fãa sẽn be roogã pʋgẽ wã vẽenem.</verse>
				<verse number="16">Bɩ yãmb vẽenem yãg a woto me nebã sʋka, tɩ bãmb tõe n yã yãmb tʋʋm sõamyã la b waoog yãmb ba sẽn be arzãnã. Zuif-rãmbã kʋdem wẽndẽ fɩtla (5.15)</verse>
				<verse number="17">Da tags-y tɩ mam waame n na n sãam tõogã ne Wẽnnaam no-rɛɛsdbã noy ye. Mam ka wa n na n sãam-b ye, la yaa tɩ pids-ba.</verse>
				<verse number="18">Tɩ bõe, mam yeta yãmb sɩda, tɩ hal tɩ yĩngr la tẽng looge, i ba a ye la kargr ba a yen sẽn be tõogã pʋgẽ kõn loog hal tɩ fãa paam pidsg ye.</verse>
				<verse number="19">Dẽ yĩnga, tõ-kãensã sʋka, ned sã n kɩɩs tõog a yembr sẽn ya-a bilf n yɩɩda, la a zãms nebã tɩ b maan a woto, b na n boola yẽ tɩ yao-zʋʋg arzãn soolmẽ. La b na n boola ned ninga sẽn sakd-bã, la sẽn zãmsd nebã tɩ b sak-bã tɩ nin-kãseng arzãn soolmẽ.</verse>
				<verse number="20">Tɩ bõe, mam yeta yãmb tɩ yãmb tɩrlmã sã n ka yɩɩg tõog karen-saam-dãmbã ne Fariisẽ-dãmba tɩrlem, yãmb kõn kẽ arzãn soolmẽ ye.</verse>
				<verse number="21">Yãmb wʋmame tɩ b rag n yeela kʋdem-dãmbã tɩ b ra kʋ ye, la tɩ ned sã n kʋ a to, a zemsame tɩ bʋ-kaoodbã kao a bʋʋdo.</verse>
				<verse number="22">La mam yeta yãmb tɩ ned sũur sã n yik ne a ba-biiga, a zemsame tɩ bʋ-kaoodbã kao yẽ bʋʋdo. Ned sã n yeel a ba-biig t'a ka bark ye, a zemsame tɩ kaorengã yɛl bʋ-bʋʋdbã kao a bʋʋdo. La ned sã n yeel a ba-biig tɩ yalma, yẽ soab zemsa bug-tẽnga.</verse>
				<verse number="23">Woto yĩnga, fo sã n wa ne kũun tẽn-kugrã taoore, n zĩnd be n tẽeg tɩ f ba-biig n tar yell ne foom,</verse>
				<verse number="24">bɩ f bas f kũunã tẽn-kugrã taoore, n deng n kẽng n tɩ maneg f yellã ne f ba-biigã, n yaool n wa kõ f kũunã.</verse>
				<verse number="25">Maneg f yell ne f zabd-n-taag tao-tao, yãmb sẽn ket n be sor zug n dabda, tɩ yẽ ra ning foom bʋ-bʋʋdã nugẽ, tɩ bʋ-bʋʋdã ning foom gũud nugẽ t'a kẽes foom bi-bees roogẽ ye.</verse>
				<verse number="26">Mam yeta foo sɩda, tɩ fo kõn yi be hal tɩ f yao-a a yaoolem lagfo.</verse>
				<verse number="27">Yãmb wʋmame tɩ b ra yeelame tɩ b ra yo ye.</verse>
				<verse number="28">La mam yeta yãmb tɩ ned ning fãa sẽn get pag ne ratem wẽng zoe n maana yoob ne-a a sũurẽ.</verse>
				<verse number="29">Fo rɩtg nifã sã n wat ne fo lʋɩɩs bɩ f feoog-a n lob yɩɩga, tɩ bõe, fo yĩngã will a yembr sã n sãam n são b sẽn na n lob fo yĩngã tõr bug-tẽnga.</verse>
				<verse number="30">La fo nug rɩtg sã n wat ne fo lʋɩɩs bɩ f fiuug-a n lob yɩɩga, tɩ bõe, fo yĩngã will a yembr sã n sãam n são b sẽn na n lob fo yĩngã tõr bug-tẽnga.</verse>
				<verse number="31">B rag n yeelame tɩ ned sã n bas a pag bɩ a kõ-a baosg sebre.</verse>
				<verse number="32">La mam yeta yãmb tɩ ned sẽn basd a pag tɩ ka yoob yĩnga, a kɩtdame t'a kẽ yoobo. La ned ning fãa sẽn dɩkd pag b sẽn bas maanda yoobo.</verse>
				<verse number="33">Yãmb leb n wʋmame tɩ b rag n yeela kʋdem dãmbã a woto: "Da wẽen tɩ yaool n ka sɩd ye, la fo sẽn pʋlem Zu-soabã ne bũmb ninsã, pids-ba."</verse>
				<verse number="34">La mam yeta yãmb tɩ ra wẽen lae-lae ye. Da wẽen-y ne arzãn ye, bala a yaa Wẽnnaam geere.</verse>
				<verse number="35">Da wẽen-y ne tẽngã ye, bala a yaa bãmb nao roagendga. Da wẽen-y ne Zeruzalɛm ye, bala a yaa rĩm-kãseng tẽnga.</verse>
				<verse number="36">Da wẽen ne f zug me ye, bala fo ka tõe tɩ f zoobg ba a yen lebg pɛɛlg bɩ sableg ye.</verse>
				<verse number="37">Bɩ yãmb n-ye yɩ n-ye, tɩ y ayo yɩ ayo. Sã n yɩɩd a woto, sẽn paasã yita wẽng soabã nengẽ.</verse>
				<verse number="38">Yãmb wʋmame tɩ b rag n yeelame tɩ nif nif yĩnga, la yẽnd yẽnd yĩnga.</verse>
				<verse number="39">La mam yeta yãmb tɩ y ra rok y sũur ne ned sẽn maand yãmb wẽng ye. Ned sã n wẽ fo rɩtg yɛgdgã pɛk bɩ f wẽnemd a to wã me n kis-a.</verse>
				<verse number="40">Ned sã n dat n bool foom bʋʋd zĩigẽ n deeg f fu-bila, bɩ f kɩs-a fu-kãsengã me.</verse>
				<verse number="41">Ned sã n modg foom tɩ f yãag-a nao-yakem tusr bɩ f yãag-a nao-yakem tus a yiibu.</verse>
				<verse number="42">Ned sã n kos foom bũmb bɩ f kõ-a. La ned sã n dat n peng foom bũmb bɩ f ra mong-a ye.</verse>
				<verse number="43">Yãmb dag n wʋmame tɩ b yeelame tɩ f nong f to la f kisg f bɛya.</verse>
				<verse number="44">La mam yeta yãmb tɩ y nong y bɛɛba la y ning neb nins sẽn kãabd yãmb wẽngã zut barka, la y maan neb nins sẽn kis yãmbã neere la y pʋʋs neb nins sẽn maand yãmb wẽnga la sẽn namsd yãmbã yĩnga,</verse>
				<verse number="45">tɩ yãmb tõe n yɩ yãmb ba sẽn be arzãnã kamba. Bala bãmb kɩtdame tɩ bãmb wĩntoogã zẽk nin-wẽns la nin-sõamy yĩnga, la b kɩtdame tɩ saagã niid nin-tɩrs la sẽn ka-b tɩrsã yĩnga.</verse>
				<verse number="46">Yãmb sã n nong neb nins sẽn nong yãmbã bala, bõe keoor la yãmb na n paame? Yaood-dɛɛgdbã me ka maand a woto sɩda?</verse>
				<verse number="47">La yãmb sã n pʋʋsd y ba-biisã bala, bõe la yãmb maand n yɩɩd y taabã? Neb nins sẽn ka pʋʋsd Wẽnnaamã me ka maand a woto sɩda?</verse>
				<verse number="48">Dẽ yĩnga, bɩ yãmb yɩ neb sẽn zems zãnga, a wa yãmb ba sẽn be arzãnã sẽn zems zãngã.</verse>
			</chapter>
			<chapter number="6">
				<verse number="1">Gũus-y y mens n da tʋm tẽebã tʋʋm nebã nin gesg yĩng tɩ b tõe n yãnd yãmb ye. Sã n ka rẽ, yãmb kõn paam keoor yãmb ba sẽn be arzãnã nengẽ ye.</verse>
				<verse number="2">Woto yĩnga, fo sã n na n sõng naong rãmba, da kɩt tɩ b peeb baorg fo taoor wa zãmb dãmbã sẽn maand karen-dotẽ la soayã zut tɩ nebã tõe n waoog-bã ye. Mam yeta yãmb sɩd tɩ bãmb zoe n paamda b keoore.</verse>
				<verse number="3">La fo sã n kõt naong rãmba, da sak tɩ f nug-goabg bãng f nug-rɩtgã sẽn maand bũmb ningã ye.</verse>
				<verse number="4">Woto, fo kũunã na n yɩɩ soosgo, la fo ba sẽn yã tɩ fo soosame n kõ wã, bãmb na keo foom.</verse>
				<verse number="5">Yãmb sã n pʋʋsdẽ, bɩ y da maan wa zãmb dãmbã sẽn nong n yals yĩngri, karen-dotẽ la so-tiisẽ n pʋʋs tɩ nebã tõe n yãnd bãmbã ye. Mam yeta yãmb sɩd tɩ bãmb zoe n paamda b keoore.</verse>
				<verse number="6">La fo sã n na n pʋʋse, kẽ f roogẽ n pag kʋɩlenga, n pʋʋs f ba sẽn be zĩig sẽn solge. La fo ba sẽn yã tɩ fo soosame n pʋʋse, bãmb na n keoo foom.</verse>
				<verse number="7">Yãmb sã n pʋʋsdẽ, bɩ y da gom n leb n gom gom-vɩɩd wa buud a taabã sẽn maanda, n tẽed tɩ b goamã wʋsgã yĩnga Wẽnnaam na n leoka bãmb pʋʋsgã ye.</verse>
				<verse number="8">Da yɩ-y wa bãmb ye, bala sẽn deng yãmb sẽn na n kose, yãmb ba wã mii bũmb nins yãmb sẽn tog n paame.</verse>
				<verse number="9">Woto yĩnga, ad yãmb sẽn tog n pʋʋs to-to: Tõnd ba sẽn be arzãna, bɩ yãmb yʋʋrã paam waoogre,</verse>
				<verse number="10">tɩ yãmb soolmã wa, tɩ yãmb daab maan tẽng zug wa a sẽn maand arzãnã.</verse>
				<verse number="11">Kõ-y tõnd d daar o daar dɩɩbã dũnna.</verse>
				<verse number="12">Kõ-y tõnd sugr d beegr yĩnga, a wa tõnd me sẽn kõt d bɛɛgdbã sugrã.</verse>
				<verse number="13">Da bas-y tõnd tɩ d kẽ makr pʋgẽ ye. Fãag-y tõnd wẽng soabã nugẽ, tɩ yãmb n so soolem la pãnga la waoogr wakat sẽn kõn sa. Ãmina!</verse>
				<verse number="14">Yãmb sã n kõ nebã sugr b beegr yĩnga, yãmb ba sẽn be arzãnã na n kõo yãmb me sugri.</verse>
				<verse number="15">La yãmb sã n ka kõ nebã sugr b beegr yĩnga, yãmb ba kõn kõ yãmb me sugr y beegrã yĩng ye.</verse>
				<verse number="16">Yãmb sã n loe noore, bɩ y da gãnem y nens wa zãmb dãmbã sẽn gãnemd b nens tɩ wilg nebã tɩ bãmb loee noorã ye. Mam yeta yãmb sɩd tɩ bãmb zoe n paamda b keoore.</verse>
				<verse number="17">La foom, fo sã n loe noor bɩ f sõog f zug kaam la f widg f nenga,</verse>
				<verse number="18">tɩ fo no-loeerã ra yɩ nebã nin gesg yĩng ye, la a na yɩ f ba sẽn be zĩig sẽn solgã yĩnga. La f baaba sẽn yã tɩ fo soosame n loe noorã, bãmb na keo foom.</verse>
				<verse number="19">Da bĩng-y paoong tẽng zug ka tɩ mogd bɩ tẽngempiisim sãamd-b lame, la wagda kẽed n wʋkdame.</verse>
				<verse number="20">Bĩng-y yãmb paoongã arzãna, tɩ mogd bɩ tẽngempiisim ka sãamd-a be ye, la wagda ka kẽed be n wʋk-a ye.</verse>
				<verse number="21">Tɩ bõe, fo paoong sẽn be zĩig ningã, fo sũur me na n zĩnda beene.</verse>
				<verse number="22">Nif yaa yĩng fɩtla. Fo nif sã n ya sõama, fo yĩngã tõr na n pida ne vẽenem.</verse>
				<verse number="23">La fo nif sã n ka sõama, fo yĩngã tõr na n yɩɩ lika. Dẽ yĩnga, vẽenem ning sẽn be fo pʋgẽ wã sã n ya lika, lik-kãng na n yɩɩ bida.</verse>
				<verse number="24">Ned ba a yen ka tõe n sak zu-soben-dãmb a yiib ye. Bala a na n kisga a yen la a nong a to wã, wala a loe a meng ne a yen la a paoog a to wã. Yãmb ka tõe n sak Wẽnnaam la y sak arzegs me ye.</verse>
				<verse number="25">Dẽ n kɩt tɩ mam yet yãmb tɩ y ra maan yɩɩr ne y vɩɩmã yelle, yãmb sẽn na n dɩ bũmb ninga la y sẽn na n yũ bũmb ninga, wala y maan yɩɩr ne y yĩngã yelle, yãmb sẽn na n yeelg bũmb ningã ye. Vɩɩm ka yɩɩd dɩɩb la, bɩ yĩng ka yɩɩd futu?</verse>
				<verse number="26">Ges-y bõn-pɩgsã sẽn yɩgd yĩngrã. Bãmb ka bʋta, b ka tigsda, b ka suiid baoẽ ye. La yãmb ba sẽn be arzãnã rɩlgda bãmba. Yãmb ka yɩɩd bãmb wʋsg sɩda?</verse>
				<verse number="27">Yãmb ned a bõe n tõe n paas a vɩɩmã woglem kãntɩɩg a yen tãa a sẽn maand yɩɩr yĩnga?</verse>
				<verse number="28">La yaa bõe tɩ y na n maan yɩɩr ne fut yelle? Tags-y weoog rulg-lɛlem sẽn bɩt to-to wã yelle. Bãmb ka tʋmda, b ka wĩid lamdo.</verse>
				<verse number="29">Baoosgo, mam yeta yãmb t'a Salomo mengã sẽn dag n tar ziir wʋsgã, a ka tõog n yeelg a meng tɩ be neer n ta rulg lelemd a yembr ye.</verse>
				<verse number="30">Yãmb tẽeb bilf rãmba! Sã n yaa tɩ Wẽnnaam nagsa mood ning sẽn be weoogẽ dũnna n na n dɩ bugum beoogã a woto, bãmb kõn ges yãmb fut yell n yɩɩda?</verse>
				<verse number="31">Dẽ yĩnga, bɩ y da maan yɩɩr n sokd y mens y sẽn na n dɩ wall y yũ bũmb ninga, wall y sẽn na n yeelg bũmb ninga ye.</verse>
				<verse number="32">Bala yaa neb nins sẽn ka pʋʋsd Wẽnnaamã n baood bõn-kãense. La yãmb ba sẽn be arzãnã miime tɩ yãmb data bõn-kãense.</verse>
				<verse number="33">Deng n bao-y Wẽnnaam soolmã ne bãmb tɩrlmã, la b na n kõo yãmb bõn-kãens n paase.</verse>
				<verse number="34">Dẽ yĩnga, bɩ y da maan yɩɩr ne beoog yell ye, tɩ bõe, daar fãa yell sek-a lame.</verse>
			</chapter>
			<chapter number="7">
				<verse number="1">Da bʋ-y neb a taab bʋʋdo, tɩ b da wa bʋ yãmb bʋʋd ye.</verse>
				<verse number="2">Tɩ bõe, yãmb sẽn bʋʋd nebã bʋʋd to-to wã, b na n bʋʋ yãmb bʋʋd a woto me. Yaa ne makdg ning yãmb sẽn tar n makdẽ wã la b na n mak n lebs yãmba.</verse>
				<verse number="3">Yaa bõe tɩ fo ne moogã sẽn be f ba-biigã nifẽ n yaool n ka ne sug-raoogã sẽn be fo mengã nifẽ wã?</verse>
				<verse number="4">Walla fo na n maana a wãn n yeel f ba-biig t'a bas tɩ f yãk moog sẽn be a nifẽ, tɩ sug-raoog yaool n be f rẽndẽ?</verse>
				<verse number="5">Zãmb soaba! Reng n yãk sug-raoogã sẽn be fo nifẽ wã n yaool n tõog n yã moogã sẽn be f ba-biigã nifẽ wã neer n yãk-a.</verse>
				<verse number="6">Da rɩk-y bõn-sõama n kõ baas ye, la y da rɩk y kĩndi n lob kurkuy taoor tɩ b tõe n tab-b-la ne b nao la b wẽnemd n pogl yãmba.</verse>
				<verse number="7">Kos-y tɩ b na n kõo-y lame. Bao-y tɩ y na n yãame. Kabs-y tɩ b na n paka kʋɩlengã tɩ y kẽ.</verse>
				<verse number="8">Tɩ bõe, ned ning sẽn kot na paame, ned ning sẽn baood na yã, la b na pak kʋɩleng tɩ ned ning sẽn kabsd kẽ.</verse>
				<verse number="9">Ãnna yãmb sʋkã biig n na n kos-a bur t'a kõ-a kugri?</verse>
				<verse number="10">Wall a kos-a zĩinf t'a kõ-a waafo?</verse>
				<verse number="11">Dẽ, yãmb sẽn ya nin-wẽnsã sã n mi tɩ kõ y kambã bõn-sõama, ka Wẽnnaam n mi n yɩɩd n na n kõ neb nins sẽn kot bãmbã bõn-sõama sɩda?</verse>
				<verse number="12">Bũmb nins fãa yãmb sẽn dat tɩ neb a taabã maan yãmba, bɩ yãmb me maan bãmb bõn-kãense. Yõwã yaa Wẽnnaam tõogo la b no-rɛɛsdbã noore.</verse>
				<verse number="13">Tũ-y zag-no-sẽkã n kẽ. Bala zag-noor ning sẽn kẽesd sãoong zĩigẽ, ne sor ning sẽn dɛbd-a be wã yaa yalemse, la neb wʋsg n tũud be.</verse>
				<verse number="14">La zag-noor ning sẽn kẽesd vɩɩm pʋgẽ wã yaa sẽka, tɩ sor ning sẽn dɛbd-a be wã yaa bãanega, la yaa neb bilf bal n yãt-a.</verse>
				<verse number="15">Gũus-y yãmb mens ne belgr no-rɛɛsdbã sẽn wat yãmb sʋk wa piis tɩ b pʋsẽ wã b ya digd-n-yĩid-toosã.</verse>
				<verse number="16">Biis nins bãmb sẽn womdã n na n kɩt tɩ yãmb bãng-ba. Dẽ yĩnga yãmb kaooda sib kɛglg zugu, walla y wobd kankam zaang zugu?</verse>
				<verse number="17">Tɩ-sõng fãa womda bi-sõama, la tɩ-wẽng fãa womda bi-yoodo.</verse>
				<verse number="18">Tɩ-sõng ka tõe n wom bi-yood ye, la tɩ-wẽng me ka tõe n wom bi-sõama ye.</verse>
				<verse number="19">B kɛɛda tɩɩg ning fãa sẽn ka womd bi-sõama wã n tugund bugum.</verse>
				<verse number="20">Dẽ, yaa ne biis nins bãmb sẽn womdã la yãmb na n bãng-ba.</verse>
				<verse number="21">Ka ned ning fãa sẽn boond maam tɩ Zu-soaba! Zu-soaba! N na n kẽ arzãn soolmẽ ye. Yaa ned ning bal sẽn maand-a mam ba sẽn be arzãnã raab n na n kẽ.</verse>
				<verse number="22">Baraare, neb wʋsg na n yeela maam yaa: Zu-soaba! Zu-soaba! Tõnd dag n ka togs bãngr goam ne yãmb yʋʋre, la d dig zĩn-dãmb ne yãmb yʋʋre, la d maan bõn-bãn wʋsg ne yãmb yʋʋr sɩda?</verse>
				<verse number="23">La mam na n yeel-b lame: "Mam zɩ n bãng yãmb lɛ-lɛ. Tʋʋm-wẽns maandbã, yi-y mam taoore."</verse>
				<verse number="24">Woto yĩnga, ned ning fãa sẽn wʋmd goam nins mam sẽn yetã n tũudẽ, yẽ na n yɩɩ wa yam soab sẽn me a roog kugr zugu.</verse>
				<verse number="25">Saag niime, koom zoee wʋsgo, sobg fugame n wẽ roogã la a ka lʋɩ ye, bala a yẽbga pĩig zugu.</verse>
				<verse number="26">La ned ning fãa sẽn wʋmd goam nins mam sẽn yetã n ka sakdẽ, yẽ na n yɩɩ wa yalem sẽn me a roog bĩisir zugu.</verse>
				<verse number="27">Saag niime, koom zoee wʋsgo, sobg fugame n wẽ roogã. A lʋɩɩme la a sãoongã yɩɩ kãsenga.</verse>
				<verse number="28">A Zezi sẽn gom koe-kãens n sa, bãmb zãmsgã yɛɛsa nebã.</verse>
				<verse number="29">Bala bãmb zãmsa nebã wala ned sẽn tar noor ne a sẽn maandã, la a ka wa bãmb tõog karen-saam-dãmbã ye.</verse>
			</chapter>
			<chapter number="8">
				<verse number="1">A Zezi sẽn sig tãngã, kʋʋng-kãseng tũu bãmba.</verse>
				<verse number="2">La gese, yĩng-soab a yen n wa n wõgemd bãmb taoor n yeele: Zu-soaba, yãmb sã n data, yãmb tõe n kɩtame tɩ mam lebg yɩlemde.</verse>
				<verse number="3">A Zezi tẽega b nug n sɩɩs-a n yeele: Mam datame. Lebg yɩlemde. La tao-tao bala a yĩn-gãong-bãagã bas-a lame t'a lebg yɩlemde.</verse>
				<verse number="4">La a Zezi yeela yẽnda yaa: Gũus f meng la f ra sak tɩ ned wʋm ye. Kẽng maan-kʋʋdã nengẽ tɩ b ges foom, la f kõ bũmb nins a Moyiis sẽn wilgã, t'a tõe n yɩ kaset b yĩnga.</verse>
				<verse number="5">A Zezi sẽn kẽ Kapɛrnawom, sodaas koabg naab a yembr waa bãmb nengẽ n kos bãmb a woto:</verse>
				<verse number="6">Zu-soaba, mam tʋmtʋmd n ki bogr n gãe yiri, la a namsda wʋsgo.</verse>
				<verse number="7">A Zezi yeela yẽnda tɩ b na n kẽngame n tɩ maag-a.</verse>
				<verse number="8">Sodaas koabg naabã leoka bãmb yaa: Mam ka sek yãmb na wa mam yir ye. Yãmb ye n gom bala, la mam tʋmtʋmdã na n paama laafɩ.</verse>
				<verse number="9">Bõe yĩnga, mam yaa rao neb sẽn so, la mam me soo sodaase. Mam sã n yeel a yembr t'a kẽnge, a kẽngdame. La mam sã n yeel a to t'a wa, a watame. La mam sã n yeel m tʋmtʋmd t'a maan woto, a maandame.</verse>
				<verse number="10">La a Zezi sẽn wʋm woto, b ges-a lame n nand-a, la b yeela neb nins sẽn tũud bãmbã yaa: Mam yeta yãmb sɩd tɩ mam nan pa yã tẽ-kãseng a woto, baa Israyɛll sʋkã ye.</verse>
				<verse number="11">La mam yeta yãmb tɩ neb n na n yi yaang la taoore, n zĩnd n dɩ ne a Abraham arzãn soolmẽ.</verse>
				<verse number="12">La b na n loba soolmã kamb lik sẽn be kɛɛngã pʋgẽ, la yãbr ne yẽn wãbr na n zĩnda beene.</verse>
				<verse number="13">Dẽ, a Zezi yeela sodaas koabg naabã: Kuil tɩ na n yɩɩ wa fo sẽn tẽ wã bala. La wakat kãng bala tʋmtʋmdã paama maagre.</verse>
				<verse number="14">Dẽ poore, a Zezi kẽnga a Pɩyɛɛr yiri, la b mikame t'a reem-poakã gãee ne yĩn-wɩngre.</verse>
				<verse number="15">La a Zezi sɩɩsa a nugu, la a yĩn-wɩngrã sigame t'a yik n maan bãmb sãando.</verse>
				<verse number="16">Zaabr sẽn ta, b talla neb wʋsg zĩn-dãmb sẽn tar n wa a Zezi nengẽ. A Zezi riga zĩn-dãmbã ne b noor goama, la b maag neb nins fãa sẽn ka laafɩ wã.</verse>
				<verse number="17">Yɩɩ a woto tɩ Wẽnnaam no-rɛɛs a Ezayi sẽn togsã paam pidsgu. A yeelame: Bãmb deega tõnd yĩns toodo, la b zɩɩ tõnd bãase.</verse>
				<verse number="18">A Zezi sẽn yã neb kʋʋngã sẽn gũbg bãmbã, b yeela b karen-biisã tɩ b loog n kẽng ko-kãsengã rʋʋnde.</verse>
				<verse number="19">La tõog karen-saamb a yembr kolgame n yeel a Zezi yaa: Mam na n tũuda yãmb n kẽnd zĩig ning fãa yãmb sẽn na n kẽnge.</verse>
				<verse number="20">La a Zezi yeela yẽnda: Waas tara bogdo, tɩ liuuli sẽn yɩgd yĩngrã tar tʋgdo, la Ninsaal Bi-riblã ka tar zĩig n na n gãneg a zug ye.</verse>
				<verse number="21">Ned a to zĩnda bãmb karen-biisã sʋk n yeel bãmba: Zu-soaba, bas-y tɩ m deng n kẽng n tɩ mum m ba la m wa.</verse>
				<verse number="22">La a Zezi leoka yẽnda yaa: Tũ maam, la f bas kũ-rãmbã tɩ b mum b kũum. Waas sẽn be b bok noore (8.20)</verse>
				<verse number="23">Bãmb kẽe koom-koglgã, la bãmb karen-biisã tũu bãmba.</verse>
				<verse number="24">La tao-tao bala sob-kãseng yika ko-kãsengã zug hal tɩ ko-pɛm limd koom-koglgã. La a Zezi da gõeeme.</verse>
				<verse number="25">Bãmb karen-biisã wa n neka bãmb n yeele: Zu-soaba, fãag-y-do! Ad tõnd na n kiime!</verse>
				<verse number="26">A Zezi yeela bãmb yaa: Tẽeb bilf rãmba, yaa bõe tɩ yãmb zoet rabeem? La a Zezi yikame n tãs sobdã ne ko-kãsengã, la zĩiga fãa lebga sɩddd.</verse>
				<verse number="27">Daopã yɛɛsame n yeele: Nin-kãngã yaa bõe ned tɩ baa sobdã ne ko-kãsengã sakd bãmba?</verse>
				<verse number="28">Bãmb sẽn dʋʋg ko-kãsengã n ta Gadara neba tẽngẽ, gãeems a yiib yii yaadẽ n wa a Zezi nengẽ. B yaa gãeen-zabds hal wʋsgo, tɩ ned ka saagd n pɩʋʋg zĩig ning b sẽn be wã ye.</verse>
				<verse number="29">Bãmb kelmame n yeele: Wẽnnaam Bi-ribla, yãmb waame n na n maan tõnd bõe? Yãmb waame n na n nams tõnd tɩ wakatã nan ka ta laa?</verse>
				<verse number="30">Kurkuy wʋsg n dag n be hal yɩɩg n wãbdẽ.</verse>
				<verse number="31">La zĩn-dãmbã bõosa a Zezi n yeel tɩ b sã n dig bãmb tɩ b yi, bɩ b tʋm-b tɩ b tɩ kẽ kurkuyã.</verse>
				<verse number="32">A Zezi yeela zĩn-dãmbã tɩ b kẽnge. La b yiime n kẽ kurkuyã. Dẽ, kurkuyã wudgame n yi ko-kãsengã noor sigdgã n bilim n lʋɩ koomã pʋgẽ, la koomã rɩ-b lame.</verse>
				<verse number="33">Kurkuyã gũudbã zoeeme, la b kẽnga tẽngã pʋgẽ n tɩ togs bũmb nins fãa sẽn maanã, la bũmb ning sẽn maan neb nins zĩn-dãmbã sẽn dag n tarã.</verse>
				<verse number="34">La tẽngã rãmb fãa yiime n seg a Zezi. La b sẽn yã a Zezi, b kosa bãmb tɩ b loog la b bas-b b tẽnga.</verse>
			</chapter>
			<chapter number="9">
				<verse number="1">A Zezi kẽe koom-koglg n leb n pɩʋʋg ko-kãsengã n kuil b tẽngẽ.</verse>
				<verse number="2">B talla rao a yembr sẽn ki bogre, n gãe a gãagẽ, n wa bãmb nengẽ. A Zezi sẽn yã bãmb tẽebo, b yeela sẽn ki-a bogrã yaa: M biiga, keng f sũuri! Fo paama f yel-wẽnã sugri.</verse>
				<verse number="3">Gom-kãng yĩnga, tõog karen-saam-dãmb kẽer tagsa b sũyẽ tɩ rao-kãnga paoogda Wẽnnaam.</verse>
				<verse number="4">La a Zezi sẽn mi bãmb tagsgã yeela bãmba: Yaa bõe tɩ yãmb tar tags wẽns y sũyã pʋse?</verse>
				<verse number="5">Bʋg yeelg n ya naana n yɩɩda: "Fo paama f yel-wẽna sugr bii, bɩ yik n kẽne?"</verse>
				<verse number="6">La yaa tɩ nebã na bãng tɩ Ninsaal Bi-riblã tara noor tẽng zug ka tɩ kõ yel-wẽnã sugri. A Zezi yeela sẽn ki-a bogrã: Yik n dɩk f gãag n kuili.</verse>
				<verse number="7">Yẽ yikame n kuil a yiri.</verse>
				<verse number="8">La kʋʋngã sẽn yã woto, b yɛɛsame la b waooga Wẽnnaam b sẽn kõ ninsaalb pãng a woto wã yĩnga.</verse>
				<verse number="9">A Zezi sẽn yi be n kẽng taoore, b yãa rao a yembr sẽn boond t'a Matye t'a zĩ yaood-deegr zĩigẽ. Bãmb yeela yẽnda t'a tũ bãmba. Daowã yikame n tũ bãmba.</verse>
				<verse number="10">A Zezi sẽn zĩ a Matye roogẽ n dɩtẽ, yaood-dɛɛgdb ne yel-wẽn maandb waa wʋsgo, n zĩnd ne bãmb ne b karen-biisã n dɩtẽ.</verse>
				<verse number="11">Fariisẽ-dãmba sẽn yã rẽnda, b soka a Zezi karen-biisã yaa: Yaa bõe tɩ yãmb karen-saambã rɩt ne yaood-dɛɛgdb la yel-wẽn maandba?</verse>
				<verse number="12">A Zezi sẽn wʋm b sokrã yeela bãmb yaa: Ka neb nins sẽn tar laafɩ wã n baood tɩp ye, yaa bãad-dãmba.</verse>
				<verse number="13">Dẽ, kẽng n zãms-y koe-kãngã võore: "Mam sẽn dat yaa nimbãan-zoeere la ka maand ye." Bala mam ka wa tɩ bool nin-tɩrs ye la yaa yel-wẽn maandbã.</verse>
				<verse number="14">Dẽ, a Zã karen-biis waa a Zezi nengẽ n sok bãmb a woto: Yaa bõe tɩ tõnd ne Fariisẽ-dãmbã loet noor tɩ yãmb karen-biisã yaool n ka loetẽ?</verse>
				<verse number="15">A Zezi leoka bãmb yaa: Dẽ yĩnga pʋg-paal sɩd tũud-n-taas tõe n maana sũ-sãoong wakat ninga a sẽn ket n be ne bãmba? Day n wat tɩ b na n yiis pʋg-paalã sɩdã n bas-ba. Dẽ bãmb na yaool n loe noore.</verse>
				<verse number="16">Ned ka be sẽn na n dɩk peen-paalg n lisg fu-kʋdg ye. Tɩ bõe, peen-paalgã na n yõbgame n kɩt tɩ fu-kʋdgã kẽeg n yɩɩg pĩnda.</verse>
				<verse number="17">Ned ka be sẽn na n sui rã-paalg ko-wao-kʋdẽ ye. Sã n ka rẽ, ko-waoosã na pusi, rãamã na raage, la ko-waoosã na sãam. Rã-paalg tog n suii ko-wao-paalsẽ. Woto b tõe n bĩng-a lame t'a ka sãam ye.</verse>
				<verse number="18">A Zezi sẽn ket n gomd ne bãmb a woto, naab a yembr waa n wõgemda bãmb taoor n yeele: Mam bi-pugl n ki moas-moasã. Wa-y n tik-y yẽnda ne y nugu la a na n vʋʋgame.</verse>
				<verse number="19">A Zezi yika ne b karen-biisã n tũ yẽnda.</verse>
				<verse number="20">La gese, pag a yembr bãag sẽn tar t'a zɩɩm daagd hal yʋʋm piig la a yiib waa a Zezi poorẽ n sɩɩs bãmb fuug noore.</verse>
				<verse number="21">Bala a yeela a sũurẽ t'a sã n tõog n sɩɩs bãmb fuugã bala, a na n paama laafɩ.</verse>
				<verse number="22">A Zezi sẽn wẽnemd n yã pagã, b yeel-a lame: M biiga, keng f sũuri! Fo tẽeb n maag foom. La pʋg-kãng paama maagr wakat kãng bala.</verse>
				<verse number="23">La a Zezi sẽn ta naabã yir n yã wɩ-pɛɛbdbã ne neb kʋʋng sẽn maand bʋrga, bãmb yeel-b lame:</verse>
				<verse number="24">Yi-y tɩ bi-puglã ka ki ye, a gõeeme. La nebã yaala a Zezi.</verse>
				<verse number="25">La b sẽn yiis nebã n sɛ, a Zezi kẽeme n gãd bi-puglã nugu, la a yikame.</verse>
				<verse number="26">La bõn-kãng kibar saaga tẽngã fãa.</verse>
				<verse number="27">A Zezi sẽn yit zĩ-kãnga, zoens a yiib pʋgla bãmb n kelemdẽ n yetẽ: David Bi-ribla, zoe-y tõnd nimbãanega!</verse>
				<verse number="28">A Zezi sẽn ta yiri, zoensã kolga bãmba, la a Zezi sok-b lame: Yãmb tẽedame tɩ mam tõe n maana bõn-kãnga? La b leokame tɩ n-ye Zu-soaba.</verse>
				<verse number="29">Dẽ a Zezi sɩɩsa zoensã ninã n yeele: Bɩ a yɩ ne yãmb a wa yãmb sẽn tẽedã.</verse>
				<verse number="30">La b ninã pukame. La a Zezi keooga bãmb neer n yeel-b tɩ b gũus tɩ ned da bãng yõwã ye.</verse>
				<verse number="31">La bãmb sẽn looge, b moona a Zezi yʋʋrã tẽn-kãng zĩiga fãa.</verse>
				<verse number="32">La bãmb sẽn yita, b talla muk zĩn sẽn tar n wa a Zezi nengẽ.</verse>
				<verse number="33">La a Zezi sẽn dig zĩnã, mukã gomame. La neb kʋʋngã yɛɛsame n yeel tɩ ned nan ka yã bũmb a woto Israyɛll pʋgẽ ye.</verse>
				<verse number="34">La Fariisẽ-dãmbã yeelame tɩ yaa ne zĩn-dãmbã naab pãng la a Zezi digd zĩn-dãmbã.</verse>
				<verse number="35">A Zezi saaga tẽn-bɛd la tẽn-bõoneg fãa n zãms nebã b karen-dotẽ, la b moon Wẽnnaam soolem koe-noogã, la b maag bãad-dãmba la koms-rãmb buud fãa.</verse>
				<verse number="36">A Zezi sẽn yã neb kʋʋngã, b nimbãaneg yõka bãmba. Tɩ bõe, nin-kãens da yɛɛme tɩ b nensã yeege, n ya wa piis sẽn ka tar pe-kɩɩm ye.</verse>
				<verse number="37">Dẽ a Zezi yeela b karen-biisã yaa: Koodã sẽn dat tigsgã yaa wʋsgo, la tigsdbã sõor paoodame.</verse>
				<verse number="38">Dẽ yĩnga, kos-y tigsgã soab tɩ b tʋm tʋmtʋmdb b pʋʋgẽ wã.</verse>
			</chapter>
			<chapter number="10">
				<verse number="1">La a Zezi boola b karen-biis piig la a yiibã n kõ-b pãn-tõog tɩ b rig zĩn-dẽgdo, la b maag bãad-dãmb buud fãa la koms-rãmb buud fãa.</verse>
				<verse number="2">Ad tẽn-tʋmdb piig la a yiibã yʋya: Dẽenem soab yaa a Sɩmo b sẽn boond t'a Pɩyɛɛr ne a ba-biig a Ãndre, la a Zebde bi-ribl a Zak ne a ba-biig a Zã,</verse>
				<verse number="3">a Filip ne a Bartelemi, a Toma ne a Matye sẽn ya yaood-dɛɛgda, a Zak sẽn ya a Alfe biigã ne a Tade,</verse>
				<verse number="4">a Sɩmo b sẽn boond tɩ Zelot ne a Zudas Iskaryo, soab ning sẽn zãmb a Zezi wã.</verse>
				<verse number="5">Yaa bãmb piig la a yiibã la a Zezi tʋmyã, n yeel-b a woto: Da kẽng-y bu-zẽmsã nengẽ ye, la y ra kẽ Samari nebã tẽnsẽ ye.</verse>
				<verse number="6">Bas-y be la y kẽng Israyɛll pe-menemdsã nengẽ.</verse>
				<verse number="7">Kẽnd-y la y moondẽ tɩ arzãn soolem kolgame.</verse>
				<verse number="8">Maag-y bãad-dãmba la y vʋʋg kũum, la y kɩt tɩ yĩn-gãong bãas sẽn tar b rãmbã lebg yɩlma, la y rig zĩn-dãmba. Yãmb deega zaalem, bɩ y kõ zaalem.</verse>
				<verse number="9">Da zã-y sãnem bɩ wanzuri bɩ lagf y sɛɛg sẽbdsẽ ye,</verse>
				<verse number="10">la y ra zɩ korg y so-toakã yĩng ye. Da rɩk-y fut a yiibu la neooda wall dasaar ye. Tɩ bõe, tʋmtʋmd togd n paama a rɩɩbo.</verse>
				<verse number="11">Yãmb sã n kẽ tẽngẽ, tɩ yaa tẽn-bedre, tɩ yaa tẽn-bila, bɩ y bao n bãng ned sã n bee be n zems tɩ sik yãmb a yiri, la y zĩnd be hal tɩ ta y loogre.</verse>
				<verse number="12">La yãmb sã n kẽed zakẽ wã, bɩ y yeel tɩ laafɩ zĩnd ne zakã rãmba.</verse>
				<verse number="13">La zag-kãng sã n zemsa ne laafɩ, bɩ yãmb laafɩ wã zĩnd ne a nebã. La a sã n ka zems ne laafɩ, bɩ yãmb laafɩ wã leb y nengẽ.</verse>
				<verse number="14">La b sã n ka reeg yãmba, la b ka kelg yãmb goamã, bɩ y foos y nus la y yi zag-kãnga walla tẽn-kãng n bas-ba.</verse>
				<verse number="15">Mam yeta yãmb sɩda tɩ bʋʋdã daare, Sodom ne Gomoor sɩbgrã toolem ka na n ta tẽn-kãng rẽndã ye.</verse>
				<verse number="16">Ade, mam tʋmda yãmb wa piis digd-n-yĩids sʋka. Dẽ yĩnga, yɩ-y yam dãmb wa wiisi, la y yɩ neb sẽn ka tar yell ye, n ya wa wala.</verse>
				<verse number="17">Gũus-y y mens ne nebã, bala b na n yõga yãmb n kẽng bʋʋd zĩisẽ, la b na n pãba yãmb ne kalwaas b karen-dotã pʋse.</verse>
				<verse number="18">B na n kẽnga ne yãmb Gʋvɛrneer dãmb ne rĩm-dãmb taoor mam yĩnga, tɩ tõe n yɩ kaset bãmb ne bu-zẽmsã yĩnga.</verse>
				<verse number="19">La b sã n tall yãmb n kẽnge, bɩ y da maan yɩɩr ne yãmb sẽn na n gom to-to wall y sẽn na n yet tɩ bũmb ning ye. Wakat kãng bala, b na n wilga yãmb bũmb ning y sẽn na n gomã.</verse>
				<verse number="20">Bala ka yãmb n na n gom ye, yaa yãmb ba sẽn be arzãnã Sɩɩgã sẽn be yãmb pʋsã n na n gome.</verse>
				<verse number="21">Ned na n kɩtame tɩ b yõk a ba-biig n kʋ, la ba-rãmb me na n maana b kamb a woto. Kamb na n yika ne b ba-rãmb la b ma-rãmb n kɩt tɩ b kʋ-ba.</verse>
				<verse number="22">Neba fãa na n kisga yãmb mam yʋʋrã yĩnga, la ned ning sẽn na n yals-a kãenkãe tɩ wakat ta na paam fãagre.</verse>
				<verse number="23">B sã n nams yãmb tẽn-kãnga, bɩ y zoe n kẽng tẽng a to. Mam yeta yãmb sɩda tɩ yãmb ka na n saag Israyɛll tẽnsã n sɛ tɩ Ninsaal Bi-riblã nan ka wa ye.</verse>
				<verse number="24">Karen-biig ka yɩɩd a karen-saamb ye, la tʋmtʋmd ka yɩɩd a zu-soab ye.</verse>
				<verse number="25">Karen-biig sã n yɩ wa a karen-saamba, tɩ tʋmtʋmd yɩ wa a zu-soaba, sekame. B sã n boola yirã soab tɩ Belzebul, b kõn bool a yirã rãmb a woto n yɩɩda?</verse>
				<verse number="26">Dẽ yĩnga, bɩ y ra zoe dabeem ye. Tɩ bõe, bũmb ka be sẽn lud n kõn puki, la sẽn solg neb sẽn kõn yã ye.</verse>
				<verse number="27">Togs-y bũmb nins mam sẽn yeel yãmb likẽ wã vẽenemẽ, la y rʋ rot zut n moon bũmb nins mam sẽn walem yãmb tʋbẽ wã.</verse>
				<verse number="28">Ra zoe-y neb nins sẽn kʋʋd yĩngã n yaool n ka tõe n kʋ sɩɩgã ye. Zoe-y soab ning sẽn tõe n kɩt tɩ yĩngã ne sɩɩgã sãam bug-tẽngã.</verse>
				<verse number="29">B ka koosd yirg su a yembr sɩda? La baoosgo, a yembr bãmb sʋk ka lʋɩt tẽng tɩ ka tũ ne yãmb ba wã raab ye.</verse>
				<verse number="30">La baa yãmb zugã zoobd fãa sõdame.</verse>
				<verse number="31">Dẽ yĩnga, da zoe-y rabeem ye. Yãmb bee yõod n yɩɩd yirs wʋsgo.</verse>
				<verse number="32">Ned sã n kɩs kaset nebã taoor t'a yaa mam neda, mam me na n kɩsa kaset m ba sẽn be arzãnã taoor tɩ mam yaa yẽ neda.</verse>
				<verse number="33">La ned sã n yeel nebã taoor t'a ka mi maam, mam me na n yeela m ba sẽn be arzãnã taoor tɩ mam ka mi-a ye.</verse>
				<verse number="34">Ra tags-y tɩ mam waame tɩ laafɩ na zĩnd tẽng zug ye. Mam ka wa ne laafɩ ye, la yaa ne zabr sʋʋga.</verse>
				<verse number="35">Bala mam waame n na n kɩt tɩ welgr zĩnd rao ne a baaba sʋka, bi-pugl ne a ma sʋka, bi-pag ne a sɩd ma sʋka,</verse>
				<verse number="36">la ned yir dãmb meng n na n yɩ a bɛɛba.</verse>
				<verse number="37">Ned ning sẽn nong a ba bɩ a ma n yɩɩd maam ka zems tɩ yɩ mam dẽnd ye. La sẽn nong-a a bi-ribl bɩ a bi-pugl n yɩɩd maam ka zems tɩ yɩ mam dẽnd ye.</verse>
				<verse number="38">Ned ning sẽn ka rɩkd a da-pɩk n pʋg maam ka zems tɩ yɩ mam dẽnd ye.</verse>
				<verse number="39">Ned ning sẽn na gɩbl a vɩɩm, na n kong-a lame. La ned ning sẽn na bas a vɩɩm mam yĩng na n leb n paam-a lame.</verse>
				<verse number="40">Ned sã n deeg yãmba, yaa maam la a reeg-yã. La ned sã n deeg maam, yaa sẽn tʋm-a maamã la a reeg-yã.</verse>
				<verse number="41">Ned ning sẽn deegd Wẽnnaam no-rɛɛsa, a sẽn ya bãmb no-rɛɛsã yĩnga, a na n deega Wẽnnaam no-rɛɛs keoore. La ned ning sẽn deegd nin-tɩrga, a sẽn ya nin-tɩrgã yĩnga, a na n deega nin-tɩrg keoore.</verse>
				<verse number="42">Ned sã n kõ kom-bõoneg kãensã ned a yembr ko-maasg t'a yũ, a sẽn ya mam karen-biig yĩnga, baa ya ne wũmbla, mam yeta yãmb sɩd t'a kõn kong a keoor ye.</verse>
			</chapter>
			<chapter number="11">
				<verse number="1">A Zezi sẽn wilg bãmb karen-biisã piig la a yiibã b tʋʋmã n sɛ, b meng yii be n kẽng n tɩ zãms nebã la b moon koe-noogã b tẽnsã pʋse.</verse>
				<verse number="2">A Zã zĩnda bi-bees roogẽ n wʋm tɩ b gomd a Zezi tʋʋmã yelle. Dẽ, yẽ tʋma a karen-biis tɩ b tɩ sok a Zezi woto:</verse>
				<verse number="3">Yãmb la sẽn tog n wa-a wã bii, bɩ d tog n gũ a to?</verse>
				<verse number="4">A Zezi leok-b lame n yeele: Kẽng-y n tɩ togs-y-yã a Zã bũmb nins yãmb sẽn wʋmd la y yãtã:</verse>
				<verse number="5">zoens nin pugsdame, wobs kẽndame, yĩn-gãong bãas sẽn tar b rãmbã yĩns lebgda yɩlma, wʋms wʋmdame, kũum vʋʋgdame, la koe-noogã moonda naong rãmb sʋka.</verse>
				<verse number="6">Bark bee ned ning mam sẽn kõn yɩ kug-lakdg a yĩngã zugu.</verse>
				<verse number="7">La a Zã karen-biisã sẽn looge, a Zezi sɩngame n gom ne neb kʋʋngã a Zã yell n yeele: Bõe la yãmb kẽng n tɩ ges we-rasempʋɩɩgẽ wã? Tãnwĩig sobg sẽn miimda?</verse>
				<verse number="8">La yaa bõe la yãmb tɩ gese? Dao sẽn yeelg waoogr futu? Neb nins sẽn yer fu-bʋgs sẽn ya neebã bee rĩm-dãmb zagsẽ.</verse>
				<verse number="9">Dẽ, bõe la yãmb kẽng n tɩ gese? Wẽnnaam no-rɛɛsa? Mam yeta yãmb tɩ n-ye. La yaa ned sẽn yɩɩd Wẽnnaam no-rɛɛsa.</verse>
				<verse number="10">Bala, yaa rao-kãng kibar la b sẽn dag n gʋls n yeel a woto wã: "Ade, mam tʋmda m koe-toagsda, t'a reng fo taoore, n lʋɩ taoor n maneg f sorã."</verse>
				<verse number="11">Sɩd-sɩda, mam yeta yãmb tɩ pagb sẽn dog b rãmbã sʋka, ned ka zĩnd sẽn ya kãseng n yɩɩd a Zãmbatiis ye. Baoosgo, soab ning sẽn ya-a yao-zʋʋg arzãn soolmẽ wã yaa kãseng n yɩɩd yẽnda.</verse>
				<verse number="12">Hal a Zãmbatiis wakat tɩ ta moasã, yaa ne pãng la nebã kẽed arzãn soolmẽ. La yaa pãens rãmbã n tõogd n paamd-a.</verse>
				<verse number="13">Wẽnnaam no-rɛɛsdbã fãa ne tõogã togsa pĩnd-n-bãngr goam soolmã wɛɛngẽ hal tɩ ta a Zã wakate.</verse>
				<verse number="14">La yãmb sã n na n sak n deege, yẽ yaa Eli ning sẽn dag n tog n wa-a wã.</verse>
				<verse number="15">Sẽn tar-a tʋb bɩ a wʋme.</verse>
				<verse number="16">Mam na n mamsa zamaan-kãngã nebã ne ãnna rãmba? Bãmb wẽnda wa kamb sẽn zĩ raagẽ n boond taab n yetẽ:</verse>
				<verse number="17">"Tõnd peeba wɩɩs la yãmb ka sao ye. Tõnd yɩɩla kʋʋr yɩɩl la yãmb ka wiis ye."</verse>
				<verse number="18">Bala a Zã waame n ka rɩt la a ka yũud ye, tɩ b yet tɩ sɩ-wẽng n tar-a.</verse>
				<verse number="19">Ninsaal Bi-riblã sẽn wa, b rɩtame la b yũuda, tɩ nebã yetẽ tɩ b yaa yão-be-neda, la rã-yũuda, la yaood-dɛɛgdb ne yel-wẽn maandb zoa. Yam biis n wilgd t'a yaa tɩrga.</verse>
				<verse number="20">Dẽ poore, a Zezi sɩngame n leng tẽns nins bãmb sẽn maan bõn-bãn wʋsg b pʋsẽ wã, bãmb sẽn ka tek yam n kos sugrã yĩng n yeele:</verse>
				<verse number="21">Korazin, fo na paam toogo! Betsayida, fo na paam toogo! Bala bõn-bãn nins sẽn maan yãmb pʋsẽ wã sã n dag n maanẽ Tɩɩr ne Sɩdõ sẽn ya tẽn-wẽnsã pʋse, bãmb dag n na tekẽ yam hal daar zãr n pil bot n zĩnd tompeglmẽ n kos sugri.</verse>
				<verse number="22">Yaa woto yĩng la mam yet yãmb tɩ bʋʋdã daare, Tɩɩr ne Sɩdõ nebã sɩbgrã toolem kõn ta yãmb ye.</verse>
				<verse number="23">La foom, Kapɛrnawom, b na n zẽka foom hal tɩ f ta arzãna? Ayo, b na n sika foom hal tɩ ta kɩɩm-kulgu. Bala bõn-bãn nins sẽn maan fo pʋgẽ wã sã n dag n maanẽ Sodom pʋgẽ, a rag n na ketẽ tɩ ta rũnna.</verse>
				<verse number="24">Yaa woto yĩng la mam yet yãmb tɩ bʋʋdã daare, Sodom sɩbgrã toolem ka na n ta foom ye.</verse>
				<verse number="25">Wakat kãnga, a Zezi gomame n yeele: M ba sẽn ya arzãn la tẽng Zu-soabã, mam pẽgda yãmba, yãmb sẽn solg bõn-kãens ne yam-dãmba la yẽesem-dãmba, n yaool n vẽneg kom-bõonegã ne-bã yĩnga.</verse>
				<verse number="26">N-ye, m ba, yãmb sẽn dat tɩ ya a woto wã yĩnga.</verse>
				<verse number="27">M ba ninga bũmb fãa mam nugẽ, la ned ba a yen ka mi Bi-riblã, sã n ka ba wã bala. La ned ba a yen ka mi ba wã, sã n ka Bi-riblã bala, la a sẽn dat n vẽneg bãmb ne ned ningã.</verse>
				<verse number="28">Yãmb fãa, zɩɩb sẽn zɩsg tɩ y yɛ wã, wa-y mam nengẽ, la m na n kɩtame tɩ y vʋʋse.</verse>
				<verse number="29">Rɩk-y mam yubl-balgr n pidi, la y sak mam zãmsgo, bala mam yaa nin-bʋgsga la sũ-mar soaba, la yãmb na paam vʋʋsgo.</verse>
				<verse number="30">Bala yubl-balgr ning mam sẽn pit yãmbã yaa faoogo, la zɩɩb ning mam sẽn tʋkd yãmbã yaa faasga.</verse>
			</chapter>
			<chapter number="12">
				<verse number="1">Wakat kãnga, a Zezi pɩʋʋga pʋt vʋʋsg daare. B karen-biisã sɩngame n yãgs koodã n wãbe, kom sẽn tar-b yĩnga.</verse>
				<verse number="2">Fariisẽ-dãmbã sẽn yã yõwã, b yeela a Zezi yaa: Ges-y-yã! Yãmb karen-biisã maanda bũmb sẽn ka zems tɩ maan vʋʋsg daar ye.</verse>
				<verse number="3">La a Zezi leok-b lame n yeele: Yãmb ka karem bũmb ning a David sẽn maan wakat ning kom sẽn yõk yẽ ne a tũud-n-taasã,</verse>
				<verse number="4">a sẽn yɩ to-to n kẽ Wẽnnaam doogẽ wã n dɩ bur ning sẽn ya Wẽnnaam dendã, yẽ wall a tũud-n-taasã sẽn ka zems tɩ rɩ, sã n ka maan-kʋʋdbã balã laa?</verse>
				<verse number="5">Bɩ yãmb ka karem tõogã pʋgẽ tɩ vʋʋsg daare, maan-kʋʋdbã sẽn be wẽnd-doogẽ wã kɩɩsda vʋʋsg daar tõog tɩ ka beegr b yĩng laa?</verse>
				<verse number="6">Mam yaool n yeta yãmb tɩ sẽn yɩɩd wẽnd-doogã n be ka.</verse>
				<verse number="7">Yãmb sã n dag n bãngẽ gomd ning sẽn yet-a tɩ "mam data nimbãan-zoeer la ka maoongã" võore, yãmb dag n ka na n sɩbg neb sẽn ka tar yell ye.</verse>
				<verse number="8">Bala Ninsaal Bi-riblã soo vʋʋsg daarã.</verse>
				<verse number="9">A Zezi yii be n kẽng b karen-doogẽ wã.</verse>
				<verse number="10">La dao a yen n da be be t'a nug ki. La b soka a Zezi noor sã n beeme tɩ maag bãad vʋʋsg daare. La sok-kãng yaa sẽn na yɩl n paam bũmb n dõd a Zezi.</verse>
				<verse number="11">A Zezi leoka bãmb yaa: Ãnna n be yãmb sʋkã sẽn na n tar pesg a yen tãa t'a lʋɩ bokẽ vʋʋsg daare, t'a ka tɩ tak-a n yiisi?</verse>
				<verse number="12">Ninsaal yõod sẽn yɩɩd pesg zĩig ka zãra? Dẽ, noor beeme tɩ maan neer vʋʋsg daare.</verse>
				<verse number="13">La a Zezi yeela raowã t'a tẽeg a nugã. La a tẽeg-a lame, la a vʋʋgame n lebg sõama wa nug a to wã.</verse>
				<verse number="14">Fariisẽ-dãmbã yii yɩng n yẽs ne taab n bao b sẽn na n maan to-to n kʋ a Zezi.</verse>
				<verse number="15">A Zezi sẽn wʋm rẽnda, b yii zĩ-kãnga. Neb wʋsg tũu bãmba, la b maaga b fãa.</verse>
				<verse number="16">La a Zezi keoog-b-la neer n yeel tɩ b ra sak tɩ ned bãng bãmb ye,</verse>
				<verse number="17">tɩ bũmb ning Wẽnnaam no-rɛɛs a Ezayi sẽn yeelã pidsi:</verse>
				<verse number="18">Ad mam tʋmtʋmd mam sẽn yãke, mam nin-nongr sẽn ta m yam. Mam na n ninga m Sɩɩgã yẽ zugu, la yẽ na n moona tɩrlem koɛɛg buudã fãa sʋka.</verse>
				<verse number="19">Yẽ kõn wẽ nokoeemde wall a zẽk a koɛɛg ye, la ned kõn wʋm yẽ koɛɛg soay zut ye.</verse>
				<verse number="20">Yẽ kõn kaoog tãnwĩ-kaoong n baas ye, la yẽ kõn kiis fɩtɩl peend sẽn ket n nusd ye, hal t'a kɩt tɩ tɩrlem paam tõogre.</verse>
				<verse number="21">La buud toay-toayã na n teega yẽ yʋʋrã.</verse>
				<verse number="22">Dẽ, b talla ned sẽn ya zoang la muka tɩ zĩn tar-a n wa a Zezi nengẽ, la bãmb maag-a lame, tɩ yẽ sẽn dag n ya mukã, a gomdame la a yãtẽ.</verse>
				<verse number="23">Neb kʋʋngã fãa yɛɛsame n yeele: Dao-kãngã ka na n yɩ a David biigã sɩda?</verse>
				<verse number="24">La Fariisẽ-dãmbã sẽn wʋm woto, b yeelame: Dao-kãngã ka rigd zĩn-dãmbã tɩ sã n ka ne zĩn-dãmbã naab a Belzebul pãng ye.</verse>
				<verse number="25">La a Zezi sẽn mi bãmb tagsgã yeel-b lame yaa: Soolem ning fãa neb sẽn welg n gõdg n zabd ne taaba, a na n wãame. La tẽng ning fãa bɩ yir ning fãa neb sẽn welg n gõdg n zabd ne taab kõn tõog n yals ye.</verse>
				<verse number="26">Sã n yaa t'a Sʋtãan digda a Sʋtãana, a welgame n gõdg n zabd ne a menga. Dẽ, yẽ soolem na n yɩɩ a wãn n yalse?</verse>
				<verse number="27">La mam sã n digda zĩn-dãmbã ne a Belzebul pãnga, yãmb kambã yẽ digd-b-la ne ãnna pãnga? Yaa woto yĩng n kɩt tɩ bãmb na n yɩ yãmb bʋ-kaoodba.</verse>
				<verse number="28">La sã n yaa ne Wẽnnaam Sɩɩgã pãng la mam digd zĩn-dãmbã, dẽ, Wẽnnaam soolem taa yãmb sʋka.</verse>
				<verse number="29">Bɩ ned na n yɩɩ a wãn n kẽ pãng soab roogẽ n wʋk a teedo, t'a ka reng n sẽb-a? A sã n sẽb-a, a na yaool n tõog n wʋk a roogã teedã.</verse>
				<verse number="30">Ned ning sẽn ka be mam poorẽ kisa maam, la ned ning sẽn ka naagd maam n tigsdẽ, a sãeegdame.</verse>
				<verse number="31">Yaa woto yĩng la mam yet yãmb tɩ ninsaalbã na n paama sugr b yel-wẽnã la b paoogrã buud fãa yĩnga. La ned ning sẽn paoog-a Sɩɩg-sõng kõn tol n paam sugr ye.</verse>
				<verse number="32">Ned ning sẽn gom-a Ninsaal Bi-riblã wẽng na n paama sugri. La ned ning sẽn na n gom Sɩɩg-sõng wẽng kõn paam sugr dũni-kãnga pʋga, la dũni ning sẽn watã pʋg me ye.</verse>
				<verse number="33">Yeel-y tɩ tɩɩgã n ya sõama la a biis ya sõama, wall y yeel tɩ tɩɩgã yaa yooko la a biisã yaa yoodo. Bala yaa tɩɩg biisẽ la b bãngd a yaa sõama wall yooko.</verse>
				<verse number="34">Yãmb wag-toos buudu, yãmb sẽn ya nin-wẽns a woto wã, yãmb na n yɩɩ a wãn n tõog n gom gom-sõama? Bala yaa bũmb nins sẽn pid sũurẽ wã n yit noorẽ wã.</verse>
				<verse number="35">Nin-sõng yiisda bõn-sõama a paoon-sõngã pʋgẽ. La nin-wẽng yiisda bõn-wẽns a paoon-wẽngã pʋgẽ.</verse>
				<verse number="36">Mam yeta yãmb tɩ bʋʋdã kaoob daare, ninsaalbã na n leoka gom-vɩɩd nins fãa bãmb sẽn dag n gomã yelle.</verse>
				<verse number="37">Bala yaa ne fo noorã goam la f na n paam bʋʋm, la yaa ne fo noorã goam la f na n kong bʋʋm.</verse>
				<verse number="38">Dẽ, tõog karen-saam-dãmbã ne Fariisẽ-dãmbã kẽer yeela a Zezi yaa: Karen-saamba, tõnd datame tɩ yãmb maan bãnd tɩ d yãnde.</verse>
				<verse number="39">A Zezi leok-b lame n yeele: Zamaan kãngã neb sẽn ya nin-wẽns la yoaadbã kota bãnde, la b kõn kõ bãmb bãnd a to tɩ sã n ka Wẽnnaam no-rɛɛs a Zonaas bãndã ye.</verse>
				<verse number="40">Bala, a wa a Zonaas sẽn zĩnd zĩm-bedrã pʋgẽ rasem a tãab la yʋnd a tãabã, woto me, Ninsaal Bi-riblã na n paa tãnd tẽngr dasem a tãab la yʋnd a tãabo.</verse>
				<verse number="41">Niniiv nebã na n yika bʋʋdã daar n kao zamaan kãngã nebã bʋʋd n yeel tɩ b ka bʋʋm ye. Bala Niniiv nebã teka yam n kos sugr a Zonaas koe-moonegã yĩnga. La ade, sẽn be-a ka wã yɩɩda a Zonaase.</verse>
				<verse number="42">Bʋʋdã wakate, rĩm-poakã sẽn yit wĩndg goabgã na n yika ne zamaan kãngã nebã n kao b bʋʋd n yeel tɩ b ka bʋʋm ye. Bala, yẽ yii dũni satmẽ n wa n kelg a Salomo yam goama. La ade, sẽn be-a ka wã yɩɩda a Salomo.</verse>
				<verse number="43">Zĩn-dẽgd sã n yi n bas neda, a saada zĩ-pɛɛlẽ n baood vʋʋsgo, la a ka yãt ye.</verse>
				<verse number="44">Dẽ, a yetame t'a na n leba a roog ning yẽ sẽn yi n basã. La a sã n ta, a mikdame tɩ roogã yaa vɩʋʋgo, n pɩɩs n maneg tɩ ya neere.</verse>
				<verse number="45">A kẽngdame n tɩ peeg zĩn-dãmb a yopoe sẽn ya wẽns n yɩɩd yẽ mengã tɩ b wa n kẽ n zĩnd be. La dao-kãng yaoolem toogã na n yɩɩ wẽng n yɩɩg pipi wã. A na n yɩɩ a woto zamaan kãngã nin-wẽnsã yĩnga.</verse>
				<verse number="46">La a Zezi sẽn ket n gomd ne neb kʋʋngã, b ma wã ne b ma-biisã da yasa yɩng n baood n na n gom ne bãmba.</verse>
				<verse number="47">Ned a yembr yeela a Zezi yaa: Yãmb ma wã ne y ma-biisã yasa yɩng n baood n na n gom ne yãmba.</verse>
				<verse number="48">A Zezi leoka sẽn gom-a ne bãmbã a woto: Ãnna la mam ma, la ãnna rãmb la mam ma-biisi?</verse>
				<verse number="49">La a Zezi teesa b karen-biisã ne b nug n yeele: Ad mam ma ne mam ma-biisi.</verse>
				<verse number="50">Sɩda, ned ning fãa sẽn maand-a mam Ba sẽn be arzãnã raabo, yẽ soab la mam ma-bi-raoogo, mam ma-bi-poaka la m ma.</verse>
			</chapter>
			<chapter number="13">
				<verse number="1">Badaare, a Zezi yii roogẽ wã n tɩ zĩnd ko-kãsengã noore.</verse>
				<verse number="2">Neb kʋʋng wʋsg tigma taab bãmb nengẽ tɩ yɩ tɩlɛ tɩ bãmb kẽ koom-koglgẽ n zĩndi. Neb kʋʋngã fãa ra yasa kʋɩl-koakẽ wã.</verse>
				<verse number="3">A Zezi goma ne bãmb bũmb wʋsg yell ne yel-bũn n yeele: Ka-koaad n yi n na n fẽrg bõn-buudu.</verse>
				<verse number="4">La yẽ sẽn fẽrgdã, bõn-buud kẽer lʋɩɩ sorã kɩrenga, la liuuli waa n dɩ-b lame.</verse>
				<verse number="5">La kẽer lʋɩɩ kug zĩigẽ, tom sẽn ka waoogẽ. La tao-tao bala b yiime, toma sẽn ka waoogã yĩnga.</verse>
				<verse number="6">La wĩndgã sẽn zẽke, a yõog-b lame tɩ b kʋɩ, b sẽn ka tar yẽgna yĩnga.</verse>
				<verse number="7">Kẽer lʋɩɩ gõos sʋka, la gõosã yikame n wulumd-b n dɩ-ba.</verse>
				<verse number="8">La kẽer lʋɩɩ zĩ-sõngẽ, la b woma biisi. Kẽer womame tɩ ta koabg-koabga, kẽer pis-yoobyoobe, la kẽer pis-tãtã.</verse>
				<verse number="9">Sẽn tar-a tʋb bɩ a wʋme.</verse>
				<verse number="10">Karen-biisã kolg n soka a Zezi tɩ yaa bõe tɩ bãmb gomd ne nebã ne yel-bũna?</verse>
				<verse number="11">A Zezi leok-b lame n yeele: B kõo yãmb arzãn soolem yel-soalmã bãngre, la ka bãmb ye.</verse>
				<verse number="12">Tɩ bõe, ned ning sẽn tara, b na n kõo yẽnda n paas t'a paam wʋsgo. La ned ning sẽn ka tara, b na n deega baa bũmb bilf ning yẽ sẽn tarã.</verse>
				<verse number="13">Ad bũmb ning sẽn kɩt tɩ mam gomd ne bãmb ne yel-bũnã: baa ne b sẽn ne wã, b ka ne ye, la b sẽn wʋmdã, b ka wʋmd ye la b ka wʋmd võor me ye.</verse>
				<verse number="14">La Wẽnnaam no-rɛɛs a Ezayi bãngr-goamã paama pidsg bãmb yĩnga. A yeelame: "Yãmb na n wʋma sõama la y kõn bãng a võor ye, yãmb na n gesa neere la y kõn yã ye.</verse>
				<verse number="15">Bala nin-kãensã sũyã riglimame. Bãmb yẽda b tʋba la b mum b nini, tɩ b nin da yã la b tʋb ra wʋme, tɩ bãmb yamã kõn wʋm a võore, tɩ b kõn lebg n wa tɩ mam maag-b ye."</verse>
				<verse number="16">La yãmba, bark bee yãmb zutu, y ninã sẽn yãtã la y tʋbã sẽn wʋmdã yĩnga.</verse>
				<verse number="17">Sɩd-sɩda, mam yeta yãmb tɩ Wẽnnaam no-rɛɛsdb la nin-tɩrs wʋsg dag n dat n yãnda bũmb nins yãmb sẽn yãtã la b ka yã ye. B dag n dat n wʋma bũmb nins yãmb sẽn wʋmdã la b ka wʋm ye.</verse>
				<verse number="18">Dẽ, kelg-y bõn-bu-fẽrgdã yel-bũndã võore.</verse>
				<verse number="19">Ned sã n kelg Wẽnnaam soolem koɛɛgã n ka wʋm a võore, wẽng soabã wat n yiisa bõn-buudã sẽn dag n fẽrg yẽ sũurẽ wã. Yẽ wẽnda bõn-buudã sẽn lʋɩ sorã kɩrengã.</verse>
				<verse number="20">Bõn-buudã sẽn lʋɩ kugã zĩigẽ wã yaa ned ning sẽn wʋmd Wẽnnaam koɛɛgã n deeg-a tao-tao ne sũ-noogo,</verse>
				<verse number="21">la a yaool n ka tar a meng yẽgen ye. Yẽ kaoosda wakat bilf bala, la toog bɩ namsg sã n yaool n paam-a Wẽnnaam koɛɛgã yĩnga, yẽ lʋɩtame.</verse>
				<verse number="22">Bõn-buudã sẽn lʋɩ gõosã sʋkã yaa ned ning sẽn wʋmd Wẽnnaam koɛɛgã, tɩ dũniyã yɩɩre la arzegs belgr wulumd koɛɛgã t'a ka womd biis ye.</verse>
				<verse number="23">Bõn-buudã sẽn lʋɩ zĩ-sõngẽ wã yaa ned ning sẽn wʋmd Wẽnnaam koɛɛgã n wʋmd a võore la a womd biisi. Kẽer womame tɩ ta koabg-koabga, kẽer pis-yoobyoobe, kẽer pis-tãtã.</verse>
				<verse number="24">A Zezi wẽe bãmb yel-bũnd a to n yeele: Arzãn soolem wẽnda wa rao sẽn bʋd bõn-bu-sõng a pʋʋgẽ.</verse>
				<verse number="25">La nebã sẽn gõe wakate, a bɛy waa n bʋda nadens koodã sʋk n bas n looge.</verse>
				<verse number="26">Koodã sẽn zẽk n wom biisi, nadensã me pukame.</verse>
				<verse number="27">Yirã soab tʋmtʋmdb waa n sok-a lame yaa: Zu-soaba, ka bõn-bu-sõng la yãmb bʋd y pʋʋgẽ wã wɛ? Nadensã yii yɛ n wa n be be?</verse>
				<verse number="28">Yẽ leoka bãmb tɩ yaa bɛy n maan bõn-kãnga. La tʋmtʋmdbã soka yẽnda a sã n datame tɩ b kẽng n tɩ võ nadensã.</verse>
				<verse number="29">Yẽ leoka bãmb yaa: Ayo! Bala, yãmb sã n võod nadensã, tõe tɩ y wa n yĩd n naag koodã n võ.</verse>
				<verse number="30">Bas-y b yiibã fãa tɩ b bɩ ne taab hal tɩ ta tigsg wakate. La tigsgã wakate, mam na n yeela tigsdbã tɩ b reng n võ nadensã n sẽb kil n wa n yõog bugum, la b tigs koodã n sui m baoorẽ wã.</verse>
				<verse number="31">A Zezi wẽe bãmb yel-bũnd a to n yeele: Arzãn soolem wẽnda wa siin-bil ned sẽn dɩk n bʋd a pʋʋgẽ.</verse>
				<verse number="32">Yẽnda n ya bilf n yɩɩd bõn-buud a taabã fãa. La a sã n wa n bɩ, a lebgda bedr n yɩɩd zẽed buud fãa, n lebg tɩɩg hal tɩ liuuli wat n zao a wila.</verse>
				<verse number="33">Bãmb leb n wẽe yel-bũn-kãngã me: Arzãn soolem wẽnda wa rã-bɩll pag sẽn dɩk n ning zom wam a tã hal t'a wuk zomã zãnga.</verse>
				<verse number="34">A Zezi goma bõn-kãens fãa ne neb kʋʋngã ne yel-bũna. B ka gomda tɩ ka ne yel-bũn ye,</verse>
				<verse number="35">tɩ bũmb nins Wẽnnaam no-rɛɛsã sẽn dag n yeelã pidsi. A yeelame yaa: Mam na n yaaga m noor n wẽ yel-bũna, mam na n wilga bũmb sẽn solg hal naaneg wẽndẽ tɩ ta moasã.</verse>
				<verse number="36">Dẽ, a Zezi basa neb kʋʋngã n leb yiri. Bãmb karen-biisã kolg n yeela bãmb yaa: Bilg-y tõnd nadensã sẽn be pʋʋgẽ wã yel-bũndã võore.</verse>
				<verse number="37">A Zezi leok-b lame n yeele: Ned ning sẽn bʋt bõn-bu-sõngã yaa Ninsaal Bi-riblã.</verse>
				<verse number="38">Pʋʋgã n ya dũni wã, bõn-bu-sõamy wã yaa soolmã kamba, nadensã yaa wẽng soabã kamba.</verse>
				<verse number="39">Bɛyã sẽn bʋd nadensã yaa rõatã. La tigsgã yaa dũniyã sɛɛbo. Tigsdbã yaa malegsã.</verse>
				<verse number="40">La wa b sẽn võod nadensã n yõogd bugmã, a na n yɩɩ a woto me dũni sɛɛb wakate.</verse>
				<verse number="41">Ninsaal Bi-riblã na n tʋma bãmb malegsã tɩ b yãgs kug-lakdsã fãa ne neb nins sẽn maand wẽngã n yiis-b bãmb soolmẽ wã.</verse>
				<verse number="42">La b na n loba bãmb wʋng bugmẽ, la be na n yɩɩ yãbr la yẽn wãbre.</verse>
				<verse number="43">Dẽ, nin-tɩrsã na n yãga wa wĩndgã bãmb ba soolem pʋgẽ. Bɩ ned ning sẽn tar tʋb wʋme.</verse>
				<verse number="44">Arzãn soolem leb n wẽnda wa paoong sẽn solg pʋʋg pʋgẽ tɩ rao a yen yã-a n maneg n solg-a n paase. La a sũurã yɩɩ noog t'a kẽng n tɩ koos a sẽn tarã fãa n da pʋʋgã.</verse>
				<verse number="45">Arzãn soolem leb n wẽnda wa toand sẽn baood kĩndi sẽn ya neeba.</verse>
				<verse number="46">Yẽ yãa kĩndf a yembr t'a ligdã ya wʋsgo, n kẽng n tɩ koos a sẽn dag n tarã fãa n da-a.</verse>
				<verse number="47">Arzãn soolem leb n wẽnda wa zĩm-gãmbr b sẽn lob ko-kãsengã pʋgẽ n wʋk zĩm buud fãa.</verse>
				<verse number="48">La a sẽn pidi, b vuugd-a lame n yi kʋɩl-koakã n zĩnd n tũus sẽn ya sõama wã n sag yaasẽ, la b lob sẽn ka-b sõama wã.</verse>
				<verse number="49">A na n yɩɩ a woto dũni sɛɛb wakate. Malegsã na n waa n baka nin-wẽnsã n yiis nin-tɩrsã sʋka,</verse>
				<verse number="50">n lob-b wʋng bugmẽ. Yãbr la yẽn wãbr na n zĩnda beene.</verse>
				<verse number="51">Yãmb wʋma bõn-kãens fãa võore? Bãmb leokame tɩ n-ye.</verse>
				<verse number="52">La a Zezi yeela bãmba: Yaa woto yĩng tɩ tõog karen-saamb ning fãa sẽn zãms arzãn soolem yɛl n bãnge, yẽ wẽnda wa yir soab sẽn yãkd bõn-paals ne bõn-kʋd a paoong pʋgẽ.</verse>
				<verse number="53">A Zezi sẽn wẽ yel-bũn-kãens n sa, b yii zĩ-kãnga n kẽng b meng tẽngẽ.</verse>
				<verse number="54">La b sẽn ta be, b sɩngame n zãms nebã b karen-doogẽ wã, hal tɩ nebã yɛɛs n yeele: Bãmb yamã ne b bõn-bãnã yita yɛ?</verse>
				<verse number="55">Ka bãmb la ra-wãadã biigã wɛ? Ka b ma wã yʋʋr la a Maari laa? La ka b ma-biis la a Zak ne a Zozɛf la a Sɩmo ne a Zuud laa?</verse>
				<verse number="56">B tãopã fãa ka be tõnd sʋk ka sɩda? Dẽ, bãmb paama bõn-kãensã fãa yɛɛne?</verse>
				<verse number="57">La tags-kãng kɩtame tɩ b ka nand a Zezi ye. La a Zezi yeel-b lame tɩ no-rɛɛs ka kongd waoogre, sã n ka a meng tẽngẽ la a roagdbã sʋk ye.</verse>
				<verse number="58">La bãmb ka maan bõn-bãn wʋsg zĩ-kãnga, nebã ka-tẽebã yĩnga.</verse>
			</chapter>
			<chapter number="14">
				<verse number="1">Wakat kãnga, naab a Herood wʋma b sẽn gomd a Zezi yelle,</verse>
				<verse number="2">la a yeela a tʋmtʋmdbã tɩ yaa a Zãmbatiis n vʋʋge, la tɩ yaa woto yĩng n kɩt t'a tar pãn-tõog n maand bõn-bãnã.</verse>
				<verse number="3">Bala Herood dag n yõka a Zã n sẽb n kẽes bi-bees roogẽ, a ba-biig a Filip pag a Herodyaad poorẽ.</verse>
				<verse number="4">Tɩ bõe, a Zã rag n yeela yẽnda t'a ka tar noor tɩ peeg a Heroodyaad n maan a pag ye.</verse>
				<verse number="5">Herood dag n dat n kɩtame tɩ b kʋ a Zã, la a dag n zoeta neb kʋʋngã, tɩ bõe, b rag n geta a Zã wa Wẽnnaam no-rɛɛsa.</verse>
				<verse number="6">La Herood dogmã tẽegr daare, a Heroodyaad bi-puglã saoo neb nins sẽn be-b be wã taoore, la yɩɩ Herood noogo,</verse>
				<verse number="7">hal t'a wẽen t'a na n kõ-a-la bũmb ning a sẽn na n kose.</verse>
				<verse number="8">A ma wã saglg yĩnga, a yeelame yaa: Kõ-y maam a Zãmbatiis zug ne lengr ka.</verse>
				<verse number="9">Rĩmã sũur sãamame, la a wẽenegã yĩnga, la nebã sẽn be be n dɩtẽ wã yĩnga, a yeelame tɩ b kõ-a a sẽn datã.</verse>
				<verse number="10">La a tʋma neb tɩ b tɩ fiuug a Zã zugã bi-beesã roogẽ.</verse>
				<verse number="11">B talla a Zã zugã ne lengr n wa n kõ bi-puglã, la a tallame n tɩ kõ a ma.</verse>
				<verse number="12">A Zã karen-biisã waa n dɩka a Zã kũumã n tɩ mumi. La b kẽngame n tɩ togs a Zezi.</verse>
				<verse number="13">A Zezi sẽn wʋm bõn-kãnga, bãmb kẽe koom-koglg n kẽng zĩig neb sẽn ka be. La neb kʋʋngã sẽn bãnge, b yii tẽnsẽ wã n pʋg bãmb ne nao.</verse>
				<verse number="14">A Zezi sẽn yi koom-koglgẽ wã, b yãa neb kʋʋngã, tɩ b nimbãaneg yõk-ba, la bãmb maaga bãad-dãmbã.</verse>
				<verse number="15">Zaabr sẽn ta, karen-biisã kolga a Zezi n yeel-b tɩ zĩ-kãngã yaa weoogo, la wakatã zoe n yõsgame. Rẽ wã, bɩ b kuils nebã tɩ b kẽng tẽnsẽ wã n tɩ ra dɩɩbo.</verse>
				<verse number="16">A Zezi leokame tɩ ka tɩlɛ tɩ nebã loog ye, bɩ bãmb mensã kõ-b rɩɩb tɩ b rɩ.</verse>
				<verse number="17">Karen-biisã leokame tɩ yaa bur a nu bal ne zĩm a yiib la bãmb tar be.</verse>
				<verse number="18">T'a Zezi yeel-b tɩ b tall rẽnda n wa-ne.</verse>
				<verse number="19">A Zezi kɩtame tɩ nebã zĩnd moodã zugu, la b reega bur a nu wã ne zĩm a yiibã n nak n ges yĩngri, n ning-b barka, n yaool n kao burã n kõ b karen-biisã tɩ b reeg n pʋɩ neb kʋʋngã.</verse>
				<verse number="20">Nebã fãa rɩɩme n tɩge, la b wʋka bur-kɛlã pet piig la a yiibu.</verse>
				<verse number="21">Neb nins sẽn dɩ wã sõor kolga raop tus a nu, pagbã ne kambã toog sẽn ka naage.</verse>
				<verse number="22">Rẽ poore, a Zezi modga b karen-biisã tɩ b kẽ koom-koglgã n deng bãmb taoor ko-kãsengã rʋʋnde, tɩ bãmb na n yõdg n kuilsa neb kʋʋngã.</verse>
				<verse number="23">A Zezi sẽn kuils nebã n sɛ, b rʋʋ tãnga, zĩig ned sẽn ka be n na n pʋʋse. La yʋng sẽn ta, bãmb dag n bee be b yembre.</verse>
				<verse number="24">Koom-koglgã da zoe n zãaga ne kʋɩl-koakã, la ko-pɛm da wẽed-a lame hal t'a lengdẽ, bala, sebgã da segda bãmba.</verse>
				<verse number="25">Tõd-beoog sẽn ta, a Zezi kẽna koomã zug n babsd-ba.</verse>
				<verse number="26">Bãmb karen-biisã sẽn yã bãmb tɩ b kẽnd ko-kãsengã zugu, b yɛɛsame n yeel tɩ yaa kɩɩma. La rabeemã yĩnga b kelmame.</verse>
				<verse number="27">Tao-tao bala a Zezi yeela bãmb tɩ b keng b sũyã la b ra zoe rabeem tɩ yaa bãmba.</verse>
				<verse number="28">La a Pɩyɛɛr leokame yaa: Zu-soaba, sã n sɩd yaa yãmb bɩ y yeel-m tɩ m kẽn koomã zug n wa yãmb nengẽ.</verse>
				<verse number="29">Bãmb yeela yẽnda t'a wa. A Pɩyɛɛr yii koom-koglgẽ wã n kẽn koomã zug n dabd a Zezi nengẽ.</verse>
				<verse number="30">La a Pɩyɛɛr sẽn yã tɩ sebgã yaa wʋsgo, rabeem yõka yẽnda. La yẽ sẽn sɩng n na n lisi, a kelmame n yeel tɩ Zu-soaba, fãag-y-ma.</verse>
				<verse number="31">Tao-tao bala, a Zezi tẽega b nug n gãd yẽnda n yeel-a: Tẽeb bilf soaba, yaa bõe tɩ fo yam yoaada?</verse>
				<verse number="32">Bãmb kẽe koom-koglgã pʋgẽ la sebgã yõkame.</verse>
				<verse number="33">Neb nins sẽn dag n be koom-koglgã pʋgẽ wã wõgemda a Zezi taoor n yeele: Yãmb sɩd yaa Wẽnnaam Bi-ribla.</verse>
				<verse number="34">Bãmb dʋʋga ko-kãsengã n ta Genezarɛt tẽnga.</verse>
				<verse number="35">Zĩ-kãng nebã bãnga a Zezi, n tʋm neb tẽns nins sẽn pẽ wã fãa, la b talla bãad-dãmbã fãa n wa a Zezi nengẽ.</verse>
				<verse number="36">Bãad-dãmbã bõosa a Zezi tɩ b bas tɩ b sɩɩs bãmb fuugã noor bala. La neb nins fãa sẽn sɩɩsã paama laafɩ zãnga.</verse>
			</chapter>
			<chapter number="15">
				<verse number="1">Dẽ, Fariisẽ-dãmb ne tõog karen-saam-dãmb yii Zeruzalɛm n wa a Zezi nengẽ n sok-b yaa:</verse>
				<verse number="2">Bõe yĩng tɩ yãmb karen-biisã kɩɩsd kãsem-dãmbã miningu? Bala, bãmb sã n na n dɩ b ka nudgd b nus ye.</verse>
				<verse number="3">A Zezi leok-b lame yaa: La yãmba, bõe yĩng tɩ yãmb kɩɩsd Wẽnnaam tõogã y mensã mining sakr yĩnga?</verse>
				<verse number="4">Tɩ bõe, Wẽnnaam yeelame tɩ: "Waoog f ba la f ma, la ned ning sẽn na n paoog a ba bɩ a ma, a sɩbgr na n yɩɩ kũum."</verse>
				<verse number="5">La yãmba, yãmb yetame tɩ ned ning sẽn na n yeel a ba bɩ a ma tɩ: "Kũun ninga mam sẽn da na n sõng yãmb ne-wã lebga Wẽnnaam dẽnda," ka tɩlɛ t'a waoog a ba wã bɩ a ma wã ye.</verse>
				<verse number="6">Woto, yãmb kɩtdame tɩ Wẽnnaam goamã lebg zaalem tɩ yãmb miningã reeg zĩiga.</verse>
				<verse number="7">Zãmb dãmba, a Ezayi sɩd togsa bãngr goam ne yãmb yell n yeele:</verse>
				<verse number="8">"Nin-kãensã waoogda maam ne nobɩmse, la b sũyã zãra ne maam.</verse>
				<verse number="9">Bãmb sẽn waoogd maamã yaa zaalem, bala, bãmb zãmsda nebã ninsaalb tõod bala."</verse>
				<verse number="10">La a Zezi boola neb kʋʋngã n yeel-b yaa: Kelg-y la y bãng tɩ</verse>
				<verse number="11">ka bũmb ning sẽn kẽed ninsaal noorẽ wã n maand-a t'a yɩ rẽgd ye. Bũmb ning sẽn yit ninsaal noorẽ wã, yaa rẽnda n maand-a t'a lebg rẽgdo.</verse>
				<verse number="12">Dẽ, bãmb karen-biisã kolgame n sok bãmb b sã n bãngame tɩ bãmb goamã zaba Fariisẽ-dãmbã.</verse>
				<verse number="13">A Zezi leokame n yeele: B na n võoga bõn-bɩtg ning fãa mam ba sẽn be arzãnã sẽn ka selã.</verse>
				<verse number="14">Bas-y-ba. Bãmb yaa zoens sẽn tat zoense. Zoang sã n tat zoanga, bãmb b yiibã fãa na n lʋɩɩ bokẽ.</verse>
				<verse number="15">A Pɩyɛɛr goma ne a Zezi n yeel-b tɩ b bilg bãmb yel-bũn-kãng võore.</verse>
				<verse number="16">La a Zezi yeela yẽnda yaa: Yãmb me yam ket n nan ka wek laa?</verse>
				<verse number="17">Yãmb ka mi tɩ bũmb nins fãa sẽn kẽed ninsaal noorẽ kẽeda pʋgẽ tɩ b yaool n tɩ bas-a we-kɛɛng laa?</verse>
				<verse number="18">La bũmb ning sẽn yit noorẽ yita sũurẽ, la yaa bõn-kãng n maand ned t'a yɩ rẽgdo.</verse>
				<verse number="19">Bala, tags-wẽnse, nin-kʋʋre, yoobo, yoob tʋʋmde, wagdem, zĩrĩ la kãnegr yita sũur pʋgẽ.</verse>
				<verse number="20">Ad yaa bõn-kãensã n maand ned t'a yɩ rẽgdo. La tɩ rɩ n ka nudg f nusi, yõwã ka maand ned t'a yɩ rẽgd ye.</verse>
				<verse number="21">A Zezi basa zĩ-kãng n loog n kẽng Tɩɩr ne Sɩdõ soolmẽ.</verse>
				<verse number="22">La gese, Kanaã pag sẽn yit tẽn-kãens zẽka a koɛɛg n yeel bãmb yaa: Zu-soaba! A David Bi-ribla! Zoe-y mam nimbãanega. Zĩn n namsd mam bi-pugl hal wʋsgo.</verse>
				<verse number="23">La bãmb ka leok yẽ tɩ bũmb ye. Bãmb karen-biisã kolgame n kos bãmb tɩ b rig-a t'a looge, bala a pʋgda bãmb n kelemdẽ.</verse>
				<verse number="24">A Zezi leokame tɩ b sẽn tʋm bãmbã, yaa Israyɛll pe-menemdsã nengẽ bala.</verse>
				<verse number="25">La pagã waame n wõgemd bãmb taoor n yeele: Zu-soaba, sõng-y-ma.</verse>
				<verse number="26">A Zezi leokame t'a ka sõama tɩ rɩk kamb rɩɩb n lob ba-bi ye.</verse>
				<verse number="27">La pagã leokame yaa: Zu-soaba, yaa sɩda, la baoosgo, ba-bi rɩta rɩ-zersã sẽn lʋɩt b zu-soben-dãmbã taabl tẽngrã.</verse>
				<verse number="28">Dẽ, a Zezi yeel-a lame: Paga, ad f tẽebã yaa kãsenga. Bɩ fo sẽn datã yɩ. La wakat kãng bala, a bi-puglã paama maagre.</verse>
				<verse number="29">A Zezi yii be n kẽng Galile ko-kãsengã noore. Bãmb dʋʋ tãngã n zĩnd be.</verse>
				<verse number="30">La neb wʋsg waa bãmb nengẽ ne wobse la zoense la mugsi la koms-rãmba la neb wʋsg bãas a taab sẽn tara, n zĩnig bãmb a Zezi taoore, la a Zezi maaga bãmba.</verse>
				<verse number="31">La neb kʋʋngã sẽn yã mugsã sẽn gomdã, la koms-rãmbã sẽn paam maagrã, la wobsã sẽn kẽnd sõama wã, la zoensã sẽn yãtã, b yɛɛsame n waoog Israyɛll Wẽnnaamã.</verse>
				<verse number="32">A Zezi boola b karen-biisã n yeele: Kʋʋn-kãngã nimbãaneg tara maam, bala, yaa rasem a tãab moasã b sẽn be ne maam, la b ka tar rɩɩb sẽn na rɩ ye. Mam ka rat n kuils-b ne kom tɩ b wa tek n tadg sorã zug ye.</verse>
				<verse number="33">Karen-biisã soka bãmb yaa: Tõnd na n maana a wãn n paam bur weoogẽ ka sẽn sekd tɩ nin-kãensã fãa rɩ n tɩge?</verse>
				<verse number="34">A Zezi sok-b lame tɩ b tara bur a wãna? Tɩ b leok t'a yopoe n paas zĩm-bõoneg bilfu.</verse>
				<verse number="35">Dẽ, a Zezi yeela nebã tɩ b zĩnd tẽnga.</verse>
				<verse number="36">La bãmb deega bur a yopoe wã ne zĩmã. La b sẽn ning-a barka, b kaoome n kɩs b karen-biisã tɩ b pʋɩ neb kʋʋngã.</verse>
				<verse number="37">Neba fãa rɩɩme n tɩge, la b wʋka gɩrsã sẽn kellã tɩ pid peoog a yopoe.</verse>
				<verse number="38">Neb nins sẽn dɩ wã sõor yaa tus a naase, pagbã ne kambã sõor sẽn ka naag ye.</verse>
				<verse number="39">Dẽ poore, a Zezi kuilsa neb kʋʋngã la b kẽ koom-koglg n kẽng Magdala tẽnsẽ.</verse>
			</chapter>
			<chapter number="16">
				<verse number="1">Fariisẽ-dãmbã ne Saduusẽ-dãmbã kolga a Zezi n kos tɩ b maan bãnd sẽn yit yĩngr tɩ b yã, la yaa sẽn na yɩl n paam n mak bãmba.</verse>
				<verse number="2">A Zezi leok-b lame n yeele: Zaabre, yãmb yetame tɩ zĩigã na n yɩɩ vẽenega, bala yĩngr yaa miuugu.</verse>
				<verse number="3">La yibeoogo, yãmb yetame tɩ saag na n nii rũnna, bala yĩngr yaa miu-sablga. Yãmb mii yĩngr yɛl bilsgu, n yaool n ka tõe n bãng bãn sẽn wilgd wakatã yɛlã ye.</verse>
				<verse number="4">Zamaan neb sẽn ya wẽns la yoaadbã baooda bãnde. La b ka na n kõ bãmb bãnd a to tɩ ka a Zonaas bãndã ye. La a Zezi basa nebã n looge.</verse>
				<verse number="5">A Zezi karen-biisã sẽn wa n dabd ko-kãsengã rʋʋnd a to wã, b yĩmame n ka zɩ bur ye.</verse>
				<verse number="6">A Zezi yeela bãmb tɩ b gũus b mens neer ne Fariisẽ-dãmbã la Saduusẽ-dãmbã rã-bɩlle.</verse>
				<verse number="7">La b tagsame tɩ yaa bãmb sẽn ka zɩ burã yĩng la a Zezi gom woto.</verse>
				<verse number="8">La a Zezi bãnga b tagsgã n yeel-ba: Tẽeb bilf rãmba! Yaa bõe tɩ yãmb tagsd y sũyẽ tɩ yaa yãmb sẽn ka zɩ burã yĩnga?</verse>
				<verse number="9">Yãmb ket n nan ka wʋm laa? Yãmb ka tẽr bur a nu wã sẽn sek raop tus a nu wã, la a kɛlã yãmb sẽn wʋkã pet sõor laa?</verse>
				<verse number="10">Yãmb ka tẽr bur a yopoe wã sẽn sek raop tus a naase, la a kɛlã yãmb sẽn wʋkã pet sõore?</verse>
				<verse number="11">Bõe tɩ yãmb ka bãng tɩ ka bur yell la mam gomd ne yãmba? Gũus-y y mens ne Fariisẽ-dãmbã la Saduusẽ-dãmbã rã-bɩlle.</verse>
				<verse number="12">La karen-biisã bãngame tɩ b sẽn yeel bãmb tɩ b gũus ne bũmb ningã, ka rã-bɩll sẽn ningd burã ye, la yaa Fariisẽ-dãmbã ne Saduusẽ-dãmbã zãmsgã.</verse>
				<verse number="13">A Zezi sẽn ta Sezaare sẽn ya a Filip soolmã tẽngã, b soka b karen-biisã yaa: Nebã yetame tɩ maam a Ninsaal Bi-riblã yaa ãnna?</verse>
				<verse number="14">B leokame tɩ: Neb kẽer yetame tɩ yãmb yaa a Zãmbatiis, tɩ kẽer t'a Eli, tɩ kẽer t'a Zeremi wall Wẽnnaam no-rɛɛsdbã ned a yembre.</verse>
				<verse number="15">T'a Zezi leb n sok-ba: La yãmba, yãmb yetame tɩ mam yaa ãnna?</verse>
				<verse number="16">A Sɩmo Pɩyɛɛr leokame n yeele: Yãmb yaa Kirist, Wẽnnaam sẽn vɩ wã Bi-riblã</verse>
				<verse number="17">La Zezi goma ne-a n yeel-a: Sɩmo! A Zonaas biiga, bark bee fo zugu. Tɩ bõe, ka nemd walla zɩɩm n vẽneg foom ne bõn-kãngã ye. Yaa m ba sẽn be arzãnã.</verse>
				<verse number="18">La maam, mam yeta foom tɩ foo la a Pɩyɛɛre, la tɩ mam na n mee m roogã kug-kãngã zugu, la kɩɩm-kulg ka na n tõog-a ye.</verse>
				<verse number="19">Mam na n kõo foom arzãn soolem kʋɩlen-biisi: Bũmb nins fãa fo sẽn na n loe tẽng zug ka na n loee arzãna, la bũmb ning fãa fo sẽn na n lok tẽng zug ka na n loka arzãn me.</verse>
				<verse number="20">Dẽ, bãmb sagla b karen-biisã neere, n yeel-b tɩ b ra togs ned baa a yen tɩ bãmb yaa Kirist ye.</verse>
				<verse number="21">Sẽn sɩng wakat kãnga, a Zezi sɩngame n wilg b karen-biisã tɩ yaa tɩlɛ tɩ bãmb kẽng Zeruzalɛm tɩ kãsem-dãmbã ne maan-kʋʋdbã ne tõog karen-saam-dãmbã nams bãmb wʋsgo, la b kʋ bãmba. La ra-yɩt-n-daare, bãmb na n vʋʋgame.</verse>
				<verse number="22">A Pɩyɛɛr boola bãmb n yi kɛɛng n leng-b n yeele: Zu-soaba, Wẽnd na gũ-yã! Yel-kãngã ka na n paam yãmb ye.</verse>
				<verse number="23">La a Zezi wẽnemdame n yeel a Pɩyɛɛr yaa: Leb mam poorẽ, Sʋtãana! Fo yaa gɩdgr mam sor zugu. Bala fo tagsdã ka Wẽnnaam dẽnd ye, la yaa ninsaal dẽnda.</verse>
				<verse number="24">Dẽ, a Zezi yeela b karen-biisã yaa: Ned sã n dat n tũ maam, bɩ a kɩɩs a meng raabo, n tʋk a ra-pɩk n pʋg maam.</verse>
				<verse number="25">Bala ned ning sẽn baood tɩ kogl a vɩɩm, a vɩɩm na sãame, la ned ning sẽn na n bas a vɩɩm mam yĩnga, a na paam-a.</verse>
				<verse number="26">La ned sã n paam dũni gill fãa n bas n ki, a yõod bee yɛ? Walla bõe la ninsaal na n dɩk n tek ne a yõorã?</verse>
				<verse number="27">Bala, Ninsaal Bi-riblã na n waa ne b ba wã ziiri, ne malegse. La rẽ wẽnde, bãmb na n dola ned kam fãa wa sẽn zems a tʋʋmde.</verse>
				<verse number="28">Sɩd-sɩda, mam yeta yãmb tɩ sẽn be-b ka wã, neb kẽer n ka na n ki hal tɩ b yãnd Ninsaal Bi-riblã sẽn wat ne b naamã.</verse>
			</chapter>
			<chapter number="17">
				<verse number="1">Rasem a yoob zugẽ, a Zezi peega a Pɩyɛɛr ne a Zak la a ba-biig a Zã n tall-b n yi kɛɛnga, n dʋ tãn-luglug zugu.</verse>
				<verse number="2">A Zezi tedga bãmb nifẽ. B nengã ra yãgda wa wĩntoogo, la b futã lebga peels wa vẽenem.</verse>
				<verse number="3">A Moyiis ne a Eli puka b mens ne bãmba n sõsd ne a Zezi.</verse>
				<verse number="4">A Pɩyɛɛr gomame n yeel a Zezi yaa: Zu-soaba! Yaa sõama tɩ tõnd pa ka. Yãmb sã n data, mam na n tilga fu-rot a tãab ka: a yembr yãmb yĩnga, a yembr a Moyiis yĩnga, la a yembr a Eli yĩnga.</verse>
				<verse number="5">La yẽ sẽn ket n gomda, sawadg sẽn pɩnd wa n gũbga bãmba. La ade, koɛɛg yii sawadgẽ wã n yeele: Ada yaa mam Bi-ribl-nongr sẽn ta mam yam zãnga. Kelg-y-yã-a.</verse>
				<verse number="6">La karen-biisã sẽn wʋm koe-kãngã, rabeem kãseng yõk-b lame tɩ b lʋɩ n fõgen b nens tẽnga.</verse>
				<verse number="7">La a Zezi kolgame n sɩɩs bãmb n yeel-b tɩ b yik la b ra zoe dabeem ye.</verse>
				<verse number="8">Bãmb zẽka b nens n ges la b ka yã ned a to tɩ sã n ka a Zezi b yen bala.</verse>
				<verse number="9">La bãmb sẽn wa n yi tãngã zug n sigda, a Zezi keooga bãmb a woto: Da gom-y ne ned ba a yembr yã-kãngã yell hal tɩ Ninsaal Bi-riblã wa vʋʋg n bas kũum ye.</verse>
				<verse number="10">La karen-biisã soka a Zezi tɩ yaa bõe yĩng tɩ tõog karen-saam-dãmbã yetẽ t'a Eli n tog n deng n wa?</verse>
				<verse number="11">A Zezi leok-b lame n yeele: Yaa sɩd t'a Eli na n deng n waa n lebs n manega bũmb fãa tɩ leb n yɩ wa pĩndã.</verse>
				<verse number="12">La mam yeta yãmb t'a Eli zoe n waame la neba ka bãng-a ye, la b maana yẽ wa b sẽn date. Woto me, bãmb na n namsa Ninsaal Bi-riblã.</verse>
				<verse number="13">Dẽ, bãmb karen-biisã bãngame tɩ yaa a Zãmbatiis yell la a Zezi sẽn gom ne bãmbã.</verse>
				<verse number="14">Bãmb sẽn kolg neb kʋʋngã, dao a yembr waa n yĩgimda a Zezi taoor n yeele:</verse>
				<verse number="15">Zu-soaba, zoe-y mam bi-riblã nimbãaneg tɩ kisĩnkĩir n tar-a t'a namsd wʋsgo. Naoor wʋsgo, a lʋɩta bugmẽ wall koomẽ.</verse>
				<verse number="16">Mam tall-a lame n wa yãmb karen-biisã nengẽ la b ka tõog n maag-a ye.</verse>
				<verse number="17">A Zezi leok-a lame n yeele: Zamaan neb sẽn ka tẽeb la sẽn ya nin-wẽnse! Mam na n bee ne yãmb hal tɩ ta wakat bʋgo? Mam na n maana sũ-mar ne yãmb tɩ ta wakat bʋgo? Tall-y biigã n wa-ne ka.</verse>
				<verse number="18">A Zezi lenga zĩna, la a yiime n bas biigã, la a paama laafɩ wakat kãng bala.</verse>
				<verse number="19">Dẽ, a Zezi karen-biisã kolga bãmb wakat neb sẽn ka be ne bãmba n sok-b yaa: Bõe tɩ tõnd ka tõog n dig zĩn-kãngã?</verse>
				<verse number="20">A Zezi yeela bãmba: Yaa yãmb tẽebã sẽn paoodã yĩnga. Mam yeta yãmb sɩd-sɩd tɩ yãmb sã n tar tẽeb sẽn zem siin-bila, yãmb na n yeela tãn-kãngã t'a serg ka n kẽng ka, la a na n kẽngame. La bũmb kõn zĩnd yãmb sẽn kõn tõog n maan ye.</verse>
				<verse number="21">La zĩn-kãngã buud ka yita, tɩ ka ne pʋʋsg la no-loeer ye.</verse>
				<verse number="22">La bãmb sẽn gõod Galile, a Zezi yeela b karen-biisã yaa: B na n zãmba Ninsaal Bi-riblã n yõk n kõ ninsaalbã.</verse>
				<verse number="23">B na n kʋʋ-b lame, la ra-yɩt-n-daare, b na n vʋʋgame. La karen-biisã sũyã sãama wʋsgo.</verse>
				<verse number="24">A Zezi ne b karen-biisã sẽn ta Kapɛrnawom, neb nins sẽn deegd wẽnd-doog yaood darkem a yiib-yiibã kolga a Pɩyɛɛr n sok-a bãmb karen-saambã sã n ka yaood wẽnd-doogã yaoodã.</verse>
				<verse number="25">La a Pɩyɛɛr leokame tɩ b yaoodame sẽ! La bãmb sẽn kẽ roogẽ, a Zezi renga a Pɩyɛɛr n gom n sok-a: Sɩmo! Fo tagsda a wãna? Dũni rĩm-dãmba deegda yaood la yõor yaood ãnna rãmb nengẽ? B kamba nengẽ bii, bɩ sãambã nengẽ?</verse>
				<verse number="26">La a leoka bãmb tɩ yaa sãambã nengẽ. La a Zezi leoka yẽnda yaa: Sã n ya a woto, rẽnd tẽngã kamb ka tog n yao ye.</verse>
				<verse number="27">La sẽn na yɩl tɩ tõnd da beeg-ba, kẽng ko-kãsengã noore, n lob zĩm-lɛoog n yõk zĩif ning sẽn na n yɩ-a pipi n gãd lɛoogã. Yaag a noorã tɩ f na n yãa ligd beene n yiis n wa n yao maam ne fo yĩnga.</verse>
			</chapter>
			<chapter number="18">
				<verse number="1">Wakat kãnga, a Zezi karen-biisã kolga bãmb n sok tɩ ãnna n ya kãseng n yɩɩd arzãn soolem pʋgẽ?</verse>
				<verse number="2">La a Zezi boola bi-bilf n yals bãmb sʋk n yeele:</verse>
				<verse number="3">Sɩd-sɩda, mam yeta yãmb tɩ yãmb sã n ka tek yam n lebg wa kom-bõonego, yãmb kõn kẽ arzãn soolmẽ ye.</verse>
				<verse number="4">Yaa woto yĩng tɩ ned ning fãa sẽn na n sik a meng n yɩ wa bi-kãngã, yẽnda n na n yɩ kãseng n yɩɩd arzãn soolmẽ.</verse>
				<verse number="5">La ned ning fãa sẽn na n deeg bi-bilf a woto mam yʋʋr yĩnga, yaa mam mengã la a reegda.</verse>
				<verse number="6">La ned sã n maan kom-bõon-kãensã sẽn tẽed maamã ned a yembr t'a lʋɩ, b sã n loe a soabã kokor ne neer kugr n lob-a ko-kãsengã pʋgẽ n ket n são a yĩnga.</verse>
				<verse number="7">Bũmb nins sẽn wat ne lʋɩɩsã na n kɩtame tɩ toog paam dũni wã. Tɩ bõe, bũmb nins sẽn wat ne lʋɩɩsã ka tõe n ka wa ye. La ned ning sẽn na n waa-a ne-bã na paam toogo.</verse>
				<verse number="8">Fo nug bɩ f naoor sã n wat ne fo lʋɩɩse, fiuus-b n lob yɩɩga. Fo sã n ya nug-yend wall kar-yend n paam vɩɩmã n são fo sẽn na n tall f nao a yiibã bɩ f nus a yiibã tɩ b lob foom bugum sẽn ka kiidã pʋgẽ.</verse>
				<verse number="9">La fo nif sã n wat ne fo lʋɩɩse, bɩ f feoog-a n lob yɩɩga. Fo sã n yɩ nin-feoog n paam vɩɩm n são fo sẽn na n tall f nin a yiibã tɩ b lob foom bug-tẽngã bugum pʋgẽ.</verse>
				<verse number="10">Gũus-y n da paoog-y kom-kãensã ned ba a yembr ye. Tɩ bõe, mam yeta yãmb tɩ bãmb malegsã sẽn be arzãnã geta mam ba sẽn be arzãnã neng daar fãa.</verse>
				<verse number="11">Bala Ninsaal Bi-riblã waame tɩ fãag bũmb nins fãa sẽn menemã.</verse>
				<verse number="12">Yãmb tagsda a wãna? Ned sã n tar piis koabga, t'a yen bãmb sʋkã meneme, a ka na n bas pis-wɛ la a wɛ wã sẽn ketã kũnkubã zut n tɩ bao sẽn menemã wã sɩda?</verse>
				<verse number="13">La a sã n tõog n yãnd-a, sɩd-sɩda, mam yeta yãmb t'a maanda sũ-noog pe-kãng yĩng n yɩɩd pis-wɛ la a wɛ wã sẽn ka menemã.</verse>
				<verse number="14">Woto me, yãmb ba sẽn be arzãnã ka rat tɩ kom-kãensã ned ba a yembr menem ye.</verse>
				<verse number="15">Fo ba-biig sã n maan yel-wẽnde, kẽng n tɩ yã-a, foo ne yẽnda bala n wilg-a a kongrã. A sã n kelg foom, fo paama f ba-biiga.</verse>
				<verse number="16">La a sã n ka kelg foom, bɩ f peeg ned a yen bɩ neb a yiib n kẽnge, "tɩ yellã fãa tõe n paam manegr kaset dãmb a yiib bɩ a tãab taoore," wa Wẽnnaam gʋls-sõamyã sẽn yetã.</verse>
				<verse number="17">La a sã n tõdg n ka kelg-ba, togs yellã tẽedbã sʋka. La a sã n tõdg n ka kelg wẽnd-doogã, bɩ f ges a soabã wa ned sẽn ka pʋʋsd Wẽnnaam la a wa yaood-dɛɛgda.</verse>
				<verse number="18">Sɩd-sɩda, mam yeta yãmb tɩ bũmb ning fãa yãmb sẽn na n loe tẽng zug ka na n loee arzãna, la bũmb ning fãa yãmb sẽn na n lok tẽng zug ka na lok arzãna.</verse>
				<verse number="19">Mam leb n yeta yãmb tɩ yãmb neb a yiib sã n lagem taab noor a yembr tẽng zug n kos bũmbu, ba sẽn ya bũmb ninga, mam ba sẽn be arzãnã na kõ-a bãmba.</verse>
				<verse number="20">Tɩ bõe, zĩig ning neb a yiib bɩ a tãab sẽn tigim taab ne mam yʋʋre, mam bee bãmb sʋka.</verse>
				<verse number="21">Dẽ, a Pɩyɛɛr kolgame n sok a Zezi yaa: Zu-soaba! Naoor a wãn la m ba-biig na n beeg maam tɩ mam kõ-a sugri? Hal tɩ ta naoor a yopoe?</verse>
				<verse number="22">A Zezi yeela yẽnda yaa: Mam ka yet foom tɩ hal tɩ ta naoor a yopoe ye, la yaa hal tɩ ta naoor pis-yopoe naoor a yopoe.</verse>
				<verse number="23">Yaa woto yĩnga, arzãn soolem yaa wa rĩm a yen sẽn dat t'a tʋmtʋmdbã wilg-a b tʋʋmã yɛla.</verse>
				<verse number="24">La a sẽn sɩng n geendẽ, b waa ne tʋmtʋmd a yembr sẽn tar a zu-soabã samd talã tus-piiga.</verse>
				<verse number="25">Daowã sẽn ka tar n na n yao wã yĩnga, a soaalã yeelame tɩ b koos-a ne a pagã la a kambã, la bũmb nins fãa a sẽn tarã n wa n yao a sãmdã.</verse>
				<verse number="26">Tʋmtʋmdã wõgemda yẽ taoore, n wẽ kãntɩɩg n yeele: "Maan-y sũ-mar ne maam tɩ m na n yaoo y samdã zãnga."</verse>
				<verse number="27">Tʋmtʋmdã nimbãaneg yõka a zu-soabã t'a bas a samdã taale, n bas-a t'a looge. b</verse>
				<verse number="28">La tʋmtʋmd kãng sẽn yi, a sega a tʋmd-n-taag a yembr sẽn tar yẽ samd deniye koabga. Yẽ yõka yẽnda n sog a kokoɛy n yeel-a: "Yao maam m samdã."</verse>
				<verse number="29">La a tʋmd-n-taagã wõgemda yẽ taoor n bõos-a n yeel-a t'a maan sũ-mar ne-a t'a na n yao-a-la a sãmdã.</verse>
				<verse number="30">La a ka sak ye, n kẽng ne-a n tɩ sui bi-bees roogẽ hal t'a na yao a samdã n sa.</verse>
				<verse number="31">La a tũud-n-taasã sẽn yã bũmb ning a sẽn maanã, b sũyã sãama hal wʋsgo, la b kẽngame n tɩ togs b zu-soabã bũmb nins fãa sẽn maanã.</verse>
				<verse number="32">Dẽ, a zu-soabã kɩtame tɩ b bool yẽnda t'a yeel-a: Tʋmtʋmd-wẽnga! Mam da basa fo samdã fãa taale fo sẽn bõos maamã yĩnga.</verse>
				<verse number="33">Dẽ, fo da ka tog n zoe f tʋmd-n-taagã nimbãaneg wa mam sẽn zoe fo nimbãanegã sɩda?</verse>
				<verse number="34">A zu-soabã sũur yĩigame t'a ning-a bi-bees gũudbã nusẽ tɩ b nams-a hal t'a wa n yao a samdã zãnga.</verse>
				<verse number="35">Mam ba sẽn be arzãnã na n maana yãmb a woto me, yãmb ned kam fãa sã n ka kõ a ba-biig sugri ne a sũur fãa.</verse>
			</chapter>
			<chapter number="19">
				<verse number="1">La a Zezi sẽn gom gom-kãens n sɛ, b yii Galile n kẽng Zude soolem sẽn be Zʋrdẽ rʋʋndã.</verse>
				<verse number="2">Neb kʋʋng wʋsg tũu bãmba, la a Zezi maag-b-la beene.</verse>
				<verse number="3">Fariisẽ-dãmbã kolg n soka a Zezi, sẽn na yɩlg n bẽd bãmb n yeele: Dẽ yĩnga, tõog kõta noor tɩ rao dig a paga a beegr buud fãa yĩnga?</verse>
				<verse number="4">La a Zezi leokame n yeele: Yãmb nan ka karem tɩ hal sɩngr wẽndẽ, Naandã "naan-b-la rao ne paga,"</verse>
				<verse number="5">la b yeel tɩ "yaa woto yĩng tɩ rao na n bas a ba ne a ma n zĩnd ne a paga, la bãmb b yiiba na n lebga yĩng a yembr laa?"</verse>
				<verse number="6">Woto, b ka leb n ya neb a yiib ye, b lebga yĩng a yembre. Dẽ yĩnga, bɩ ninsaal da welg bũmb nins Wẽnnaam sẽn lagem ne taabã ye.</verse>
				<verse number="7">Bãmb soka a Zezi tɩ la yaa bõe yĩng la a Moyiis yeel tɩ b kõ pagã baosg sebr la b rig-a?</verse>
				<verse number="8">A Zezi leoka bãmba: Yaa yãmb sũyã sẽn ya kegemsã yĩng n kɩt t'a Moyiis kõ yãmb noor tɩ y rig y pagbã. La hal sɩngr wẽndẽ, rag n ka a woto ye.</verse>
				<verse number="9">La mam yeta yãmb tɩ ned sã n dig a paga, tɩ sã n ka yoob yĩnga, n dɩk a to, a maanda yoobo.</verse>
				<verse number="10">Bãmb karen-biisã yeela bãmb yaa: Rao ne pag yellã sã n ya a woto, dall f sã n ka kẽ kãadem n são.</verse>
				<verse number="11">A Zezi leok-b lame yaa: Nebã fãa ka wʋmd gom-kãngã võor ye, sã n ka b sẽn kõ b rãmb pãn-tõog tɩ wʋmã bala.</verse>
				<verse number="12">Tɩ bõe, zu-soben-dãmb n be n ya a woto hal b rogem wakate, la kẽer yaa neb n maan-b tɩ b lebg a woto, la kẽer maana b mens zu-soben-dãmb arzãn soolmã yĩnga. Ned ning sẽn tõe n wʋm-a koe-kãngã bɩ a wʋme.</verse>
				<verse number="13">Dẽ, neb talla kom-bõoneg n wa a Zezi nengẽ tɩ b na tik-b ne b nus n pʋʋs b yĩnga. La karen-biisã lenga bãmba.</verse>
				<verse number="14">La a Zezi yeelame: Bas-y kom-bõonegã, ra gɩdg-b tɩ b ra wa mam nengẽ ye. Bala, arzãn soolem yaa neb nins sẽn wẽnd bãmbã yĩnga.</verse>
				<verse number="15">A Zezi tika kambã ne b nusi, n yaool n yi zĩ-kãnga.</verse>
				<verse number="16">Dẽ, dao a yen kolg n soka a Zezi yaa: Karen-saamba, bõe n ya sõama mam sẽn tog n maane, n tõog n paam vɩɩm sẽn kõn sa wã?</verse>
				<verse number="17">A Zezi leoka yẽnda n yeele: Yaa bõe tɩ fo sokd maam n dat n bãng sẽn ya sõama? Ned a yen bal n ya sõama. Fo sã n dat n kẽ vɩɩm sẽn kõn sa wã pʋgẽ, bɩ f sak tõodã.</verse>
				<verse number="18">A soka a Zezi tɩ tõ-bʋse? La a Zezi leoka yẽnda n yeele: "Da kʋ ye, da yo ye, da zu ye, da kɩs kaset-zĩrĩ ye,</verse>
				<verse number="19">waoog f ba la f ma, la f nong f to wa f menga."</verse>
				<verse number="20">Bi-bɩɩgã yeela a Zezi tɩ yẽ saka tõ-kãens fãa, la a sokame tɩ bõe n ket n paoog yẽnda?</verse>
				<verse number="21">A Zezi yeel-a lame yaa: Fo sã n dat n zems zãnga, kẽng n tɩ koos fo sẽn tarã, n dɩk ligdã n kõ naong rãmba, la fo na paam paoong arzãn pʋga. La f wa n tũ maam.</verse>
				<verse number="22">Bi-bɩɩgã sẽn wʋm gom-kãensã, a looga ne nen-gãnenga, bala, a ra tara arzegs wʋsgo.</verse>
				<verse number="23">Dẽ, a Zezi yeela b karen-biisã yaa: Sɩd-sɩda, mam yeta yãmb t'a yaa toog tɩ arzɛk soab kẽ arzãn soolmẽ.</verse>
				<verse number="24">Mam leb n yeta yãmb tɩ yʋgemd sẽn na n tũ fu-pĩim yõorẽ n yi yaa naana n yɩɩd arzɛk soab sẽn na n kẽ Wẽnnaam soolmẽ.</verse>
				<verse number="25">Karen-biisã sẽn wʋm gom kãense, a linga bãmb wʋsgo, tɩ b sok tɩ rẽ wã, ãnna n tõe n paam fãagre?</verse>
				<verse number="26">A Zezi ges-b lame n yeel-ba: Ne ninsaala bõn-kãng ka tõe ye, la Wẽnnaam tõe bũmb fãa.</verse>
				<verse number="27">Dẽ, a Pɩyɛɛr goma ne a Zezi n yeele: Tõnd yell na n yɩɩ a wãn-wãna?</verse>
				<verse number="28">A Zezi leoka bãmb tɩ yaa: Sɩd-sɩda, mam yeta yãmb tɩ bũmb fãa manegr wakat sã n ta, Ninsaal Bi-riblã na n zaoonda b naamã geer zugu, la yãmb me sẽn tũ maamã, y na n zĩnda gɛy piig la a yiib zut n kao Israyɛll buud piig la a yiibã bʋʋdo.</verse>
				<verse number="29">La ned ning fãa sẽn na n bas a yiya, a ba-bi-raopa, a ba-bi-pogse, a ba, a ma, a paga, a kamba wall a pʋʋg mam yʋʋrã yĩnga, a na n deega wʋsgo, n yɩɩd bũmb nins a sẽn basã la a na n paama vɩɩm sẽn kõn sɛ wã tɩ yɩ a dogem pʋɩɩre.</verse>
				<verse number="30">Taoor dãmb wʋsg n na n lebg poorẽ dãmba, tɩ poorẽ dãmb wʋsg lebg taoor dãmba.</verse>
			</chapter>
			<chapter number="20">
				<verse number="1">Tɩ bõe, arzãn soolem wẽnda wa yir soab sẽn yi yibeoog pĩnd n na n rɩgs tʋmtʋmdb tɩ b tɩ tʋm a nasaar sib pʋʋgẽ.</verse>
				<verse number="2">B sara taab tɩ daar a yen tʋʋmd na n yɩɩ deniye a yembre, t'a kɩt tɩ b kẽng a nasaar sib pʋʋgẽ wã.</verse>
				<verse number="3">A yii sõ-bɩɩmd wakate, n yã neb sẽn be raagẽ wã n ka maand bũmb ye,</verse>
				<verse number="4">n yeel-b tɩ b kẽng n tɩ tʋm yẽ nasaar sib pʋʋgẽ wã, t'a na n kõ-b-la yaood sẽn zemse.</verse>
				<verse number="5">Nin-kãens kẽngame. A leb n yii wĩnto-sʋka, la wẽn-kaoore n leb n maan a woto bala.</verse>
				<verse number="6">Wĩndg sẽn dabd lʋɩɩse, a leb n yiime n yã neb sẽn yas be, n sok-b tɩ yaa bõe tɩ b be be daarã tõr n ka maand bũmbu?</verse>
				<verse number="7">B leokame tɩ yaa ned ba a yen sẽn ka rɩk bãmb tʋʋmdã. A yeel-b lame tɩ bãmb me kẽng yẽ nasaar sib pʋʋgẽ wã.</verse>
				<verse number="8">Zĩ-sobd sẽn ta, nasaar sib pʋʋgã soab yeela ned ning sẽn get-a yẽ tʋʋma yellã t'a bool tʋmtʋmdbã n yao ned kam fãa, n sɩng ne yaoolem dãmbã n tɩ baas ne dẽenem dãmbã.</verse>
				<verse number="9">Neb nins sẽn wa wĩndgã lʋɩɩs wakatã waame tɩ b kõ ned fãa deniye a yembre.</verse>
				<verse number="10">Dẽenem dãmbã n yaool waoongo, n tẽed tɩ bãmb na n deeg n yɩɩda neb a taabã. La b kõo bãmb ned fãa deniye a yembre.</verse>
				<verse number="11">B sẽn deeg deniye a yen-yen wã, b yẽgma ne yirã soab n yeele:</verse>
				<verse number="12">Sẽn wa-b yaoolmã tʋma lɛɛr a yen tãa, tɩ tõnd tʋm daarã tõr ne wĩndgã n ya, tɩ yãmb kõ bãmb bũmb a yen ne tõndo.</verse>
				<verse number="13">La a leoka bãmb ned a yembr a woto: "M zoa, mam ka maan foom sẽn ka tɩrg ye. Tõnd ka sar taab deniye a yembr tɩ fo sak sɩda?</verse>
				<verse number="14">Rẽ wã, deeg f ligd n looge. Maam n dat n kõ yaoolem soabã n zeng fo rẽndã.</verse>
				<verse number="15">Dẽ yĩnga, mam ka noor tɩ maan m sẽn dat ne m sẽn so laa? Bɩ fo getame tɩ mam maan-neerã ka sõama?</verse>
				<verse number="16">Woto, yaoolem dãmbã na n yɩɩ dẽenem dãmba, tɩ dẽenem dãmbã yɩ yaoolem dãmba.</verse>
				<verse number="17">La a Zezi sẽn dabd Zeruzalɛm, b peega b karen-biis piig la a yiibã toore, la b yeela bãmb sorã zug yaa:</verse>
				<verse number="18">Ges-y-yã! Tõnd dabda Zeruzalɛm, la b na n yõka Ninsaal Bi-riblã n kõ maan-kʋʋdbã kãsem-dãmbã ne tõog karen-saam-dãmbã, la b na n kaoo bãmb bʋʋd tɩ yɩ kũum.</verse>
				<verse number="19">La b na n ninga bãmb bu-zẽms nusẽ tɩ b yaal bãmba, la b pãb-b ne kalwaase, la b ka-b da-pɩk zugu. La rasem a tãab daare, b na n vʋʋgame.</verse>
				<verse number="20">Dẽ, a Zebde kom-dibli wã ma waa a Zezi nengẽ ne a kom-dibli wã n yĩgimd bãmb taoor n na n bõos bãmba.</verse>
				<verse number="21">Bãmb soka yẽ t'a rata bõe? La a yeela bãmb yaa: Kõ-y noor tɩ mam kom-dibl kãens a yiibã zĩnd ne yãmb y soolmã pʋgẽ, a yembr y dɩtgo, a to wã y goabga.</verse>
				<verse number="22">A Zezi leokame n yeele: Yãmb ka mi yãmb sẽn kot maam bũmb ningã ye. Dẽ yĩnga, yãmb tõe n yũu bõn-yũudl ning mam sẽn na n yũ wã? La b leokame tɩ b tõeeme.</verse>
				<verse number="23">La a Zezi leok-b lame n yeele: Yaa sɩd tɩ yãmb na n yũu bõn-yũudl ning mam sẽn na n yũ wã. La a ka be ne maam tɩ kõ noor tɩ ned zĩnd mam dɩtgo wall mam goabg ye. M sã n na n kõ me, yaa neb nins mam ba sẽn segl zĩ-kãens b yĩngã.</verse>
				<verse number="24">Karen-biis piigã sẽn wʋm woto, b sũyã sãama ne ba-biis a yiibã.</verse>
				<verse number="25">A Zezi boola bãmb n yeele: Yãmb miime tɩ soolem nanams maanda b nebã pãnga, la tɩ nin-kãsemsã yabenda nebã ne pãnga.</verse>
				<verse number="26">La a kõn yɩ a woto yãmb sʋk ye. La ned ning fãa sẽn dat n yɩ yãmb sʋkã nin-kãsenga, bɩ a yɩ yãmb sõangda.</verse>
				<verse number="27">La ned ning fãa sẽn dat n yɩ yãmb taoor soaba, bɩ a yɩ yãmb yamba.</verse>
				<verse number="28">Yaa woto yĩng la Ninsaal Bi-riblã wayã. Ka tɩ nebã na sõng bãmb ye, la yaa tɩ sõng nebã, la tɩ kõ b vɩɩm, n yao n fãag neb wʋsgo.</verse>
				<verse number="29">La bãmb sẽn yi Zeriko, neb kʋʋng wʋsg tũu a Zezi.</verse>
				<verse number="30">La zoens a yiib sẽn zĩ sorã noor wʋmame t'a Zezi n loogda, la b zẽka b koees n yeele: Zu-soaba! A David Bi-ribla! Zoe-y tõnd nimbãanega.</verse>
				<verse number="31">Neb kʋʋngã lenga bãmb n yeel-b tɩ b sĩndi. La b zẽka b koɛɛg n yɩɩd pĩnd n yeele: Zu-soaba! David Bi-ribla! Zoe-y tõnd nimbãanega.</verse>
				<verse number="32">A Zezi yalsame n bool-ba, n sok-b b sẽn dat tɩ bãmb maan bũmb ning n kõ-ba.</verse>
				<verse number="33">La b yeelame: Zu-soaba, d data d ninã pukri.</verse>
				<verse number="34">La a Zezi zoee bãmb nimbãanega, n sɩɩs b ninã. La tao-tao bala b ninã pukame, la bãmb tũu a Zezi.</verse>
			</chapter>
			<chapter number="21">
				<verse number="1">Bãmb sẽn kolg Zeruzalɛm n ta Bɛtfaaze sẽn be oliiv tɩɩs tãngã sẽne, a Zezi tʋma b karen-biis a yiib</verse>
				<verse number="2">n yeel-b yaa: Kẽng-y tẽng ning sẽn be yãmb taoorã. Yãmb sã n kẽ be bala, y na n yãnda bõn-yãang sẽn loe tɩ bõn-bil be ne-a. Lok-y-b n wa n kõ maam.</verse>
				<verse number="3">Ned sã n yeel tɩ bũmb bɩ y leok tɩ yaa Zu-soabã n dat-ba, la wakat kãnga, a na n bas-b lame tɩ b looge.</verse>
				<verse number="4">Mik bõn-kãng maaname tɩ Wẽnnaam no-rɛɛsã sẽn gomã paam pidsgu:</verse>
				<verse number="5">Yeel-y Siyõ nebã yaa: Ges-y-yã! Yãmb Rĩmã zaoo bõn-yãanga, bõn-bila, rũng b sẽn zombd biiga, n wat yãmb nengẽ ne sũ-bʋgsem wʋsgo.</verse>
				<verse number="6">Karen-biisã kẽngame n tɩ maan wa a Zezi sẽn yeel bãmbã.</verse>
				<verse number="7">Bãmb talla bõn-yãangã ne bõn-bilã n wa, n paal b fut bõensã poɛy t'a Zezi zombe.</verse>
				<verse number="8">Sẽn kolg neb kʋʋngã fãa yɛɛda b fut sorã zugu, tɩ kẽer kɛ tɩɩs vãad n gãneg sorã zugu.</verse>
				<verse number="9">Neb nins sẽn da be a Zezi taoorã ne neb nins sẽn pʋgd-b bãmbã dag n kelemdame n yetẽ yaa: Hozaana a David Bi-ribla! Bark bee ned ning sẽn wat ne Zu-soabã yʋʋrã zugu! Hozaana hal saasẽ.</verse>
				<verse number="10">A Zezi sẽn kẽ Zeruzalɛm, tẽngã fãa rãmbame tɩ b sokdẽ tɩ yaa yɛ ned la woto?</verse>
				<verse number="11">Kʋʋngã rag n leokdame tɩ yaa a Zezi, Wẽnnaam no-rɛɛs sẽn yit Galile Nazarɛt.</verse>
				<verse number="12">A Zezi kẽe wẽnd-doogã zakẽ n dig neb nins fãa sẽn dag n koosd la b raad wẽnd-doogã zakẽ wã. Bãmb leeba ligd tekdbã taabl dãmba la wall-koaasdbã goeelse.</verse>
				<verse number="13">La a Zezi yeel-b lame yaa: A gʋlsame tɩ "b na n boola mam roogã tɩ pʋʋsg roogo." La yãmba, yãmb maan-a lame t'a lebg wagda geongo.</verse>
				<verse number="14">Zoens la wobs kolga a Zezi wẽnd-doogẽ wã, la a Zezi maag-b lame.</verse>
				<verse number="15">Maan-kʋʋdbã kãsem-dãmbã ne tõog karen-saam-dãmbã sẽn yã bõn-yɛɛsds nins a Zezi sẽn maanã, la kambã sẽn kaasd Wẽnnaam doogẽ wã n yetẽ tɩ "hozaana a David Bi-riblã," b sũyã sãamame.</verse>
				<verse number="16">La bãmb soka a Zezi b sã n wʋmda kambã sẽn yetã. A Zezi leoka bãmb tɩ n-ye, n sok-b b sã n nan ka karem gom-kãensã sẽn yet tɩ yãmb paama pẽgr sẽn yit kom-bõoneg la kamb sẽn ket n yẽsemd noyẽ laa?</verse>
				<verse number="17">A Zezi basa bãmb be n yi tẽngã n kẽng Betani n tɩ pa be yʋʋn-kãnga.</verse>
				<verse number="18">La yibeoogo, a Zezi sẽn leb n lebd Zeruzalɛm, kom da tara bãmba.</verse>
				<verse number="19">La bãmb yãa kankang sẽn yas sorã noore. Bãmb kẽngame n tɩ mik t'a ka tar biis ye, yaa vãad bala. La b yeel-a lame yaa: Fo kõn leb n wom biis ye, abada. La wakat kãng bala kankangã kʋɩɩme.</verse>
				<verse number="20">La karen-biisã sẽn yã woto, a linga bãmba, tɩ b sok tɩ kankangã yɩɩ wãn n kʋɩ zĩig pʋgẽ a woto?</verse>
				<verse number="21">A Zezi leoka bãmb n yeele: Mam yeta yãmb sɩda, tɩ yãmb sã n tar tẽeb n ka sãmbdẽ, yãmb na n maana bũmb ning sẽn maan kankangã, la ka rẽ bal ye. Yãmb sã n yeel tãn-kãngã t'a yik a sẽn beẽ wã n kẽ ko-kãsengã pʋgẽ, a na n yɩɩ a woto bala.</verse>
				<verse number="22">Yãmb na n paama bũmb ning fãa y sẽn na n pʋʋs n kos ne tẽebo.</verse>
				<verse number="23">A Zezi kẽe wẽnd-doogẽ wã, la b sẽn zãmsd nebã wakate, maan-kʋʋdbã kãsem-dãmbã ne tẽngã nin-kẽemb waa n soka bãmb tɩ yaa ne no-bʋg la bãmb maand bõn-kãngã, la ãnna n kõ bãmb no-kãnga?</verse>
				<verse number="24">A Zezi leoka bãmb yaa: Mam me na n soka yãmb sokr a yembre. Yãmb sã n leok maam, mam na togs yãmb mam sẽn paam noorã zĩig ning n maand bõn-kãnga.</verse>
				<verse number="25">A Zã lisgã yii yɛ? Arzãn bii, bɩ ninsaalb nengẽ? La b yẽsa ne taab n yeele: Tõnd sã n leok t'a yii arzãna, b na n yeelame tɩ la yaa bõe tɩ tõnd ka tẽ bãmba?</verse>
				<verse number="26">La tõnd sã n leok t'a yii ninsaalb nengẽ, d tog n zoee neb kʋʋngã: Bala b fãa tẽedame t'a Zã yaa Wẽnnaam no-rɛɛsa.</verse>
				<verse number="27">Dẽ, b leoka a Zezi tɩ b ka mi ye. T'a Zezi lebs n leok-b tɩ bãmb me ka na n togs-b bãmb sẽn paam noorã zĩig ning n maand bõn-kãnga wã ye.</verse>
				<verse number="28">Yãmb tagsg yaa a wãna? Dao a yen n dag n tar a kom-dibli a yiibu. Yẽ goma ne pipi soabã n yeel-a: "M biiga, kẽng n tɩ tʋm m nasaar sib pʋʋgẽ wã rũnna."</verse>
				<verse number="29">La a leokame t'a ka na n kẽng ye. La yẽ teka yam n kẽnge.</verse>
				<verse number="30">Ba wã goma ne yiib-n-soabã n yeel yẽnda me a woto bala. La bi-kãng leokame n yeele: "M baaba, mam na n kẽngame." La a yaool n ka kẽng ye.</verse>
				<verse number="31">Bãmb b yiibã sʋka, bʋg n maan a ba wã raabo? La bãmb leokame tɩ yaa pipi soabã. La a Zezi yeela bãmb yaa: Mam yeta yãmb sɩd-sɩd tɩ yaood-dɛɛgdbã ne pʋg-yoaadbã na n denga yãmb Wẽnnaam soolmã pʋgẽ.</verse>
				<verse number="32">Bala, a Zã waa yãmb nengẽ n wilg yãmb tɩrlem sore, la yãmb ka tẽ yẽnda ye. La yaood-dɛɛgdbã ne pʋg-yoaadbã tẽe yẽnda. La baa ne yãmb sẽn yã bõn-kãngã, yãmb yam ka tek tɩ y tẽ-a ye.</verse>
				<verse number="33">Kelg-y yel-bũnd a to. Yir soab a yembr n dag n sel nasaar sib pʋʋgo, n wẽ yãgr n gũbg-a, la a tuk vẽ wẽkr bok a pʋgẽ, la me gãosgo, n dɩk-a n peng nasaar sib koaadba, la a yi n tog sore.</verse>
				<verse number="34">Nasaar sibã yãgsg wakat sẽn kolge, yẽ tʋma a tʋmtʋmdb nasaar sib koaadbã nengẽ tɩ b tɩ reeg nasaar sibã.</verse>
				<verse number="35">La nasaar sib koaadbã yõga tʋmtʋmdbã n pãb a yembre, n kʋ a yembre la b lob a tãab soabã ne kuga.</verse>
				<verse number="36">Yẽ leb n tʋma tʋmtʋmdb a taaba, sõor sẽn yɩɩd pĩnd dãmbã, la b maana bãmb me a woto.</verse>
				<verse number="37">A yaool n tʋma a bi-ribl bãmb nengẽ n tẽed tɩ b na n waoog-a lame.</verse>
				<verse number="38">La nasaar sib koaadbã sẽn yãnd biigã, b yẽsa ne taab a woto: Yaa yõwã n na n soog a ba wã paoongã fãa. Wa-y tɩ d kʋ-a tɩ paoongã lebg tõnd tẽnda.</verse>
				<verse number="39">La bãmb yõka biigã n yiis nasaar sib pʋʋgẽ wã n kʋ.</verse>
				<verse number="40">Moasã, nasaar sib pʋʋgã soab sã n wa, a na n maana koaadb kãens bõe?</verse>
				<verse number="41">Bãmb leoka a Zezi yaa: A na n kɩtame tɩ nin-wẽns kãens ki nimbãan-kũum, la a rɩk pʋʋgã n peng koaadb a taab sẽn na kõ yẽ nasaar sibã a bɩʋʋng wakate.</verse>
				<verse number="42">A Zezi yeela bãmb yaa: Yãmb nan ka karem gʋls-sõamyã sẽn yetã laa? "Kugr ning tãn-metbã sẽn zãgsã, a lebga roogã pãng kugri, a soakã zĩig kugri. Yaa Zu-soabã n kɩt t'a lebg a woto, la a yaa bõn-kãseng tõnd nifẽ."</verse>
				<verse number="43">Yaa woto yĩnga mam yeta yãmb tɩ b na n deega Wẽnnaam soolmã yãmb nugẽ n kõ buud a to sẽn na wom soolmã biisi.</verse>
				<verse number="44">Ned ning sẽn na n lʋɩ kug-kãngã zug na n tõtmame. La kug-kãngã sẽn na n lʋɩ ned ning zugu, a na n beds-a lame.</verse>
				<verse number="45">Maan-kʋʋdbã kãsem-dãmbã ne Fariisẽ-dãmbã sẽn wʋm yel-bũndã, b bãngame tɩ yaa bãmb yell la a Zezi da gomda.</verse>
				<verse number="46">Bãmb baoome n dat n yõk a Zezi la b rag n zoeta nebã, tɩ bõe, nebã tẽedame t'a Zezi yaa Wẽnnaam no-rɛɛsa.</verse>
			</chapter>
			<chapter number="22">
				<verse number="1">A Zezi leb n wẽe bãmb yel-bũnd n yeele:</verse>
				<verse number="2">Arzãn soolem yaa wa rĩm sẽn maan pʋg-peegr kibs a bi-ribl yĩnga.</verse>
				<verse number="3">Yẽ tʋma a tʋmtʋmdb tɩ b tɩ yeel neb nins yẽ sẽn dag n boolã tɩ b wa, la b da ka rat n wa ye.</verse>
				<verse number="4">Yẽ leb n tʋma tʋmtʋmdb a taab n yeel-b tɩ b tɩ yeel neb nins yẽ sẽn dag n boolã tɩ yaa: "Mam segla kibsã rɩɩb n sa, mam kʋʋ m niigi la m rũm-nobdse, bũmba fãa seglame n sa. Wa-y pʋg-peegr kibsã."</verse>
				<verse number="5">La b sẽn ka nand boollã yĩnga, b loogame. A yen kẽnga a pʋʋgẽ, t'a to wã kẽng a koosmẽ.</verse>
				<verse number="6">La neb a taabã yõga tʋmtʋmdbã n maan-b wẽnga, n kʋ-ba.</verse>
				<verse number="7">Rĩmã sũur yikame t'a tʋm a tãb-biisã tɩ b tɩ sãam nin-kʋʋdb kãense, la b yõog b tẽngã bugum.</verse>
				<verse number="8">Dẽ, a yeela a tʋmtʋmdbã yaa: "Pʋg-peegrã kibs seglame n sa. La neb nins mam sẽn boolã dag n ka zems tɩ rɩ-a ye.</verse>
				<verse number="9">Woto wã, kẽng-y so-tiisẽ wã n bool neb nins fãa yãmb sẽn na yã tɩ b wa."</verse>
				<verse number="10">Tʋmtʋmdbã saa soayã n tigs neb nins fãa b sẽn yã, nin-wẽns la nin-sõamy, hal tɩ kibsã roog pid ne neba.</verse>
				<verse number="11">Rĩmã kẽeme n na n ges nebã sẽn paam boolgã, la a yãa rao a yembr be sẽn ka yer pʋg-peegrã kibs fuug ye.</verse>
				<verse number="12">A yeel-a lame: "M zoa, fo maana a wãn n wa n kẽ ka n ka yeelg pʋg-peegrã kibs fuugu?" La raowã ka tõog n leok tɩ bũmb ye.</verse>
				<verse number="13">Dẽ, rĩmã yeela tʋmtʋmdbã yaa: "Sẽb-y-yã a naowã ne a nusã, n lob-a lik bida sẽn be yɩngã pʋgẽ. Yãbr la yẽn wãbr na n zĩnda be."</verse>
				<verse number="14">Bala, b sẽn bool b rãmbã yaa kʋʋng wʋsgo, la neb nins b sẽn tũusã sõor paoodame.</verse>
				<verse number="15">Dẽ, Fariisẽ-dãmbã kẽng n tɩ yẽsa ne taaba n na n bao sor ning b sẽn na n maan n bẽd a Zezi ne b mengã noor goam n yõke.</verse>
				<verse number="16">Bãmb tʋma b karen-biis kẽer ne Herood poorẽ dãmb a Zezi nengẽ. Bãmb yeela a Zezi yaa: Karen-saamba, tõnd miime tɩ yãmb yaa sɩd soaba, la yãmb zãmsda nebã Wẽnnaam soayã ne sɩd n ka zoet ned ye. Bala yãmb ka get ninsaalbã sẽn ya to-to wã ye.</verse>
				<verse number="17">Togs-y-do. Ne yãmb tagsgo, noor beeme tɩ yao Sezaar yõor yaoodo?</verse>
				<verse number="18">La a Zezi sẽn mi bãmb sɩlmã, b yeel-b lame yaa: Zãmb dãmba, bõe tɩ y bẽt maam?</verse>
				<verse number="19">Wilg-y maam ligd ning yãmb sẽn tar n yaood yõor yaoodã. La b wilga bãmb deniye a yembre.</verse>
				<verse number="20">La a Zezi soka bãmb tɩ maasmã ne gʋlsmã sẽn be lagfã zugã yaa ãnna dẽnda?</verse>
				<verse number="21">La b leokame tɩ yaa Sezaar dẽnda. Dẽ a Zezi yeela bãmb woto: Sã n ya woto, bɩ y lebs Sezaar bũmb ning sẽn ya Sezaar dẽnda, la y lebs Wẽnnaam bũmb ning sẽn ya Wẽnnaam dẽnda.</verse>
				<verse number="22">Gom-kãens yɛɛsa bãmba, la b basa a Zezi n looge.</verse>
				<verse number="23">Badaar bala, Saduusẽ-dãmbã, sẽn yet-b tɩ kũum vʋʋgr ka be wã kolga a Zezi n sok-b sok-kãnga:</verse>
				<verse number="24">Karen-saamba, a Moyiis yeelame "tɩ ned sã n ki n ka bas biiga, a ba-biig na n deega pʋgkõorã n dog kamb a ba-biigã yĩnga."</verse>
				<verse number="25">La ba-biis a yopoe n dag n be tõnd sʋka. Kãsmã peega paga, la a kiime. La a sẽn ka paam biig yĩnga, a basa a pagã ne a yaowã.</verse>
				<verse number="26">Yiib soabã me yɩɩ a woto, tɩ ta tãab soabã, hal tɩ ta b yopoe wã fãa.</verse>
				<verse number="27">Bãmb fãa sẽn ki n sa, pagã me kiime.</verse>
				<verse number="28">Kũum vʋʋgrã wakate, bʋg ba-biisã a yopoe wã sʋk n na n soog pagã? Bãmb fãa la sẽn tall-a wã la!</verse>
				<verse number="29">A Zezi leoka bãmba: Yãmb bee tudgr pʋgẽ, bala yãmb ka wʋmd gʋls-sõamyã wall Wẽnnaam pãngã võor ye.</verse>
				<verse number="30">Tɩ bõe, kũum vʋʋgrã wakate, raop ka na n peeg pagba, pagb ka na n kuil sɩdba, la b na n yɩɩ wa Wẽnnaam malegsã sẽn be arzãnã.</verse>
				<verse number="31">La ne kũum vʋʋgrã yelle, yãmb nan ka karem Wẽnnaam sẽn yeel yãmb tɩ:</verse>
				<verse number="32">"Mam yaa a Abraham Wẽnnaam, a Izak Wẽnnaam, la a Zakob Wẽnnaamã" laa? Wẽnnaam ka kũum Wẽnnaam ye, bãmb yaa nin-vɩɩs Wẽnnaam.</verse>
				<verse number="33">La a Zezi zãmsgã linga neb kʋʋngã sẽn dag n kelgd bãmbã.</verse>
				<verse number="34">Fariisẽ-dãmbã sẽn wʋm t'a Zezi muma Saduusẽ-dãmbã noeyã, b tigsa taaba.</verse>
				<verse number="35">La bãmb ned a yen sẽn ya tõog karen-saamb soka a Zezi sokr n na n mak bãmba:</verse>
				<verse number="36">Karen-saamba, tõodã sʋka, bʋg n ya kãseng n yɩɩda?</verse>
				<verse number="37">A Zezi leoka yẽnda n yeele: "Nong Zu-soaba fo Wẽnnaam ne f sũur fãa, la ne f sɩɩgã fãa, la ne f tagsgã fãa."</verse>
				<verse number="38">Yẽnda n ya pipi tõogo, n leb n yɩɩd b fãa.</verse>
				<verse number="39">La ad sẽn pʋgd-a yẽnda, la a wẽnda yẽnda: "Nong f to wa f menga."</verse>
				<verse number="40">Tõodã fãa ne Wẽnnaam no-rɛɛsdbã koees fãa yẽbga tõ-kãens b yiibã zutu.</verse>
				<verse number="41">Fariisẽ-dãmbã sẽn tigma, a Zezi sok-b-la woto:</verse>
				<verse number="42">Yãmb tagsda bõe ne Kiristã yelle? B yaa ãnna biiga? B leokame tɩ yaa a David.</verse>
				<verse number="43">La a Zezi yeel-b lame: La yɩta a wãn tɩ Sɩɩg-sõng sẽn ning goam a noorẽ wã, a David bool bãmb tɩ Zu-soab n yeele:</verse>
				<verse number="44">"Zu-soabã yeela mam Zu-soaba yaa: Zĩnd mam dɩtgo, hal tɩ m kɩt tɩ f tab f bɛɛbã n zĩẽ?"</verse>
				<verse number="45">A David sã n boonda bãmb tɩ Zu-soaba, bãmb le yɩta wãn n ya yẽnda biiga?</verse>
				<verse number="46">Ned baa a yen ka tõog n yã gomd n leok bãmb ye. La sẽn sɩng ne badaare, ned baa a yen ka leb n saag n sok bãmb bũmb ye.</verse>
			</chapter>
			<chapter number="23">
				<verse number="1">Dẽ, a Zezi goma ne neb kʋʋngã la ne b karen-biisã n yeele:</verse>
				<verse number="2">Tõog karen-saam-dãmbã ne Fariisẽ-dãmbã bee a Moyiis zĩigẽ.</verse>
				<verse number="3">Dẽ wã, maan-y bũmb nins b sẽn na n yeel yãmbã, la y tũ bũmb nins b sẽn na n zãms yãmbã, la y da maan wa bãmb sẽn maandã ye. Bala, bãmb yetame la b yaool n ka maandẽ ye.</verse>
				<verse number="4">Bãmb sẽbda zɩɩb sẽn ya zɩsdo n tʋgend nebã, n yaool n ka rat n sɩɩs-b ne b nug-bil ye.</verse>
				<verse number="5">Bãmb maanda b tʋʋmã fãa nebã nin gesg yĩnga. Woto, bãmb maanda b pʋʋsg gãnã tɩ yɩ yalemse, la b kɩtd tɩ b futã zerd yɩ wogd n yɩɩd b taaba. Pʋʋsg gãn la fut zerdo (23.5)</verse>
				<verse number="6">Bãmb nonga naam zĩndg zĩis rɩɩb zĩisẽ la karen-dotẽ.</verse>
				<verse number="7">Bãmb nonga nebã pʋʋsem raasẽ, la b nongẽ tɩ nebã boond bãmb tɩ karen-saamba.</verse>
				<verse number="8">La yãmba, ra kɩt-y tɩ nebã boond yãmb tɩ karen-saamb ye. Bala, yãmb karen-saamb yaa a yen tãa, la yãmb fãa yaa ba-biisi.</verse>
				<verse number="9">Da bool-y ned baa a yen tãa dũni ka tɩ ba ye. Bala, ned a yen tãa n ya yãmb ba, soab ning sẽn be-a saasẽ wã.</verse>
				<verse number="10">Da kɩt-y tɩ nebã bool yãmb tɩ taoor dãmb ye, bala, ned a yen tãa n ya taoor soaba, yaa Kirist.</verse>
				<verse number="11">Sẽn ya-a kãseng n yɩɩd yãmb sʋkã, bɩ a yɩ yãmb tʋmtʋmda.</verse>
				<verse number="12">Ned sã n zẽk a menga, b na n sik-a lame, la ned sã n sik a menga, b na n zẽk-a lame.</verse>
				<verse number="13">Yãmba, tõog karen-saam-dãmbã, la Fariisẽ-dãmb sẽn ya zãmb dãmbã, yãmb na paam toogo! Tɩ bõe, yãmb pagda arzãn soolmã tɩ nebã ka tõe n kẽ ye. Yãmb mensã ka kẽede, la yãmb ka basd neb nins sẽn dat n kẽ wã me tɩ b kẽ ye.</verse>
				<verse number="14">Yãmba, tõog karen-saam-dãmbã, la Fariisẽ-dãmb sẽn ya zãmb dãmba, yãmb na paam toogo! Tɩ bõe, yãmb sɛɛsda pʋgkõap paoongo, n pʋʋsd pʋʋs-wogd n belgd neba. Bõn-kãng yĩnga, yãmb sɩbgr na n yɩɩ toog n yɩɩda.</verse>
				<verse number="15">Yãmba, tõog karen-saam-dãmba, la Fariisẽ-dãmb sẽn ya zãmb dãmba, yãmb na paam toogo! Tɩ bõe, yãmb saagda ko-kãsengã ne tẽngã fãa n baood ned sẽn na sak yãmb kaorengã. La yãmb sã n paam neda, yãmb kɩtdame t'a lebg bug-tẽng ned sẽn ya wẽng n yɩɩd yãmb naoor a yiibu.</verse>
				<verse number="16">Yãmb sẽn ya tɛtb sẽn ya zoensã, yãmb na paam toogo! Yãmb yetame tɩ ned sã n pʋlem wẽnd-doogã, rẽ ka be yell ye, la t'a sã n pʋlem sãnemã sẽn be wẽnd-doogẽ wã, yaa tɩlɛ t'a pidsi.</verse>
				<verse number="17">Ka-yam dãmb la zoense, bʋg n ya kãseng n yɩɩda, sãnemã bii, bɩ wẽnd-doogã sẽn kɩtd tɩ sãnemã lebg bõn-sõngã?</verse>
				<verse number="18">Yãmb leb n yetame tɩ ned sã n wẽen ne tẽn-kugrã, rẽ ka be ye, la tɩ ned sã n wẽen ne kũunã sẽn be tẽn-kugrã zugã, yaa tɩlɛ t'a pidsi.</verse>
				<verse number="19">Zoensã, bʋg n ya kãseng n yɩɩda, kũunã bii, bɩ tẽn-kugrã sẽn kɩtd tɩ kũunã lebg bõn-sõngã?</verse>
				<verse number="20">Ned ning sẽn pʋlemd tẽn-kugrã pʋlemda tẽn-kugrã la ne bũmb ning sẽn be a zugã.</verse>
				<verse number="21">Ned ning sẽn wẽend ne wẽnd-doogã wẽenda ne roogã la ne ned ning sẽn so-a roogã.</verse>
				<verse number="22">La ned ning sẽn wẽend ne arzãn wẽenda ne Wẽnnaam geerã la ne a soab sẽn zao a zugã.</verse>
				<verse number="23">Yãmba, tõog karen-saam-dãmba, la Fariisẽ-dãmb sẽn ya zãmb dãmbã, yãmb na paam toogo! Tɩ bõe, yãmb yãkda zẽ-vãad wa mant la anet la kume piig-pʋɩɩre, la yãmb basda bũmb ning sẽn ya kãseng n yɩɩd fãa tõogã pʋgẽ: yaa nimbãan-zoeere la sɩd maanego. Yaa bõn-kãensã la yãmb tog n maane, la y da bas sẽn ketã me ye.</verse>
				<verse number="24">Tɛtb sẽn ya zoense, yãmb yoogda koom n kokd dũmpigla, n yaool n vend yʋgemde.</verse>
				<verse number="25">Yãmba, tõog karen-saam-dãmba, la Fariisẽ-dãmb sẽn ya zãmb rãmbã, yãmb na paam toogo! Tɩ bõe, yãmb nedgda ko-yũud wamd ne laag poore, tɩ b pʋsã yaool n pid ne fãab la yĩng ratem sakre.</verse>
				<verse number="26">Fariisẽ sẽn ya zoanga, deng n nedg ko-yũud wamdã ne laagã pʋg tɩ yɩ yɩlemde, tɩ b poeyã me na yɩ yoalma.</verse>
				<verse number="27">Yãmba, tõog karen-saam-dãmba la Fariisẽ-dãmb sẽn ya zãmb rãmbã, yãmb na paam toogo! Tɩ bõe, yãmb wẽnda wa yaad sẽn puus goor tɩ ya pɛɛlga, tɩ b yɩngã ya neere, tɩ b pʋsa pid ne kũum kõab, la rẽgd buud fãa.</verse>
				<verse number="28">Yãmb me, nebã sã n get yãmb yɩngã, yãmb yaa wa nin-tɩrse. La pʋgẽ wã, yãmb pida ne zãmbo la tʋʋm-wẽnse.</verse>
				<verse number="29">Yãmba, tõog karen-saam-dãmba, la Fariisẽ-dãmb sẽn ya zãmb dãmba, yãmb na paam toogo! Tɩ bõe, yãmb meta Wẽnnaam no-rɛɛsdbã yaado, la y nagsd nin-tɩrsã yaado,</verse>
				<verse number="30">la y yetẽ tɩ yãmb sã n dag n vɩɩmdẽ y ba-rãmbã zamaanẽ, yãmb dag n kõn naag ne bãmb n daag Wẽnnaam no-rɛɛsdbã zɩɩm ye.</verse>
				<verse number="31">Ne gom-kãense, yãmb kaooda y mens bʋʋdo, n wilgdẽ tɩ yãmb yaa neb nins sẽn kʋ-b Wẽnnaam no-rɛɛsdbã kamba.</verse>
				<verse number="32">Beneere, bɩ y kell n maan y yaab-rãmbã tʋʋmd n baase.</verse>
				<verse number="33">Wiisã! Wag-toos buudu! Yãmb na n yɩɩ a wãn n põs bug-tẽng sɩbgrã?</verse>
				<verse number="34">Yaa woto yĩng la mam tʋmd yãmb Wẽnnaam no-rɛɛsdba, la yam dãmba, la tõog karen-saam-dãmba. Yãmb na n kʋʋ kẽere, n ka kẽer da-pɩgs zutu. Yãmb na n pãba b taabã karen-dotã pʋse, la y na n namsa bãmb tẽng-tẽnga.</verse>
				<verse number="35">Woto, nin-tɩrsã zɩɩm sẽn daage, sẽn sɩng ne a Abɛl tɩ ta a Berikɩya biig a Zakari yãmb sẽn kʋ wẽnd-doogã ne tẽn-kugrã sʋkã zɩɩm na n zĩnda yãmb zutu.</verse>
				<verse number="36">Sɩd-sɩda, mam yeta yãmb tɩ bõn-kãens fãa na n waa zamaan kãngã nebã zutu.</verse>
				<verse number="37">Zeruzalɛm! Zeruzalɛm! Tẽnga, a neb sẽn kʋʋd Wẽnnaam no-rɛɛsdba, la a lobd neb nins b sẽn tʋm foomã kuga! Naoor wʋsg la mam da tʋlg n tigs f kambã wa no-yãang sẽn põgended a no-bi a pɩgsẽ, la yãmb ka ralg ye.</verse>
				<verse number="38">Gese, b na n basa y roogã vɩʋʋg ne-yã.</verse>
				<verse number="39">Bala, mam yeta yãmb tɩ yãmb ka na n leb n yã maam yɛs hal tɩ ta wakat ning yãmb sẽn na n yeel tɩ "bark bee soab ning sẽn wat ne Zu-soabã yʋʋrã zugu."</verse>
			</chapter>
			<chapter number="24">
				<verse number="1">A Zezi sẽn yi wẽnd-doogẽ wã n loogdẽ, b karen-biisã kolgame n wilg bãmb tɩ b ges a meebã sẽn yɩ to-to</verse>
				<verse number="2">A Zezi leoka bãmb n yeele: Yãmb yãa bõn-kãensã fãa? Sɩd-sɩda, mam yeta yãmb tɩ kugr baa a yen kõn pa a to zug ye. B na n leeb-b-la zãng n lubi.</verse>
				<verse number="3">Bãmb zĩnda oliiv tɩɩs tãngã zugu, la bãmb karen-biisã waa bãmb nengẽ neb sẽn ka be be wakat n yeel-b yaa: Togs-y tõnd wakat ning bõn-kãens fãa sẽn na n zĩndã, la bãnd ning sẽn na n wilg tɩ yãmb watame la tɩ dũni na n saame wã.</verse>
				<verse number="4">A Zezi leok-b lame n yeele: Gũus-y y mens tɩ ned da belg yãmb ye.</verse>
				<verse number="5">Tɩ bõe, neb wʋsg n na n dɩk mam yʋʋr n wa n yeel tɩ yaa bãmb la Kiristã. La b na n tudga neb wʋsgo.</verse>
				<verse number="6">Yãmb na n wʋmame tɩ b gomd zab yelle, la y wʋm zab rãamde. Yõk-y y mens n da yɛɛs ye, bala, bõn-kãens fãa tog n waame. La ket n nan ka wakat saab ye.</verse>
				<verse number="7">Soolem na n yika zabr ne soolem a to, tɩ rĩung yik ne rĩung a to, la kom ne tẽn-digimdg na n zĩnda zĩig-zĩiga.</verse>
				<verse number="8">Yõwã fãa na n yɩɩ wa rogem toog sɩngr bala.</verse>
				<verse number="9">Dẽ, b na n namsa yãmba, n kʋ yãmba, la soolem fãa nebã na n kisga yãmb mam yʋʋrã yĩnga.</verse>
				<verse number="10">Bõn-kãng na n waa ne neb wʋsg lʋɩɩse. B na n zãmba taaba, n kisg taaba.</verse>
				<verse number="11">Belgr no-rɛɛsdb wʋsg na n pukame la b na n belga neb wʋsg n tõoge.</verse>
				<verse number="12">Wẽngã maaneg sẽn na n paamd paoosgã yĩnga, neb wʋsg nonglem na n boogame.</verse>
				<verse number="13">La ned ning fãa sẽn na n mao-a tɩ wakat ta, a na paam fãagre.</verse>
				<verse number="14">Wẽnnaam soolmã koe-no-kãngã na n moona dũni gill fãa, tɩ yɩ kaset soolem fãa nebã yĩnga. Dẽ, wakat saab na yaool n ta.</verse>
				<verse number="15">Yaa woto yĩng tɩ yãmb sã n yãnd sũ-sãoong bõn-wẽngã Wẽnnaam no-rɛɛs a Daniyɛl sẽn dag n gom a yellã sẽn be zĩ-sõngẽ wã, bɩ sẽn karemd-a wã gũusi,</verse>
				<verse number="16">bɩ neb nins sẽn be Zude wã zoe n dʋ tãmsã,</verse>
				<verse number="17">bɩ ned ning sẽn be beoong zug da sig n kẽ a roogẽ n na n dɩk bũmb be ye,</verse>
				<verse number="18">la bɩ ned ning sẽn be a pʋʋgẽ ra leb a poorẽ n na n tɩ rɩk a fuug ye.</verse>
				<verse number="19">Pagb nins sẽn tʋte la sẽn yẽsemd kamb wakat kãngã na paam toogo.</verse>
				<verse number="20">Bõos-y Wẽnnaam tɩ y zoeesã ra yɩ waood wẽnd wall vʋʋsg daar ye.</verse>
				<verse number="21">Bala, wakat kãnga, to-kãseng n na n zĩndi, la a buud ka zĩnd hal dũni sɩngr wakat tɩ ta masã ye, la a buud kõn zĩnd yɛs ye, abada.</verse>
				<verse number="22">La da-kãens sõorã sã n dag n ka boogẽ, ned baa a yen dag n kõn põsẽ ye. La b booga da-kãens sõor nin-tũusdsã yĩnga.</verse>
				<verse number="23">Dẽ, ned sã n yeel yãmb tɩ Kiristã bee ka wall ka sẽne, bɩ y da tẽ a soab ye.</verse>
				<verse number="24">Tɩ bõe, belgr kirist-rãmb la belgr no-rɛɛsdb n na n puki. B na n maana bõn-kãsemse, la bõn-yɛɛsdse, hal tɩ b sã n tõe menga, b na n tudga nin-tũusdsã mense.</verse>
				<verse number="25">Gese, mam pĩnd n togsa yãmb bõn-kãnga.</verse>
				<verse number="26">Dẽ, b sã n yeel yãmb tɩ "ad Kiristã bee we-rasempʋɩɩgẽ wã," bɩ y ra kẽng ye, wall "ad b bee roogẽ wã," bɩ y ra tẽ ye.</verse>
				<verse number="27">Sɩda, a wa sa-yãgb sẽn yit yaang n yãg n tãag nin-taoorã, Ninsaal Bi-riblã waoong me na n yɩɩ a woto.</verse>
				<verse number="28">Dɩgr sẽn be zĩig ning fãa, yɩbrend na tigs taab be.</verse>
				<verse number="29">Tao-tao bala, ra-kãens toogã zugẽ, wĩndgã na n sobgame, kiuugã peelem kõn leb n zĩnd ye, ãdsã na n yii yĩngr n sʋʋge, la saasẽ pãens na rigimdi.</verse>
				<verse number="30">Wakat kãng masã, Ninsaal Bi-riblã bãnd na n puka saasẽ. Buud fãa sẽn be dũni na n wiisame, la b na n yãa Ninsaal Bi-riblã sẽn zao sawat n wat ne pãn-kãsenga la ne ziiri.</verse>
				<verse number="31">Bãmb na n tʋma b malegs ne baorg koe-kãsenga, tɩ b tigs bãmb nin-tũusdsã sẽn be kɩrems a naasã, hal saasẽ kɩreng a yen tɩ ta a to.</verse>
				<verse number="32">Reeg-y kankangã yel-bũndã tɩ yɩ zãmsg y yĩnga. Kankang sã n wa n tãood wil-poala, n sɩng n tobdẽ, yãmb miime tɩ sig-noy kolgame.</verse>
				<verse number="33">Woto me, yãmb me sã n wa n yã bõn-kãensã fãa, bɩ y bãng tɩ Ninsaal Bi-riblã kolgame la b bee dignoorẽ.</verse>
				<verse number="34">Sɩd sɩda, mam yeta yãmb tɩ zamaan kãngã kõn sa tɩ bõn-kãensã fãa ka maan ye.</verse>
				<verse number="35">Saasẽ la tẽng na looge, la mam goamã kõn loog ye.</verse>
				<verse number="36">Sã n yaa ne a daarã la a wakatã, ned baa a yen ka mi ye: malegsã sẽn be arzãnã ka mi, Bi-riblã ka mi. Yaa d ba wã bal n mi.</verse>
				<verse number="37">Bũmb ning sẽn zĩnd a Nowe wakatã n na n zĩnd Ninsaal Bi-riblã waoong wakat me.</verse>
				<verse number="38">Bala, rasem nins sẽn deng sãoong sa-kãsengã, nebã dag n dɩtame la b yũuda, n kẽed kãadem la b yiisd b kamb kãadem, hal tɩ ta daar ning a Nowe sẽn kẽ koom koglgã pʋgẽ wã.</verse>
				<verse number="39">Bãmb da ka tẽed yell hal tɩ sãoong sa-kãsengã wa n kãag bãmb fãa. Na n yɩɩ a woto me Ninsaal Bi-riblã waoong wakate.</verse>
				<verse number="40">Dẽ, daop a yiib n na n tʋmd pʋʋg pʋgẽ: b na n dɩka a yen la b bas a to wã.</verse>
				<verse number="41">Pagb a yiib n na n werd neerẽ: b na n dɩka a yembr la b bas a to wã.</verse>
				<verse number="42">Rẽ yĩnga, neend-y, yãmb sẽn ka mi daar ning yãmb Zu-soabã sẽn na n wa wã yĩnga.</verse>
				<verse number="43">Bãng-y tɩ yir soab sã n da bãngẽ wagdr sẽn na n wa yʋngã wakat ninga, a dag n na n gũume la a ka na n bas-a t'a poog a roogã ye.</verse>
				<verse number="44">Woto yĩnga, yãmb me segl n sɛ, bala, Ninsaal Bi-riblã na n waa wakat ning yãmb sẽn ka tagsd tɩ b na wa wã ye.</verse>
				<verse number="45">Dẽ wã, tʋmtʋmd bʋg n maand sɩda, la a ya gũus-m-meng soaba, t'a soaalã lʋɩɩs-a a nebã taoore, t'a tõe n kõ-b rɩɩb wakat fãa sẽn segde?</verse>
				<verse number="46">Tʋmtʋmd kãng soaalã sã n lebg n wa n mik t'a maanda a woto, tʋmtʋmdã sũur na n yɩɩ noogo.</verse>
				<verse number="47">Sɩd-sɩda, mam yeta yãmb t'a soaalã na n kɩtame t'a soog bũmb nins fãa yẽ sẽn tarã.</verse>
				<verse number="48">La a sã n ya tʋmtʋmd yoog sẽn yet t'a soaalã kaoosda waoongo,</verse>
				<verse number="49">a sã n sɩng n pãb a zĩnd-n-taasã, a sã n naag rã-yũudbã n dɩtẽ la a yũuda,</verse>
				<verse number="50">a soaalã na n waa daar ning a sẽn ka tẽeda, la wakat ning a sẽn ka mi ye.</verse>
				<verse number="51">La a na n sɩbg-a-la sõama, tɩ bũmb ning sẽn paamd zãmb dãmbã paam-a, zĩig ning yãbr la yẽn wãbr sẽn na n zĩndã.</verse>
			</chapter>
			<chapter number="25">
				<verse number="1">Dẽ, arzãn soolem na n yɩɩ wa pa-kuil-n-dãmb piig sẽn dɩgs b fɩtɩl dãmb n yi n na n tɩ seg pʋg-paal sɩda.</verse>
				<verse number="2">Nu bãmb sʋkã yaa ka-yam dãmba, tɩ nu wã ya yam dãmba.</verse>
				<verse number="3">Ka-yamã rãmb rɩgsa b fɩtɩl dãmbã, la b ka zɩ kaam ye.</verse>
				<verse number="4">La yamã rãmb rɩgsa b fɩtɩl dãmbã, la b zɩ kaam ne tʋgdo.</verse>
				<verse number="5">La pʋg-paalã sɩd sẽn kaoos waoong yĩnga, gõeem yõka b fãa tɩ b gũsi.</verse>
				<verse number="6">Kɛleng n zẽk yʋn-sʋkã n yeele: Pʋg-paalã sɩd watame! Yi-y n seg-y-yã-a.</verse>
				<verse number="7">Dẽ, pa-kuil-n-dãmb kãens fãa yikame n maneg b fɩtɩl dãmba.</verse>
				<verse number="8">Ka-yamã rãmb kosa yamã rãmb tɩ b yãk b kaamã bilf n kõ-b tɩ bãmb fɩtɩl dãmbã sɩnga kũum.</verse>
				<verse number="9">Yam dãmbã leok-b lame n yeele: Ayo! Ka na n sek tõnd ne yãmb me ye. Kẽng-y ka-koaasdbã nengẽ n tɩ ra y mens yĩng tɩ rẽnda n são.</verse>
				<verse number="10">Bãmb sẽn wa n kẽnd n na n tɩ ra wã, pʋg-paalã sɩd taame. Pʋg-sadb nins sẽn dag n segl n sɛ wã tũu yẽnda n kẽ kãadmã kibsã, la b paga kʋɩlengã.</verse>
				<verse number="11">Pa-kuil-n-dãmb a taabã yaool n wa waame n yeele: M kẽema! M kẽema! Pak-y tɩ d kẽ!</verse>
				<verse number="12">La a leoka bãmb tɩ sɩd-sɩdã, a ka mi-b ye.</verse>
				<verse number="13">Woto yĩnga, bɩ y neende, tɩ bõe, yãmb ka mi daarã, wall wakatã ye.</verse>
				<verse number="14">Arzãn soolmã leb n na n yɩɩ wa rao a yembr sẽn dat n tog sore, n bool a tʋmtʋmdbã, n dɩk a paoongã n pʋɩ-ba.</verse>
				<verse number="15">A kõo ned a yen talã a nu, n kõ a yiib soabã talã a yiibu, la a kõ tãab soabã talã a yen, n zems ned fãa sẽn tõe n tall n tʋme, la a bas n toge. Ligd sẽn boond tɩ talã (25.15)</verse>
				<verse number="16">A sẽn loog yee, la sẽn deeg-a talã a nu wã loog-yã, n tall-b n leebe, n paam yõod talã a nu n paase.</verse>
				<verse number="17">Sẽn deeg-a talã a yiibã me maana a woto, n paam yõod talã a yiib n paase.</verse>
				<verse number="18">La sẽn deeg-a talã a yen tãa wã tɩ tuka bok tẽnga, n bus a zu-soabã ligdi.</verse>
				<verse number="19">Kaoosg pʋgẽ, tʋmtʋmd-kãens zu-soabã waame n zĩnd ne-b n na n geele.</verse>
				<verse number="20">Sẽn dag n deeg-a talã a nu wã kolgame, la a talla talã a nu wã a sẽn paamã n wa-ne n yeele: Zu-soaba, yãmb da kõo maam talã a nu. La ad talã a nu a taab mam sẽn tʋm n paame.</verse>
				<verse number="21">A zu-soabã yeel-a lame: Yaa sõama, tʋmtʋmd sõng sẽn maand sɩda! Fo maana sɩd ne bũmb bilfu, la mam na n kɩtame tɩ fo ges bũmb wʋsg yelle. Wa n paam pʋɩɩr ne f zu-soabã sũ-noogã.</verse>
				<verse number="22">Sẽn dag n deeg-a talã a yiibã me kolgame n yeele: Zu-soaba, yãmb dag n kɩsa maam talã a yiibu, la ad talã a yiib a taab mam sẽn tʋm n paame.</verse>
				<verse number="23">A zu-soabã yeel-a lame: Yaa sõama, tʋmtʋmd sõng sẽn maand sɩda! Fo maana sɩd ne bũmb bilfu, la mam na n kɩtame tɩ fo ges bũmb wʋsg yelle. Wa n paam pʋɩɩr ne f zu-soabã sũ-noogã.</verse>
				<verse number="24">Sẽn dag n deeg-a talã a yen tãa wã yaool n kolgame n yeele: Zu-soaba, mam dag n miime tɩ yãmb yaa nen-kɛgeng soaba, n tigsd y sẽn ka bʋdẽ, la y koond y sẽn ka yɛdgẽ ye.</verse>
				<verse number="25">Dabeem yõka maam tɩ mam kẽng n tuk bok tẽng n solg y talã wã. Ad-y y talã! Deeg-y-yã.</verse>
				<verse number="26">A zu-soabã yeel-a lame: tʋmtʋmd-wẽng sẽn ya kʋɩɩma, fo rag n miime tɩ mam tigsda m sẽn ka bʋdẽ ye, la m koond m sẽn ka yɛdgẽ ye.</verse>
				<verse number="27">Fo rag n tog n tɩ ningẽ la mam ligdã bãnkẽ, tɩ m sã n wa lebg bɩ m reeg m ligd-ma ne a yõodo.</verse>
				<verse number="28">Deeg-y-yã a talã wã n kõ ned ning sẽn tar-a talã piigã.</verse>
				<verse number="29">Tɩ bõe, b na n kõo ned ning sẽn tar-a wã t'a paam hal wʋsgo, la sẽn ka tar-a wã, b na n deega baa bũmb bilf ning a sẽn tarã n bas-a.</verse>
				<verse number="30">La tʋmtʋmd ning sẽn ka-a yõodã, lob-y-yã-a lik bida sẽn be-a yɩngã pʋgẽ, zĩig ning yãbr la yẽn wãbr sẽn na n zĩndã.</verse>
				<verse number="31">Ninsaal Bi-riblã sã n wa ne b ziirã, la ne b malegsã fãa, b na n zaoonda b ziir geerã.</verse>
				<verse number="32">Soolem fãa nebã na n tigma bãmb taoore. Bãmb na n welga nebã ne taab wa rũm-kɩɩm sẽn welgd piis ne bʋʋsã.</verse>
				<verse number="33">Bãmb na n yalsa piisã b rɩtgo, la bʋʋsã b goabga.</verse>
				<verse number="34">Dẽ, Rĩmã na n yeela neb nins sẽn be bãmb dɩtgã yaa: Yãmb dãmb sẽn tar m ba wã barkã, wa-y-yã! Reeg-y soolmã sẽn dag n segl yãmb yĩng hal dũni naaneg wakatã tɩ yɩ y rogem pʋɩɩre.</verse>
				<verse number="35">Tɩ bõe, kom dag n talla maam, la yãmb kõo maam rɩɩbo. Ko-yũud yõka maam, la yãmb kõo maam koom tɩ m yũ. Mam dag n yaa sãana, la yãmb sika maam y yiri.</verse>
				<verse number="36">Mam dag n yaa beelle, la yãmb yeelga maam fuugu. Mam dag n yaa bãada, la yãmb waa n gesa maam. Mam dag n bee bi-bees roogẽ, la yãmb waa mam nengẽ.</verse>
				<verse number="37">La nin-tɩrsã na n leokame yaa: Zu-soaba, dabʋr la tõnd yã yãmb tɩ kom tar yãmb tɩ tõnd kõ yãmb tɩ y rɩ, wall tɩ ko-yũud tar yãmb tɩ tõnd kõ yãmb tɩ y yũ?</verse>
				<verse number="38">Dabʋr la tõnd yã yãmb tɩ y ya sãan tɩ tõnd sik yãmb d yiri, wall tɩ y ya beel tɩ tõnd yeelg yãmb fuugu?</verse>
				<verse number="39">Dabʋr la tõnd yã yãmb tɩ y ya bãada, wall y be bi-bees roogẽ tɩ tõnd wa yãmb nengẽ?</verse>
				<verse number="40">Dẽ, Rĩma na n leoka a woto: Sɩd-sɩda, mam yeta yãmb tɩ wakat ning fãa yãmb sẽn maan bõn-kãens kom-kãensã sẽn ya bõoneg n yɩɩda, la b ya mam ba-biisã, yaa maam la yãmb maan-yã.</verse>
				<verse number="41">Dẽ poore, b na n yeela neb nins sẽn be-b bãmb goabgã yaa: Yãmb dãmb kãab-wẽng sẽn be y zutã, yi-y mam taoore! Kẽng-y bugum sẽn paad wakat sẽn kõn sa wã pʋgẽ, bugum ning sẽn segl rõatã ne a malegsã yĩngã.</verse>
				<verse number="42">Tɩ bõe, kom talla maam, la yãmb ka kõ maam tɩ m dɩ ye. Ko-yũud talla maam, la yãmb ka kõ maam tɩ m yũ ye.</verse>
				<verse number="43">Mam dag n yaa sãana, la yãmb ka sik maam y yir ye. Mam dag n yaa beelle, la yãmb ka yeelg maam fuug ye. Mam dag n yaa bãada, la mam zĩnda bi-bees roogẽ tɩ yãmb ka wa n ges maam ye.</verse>
				<verse number="44">La bãmb me na n leokame yaa: Zu-soaba, dabʋr la tõnd yã yãmb tɩ kom wall ko-yũud tar yãmba, wall y ya sãan bɩ beelle, bɩ bãada, wall y be bi-bees roogẽ la keta tõnd n ka sõng yãmba?</verse>
				<verse number="45">La b na n leoka bãmb yaa: Sɩd-sɩda, mam yeta yãmb tɩ wakat ning fãa yãmb sẽn tõdg n ka maan kom-kãens sẽn ya bõoneg n yɩɩd fãa wã ned a yembr bõn-kãense, yaa maam la yãmb ka maane.</verse>
				<verse number="46">La nin-kãens na n kẽe sɩbgr sẽn kõn sa pʋgẽ, la nin-tɩrsã na n kẽe vɩɩm sẽn kõn sa wã pʋgẽ.</verse>
			</chapter>
			<chapter number="26">
				<verse number="1">La a Zezi sẽn gom gom-kãens n sɛ, b yeela b karen-biisã yaa:</verse>
				<verse number="2">Yãmb miime tɩ zʋʋg-n-basã yaa ra-yɩta, la tɩ b na n yõka Ninsaal Bi-riblã n kɩs tɩ b ka ra-pɩk zugu.</verse>
				<verse number="3">Dẽ, maan-kʋʋdbã kãsem-dãmbã ne tẽngã nin-kẽemb tigsa taab maan-kʋʋd kãsmã b sẽn boond t'a Kayifã zakẽ,</verse>
				<verse number="4">la b seda ne taab n na n maan sɩlem n yõk a Zezi n kʋ-ba.</verse>
				<verse number="5">Baoosgo, b yetame tɩ ka tog n yɩ kibsã pʋgẽ, tɩ rãmbg ra wa n yik nebã sʋk ye.</verse>
				<verse number="6">A Zezi sẽn be Betani n zĩ yĩng soab a Sɩmo roogẽ,</verse>
				<verse number="7">pag a yen kolga bãmba. A dag n zãada albatr tʋk sẽn pid ne tɩdare, a raab sẽn ya toogo. A kiiga tɩdarã a Zezi zug bãmb sẽn dɩt wakate.</verse>
				<verse number="8">Karen-biisã sẽn yã rẽnda, b sũyã sãamame tɩ b yeel tɩ yaa bõe tɩ pagã sãam tɩdarã?</verse>
				<verse number="9">Bala, b da tõe n koos-a lame n paam ligd wʋsg n kõ naong rãmba.</verse>
				<verse number="10">A Zezi bãngame n yeel-ba: Bõe tɩ yãmb maan tɩ pagã sũur sãame? A maana maam yel-sõmde.</verse>
				<verse number="11">Bala, naong rãmbã bee ne yãmb daar fãa, la maam, yãmb ka na n paam tɩ mam be ne yãmb daar fãa ye.</verse>
				<verse number="12">Pagã sẽn walg mam yĩngã tɩdar kaamã, yaa mam mumb yĩnga.</verse>
				<verse number="13">Sɩd-sɩda, mam yeta yãmb tɩ dũni tɛk fãa, zĩig ning fãa b sẽn na n moon koe-no-kãngã fãa, b na n goma bũmb ning pagã sẽn maanã yelle, a tẽegr yĩnga.</verse>
				<verse number="14">Dẽ, karen-biisã piig la a yiibã ned a yembr sẽn boond t'a Zudas Iskaryo kẽnga maan-kʋʋdbã kãsem-dãmbã nengẽ</verse>
				<verse number="15">n tɩ sok-b tɩ b na n kõo yẽnda bõe t'a yõk a Zezi n kõ-ba? La b yao-a-la wanzuri ligd pis-tã.</verse>
				<verse number="16">Sẽn sɩng ne wakat kãnga, a baoo we-sõng a sẽn na n paam n yõk a Zezi n kõ.</verse>
				<verse number="17">Bur sẽn ka rã-bɩllã wakat pipi daare, karen-biisã waa n soka a Zezi b sẽn dat tɩ bãmb segl zʋʋg-n-basã rɩɩb zĩig ning n kõ-ba.</verse>
				<verse number="18">A Zezi leok-b lame n yeele: Kẽng-y tẽngã pʋgẽ, a zagl yiri, n tɩ yeel-a tɩ yãmb karen-saambã n yet a woto: "Mam wakat kolgame. Yaa fo yirã la mam dat n maan zʋʋg-n-basã kibs ne m karen-biisã."</verse>
				<verse number="19">Karen-biisã maana bũmb ning a Zezi sẽn yeelã, la b segla zʋʋg-n-basã kibsa.</verse>
				<verse number="20">Zĩ-sobd sẽn ta, a Zezi zĩnda ne b karen-biisã n na n dɩ.</verse>
				<verse number="21">La b rɩɩbã wakate, a Zezi yeelame: Sɩd-sɩda, mam yeta yãmb tɩ yãmb ned a yembr n na n yõk maam n kõ.</verse>
				<verse number="22">Karen-biisã sũy sãama wʋsgo, tɩ ned fãa sok a Zezi yaa: Zu-soaba, yaa maam?</verse>
				<verse number="23">B leoka bãmb n yeele: Ned ning sẽn tʋm-a laagẽ wã ne maamã, yaa soab kãng n na n zãmb maamã.</verse>
				<verse number="24">Ninsaal Bi-riblã na n looga wa b sẽn dag n gʋls b yellã to-to wã. La ned ning sẽn na n yõk-a Ninsaal Bi-riblã n kõ wã na paam toogo. Dao kãng sã n dag n ka dogẽ n são.</verse>
				<verse number="25">A Zudas, soab ning sẽn na n zãmb-a bãmbã gomame n soke: Karen-saamba, yaa maam? A Zezi leok-a lame n yeele: Foom n yeele.</verse>
				<verse number="26">Bãmb sẽn dɩta, a Zezi dɩka buri. La b sẽn ning-a barka, b kaoo-a lame n kõ b karen-biisã n yeele: Reeg n dɩ-y-yã. Yõwã yaa mam yĩngã.</verse>
				<verse number="27">Rẽ zugẽ, b rɩka bõn-yũudla. La b sẽn ning-a barka, b kõo b karen-biisã n yeele: Bɩ yãmb fãa yũ-a,</verse>
				<verse number="28">bala, yõwã yaa mam zɩɩm, kãab-paalgã zɩɩm sẽn daag neb wʋsg yĩnga, yel-wẽna sugr yĩnga.</verse>
				<verse number="29">Mam yeta yãmb tɩ mam ka na n leb n yũ nasaar sib ko-kãngã hal tɩ ta daar ning m sẽn na n yũ a paalg ne yãmb m ba soolmã pʋgẽ ye.</verse>
				<verse number="30">La bãmb sẽn yɩɩl yɩɩn-sõamyã, bãmb kẽnga oliiv tɩɩs tãngã zugu.</verse>
				<verse number="31">Dẽ, a Zezi yeela bãmba: Yʋn-kãngã bala, yãmb fãa na n zoee n basa maam. Bala, b gʋlsa a woto: "Mam na n wẽe rũm-kɩɩmã, la piisã sẽn dag n ya sullã na n sãeegame."</verse>
				<verse number="32">La m vʋʋgrã zugẽ, m na n deng-y la Galile.</verse>
				<verse number="33">A Pɩyɛɛr gomame n yeele: Baa neba fãa sã n na n bas yãmba, mam yẽ kõn bas yãmb ye.</verse>
				<verse number="34">La a Zezi yeel-a lame: Sɩd-sɩda, mam yeta foom tɩ yʋn-kãngã bala, sẽn deng no-raoog kɛlenga, fo na n yeela naoor a tãab tɩ fo ka mi maam ye.</verse>
				<verse number="35">A Pɩyɛɛr yeela bãmba: Baa sã n na n yɩ tɩlae tɩ mam ki ne yãmba, mam ka na n yeel tɩ m ka mi yãmb ye. La karen-biis a taabã me yeela a woto.</verse>
				<verse number="36">Rẽ poore, a Zezi kẽnga zĩig ning sẽn boond tɩ Getsemaane wã ne b karen-biisã, la b yeel-b lame yaa: Zĩnd-y ka tɩ m kẽng taoor bilf n tɩ pʋʋse.</verse>
				<verse number="37">A Zezi peega a Pɩyɛɛr ne a Zebde kom-dibli a yiibã, la sũ-sãoong kãseng ne pelen-yɩk yõka a Zezi.</verse>
				<verse number="38">Dẽ, bãmb yeelame: Sũ-sãoong n tar maam hal n dat n kʋ maam. Pa-y ka n neend ne maam.</verse>
				<verse number="39">La bãmb kẽnga taoor bilfu, n wõgemd n fõgen b nenga, n pʋʋs a woto: M ba, sã n tõeeme, bɩ y kɩt tɩ bõn-yũudl kãngã loog n bas maam. Baoosgo, bɩ a ra yɩ mam sẽn dat ye, a yɩ wa yãmb sẽn data.</verse>
				<verse number="40">Bãmb lebg n waa b karen-biisã nengẽ n mik tɩ b gõeeme, la b yeela a Pɩyɛɛr yaa: Yãmb ka tõog n neend ne maam lɛɛr a yen tãa ye.</verse>
				<verse number="41">Neend-y la y pʋʋse, tɩ y ra wa n kẽ makr pʋgẽ ye. Sɩɩgã ratame, la yĩngã pãng paoodame.</verse>
				<verse number="42">Bãmb leb n vẽsga naoor a yiib soab n pʋʋs a woto: M ba, sã n yaa tɩ ka tõe tɩ bõn-yũudl kãngã loog kal mam yũ-a, bɩ y tʋlsem maane.</verse>
				<verse number="43">Bãmb waame n mik tɩ b leb n gõeeme, gõeem sẽn tar-bã yĩnga.</verse>
				<verse number="44">Bãmb basa b karen-biisã n leb n zãag naoor a tãab soaba, n leb n pʋʋs wa pĩndã.</verse>
				<verse number="45">Dẽ poore, b leb n waa b karen-biisã nengẽ n yeel-ba: Yãmb gõee moasã n vʋʋsdẽ. Ad wakat kolgame tɩ b na n yõk Ninsaal Bi-riblã n kõ yel-wẽn maandba.</verse>
				<verse number="46">Yik-y tɩ d kẽnge. Sẽn zãmb-a maamã kolgdame.</verse>
				<verse number="47">Bãmb sẽn na n ket n gomda, piig la a yiibã ned a yembre, a Zudas waa ne neb kʋʋngo, maan-kʋʋdba kãsem-dãmba ne tẽnga nin-kẽembã sẽn tʋme, la b ra zãada zabr sʋʋs ne roɛya.</verse>
				<verse number="48">Ned ning sẽn zãmbd a Zezi wã dag n kõo nebã bãnd n yeel tɩ ned ning yẽ sẽn na n mokã, yaa yẽ la a Zezi, la b yõk-a.</verse>
				<verse number="49">A kolga a Zezi tao-tao bal n yeele: Karen-saamba, ne y yʋngo! La a moka bãmba.</verse>
				<verse number="50">A Zezi yeela yẽnda: M zoa, fo sẽn wa n na n maan bũmb ningã, maane. Woto, nin-kãens kolgame n gãd a Zezi, n yõk-ba.</verse>
				<verse number="51">Neb nins sẽn dag n be ne a Zezi wã, ned a yembr gãda a sʋʋg n wõog n kɛ maan-kʋʋd kãsmã tʋmtʋmd n fiuug a tʋbre.</verse>
				<verse number="52">La a Zezi yeel-a lame: Lebs f sʋʋgã n sui a wʋʋgẽ. Bala neb nins fãa sẽn na n zab ne zabr sʋʋse, zabr sʋʋs n na n sãam-ba.</verse>
				<verse number="53">Fo tẽedame tɩ mam ka tõe n bool m ba tɩ b tʋm maam malegs sẽn yɩɩd tus-tus sul piig la a yiib laa?</verse>
				<verse number="54">Sã n yɩ a woto, gʋls-sõamyã sẽn yet t'a tog n yɩɩ a woto wã na n yɩɩ a wãn n paam pidsgu.</verse>
				<verse number="55">Wakat kãnga, a Zezi yeela neb kʋʋngã: Yãmb waa ne zabr sʋʋse la ne roɛy n na n yõk maam wa m yaa fãada. Mam dag n zĩi ne yãmb wẽnd-doogẽ wã daar fãa, n zãmsd nebã, la yãmb ka yõk maam ye.</verse>
				<verse number="56">La bõn-kãens fãa maaname tɩ bũmb nins Wẽnnaam no-rɛɛsdbã sẽn gʋlsã paam pidsgu. Dẽ, karen-biisã fãa basa a Zezi n zoe.</verse>
				<verse number="57">Neb nins sẽn yõk a Zezi wã talla bãmb n kẽng maan-kʋʋd kãsem a Kayif zakẽ, zĩig ning tõog karen-saam-dãmbã ne kãsem-dãmba sẽn tigs taabã.</verse>
				<verse number="58">A Pɩyɛɛr pʋgla a Zezi yɩɩg-yɩɩg hal tɩ ta maan-kʋʋd kãsmã zakẽ, n kẽ n naag ne gũudbã n zĩẽ n dat n ges yellã sẽn na n baas to-to</verse>
				<verse number="59">Maan-kʋʋdbã kãsem-dãmbã ne kaorengã yɛl-bʋʋdbã fãa da baooda kaset zĩrĩ n na n paam n rõd a Zezi n kɩt tɩ b kʋ-ba,</verse>
				<verse number="60">la b ka paam ye, baa ne zĩrĩ kaset rãmb wʋsg sẽn wa wã. Neb a yiib n yaool n wa n yeele:</verse>
				<verse number="61">Rao-kãngã yeelame tɩ yẽ tõe n sãama wẽnd-doogã n lebs n me-a dasem a tãab pʋgẽ.</verse>
				<verse number="62">Maan-kʋʋd kãsmã yikame n sok a Zezi yaa: Yãmb ka leokd tɩ bũmb laa? Yaa ne bõe la b rõt yãmbã?</verse>
				<verse number="63">A Zezi kell n sĩndame. La maan-kʋʋd kãsmã yeela bãmba: Mam kota yãmb ne Wẽnnaam sẽn vɩ wã yʋʋr tɩ y togs tõnd yãmb sã n yaa Kirist, Wẽnnaam Bi-ribla.</verse>
				<verse number="64">A Zezi leok-a lame n yeele: Yaa yãmb sẽn yeelã. Sẽn paase, mam yeta yãmb tɩ sẽn sɩng ne moasã, yãmb na n yãa "Ninsaal Bi-riblã, tɩ b zĩ Sẽn-Tõe-a-fãa wã rɩtgo, la b zao yĩngr sawat n watẽ."</verse>
				<verse number="65">Dẽ, maan-kʋʋd kãsmã kẽesa a fut n yeele: Bãmb paooga Wẽnnaam. Tõnd leb n baooda kaset dãmb n na n maan bõe? Yãmb la sẽn wʋm bãmb sẽn paoog Wẽnnaamã la! Yãmb tagsg yaa bõe?</verse>
				<verse number="66">B leokame n yeele: Bãmb togda kʋʋbo.</verse>
				<verse number="67">Dẽ, b tʋbsa a Zezi nengã kolkoodo, la b pãb bãmb ne nug-gila. Neb kẽer laala bãmb pegs n yeele:</verse>
				<verse number="68">Kirist, togs-y bãngr gomd n wilg tõnd ned ning sẽn pãb-a yãmbã.</verse>
				<verse number="69">Wakat kãnga, a Pɩyɛɛr dag n zĩi yɩnga, zaka pʋga. Tʋmtʋmd-poak a yembr kolga yẽnda n yeele: Fo me rag n bee ne Galile ned a Zezi wã.</verse>
				<verse number="70">La a kɩɩsa neba fãa taoor n yeel tɩ yẽ ka mi bũmb ning pagã sẽn dat n yeelã ye.</verse>
				<verse number="71">La yẽ sẽn yik n kẽnd zakã noor sẽne, tʋmtʋmd-poak a to n yãnd yẽnda n yeel neb a taabã tɩ rao-kãngã dag n bee ne Nazarɛt dao a Zezi.</verse>
				<verse number="72">A leb n kɩɩsame, n wẽen n yeele: Mam ka mi rao-kãngã ye.</verse>
				<verse number="73">Sẽn yɩ bilfu, neb nins sẽn dag n be be wã kolgame n yeel a Pɩyɛɛr yaa: Sɩda yẽ, fo yaa bãmb ned a yembre, bala fo goamã bal wilgda fo sẽn ya a soaba.</verse>
				<verse number="74">Dẽ, a sɩngame n kãab la a wẽen n yeele: Mam ka mi rao-kãngã ye. Tao-tao bala, no-raoog kelmame.</verse>
				<verse number="75">La a Pɩyɛɛr tẽega a Zezi sẽn dag n yeel tɩ: Sẽn deng no-raoog sẽn na n kelme, fo na n kɩɩsa naoor a tãabo, tɩ fo ka mi maam ye. La a yii yɩng n yãb ne sũ-sãoong-kãsenga.</verse>
			</chapter>
			<chapter number="27">
				<verse number="1">Beoog sẽn vẽege, maan-kʋʋdbã kãsem-dãmbã ne tẽngã nin-kẽemb yẽsa ne taab a Zezi yellã poorẽ n dat n kʋ-ba.</verse>
				<verse number="2">La b sẽba bãmb n tall n tɩ kɩs Gʋvɛrneer a Pilat.</verse>
				<verse number="3">A Zudase, soab ning sẽn yõk a Zezi n kõ wã sẽn yã tɩ b kaoo a Zezi bʋʋd tɩ na n yɩ kũumã, a sũurã sãamame, la a talla wanzuri ligd pis-tã wã n wa n na n lebs maan-kʋʋdbã kãsem-dãmbã ne tẽngã nin-kẽembã la a yeel-ba:</verse>
				<verse number="4">Mam beegame, mam sẽn zãmb rao-kãng sẽn ka tar yellã tɩ b yõk-a wã yĩnga. La b leoka yẽnda n yeele: Tõnd toogo? Paka foom.</verse>
				<verse number="5">A Zudas loba ligdã wẽnd-doogẽ wã la a yi n kẽng n tɩ sãrg a menga.</verse>
				<verse number="6">Maan-kʋʋdbã kãsem-dãmbã wʋka ligdã, la b yeel tɩ bãmb ka tar noor tɩ lebs-a wẽnd-doogã ligdẽ ye, bala, a yaa zɩɩm ligdi.</verse>
				<verse number="7">La b sẽn yẽs ne taaba, b rɩka ligdã n da yagbã pʋʋg n maan sãamb yaad zĩiga.</verse>
				<verse number="8">Yaa rẽnda n kɩt tɩ b boond pʋ-kãng tɩ zɩɩm pʋʋg hal tɩ ta rũnna.</verse>
				<verse number="9">Woto, gomd ning Wẽnnaam no-rɛɛs a Zeremi sẽn goma pidsame. A yeelame tɩ: B rɩka wanzuri ligd pis-tã, ligd ning Israyɛll nebã sẽn tall n da bãmbã,</verse>
				<verse number="10">n kɩs n deeg yagbã pʋʋgo, wa Zu-soabã sẽn dag yeel yẽ t'a maanã.</verse>
				<verse number="11">A Zezi yalsa Gʋvɛrneerã taoore. Gʋvɛrneerã soka bãmb woto: Yãmb yaa Zuif-rãmb rĩma? T'a Zezi leok-a tɩ yaa wa yẽ sẽn yeelã:</verse>
				<verse number="12">La maan-kʋʋdbã kãsem-dãmb ne nin-kẽembã sẽn dõt bãmbã, bãmb ka leok yẽ gomd baa a yen.</verse>
				<verse number="13">Dẽ, a Pilat soka bãmb tɩ b ka wʋmd bũmb nins fãa b sẽn gomd n rõt bãmbã laa?</verse>
				<verse number="14">La a Zezi ka leok yẽ gomd baa a yembr ye, la rẽ yɛɛsa Gʋvɛrneerã wʋsgo.</verse>
				<verse number="15">Kibs fãa, Gʋvɛrneerã minim n yiisda bi-bɛɛg a yembre, neb kʋʋngã sẽn kot a soabã n base.</verse>
				<verse number="16">Bãmb dag n tara bi-bɛɛg a yembr nebã sẽn mi a yell sõama, n boond t'a Barabas.</verse>
				<verse number="17">Dẽ, nebã sẽn tigmã, a Pilat sok-b lame yaa: Bʋg la yãmb dat tɩ mam yiis n bas n kõ-yã? A Barabas bii, bɩ a Zezi b sẽn boond tɩ Kiristã?</verse>
				<verse number="18">Bala, a dag n miime tɩ yaa sũ-kiir yĩng la b yõk a Zezi n wa kõ yẽ wã.</verse>
				<verse number="19">La yẽ sẽn be bʋʋda zĩigẽ wã, a pagã tʋma ned t'a yeel-a yaa: Da kẽes f toog nin-tɩr-kãngã yellẽ wã ye, Bala rũnna, mam namsa wʋsg zãmsd pʋgẽ daowã poorẽ.</verse>
				<verse number="20">Maan-kʋʋdbã kãsem-dãmbã sagla nebã n tõog tɩ b kos a Barabas la b kɩt tɩ b kʋ a Zezi.</verse>
				<verse number="21">Gʋvɛrneerã goma ne-b n yeele: Bãmb b yiibã sʋka, bʋg la yãmb dat tɩ mam yiis n base? La b leokame t'a Barabas.</verse>
				<verse number="22">A Pilat leb n sok-b lame: La woto wã, mam na n maana a Zezi b sẽn boond tɩ Kiristã bõe? La b fãa leokame tɩ b ka-b ra-pɩk zugu.</verse>
				<verse number="23">Gʋvɛrneerã sokame tɩ yaa bõe yel-wẽnd la b maan-yã? La nebã leb n kelma ne pãng n yɩɩd pĩnda, tɩ b ka-b da-pɩk zugu.</verse>
				<verse number="24">A Pilat sẽn yã tɩ yẽ ka tõogd baa bilfu, la tɩ bʋrgã paasdame wã, a reega koom n nudg a nus neb kʋʋngã taoor n yeele: Nin-tɩr-kãngã zɩɩm ka be mam zug ye. Rẽ bee ne yãmba.</verse>
				<verse number="25">La nebã fãa leokame n yeel tɩ bɩ b zɩɩmã zĩnd bãmb ne b kambã zutu.</verse>
				<verse number="26">Dẽ, a Pilat yiisa a Barabas n bas n kõ-ba. La yẽ sẽn kɩt tɩ b pãb a Zezi ne kalwaase, yẽ rɩka bãmb n kõ nebã tɩ b tɩ ka-b da-pɩk zugu.</verse>
				<verse number="27">Gʋvɛrneerã sodaas talla a Zezi n kẽng sodaas naabã zakẽ, n tigs sodaasã fãa tɩ b gũbg bãmba.</verse>
				<verse number="28">B yeesa a Zezi futã, n lebs fu-miuug n yeelg bãmba.</verse>
				<verse number="29">B wʋga maanf ne gõos n fõgen a Zezi zugu, la b bao tã-wĩig n ning b nug-rɩtgã, n yaool n wõgemd bãmb taoor n paoogd bãmb n yetẽ tɩ: Zuif-rãmbã rĩma, Wẽnd na kaoos-yã!</verse>
				<verse number="30">B tʋbsa a Zezi kolkoodo, la b reegd tã-wĩigã bãmb nugẽ n wẽed b zugã.</verse>
				<verse number="31">B sẽn yaal a Zezi woto n sɛ, b yeega fuugã n lebs b futã n yeelg-ba, la b tall-b n na n tɩ ka ra-pɩk zugu.</verse>
				<verse number="32">Bãmb sẽn yita, b yãa Sirɛn dao a yen sẽn boond t'a Sɩmo, la b modga yẽnda t'a tʋk a Zezi ra-pɩkã.</verse>
				<verse number="33">Bãmb sẽn ta zĩig sẽn boond tɩ Golgota, sẽn dat n togs tɩ zu-wang zĩiga,</verse>
				<verse number="34">b kõo a Zezi divẽ sẽn kalem ne tɩɩm sẽn ya toog wa yam tɩ b yũ. La a Zezi sẽn lembe, b tõdgame n ka yũ ye.</verse>
				<verse number="35">Sodaasã sẽn ka a Zezi da-pɩk zug n sa, b pʋɩɩ bãmb futã ne taaba, n maan bãnd n na n bãng ned fãa sẽn na n paame, tɩ Wẽnnaam no-rɛɛsã gomd pidsi. A yeelame yaa: B pʋɩɩ mam futã ne taaba, la b maana bãnd n na n bãng ned ning sẽn na n soog-a mam fuug sẽn ka tar sẽnesmã.</verse>
				<verse number="36">Dẽ, sodaasã zĩndame n gũ a Zezi.</verse>
				<verse number="37">B ninga gʋlsem bãmb zugẽ n wilgd bãmb kʋʋbã võore: Rao-kãngã yaa a Zezi, Zuif-rãmbã rĩma.</verse>
				<verse number="38">Dẽ, b kaa fãadb a yiib ne bãmba: a yembr bãmb dɩtgo, a to wã bãmb goabga.</verse>
				<verse number="39">So-loaagdbã da paoogda bãmba, n gõmsd b zut</verse>
				<verse number="40">n yetẽ: Fo soab sẽn tõe n sãam wẽnd-doogã n lebs-a n me rasem a tãab pʋgẽ wã, bɩ f fãag f meng wɛ! Fo sã n yaa Wẽnnaam Bi-ribla, bɩ f sig da-pɩkã zugu.</verse>
				<verse number="41">Maan-kʋʋdbã kãsem-dãmbã ne tõog karen-saam-dãmbã, la nin-kẽembã me yaala bãmb n yetẽ:</verse>
				<verse number="42">Yẽ fãaga neb a taaba, la a yaool n ka tõe n fãag a meng ye. Yẽ ka Zuif-rãmb rĩm la! A wa sig ra-pɩkã zug la tõnd na tẽ-a.</verse>
				<verse number="43">Yẽ teega Wẽnnaam: bɩ Wẽnnaam fãag-a moasã, sã n yaa tɩ b nong-a lame. Tɩ bõe, a yetame tɩ yẽ yaa Wẽnnaam Bi-ribla.</verse>
				<verse number="44">Fãadbã me b sẽn ka ne bãmbã me da tʋʋda bãmb a woto bala.</verse>
				<verse number="45">Sẽn sɩng ne wĩnto-sʋk hal tɩ ta wẽn-kaoore, zĩigã fãa lebga lika.</verse>
				<verse number="46">La wẽn-kaoorã wakate, a Zezi zẽka b koɛɛg n gom ne pãng n yeele: Eli! Eli! Lama sabaktani? Sẽn dat n yeel tɩ: "Mam Wẽnnaam! Mam Wẽnnaam! Yaa bõe tɩ yãmb bas maam?"</verse>
				<verse number="47">Neb nins sẽn dag n be-b be wã, kẽer wʋma bãmb goamã n yeel tɩ b boonda a Eli.</verse>
				<verse number="48">Tao-tao bala, bãmb ned a yembr wudgame n dɩk neoodg n los divẽ miisgẽ, n sel tãnwĩig n tees bãmb tɩ b fõose.</verse>
				<verse number="49">La neb a taabã yeelame tɩ b bas n gese, a Eli sã n na wa n fãag-a.</verse>
				<verse number="50">A Zezi leb n zẽka b koɛɛg n kelem ne pãnga, la b bas b sɩɩga.</verse>
				<verse number="51">La gese, wẽnd-doogã fu-lillidgã sɩnga yĩngr n kẽeg n tãag tẽnga, n pasg a yiibu. Tẽngã rigimdame, pĩisã pusame,</verse>
				<verse number="52">yaad pagsame, la nin-sõamy wʋsg sẽn dag n ki wã vʋʋgame.</verse>
				<verse number="53">B yii yaadẽ wã n kẽ tẽn-sõngã pʋgẽ, a Zezi vʋʋgrã zugẽ, la b puka b mens ne neb wʋsgo.</verse>
				<verse number="54">Sodaas koabg naabã ne neb nins sẽn dag be ne yẽnda n gũud a Zezi wã sẽn yã tẽn-digimdgã ne bũmb ning sẽn maanã, rabeem kãseng yõka bãmb tɩ b yeele: Hakɩɩka, dao-kãngã yaa Wẽnnaam Bi-ribla.</verse>
				<verse number="55">Pagb wʋsg n dag n yas yɩɩg n getẽ. Yaa pagb nins sẽn yi hal Galile n yãag a Zezi n na n ges b yellã:</verse>
				<verse number="56">A Maari sẽn yit Magdala, la a Zak ne a Zozɛf ma a Maari, la a Zebde kom-dibli wã ma ra bee pʋg-kãens sʋka.</verse>
				<verse number="57">Zaabr sẽn ta, Arimate dao a yen sẽn ya arzɛk soab t'a yʋʋr boondẽ t'a Zozɛf waame. Yẽ me dag n yaa a Zezi karen-biiga.</verse>
				<verse number="58">Yẽ kẽnga a Pilat nengẽ n tɩ kos a Zezi kũumã. Dẽ, a Pilat yeelame tɩ b kõ-a.</verse>
				<verse number="59">A Zozɛf dɩka kũumã, n vil-a ne lẽ peend sẽn ya sõama,</verse>
				<verse number="60">n gãneg-a yao-paalg pʋgẽ. Yẽ dag n kɩtame tɩ b tuk yao-kãng pĩig pʋgẽ a meng yĩnga. La a bilma kug-bedr n yẽd yaoogã noor la a looge.</verse>
				<verse number="61">A Maari sẽn yit Magdala ne Maari a to wã dag n zĩi be tɩ b nens tees yaoogã.</verse>
				<verse number="62">Vẽkembeoogo, seglg daarã yɩ tɩ zaamẽ, maan-kʋʋdbã kãsem-dãmbã ne Fariisẽ-dãmbã tũu taab n tɩ yã a Pilat</verse>
				<verse number="63">n yeel-a: N na! Tõnd tẽrame tɩ bɛlgd-kãngã dag n yeela a sẽn ket n vɩ wakat t'a na n vʋʋga dasem a tãab daarã.</verse>
				<verse number="64">Dẽ wã, bɩ y kɩt tɩ b gũ yaoogã hal tɩ ta dasem a tãab daarã, t'a karen-biisã da wa n zuk a kũumã la b yeel nebã tɩ b vʋʋg n basa kũum ye. Yaoolem belg-kãng na n yɩɩ wẽng n yɩɩg pipi soabã.</verse>
				<verse number="65">A Pilat yeel-b lame yaa: Yãmb tara gũudba. Bɩ y kẽng n tɩ gũ-a wa yãmb sẽn datã.</verse>
				<verse number="66">La b kẽngame n tɩ sog yaoogã noor kugrã, la b ning gũudb tɩ b gũ yaoogã.</verse>
			</chapter>
			<chapter number="28">
				<verse number="1">Zuif-rãmbã vʋʋsg daar loogr zugẽ, semennã pipi daar tõd-beoogo, a Maari sẽn yit Magdala, ne Maari a to wã kẽngame n na n tɩ ges yaoogã.</verse>
				<verse number="2">La gese, tẽn-digimdg kãseng zĩndame. Tɩ bõe, Zu-soabã malɛk yii arzãn n sigi, n wa bilg kugrã n zĩnd a zugu.</verse>
				<verse number="3">Malɛkã dag n wẽnda wa sa-yãgbo, la a fuugã yaa pɛɛlg fas wa lampalga.</verse>
				<verse number="4">Gũudba rigda ne rabeem n lebg wa kũum.</verse>
				<verse number="5">La malɛkã goma ne pagbã n yeel-ba: Sã n yaa ne yãmba, bɩ y ra yɛɛs ye. Mam miime tɩ yãmb baooda a Zezi b sẽn ka da-pɩk zugã.</verse>
				<verse number="6">Bãmb ka be ka ye, bala, b vʋʋga wa b sẽn dag n yeelã. Wa n ges-y zĩig ning b sẽn dag n gãe wã,</verse>
				<verse number="7">la y kẽng tao-tao n tɩ togs b karen-biisã tɩ b vʋʋgame n bas kũum. La ade, b renga yãmb taoor Galile. Yaa be la yãmb na n yã bãmba. Ade, mam togsa yãmba.</verse>
				<verse number="8">B yii yaoogã zĩigẽ tao-tao ne rabeem, la ne sũ-no-kãsenga, la b zoeeme n tɩ togs karen-biisã koɛɛgã.</verse>
				<verse number="9">La gese, a Zezi wa n sega pagbã n yeel-b yaa: Mam pʋʋsda yãmba. Bãmb kolgame n gãd a Zezi naowã n waoog-ba.</verse>
				<verse number="10">Dẽ, a Zezi yeel-b lame yaa: Da maan-y rabeem ye. Kẽng n tɩ yeel-y m ba-biisã tɩ b kẽng Galile. Yaa be la b na n yã maam.</verse>
				<verse number="11">Pagbã sẽn nan ket n be sorẽ, gũudbã neb kẽer kẽnga tẽngã pʋgẽ n tɩ togs maan-kʋʋdbã kãsem-dãmbã bũmb nins fãa sẽn maanã.</verse>
				<verse number="12">Bãmb ne nin-kẽembã tigsa taab n yã taaba, la b kõo sodaasã ligd wʋsg</verse>
				<verse number="13">n yeel-b tɩ b yeel tɩ bãmb gũsame t'a Zezi karen-biisã wa zuk kũumã,</verse>
				<verse number="14">la Gʋvɛrneerã sã n wʋme, bãmb mensã na n goma ne-a n tõog t'a ka maan bãmb bũmb ye.</verse>
				<verse number="15">Sodaasã deega ligdã, la b maana wa b sẽn yeel bãmbã. La gom-kãng kell n saaga Zuif-rãmbã sʋk hal tɩ ta rũnna.</verse>
				<verse number="16">Karen-biis piig la a yembrã kẽnga Galile, tãng ning a Zezi sẽn dag n bilg bãmbã zugu.</verse>
				<verse number="17">La b sẽn yãnd a Zezi, b waooga bãmba. La neb kẽer maana sãmbse.</verse>
				<verse number="18">A Zezi kolgame n gom ne bãmb a woto: Wẽnnaam kõo maam pãng fãa sẽn be arzãn la tẽng zugu.</verse>
				<verse number="19">Bɩ y kẽng n maan neba buud fãa tɩ yɩ mam karen-biisi, n lis bãmb ne Ba, la Bi-ribla, la Sɩɩg-sõng yʋʋre,</verse>
				<verse number="20">la y zãms bãmb tɩ b sak bũmb nins fãa mam sẽn yeel yãmb tɩ y maanã. La gese, mam bee ne yãmb wakat fãa, hal tɩ ta wakat sɛɛbo.</verse>
			</chapter>
		</book>
		<book number="41">
			<chapter number="1">
				<verse number="1">Koe-noog ninga sẽn togsd a Zezi Kirist sẽn ya Wẽnnaam Bi-riblã yɛlã sɩngr la a woto.</verse>
				<verse number="2">A zemsa wa Wẽnnaam no-rɛɛs a Ezayi sẽn gʋlsã: Ade, mam tʋmda m koe-toagsd t'a reng fo taoor n maneg f sorã.</verse>
				<verse number="3">Yaa yẽ koɛɛg n kelemd we-rasempʋɩɩgã pʋgẽ n yetẽ: Maneg-y Zu-soaba sore, rems-y bãmb so-bugsã tɩ yɩ tɩrse.</verse>
				<verse number="4">A Zã ra bee weoogẽ n lisd nebã la a moondẽ n yetẽ tɩ b tek yam n deeg lisg b yel-wẽna sugr yĩnga.</verse>
				<verse number="5">Zude rãmba ne Zeruzalɛm dãmba yitame n kẽngd yẽ nengẽ, n vẽnegd n togsd b yel-wẽna t'a lisd bãmb Zʋrdẽ kʋɩlga pʋgẽ.</verse>
				<verse number="6">A Zã futã ra wʋga ne yʋgemd kõbdo. A sẽbdgã ra yaa gãongo, la a rɩɩb ra yaa sʋya la weoog sɩɩdo.</verse>
				<verse number="7">Yẽ ra moondame n yetẽ: Ned sẽn yɩɩd maam n na n pʋgl maam n wa. Mam pʋs n pa zems tɩ zõond n lok bãmb neooda loets ye.</verse>
				<verse number="8">Mam lisa yãmb koomẽ, la bãmb na n lisa yãmb Sɩɩg-sõng pʋgẽ.</verse>
				<verse number="9">Wakat kãnga, a Zezi yii Galile Nazarɛt n wa, la a Zã lisa bãmb Zʋrdẽ kooma pʋgẽ.</verse>
				<verse number="10">La b sẽn yit koomẽ wã, b yãa yĩngr sẽn pake, la Sɩɩg-sõng sẽn wẽnd wall sẽn sigd bãmb zugu.</verse>
				<verse number="11">Koɛɛg zĩnda saasẽ n yeele: Fo yaa mam Bi-ribl-nongr sẽn ta mam yam zãnga.</verse>
				<verse number="12">Tao-tao bala, Sɩɩgã kɩtame t'a Zezi kẽng we-rasempʋɩɩgẽ.</verse>
				<verse number="13">Bãmb paa be rasem pis-naas tɩ Sʋtãanã mak bãmba. B ra bee be ne we-rũmsi, la malɛk-rãmb ra sõngda bãmba.</verse>
				<verse number="14">B sẽn kẽes a Zã bi-bees roogã zugẽ, a Zezi kẽnga Galile n tɩ moond koe-noogã n yetẽ:</verse>
				<verse number="15">Wakat taame, la Wẽnnaam soolem kolgame. Tek-y yam n bas y yel-wẽna la y tẽ koe-noogã.</verse>
				<verse number="16">Bãmb sẽn tũud Galile mogrã noore, bãmb yãa a Sɩmo ne a ba-biig a Ãndre tɩ b lobd zĩm-gãmbr mogrã pʋgẽ. Bala, b ra yaa zĩm-yõagdba.</verse>
				<verse number="17">A Zezi yeel-b lame yaa: Wa n tũ-y maam, tɩ m na n kɩtame tɩ y lebg nin-baoodba.</verse>
				<verse number="18">Bãmb basa b zĩm-gãmba wã tao-tao n tũ a Zezi.</verse>
				<verse number="19">Bãmb sẽn kẽng taoor bilfu, b yãa a Zebde kom-dibli a Zak ne a ba-biig a Zã. Bãmb me ra bee koom-koglgẽ n tõgd b zĩm-gãmba.</verse>
				<verse number="20">Tao-tao bala, a Zezi boola bãmba, la b basa b ba a Zebde koglgã pʋgẽ ne tʋmtʋmdbã n tũ bãmba.</verse>
				<verse number="21">A Zezi ne b karen-biisã kẽnga Kapɛrnawom. La Zuif-rãmbã vʋʋsg daarã sẽn ta, a Zezi kẽe karen-doogẽ wã n sɩng n zãms nebã.</verse>
				<verse number="22">Bãmb zãmsgã yɛɛsa nebã, bala, b zãmsa ne noore, la ka wa tõog karen-saam-dãmbã ye.</verse>
				<verse number="23">La rao a yen n da be bãmb karen-doogẽ wã tɩ zĩn-dẽgd tar-a. A kelmame n yeele:</verse>
				<verse number="24">Zezi sẽn yit Nazarɛt, yãmb toor bee ne tõndo? Yãmb waame n na n sãam tõnd laa? Mam bãnga yãmb sẽn ya ned ninga. Yãmb yaa Wẽnnaam sõmblem soaba.</verse>
				<verse number="25">A Zezi leng-a lame n yeele: Sĩnd la f yi n bas rao wã.</verse>
				<verse number="26">Zĩn-dẽgdã kelma ne pãnga, n yi n bas rao wã t'a rigd wʋsgo.</verse>
				<verse number="27">Neba fãa yɛɛsame n sok taaba: Bõn-kãnga yaa bõe? Koe-paalga! B tãsda zĩn-dãmb mens hal tɩ b sakd-ba.</verse>
				<verse number="28">Tao-tao bala, bãmb yʋʋr saaga zĩiga fãa Galile soolmẽ.</verse>
				<verse number="29">A Zezi ne b karen-biisã sẽn yi karen-doogẽ wã, a Zezi ne a Zak la a Zã kẽnga a Sɩmo ne a Ãndre rãmb zakẽ.</verse>
				<verse number="30">A Sɩmo reem-poakã yĩns ra wɩngame t'a gãeyã. La a Zezi sẽn ta bala, b togs-b lame.</verse>
				<verse number="31">Bãmb kolgame n gãd a nug n sõng-a t'a yiki, la wakat kãng bala, a yĩn-wɩngrã sigame t'a yik n maan-b sãando.</verse>
				<verse number="32">La zĩ-sobdo, wĩndgã lʋɩɩs poore, neba talla bãad-dãmba fãa ne neb nins zĩn-dãmb sẽn tarã n wa a Zezi nengẽ.</verse>
				<verse number="33">La tẽngã nebã tigma taab roogã noore.</verse>
				<verse number="34">A Zezi maaga neb wʋsgo, bãas buud toay-toay sẽn da tara. Bãmb diga zĩn-dãmb wʋsg me n ka sak tɩ b gom ye, bala, zĩn-dãmba da mii bãmba.</verse>
				<verse number="35">A Zezi sãda beoogo, tɩ zĩigã ket n ya lika, n kẽng zĩig neb sẽn ka be n tɩ pʋʋse.</verse>
				<verse number="36">A Sɩmo ne neb nins sẽn be ne yẽ wã baoo bãmba.</verse>
				<verse number="37">La b sẽn yãnd a Zezi, b yeel-b lame yaa: Neba fãa baooda yãmba.</verse>
				<verse number="38">La a Zezi leoka bãmba: Wa-y tɩ d kẽng tẽn-kɩremse, tɩ m tɩ moon koe-noogã beene me, tɩ yaa rẽnda yĩng la m wa-yã.</verse>
				<verse number="39">Bãmb saaga Galile n moon koe-noogã karen-dotã pʋse, la b rig zĩn-dãmba.</verse>
				<verse number="40">Ned a yen yĩn-gãong bãag sẽn tar n wa a Zezi nengẽ n yĩgimd n bõos bãmb ne nimbãaneg n yeele: Yãmb sã n data, y tõe n maaga maam tɩ m yɩ yɩlemde.</verse>
				<verse number="41">Rao wã nimbãaneg yõka a Zezi tɩ b tẽeg b nug n sɩɩs-a n yeele: Mam datame, lebg yɩlemde.</verse>
				<verse number="42">Wakat kãng bala, yĩn-gãongã bãag loog n bas-a lame t'a lebg yɩlemde.</verse>
				<verse number="43">A Zezi yeel-a-la tao-tao t'a looge, n keoog-a neer n yeele:</verse>
				<verse number="44">Yõk f noor n da yeel ned tɩ bũmb ye. La f kẽng n tɩ wilg f meng maan-kʋʋdã, la f maan maoong ning a Moyiis sẽn wilgã, f yɩlgr yĩnga, t'a yɩ kaset neba yĩnga.</verse>
				<verse number="45">La rao wã sẽn looge, a puka yellã n moone, hal t'a Zezi ka le tõe n kẽ tẽngẽ tɩ ka yɩ ne soosg ye. Bãmb zĩnda zĩis neb sẽn ka be, la neb ra yita zĩiga fãa n wat bãmb nengẽ.</verse>
			</chapter>
			<chapter number="2">
				<verse number="1">Rasem bilf rẽ loogr poore, a Zezi lebg n waa Kapɛrnawom, la nebã wʋmame tɩ b bee roogẽ.</verse>
				<verse number="2">Nebã tigma taab hal wʋsgo, tɩ weer ka be baa rig-noorẽ wã ye. La a Zezi moona bãmb Wẽnnaam koɛɛga.</verse>
				<verse number="3">B talla ned a yen sẽn ki bogr n wa bãmb nengẽ, la yaa neb a naas n tʋk-a.</verse>
				<verse number="4">La bãmb sẽn ka tõe n tall-a n ta a Zezi nengẽ neba waooglem yĩngã, b laka roogã zugu, zĩig ning a Zezi sẽn yɛsã n tũnug võ-kãnga n sik ki-bogrã ne a gãagã.</verse>
				<verse number="5">A Zezi sẽn yã b tẽebã, b yeela sẽn ki-a bogrã yaa: M biiga, fo paama f yel-wẽna sugri.</verse>
				<verse number="6">Tõog karen-saam-dãmb kẽer sẽn da zĩ be ra tagsda b sũurẽ woto:</verse>
				<verse number="7">Yaa a wãn tɩ ra-kãnga gomd a woto? Bãmb paoogda Wẽnnaam. Ãnna n tõe n kõ yel-wẽn sugr tɩ ka Wẽnnaam b yen tãa?</verse>
				<verse number="8">A Zezi bãnga bũmb nins b sẽn tagsd b sũurẽ wã n sok-b yaa: Yaa bõe tɩ yãmb tagsd woto y sũyã pʋse?</verse>
				<verse number="9">Bʋg n ya naana n yɩɩd tɩ yeel ki-bogr soabã: Fo paama f yel-wẽna sugri, bɩ yik n dɩk f gãagã n kẽne?</verse>
				<verse number="10">La yaa tɩ yãmb na bãng tɩ Ninsaal Bi-riblã tara pãng dũni zug tɩ kõ yel-wẽn sugri.</verse>
				<verse number="11">La a Zezi yeela ki-bogr soabã yaa: Mam yeta foom tɩ f yik n dɩk f gãagã n kuili.</verse>
				<verse number="12">Tao-tao bala, a yikame n dɩk a gãagã n loog nebã fãa nifẽ, tɩ b fãa yɛɛs n pẽg Wẽnnaam n yeele: Tõnd nan ka yã bũmb a woto nand ye.</verse>
				<verse number="13">A Zezi leb n kẽnga mogrã noore, la kʋʋngã fãa waa bãmb nengẽ. La bãmb zãms-b lame.</verse>
				<verse number="14">A Zezi sẽn loogda, b yãa a Alfe biig a Levi t'a zĩ yaood-deegr zĩigẽ. Bãmb yeela yẽnda yaa: Tũ maam. La a Levi yikame n tũ bãmba.</verse>
				<verse number="15">A Zezi sẽn zĩ a Levi roogẽ n dɩtẽ, yaood-dɛɛgdbã ne yel-wẽn maandb wʋsg me lagmame n dɩt ne bãmba, ne b karen-biisã. Bala, b yɩɩ wʋsg n tũ bãmba.</verse>
				<verse number="16">Tõog karen-saam-dãmbã sẽn ya Fariisẽ-dãmb sẽn yã t'a Zezi rɩt ne yaood-dɛɛgdbã la ne yel-wẽn maandbã, b soka b karen-biisã yaa: Bõe yĩng tɩ bãmb dɩt la b yũud ne yaood-dɛɛgdbã la ne yel-wẽn maandbã?</verse>
				<verse number="17">A Zezi sẽn wʋm woto, b yeela bãmba: Nin-kegems ka baood tɩp ye, yaa bãad-dãmb n baooda. Mam ka wa n na n bool nin-tɩrs ye, la yaa yel-wẽn maandbã.</verse>
				<verse number="18">A Zã karen-biisã ne Fariisẽ-dãmbã da loeta noore. Nebã wa n soka a Zezi: Yaa bõe t'a Zã karen-biisã ne Fariisẽ-dãmbã karen-biisã loet noor tɩ yãmb karen-biisã ka loetẽ?</verse>
				<verse number="19">A Zezi leok-b lame n yeele: Ned sã n maan kãadem n bool neba, nin-kõens tõee n loee noor wakat ning b sẽn ket n be ne-a wã sɩda? Bãmb sã n ket n be ne pʋg-paalã sɩda, b ka tõe n loe noor ye.</verse>
				<verse number="20">Daar n wat tɩ b na n yiis pʋg-paalã sɩdã b sʋka. Dẽ, wakat kãnga, b na yaool n loe noore.</verse>
				<verse number="21">Ned ka rɩkd peen-paalg n lisg fu-kʋdg ye, tɩ bõe, peen-paalgã na n kɩtame tɩ fu-kʋdgã kẽeg n yɩɩg pĩnda.</verse>
				<verse number="22">Ned ka suiid divẽ paalg ko-wao-kʋdẽ ye, tɩ bõe, divẽ wã na n kɩtame tɩ b pusi: Divẽ wã na raage, ko-waoosã na sãame. Divẽ paalg tog n suii ko-wao-paals pʋse.</verse>
				<verse number="23">Zuif-rãmbã vʋʋsg daar a yen, a Zezi ne b karen-biisã da pɩʋʋgda pʋto, la b karen-biisã sẽn kẽndã, b sɩngame n yãgs koodo.</verse>
				<verse number="24">Fariisẽ-dãmbã yeela bãmb yaa: Gese, yaa bõe tɩ bãmb maand bũmb ning sẽn ka zems tɩ maan vʋʋsg daare?</verse>
				<verse number="25">A Zezi leok-b lame n yeele: Yãmb zɩ n karem bũmb ning a Daviid sẽn maan b yel-pakr wakate, la kom sẽn tar bãmb ne neb nins sẽn dag n be ne bãmbã laa?</verse>
				<verse number="26">La tɩ bãmb kẽe Wẽnnaam roogẽ, maan-kʋʋd a Abiyataar zamaanẽ, n dɩ kaset bur-paadem sẽn ka zems tɩ neba rɩ, kal maan-kʋʋdbã bala, la tɩ bãmb kõo neb nins sẽn da be ne bãmbã me laa?</verse>
				<verse number="27">B yeel-b lame yɛs yaa: Vʋʋsg raarã maana ninsaal yĩnga, la b ka maan ninsaal vʋʋsg daarã yĩng ye.</verse>
				<verse number="28">Woto yĩnga, Ninsaal Bi-riblã soo bũmba fãa, baa ne vʋʋsg daarã me.</verse>
			</chapter>
			<chapter number="3">
				<verse number="1">A Zezi leb n kẽe karen-doogã pʋgẽ, la rao a yen n da be be t'a nug ki.</verse>
				<verse number="2">La Fariisẽ-dãmbã gũusa a Zezi n dat n bãng b sã n na n maaga yẽnda Zuif-rãmbã vʋʋsgã daare, sẽn na yɩlẽ n paam n dõd bãmba.</verse>
				<verse number="3">A Zezi yeela rao ninga nug sẽn ki wã yaa: Yik n yaas sʋk ka!</verse>
				<verse number="4">La b soka Fariisẽ-dãmba yaa: Dẽ yĩnga, noor beeme tɩ maan neer vʋʋsgã daar bii, bɩ tɩ maan wẽnga? Tɩ fãag ned bii, bɩ tɩ kʋ-a? La b sĩndame.</verse>
				<verse number="5">A Zezi wẽneg n gesa b fãa ne sũ-yikri la ne sũ-sãoongo, b sũyã sẽn diglmã yĩngã. La b yeela rao wã t'a tẽeg a nugã. Rao wã tẽegame la a nugã vʋʋgame.</verse>
				<verse number="6">Fariisẽ-dãmbã yiime n yẽs ne Herood poorẽ dãmba tao-tao n bao b sẽn na n maan to-to n menes a Zezi.</verse>
				<verse number="7">A Zezi ne b karen-biisã kẽnga mogrã sẽne. La neb wʋsg yii Galile la Zude la Zeruzalɛm la Yidume la Zʋrdẽ rʋʋnde la Tɩɩr ne Sɩdõ tẽmse n tũ bãmba.</verse>
				<verse number="8">Neb kʋʋng kʋʋng sẽn wʋm bũmb nins fãa bãmb sẽn maanã waa bãmb nengẽ.</verse>
				<verse number="9">A Zezi yeela b karen-biisã tɩ b pẽneg kogl-bil yam-yam wakat fãa bãmb yĩnga, tɩ kʋʋngã ra wa n dɩdg bãmb ye.</verse>
				<verse number="10">Bãmb sẽn maagd neb wʋsgã yĩng kɩtame tɩ bãad-dãmb wʋsg da maoodẽ n dɩdgd taab n dat n sɩɩs bãmba.</verse>
				<verse number="11">Zĩn-dãmb nins sẽn ya rẽgdã sã n yã bãmba, b wõgemdeda bãmb taoor n kelem n yeele: Yãmb yaa Wẽnnaam Bi-ribla.</verse>
				<verse number="12">La a Zezi keooga bãmb neere, n yeel-b tɩ b ra kaas b yʋʋrã ye.</verse>
				<verse number="13">Rẽ zugẽ, bãmb dʋʋ tãngã n bool b sẽn dat b rãmbã tɩ b wa bãmb nengẽ.</verse>
				<verse number="14">Bãmb yãka raop piig la a yiib tɩ b pa ne bãmba,</verse>
				<verse number="15">tɩ b tõe n tʋm-b tɩ b tɩ moon koe-noogã, ne pãn-tõog tɩ rig zĩn-dãmba.</verse>
				<verse number="16">Ad raop piig la a yiibã bãmb sẽn yãkã: a Sɩmo b sẽn pʋd a yʋʋr t'a Pɩyɛɛr,</verse>
				<verse number="17">a Zak sẽn ya a Zebde biiga, ne a ba-biig a Zã, a Zezi sẽn pʋd b yʋy tɩ Boanergɛs, sẽn dat n yeel tɩ raop sẽn wẽnd wa sa-kɛlenga,</verse>
				<verse number="18">a Ãndre, a Filip, a Bartelemi, a Matye, a Toma, a Alfe biig a Zak, a Tade,</verse>
				<verse number="19">a Sɩmo sẽn boond tɩ zelot la a Zudas Iskaryo, ned ning sẽn zãmb-a a Zezi wã.</verse>
				<verse number="20">A Zezi kuila yir ne b karen-biisã. La neb kʋʋng wʋsg tigma taab yɛs hal tɩ bãmb ka tar sẽk n na n dɩ ye.</verse>
				<verse number="21">A Zezi roagdbã sẽn wʋm bõn-kãnga, b waame n na n peeg-ba, bala, b ra tagsdame t'a Zezi ra zʋbsdame.</verse>
				<verse number="22">La tõog karen-saam-dãmbã sẽn yi Zeruzalɛmã yeelame: Belzebul n so bãmba. Bãmb rigda zĩn-dãmbã ne zĩn-dãmbã naab pãnga.</verse>
				<verse number="23">A Zezi boola bãmba, n gom ne bãmb ne yel-bũnd n yeele: Sʋtãanã na n yɩɩ a wãn n dig sʋtãana?</verse>
				<verse number="24">Soolem neb sã n welg taab n gõdg n zabd ne taaba, soolem kãng na wã.</verse>
				<verse number="25">La yir a yen neb sã n welg taab n gõdg n zabd ne taaba, yi-kãng na wã.</verse>
				<verse number="26">Woto, Sʋtãanã sã n zabd ne a menga, a welgame la a ka tõe n yals ye, a yell sãamame.</verse>
				<verse number="27">Ned ka tõe n kẽ pãng soab roogẽ n wʋk a teedo, a sã n ka reng n sẽb-a ye. La a sã n sẽb-a, a tõe n yaool n wʋka a roogã teedo.</verse>
				<verse number="28">Mam yeta yãmb sɩd tɩ ninsaalbã yel-wẽna fãa b sẽn maandã, la paoogr nins fãa b sẽn paoogdã tõe n paama sugri.</verse>
				<verse number="29">La ned sã n paoog Sɩɩg-sõngo, a ka tõe n paam sugr abada. Yel-wẽn kãng paada ne-a wakat sẽn kõn sa.</verse>
				<verse number="30">A Zezi goma a woto b sẽn yeel tɩ zĩn-dẽgd n tar bãmbã yĩnga.</verse>
				<verse number="31">A Zezi ma ne b ma-biis waa n yalsa yɩng n tʋm tɩ b bool-b tɩ b wa.</verse>
				<verse number="32">Kʋʋngã ra zĩndame n gũbg bãmba, la b yeela a Zezi yaa: Ad y ma ne y ma-biisã bee yɩng n baood yãmba.</verse>
				<verse number="33">La b leokame: Mam ma yaa ãnna, la m ma-biis yaa ãnna rãmba?</verse>
				<verse number="34">La b wẽnemdame n ges neb nins sẽn zĩ n gũbg bãmbã n yeele: Ad m ma ne m ma-biisi.</verse>
				<verse number="35">Bala, ned ninga fãa sẽn maand-a Wẽnnaam daabo, ada soab n ya mam ma-bi-raoogo, la m ma-bi-poaka, la m ma.</verse>
			</chapter>
			<chapter number="4">
				<verse number="1">A Zezi leb n sɩngame n na n zãms nebã mogrã noore. Neb kʋʋng wʋsg sẽn tigim taab bãmb nengẽ yĩnga, bãmb kẽe koom-koglg ninga sẽn be mogrã pʋgẽ wã n zĩndi. La kʋʋngã fãa zĩnda koomã noore.</verse>
				<verse number="2">Bãmb wẽe yel-bũn n zãms nebã bũmb wʋsgo. Zãmsgã pʋgẽ b yeela nebã yaa:</verse>
				<verse number="3">Kelg-y-yã! Ned a yen n da kẽng n na n tɩ fẽrg bõn-buudu.</verse>
				<verse number="4">Fẽrgrã wakate, bõn-biis kẽer lʋɩɩ sor kɩrenga, la liuuli waa n dɩɩ bãmba.</verse>
				<verse number="5">La kẽer lʋɩɩ kug zĩiga, tom sẽn ka waoogẽ, la tao-tao bala, b yiime, tomã sẽn ka waoogã yĩnga.</verse>
				<verse number="6">La sõor sẽn zẽke, wĩntoogã yõog-b lame tɩ b ki, b sẽn ka paam yẽgã yĩnga.</verse>
				<verse number="7">La kẽer lʋɩɩ gõos sʋka, la gõosã yikame n dɩ-b tɩ b ka wom biis ye.</verse>
				<verse number="8">La kẽer lʋɩɩ zĩ-sõngẽ n yik n wom biisi. Kẽer womame tɩ ta bɛɛl pis-tãtã, tɩ kẽer ta pis-yoobyoobe, tɩ kẽer ta koabg-koabga.</verse>
				<verse number="9">Dẽ, a Zezi yeelame: Sẽn tar-a tʋb sẽn wʋmd bɩ a wʋm.</verse>
				<verse number="10">Bãmb sẽn wa n be kɛɛnga, neb nins sẽn tũ-b bãmbã ne karen-biis piig la a yiibã soka bãmb yel-bũnã võore.</verse>
				<verse number="11">A Zezi yeela bãmba: Yaa yãmb la Wẽnnaam kɩt tɩ y bãng bãmb soolem bõn-solgdse, la ne neb nins sẽn ka be soolmã pʋgẽ wã, yel-kãens yaa soalem bala,</verse>
				<verse number="12">"hal tɩ baa b sã n get sõama, b kõn yã ye, la b sã n wʋmd sõama, b kõn wʋm a võore, tɩ b ra wa n tek yam n kos sugr n paam ye."</verse>
				<verse number="13">A Zezi leb n sok-b lame yaa: Yãmb ka wʋmd yel-bũn-kãnga võor laa? Dẽ, yãmb na n maana a wãn n wʋm yel-bũnã fãa võore?</verse>
				<verse number="14">Bõn-bu-fẽrgdã fẽrga Wẽnnaam goama.</verse>
				<verse number="15">Neb kẽer wẽnda wa sor kɩrengã, zĩig ning Wẽnnaam goama sẽn fẽrgã. Bãmb sẽn wʋm koɛɛgã yee, la Sʋtãanã sẽn wat n yiis koɛɛg ning sẽn bʋd b sũurẽ wã.</verse>
				<verse number="16">Woto me, neb nins sẽn wʋm Wẽnnaam koɛɛgã n deeg-a tao-tao ne sũ-noogã wẽnda wa kugã zĩig bõn-buudã sẽn lʋɩẽ wã.</verse>
				<verse number="17">Bãmb ka tar yẽg ye, bãmb kaoosda bilf bala. La toog bɩ namsg sã n paam bãmba Wẽnnaam koɛɛgã yĩnga, tao-tao bala, b lʋɩtame.</verse>
				<verse number="18">Neb a taab wẽnda wa gõos zĩigã bõn-biisã sẽn lʋɩẽ wã. Bãmb yaa neb nins sẽn wʋmd Wẽnnaam koɛɛgã, tɩ yɩɩr ne dũniyã yɛlã,</verse>
				<verse number="19">la arzegs belgre, la bũmb a taab ratem kẽedẽ n dɩt Wẽnnaam koɛɛgã t'a ka womd biis ye.</verse>
				<verse number="20">La neb a taab wẽnda wa zĩ-sõngã bõn-biisã sẽn lʋɩ a pʋgẽ wã. Bãmb dãmb yaa neb sẽn wʋmd Wẽnnaam koɛɛgã n deegdẽ n womd biisi. Kẽer womame tɩ ta bɛɛl pis-tãtã, tɩ kẽer ta pis-yoobyoobe, tɩ kẽer ta koabg-koabga.</verse>
				<verse number="21">A Zezi leb n soka bãmb yaa: Rẽ yĩnga, b fõgenda fɩtɩl ne peoogo, wall b ning-a gãag tẽngre? B kõn dogl-a fɩtɩl doagendgã zug sɩda?</verse>
				<verse number="22">Tɩ bõe, bũmb ka be sẽn ludi, sẽn kõn puk ye, la bũmb ka be sẽn solge, sẽn kõn vẽneg ye.</verse>
				<verse number="23">Bɩ sẽn tar-a tʋb sẽn wʋmd wʋme.</verse>
				<verse number="24">Bãmb leb n yeela neba yaa: Gũus-y neer ne bũmb ning yãmb sẽn wʋmdã. Wẽnnaam na n maka ne makdg ninga yãmb sẽn tar n makd n kõt nebã n lebs yãmba, la b na n ningame tɩ sudgi.</verse>
				<verse number="25">Bala, b na n kõo ned ning sẽn tar-a, la ned ning sẽn ka tar-a wã, b na n deega baa bũmb bilf ning a sẽn tarã.</verse>
				<verse number="26">Bãmb leb n yeelame: Wẽnnaam soolem yaa wa rao sẽn bʋd bõn-biis a pʋʋgẽ.</verse>
				<verse number="27">A gõe t'a ne me, wĩndg ne yʋngo, bõn-biisã bundame n yikdẽ, la yẽ ka mi sẽn yɩt to-to ye.</verse>
				<verse number="28">Bõn-bulã yita b toore, n deng n ya vãado, n wa rɩk pʋse, n yaool n wom biis sẽn ya sõama.</verse>
				<verse number="29">La biisã sã n bɩ zãnga, b tigsdame, bala, a tigsg wakat taame.</verse>
				<verse number="30">A Zezi leb n yeelame: Tõnd na n mamsa Wẽnnaam soolemã ne bõe, wall d bilg-a ne bõe yel-bũndi?</verse>
				<verse number="31">A wẽnda wa siin-bila. Yẽ yaa bilf n yɩɩd bõn-biisã fãa sẽn bʋt tẽngã.</verse>
				<verse number="32">La b sã n bʋd-a, a yikdame n lebg wok n yɩɩd zẽed buud a taabã fãa, n tãoodẽ tɩ liuuli tõe n tʋɩ b tʋgd a maasmẽ.</verse>
				<verse number="33">Yaa ne yel-bũn a woto buud wʋsg la a Zezi wilg nebã Wẽnnaam goamã, a wa sẽn zems b wʋmbo.</verse>
				<verse number="34">A Zezi ka gom ne-ba, a sã n ka ne yel-bũn ye. La b sã n wa n be ne b karen-biisã bala, b bilgda bãmb bũmb fãa võore.</verse>
				<verse number="35">La baraar bala, zĩ-sobd sẽn ta, a Zezi yeela b karen-biisã yaa: Wa-y tɩ d kẽng mogrã rʋʋnde.</verse>
				<verse number="36">La karen-biisã sẽn kuils nebã n sɛ, bãmb looga ne a Zezi ne koom-koglg ning b sẽn dag n be a pʋgẽ wã. La kogond a taab me tũu bãmba.</verse>
				<verse number="37">Sob-kãseng yikame tɩ ko-pɛma kẽed koglgã pʋg hal t'a zoe n kolg pidbu.</verse>
				<verse number="38">La a Zezi ra bee koglgã poorẽ n kʋgl zu-kʋk n gõe. La b neka bãmb n yeele: Karen-saamba, tõnd sẽn na n sãamã yell ka pak yãmb laa?</verse>
				<verse number="39">A Zezi sẽn neke, b lenga sobgã, n yeel ko-kãsengã t'a bas bʋʋr la a sĩndi! La sobgã yõkame tɩ zĩigã lebg sɩddd.</verse>
				<verse number="40">Dẽ, a Zezi sok-b lame: Yaa bõe tɩ yãmb zoet rabeem a woto? Yaa a wãn tɩ yãmb ka tar tẽebo?</verse>
				<verse number="41">Dabeem kãseng yõk-b lame, la b soka taab tɩ nin-kãnga yaa bõe neda, tɩ hal baa sobgã ne ko-kãsengã sakd bãmba?</verse>
			</chapter>
			<chapter number="5">
				<verse number="1">A Zezi ne b karen-biisã taa ko-kãsengã rʋʋnde, tẽng sẽn boond tɩ Gadara.</verse>
				<verse number="2">A Zezi sẽn yi koom-koglgã pʋgẽ bala, rao a yen zĩn-dẽgd sẽn tar yii yaad zĩigẽ n wa bãmb nengẽ.</verse>
				<verse number="3">Rao-kãng da gãee yaadẽ wã, la neb da ka le tõe n sẽb-a ye, baa ne kutu.</verse>
				<verse number="4">Bala, naoor wʋsgo, b ra balga a naowã ne kutu la b sẽb-a ne bãense, la a kaoo bãensã n sãam kutã, la ned baa a yen ka tar pãng sẽn sek tɩ tõog-a ye.</verse>
				<verse number="5">Daar fãa, yʋng ne wĩndga, a bee yaadẽ wã la tãensã zut n kelemdẽ la a pogend a meng ne kuga.</verse>
				<verse number="6">A sẽn yã a Zezi sẽn ket n be yɩɩga, a wudgame n ta n wõgemd bãmb taoore, n zẽk a koɛɛg n gom ne pãng n yeele:</verse>
				<verse number="7">Zezi! Saasẽ-saasẽ Wẽnnaam bi-ribla, yãmb data maam ne bõe? Mam kota yãmb ne Wẽnnaam yʋʋr tɩ y ra nams maam ye.</verse>
				<verse number="8">Bala, a Zezi yeela yẽnda yaa: Zĩn-dẽgdã! Yi n bas rao wã.</verse>
				<verse number="9">La bãmb sok-a lame yaa: Fo yʋʋr la a bõe? T'a leok-ba: Mam yʋʋr la a Tusa wã, bala, tõnd yaa wʋsgo.</verse>
				<verse number="10">La yẽ kosa a Zezi ne a sũur fãa n yeel tɩ b ra rig zĩn-dãmbã tɩ b yi tẽn-kãng ye.</verse>
				<verse number="11">Kurkuy kʋʋng wʋsg n da be tãngã sẽne n wãbdẽ.</verse>
				<verse number="12">La zĩn-dãmbã bõosa a Zezi n yeele: Tʋm-y tõnd kurkuyẽ wã tɩ d tɩ kẽ-ba.</verse>
				<verse number="13">La b kõ-b la noore. La zĩn-dãmba yiime n kẽ kurkuyã tɩ b yi tãngã sigdg n wudg n lʋɩ ko-kãsengã pʋgẽ. La b sõorã kolga tus a yi, la koomã rɩ-b lame.</verse>
				<verse number="14">La neb nins sẽn dag n gũud bãmbã zoeeme n tɩ togs koɛɛgã tẽngã pʋgẽ la a kɩremsã, la neba yiime n tɩ ges bũmb ninga sẽn maanã.</verse>
				<verse number="15">Bãmb waa a Zezi nengẽ, la b yãa ned ning zĩn sẽn boond tɩ Tusa wã sẽn dag n tarã, t'a yer fut n zĩẽ, n mi a nenga.</verse>
				<verse number="16">Neb nins sẽn yãnd bũmb ning sẽn maanã togsa neb a taabã sẽn yɩ to-to ne rao ning zĩna sẽn da tarã, la ne kurkuyã.</verse>
				<verse number="17">Dẽ, bãmb sɩngame n kos a Zezi ne b sũur fãa tɩ b yi n bas b tẽngã.</verse>
				<verse number="18">Bãmb sẽn wa n kẽed koom-koglgẽ wã, rao ning zĩna sẽn dag n tarã kosa bãmb noor n na n pa ne bãmba.</verse>
				<verse number="19">La a Zezi ka sak ye, n yeel-a t'a kuil a nebẽ n tɩ wilg bũmb nins fãa Zu-soabã sẽn maan yẽnda wã, la b sẽn zoe yẽ nimbãaneg to-to.</verse>
				<verse number="20">Yẽ kẽnga Dekapol soolem n tɩ moon bũmb nins fãa a Zezi sẽn maan n kõ yẽ wã. La neba fãa yɛɛsame.</verse>
				<verse number="21">A Zezi kẽe koom-koglgã n leb ko-kãsengã rʋʋnde. La neb kʋʋng wʋsg le tigma taab bãmb nengẽ, la a Zezi da bee koomã noore.</verse>
				<verse number="22">La karen-doog kãsem a yembr n wa be t'a yʋʋr boondẽ t'a Zayirus. Yẽ sẽn yã a Zezi, a wõgemda bãmb taoore,</verse>
				<verse number="23">n kos bãmb ne a sũur fãa n yeele: Mam bi-pugl n kolg kũum. Wa-y n sɩɩs-y-yã-a ne y nus t'a sãoog n tɩlge.</verse>
				<verse number="24">A Zezi yãaga yẽnda, la neb kʋʋng wʋsg tũu bãmba, n dɩdgd bãmba.</verse>
				<verse number="25">Mik tɩ pag a yen n da be be t'a zɩɩm yit hal yʋʋm piig la a yiibu.</verse>
				<verse number="26">Yẽ namsa wʋsg tɩpdb wʋsg nusẽ, n kɩs bũmb nins fãa a sẽn da tarã, la a ka sãoog baa bilfu, bãagã pʋs n yãngdame.</verse>
				<verse number="27">A wʋma a Zezi kibare, la a wẽdga nebã n wa a Zezi poorẽ n sɩɩs bãmb fuugu.</verse>
				<verse number="28">Bala, a ra yeela a sũurẽ woto: Mam sã n tõog n sɩɩs b futã bala, mam na n paama maagre.</verse>
				<verse number="29">La wakat kãng bala, zɩɩma sẽn dag n yitã yõkame, la a bãnga a yĩngã pʋgẽ tɩ bãagã bas-a lame.</verse>
				<verse number="30">Wakat kãng bal me, a Zezi bãnga b mengã pʋgẽ tɩ pãng n yi bãmb nengẽ. La b wẽnemda kʋʋngã sʋk n soke: Ãnna n sɩɩs mam futã?</verse>
				<verse number="31">Bãmb karen-biisã yeela bãmb yaa: Yãmb yãame tɩ neb wʋsg rɩdga yãmba, tɩ yãmb le sokdẽ tɩ ãnna n sɩɩs yãmba.</verse>
				<verse number="32">La bãmb da wẽnemdame n na n ges n bãng sẽn maan-a bõn-kãngã.</verse>
				<verse number="33">La rabeem yõka pagã t'a rigda, la a sẽn mi bũmb ning sẽn maan yẽ yĩngẽ wã yĩnga, a waa n yĩgimda a Zezi taoore, n pelg a pʋgã fãa n togs bãmba.</verse>
				<verse number="34">La a Zezi yeela yẽnda: M biiga, fo tẽeb n maag-fo. Kẽng ne laafɩ n paam f meng ne bãag ning sẽn tar foomã.</verse>
				<verse number="35">Bãmb sẽn ket n gomda, neb yii karen-doog kãsmã zakẽ n wa n yeele: Yãmb bi-puglã kiime, bõe tɩ y na n kell n nams karen-saamba?</verse>
				<verse number="36">La a Zezi ka kelg gom-kãens ye, la b yeela karen-doog kãsmã yaa: Da maan dabeem ye, tẽ bala.</verse>
				<verse number="37">La b ka sak tɩ ned yãag bãmb ye, sã n ka a Pɩyɛɛr la a Zak ne a ba-biig a Zã.</verse>
				<verse number="38">B sẽn ta karen-doog kãsmã zakẽ, a Zezi yãa neb wʋsg sẽn be be n yãbda, n wiisdẽ, n maand bʋʋr wʋsgo.</verse>
				<verse number="39">Bãmb kẽeme n sok neba yaa: Yaa bõe tɩ yãmb maand bʋʋr a woto la y yãbda? Biigã ka ki ye, a gõeeme.</verse>
				<verse number="40">La neba yaala bãmba. Dẽ, a Zezi kɩtame tɩ neba fãa yi, la b tall biigã ba ne a ma, ne b karen-biis a tãabã sẽn yãag bãmbã n kẽ biigã sẽn be zĩig ningã.</verse>
				<verse number="41">Bãmb gãda biigã nug n yeel-a: "Talita kumi" sẽn dat n yeel tɩ: Mam bi-pugla, mam yeta foom tɩ f yiki.</verse>
				<verse number="42">Tao-tao bala, bi-puglã yikame n sɩng n kẽnda, bala, a ra tara yʋʋm piig la a yiibu. La nebã yɛɛsa wʋsgo.</verse>
				<verse number="43">A Zezi sagla bãmb neere n yeel-b tɩ b gũus tɩ ned da bãng ye, n yaool n yeel-b tɩ b bao rɩɩb n kõ biigã t'a rɩ.</verse>
			</chapter>
			<chapter number="6">
				<verse number="1">A Zezi basa zĩ-kãnga n leb b meng tẽngẽ, la b karen-biisã tũu bãmba.</verse>
				<verse number="2">La Zuif-rãmbã vʋʋsg daar sẽn ta, bãmb zãmsa nebã karen-doogẽ wã. Neba wʋsg sẽn wʋm bãmb zãmsgã, b yɛɛsame n soke: Bãmb bãng-kãng yita yɛ? Ad yaa yam meng-meng la b kõ-ba, hal tɩ b tõe n maan bõn-bãn ne b nusi!</verse>
				<verse number="3">Ka bãmb la ra-wãadã, a Maari biigã, a Zak la a Zoze la a Zuud la a Sɩmo ma-biigã? Bãmb ma-bi-pogs ka be tõnd sʋk ka sɩda? La yõwã kɩtame tɩ Nazarɛt nebã ka tẽ a Zezi ye.</verse>
				<verse number="4">La a Zezi yeela bãmb yaa: Wẽnnaam no-rɛɛs ka kongd waoogre, sã n ka a meng tẽngẽ la a roagdb sʋka la a meng zakẽ ye.</verse>
				<verse number="5">Bãmb ka tõog n maan bõn-bãnd baa a yen beene, sã n ka b sẽn tik bãad-dãmb kẽer ne b nus n maag-bã bala.</verse>
				<verse number="6">La nebã ka-tẽebã yɛɛsa a Zezi. A Zezi saaga tẽn-kɩremsã n zãms nebã.</verse>
				<verse number="7">Dẽ, bãmb boola b karen-biisã piig la a yiibã, n sɩng n tʋm bãmb b yiib-yiibu, n kõ-b pãn-tõog tɩ b rig zĩn-dãmb nins sẽn ya rẽgdã.</verse>
				<verse number="8">A Zezi yeel-b lame tɩ b ra zã baa fʋɩ b kẽndã yĩnga, sã n ka rasaar bal ye. Tɩ b ra zã buri, wall korg bɩ ligd b sẽbds pʋs me ye.</verse>
				<verse number="9">B yeel-b lame tɩ b wid neooda la b ra yeelg fu-yord a yiib ye.</verse>
				<verse number="10">La a Zezi yeela bãmb yaa: Yãmb sã n tɩ sig ned zakẽ, pa-y be hal tɩ ta y loogre.</verse>
				<verse number="11">La yãmb sã n kẽng tẽngẽ tɩ b ka reeg yãmba, la b ka kelg yãmba, bɩ y yi be la y pĩms y naowã tom tɩ bõn-kãng yɩ kaset b yĩnga.</verse>
				<verse number="12">Bãmb loogame n moon n yeel nebã tɩ b tog n teka yam n kos sugri.</verse>
				<verse number="13">Bãmb diga zĩn-dãmb wʋsgo, la b tigsa bãad-dãmb wʋsg ne kaam n maag-ba.</verse>
				<verse number="14">Naab a Herood wʋma a Zezi kibare, bala, b yʋʋrã saaga zĩigã fãa. Neba yeelame: A Zãmbatiis vʋʋgame n yi kũum sʋka. Yaa woto n kɩt t'a tar pãng n maand bõn-bãna.</verse>
				<verse number="15">Neb a taab yeelame: Yaa a Eli! La neb kẽer yeelame: Bãmb yaa Wẽnnaam no-rɛɛs wa Wẽnnaam no-rɛɛsdb a taabã.</verse>
				<verse number="16">La Herood sẽn wʋm woto, yẽ yeelame: Yaa Zã ning mam sẽn da fiuug a zugã. Yaa yẽnda n vʋʋge.</verse>
				<verse number="17">Tɩ bõe, Herood meng da kɩtame tɩ b yõk a Zã n sẽb n kẽes bi-bees roogẽ, yẽ ba-biig a Filip pag a Herodyaad a sẽn peegã poorẽ.</verse>
				<verse number="18">Bala, a Zã ra yeel-a lame tɩ ka zems ne tõog tɩ yẽ dɩk a ba-biigã pag ye.</verse>
				<verse number="19">A Herodyaad sũur yika ne a Zã t'a rat n kɩt tɩ b kʋ-a.</verse>
				<verse number="20">La yẽ ka tõe ye, bala, Herood zoeta a Zã, a sẽn mi t'a yaa nin-tɩrg la nin-sõngã yĩnga. Herood gũ-a lame, la a sẽn wʋm a Zã goamã, lebga tagsg wʋsg ne-a. Baoosgo, a kelg-a la ne sũ-noogo.</verse>
				<verse number="21">Herood sẽn tẽeg a dogem daar n maan kibs a nin-kãsemsã ne a sodaas nanamsã ne Galile soolem nanamsã yĩnga, a Herodyaad paama weer n na n maan a sẽn dag n datã.</verse>
				<verse number="22">A Herodyaad bi-pugl kẽe roogẽ wã n sao, la biigã saoog yɩɩ Herood ne neb nins sẽn dag n zĩ ne yẽ n dɩtẽ wã noogo.</verse>
				<verse number="23">Herood wẽena ne yẽnda n yeele: Fo sẽn kos maam bũmb ning fãa, mam na kõ foom, baa sã n ya mam soolemã pʋɩ-sʋka.</verse>
				<verse number="24">La bi-puglã yiime n tɩ sok a ma: M kos bõe? La a ma wã leokame: Kos a Zãmbatiis zugã.</verse>
				<verse number="25">La yẽ leba rĩma nengẽ tao-tao n tɩ kos yẽnda a woto: Mam datame tɩ y kõ maam a Zãmbatiis zug ne lengr moasã bala.</verse>
				<verse number="26">Rĩma sũur sãamame. La a wẽenegã ne neba sẽn zĩ ne yẽnda wã yĩnga, a ka rat n tõdg ye.</verse>
				<verse number="27">Tao-tao bala, rĩmã yeela dapoe-bil t'a kẽng n tɩ wa ne a Zãmbatiis zugã.</verse>
				<verse number="28">Dapoe-bilã kẽngame n tɩ fiuug a Zã zugã bi-beesã roogẽ n sagl lengrẽ n tall n wa n kõ bi-puglã, la bi-puglã tallame n tɩ kõ a ma.</verse>
				<verse number="29">La a Zã karen-biisã sẽn wʋme, b waa n dɩka kũuma n tɩ ning yaoogẽ.</verse>
				<verse number="30">A Zezi tẽn-tʋmdbã tigma taab bãmb nengẽ n wilg bãmb bũmb nins fãa bãmb sẽn maane, la b zãms nebã.</verse>
				<verse number="31">Neb wʋsg ra watame la b loogdẽ hal tɩ bãmb ka tol n tar weer n na n dɩ ye. Dẽ, a Zezi yeel-b lame yaa: Wa-y tɩ d yi we-kɛɛnga, neb sẽn ka beẽ tɩ y tɩ vʋʋs bilfu.</verse>
				<verse number="32">Bãmb kẽe koom-koglgã n na n yi kɛɛnga, zĩig neb sẽn ka beẽ.</verse>
				<verse number="33">La neb wʋsg yãa bãmb loogrã n bãng bãmba. La neb yii tẽns fãa n zoe ne nao n deng bãmb n ta zĩig ning bãmb sẽn dabdã.</verse>
				<verse number="34">A Zezi sẽn yi koom-koglgẽ wã, b yãa neb kʋʋng wʋsgã, la b nimbãaneg yõka bãmba, tɩ bõe, bãmb wẽnda wa piis sẽn ka tar pe-kɩɩm ye. La bãmb sɩngame n zãms-b bũmb wʋsgo.</verse>
				<verse number="35">Wakatã sẽn loogdã yĩnga, a Zezi karen-biisã kolga bãmb n yeele: Zĩ-kãngã yaa weoogo, la wakatã loogdame.</verse>
				<verse number="36">Kɩt-y tɩ nebã loog n kẽng tẽn-bõonego la tẽn-kɩrems sẽn pẽ n tɩ ra dɩɩb n dɩ.</verse>
				<verse number="37">A Zezi leok-b lame tɩ bãmb mensã kõ nebã rɩɩb tɩ b rɩ. La b yeela a Zezi: Tõnd na n kẽngame n tɩ ra bur deniye kobsi n wa n kõ-b tɩ b rɩ?</verse>
				<verse number="38">La a Zezi leok-b lame n yeele: Yãmb tara bur a wãna? Kẽng n ges-y yã. Karen-biisã kẽngame n tɩ gese, la b wa n togs a Zezi tɩ yaa bur a nu ne zĩm a yiibu.</verse>
				<verse number="39">Dẽ, bãmb yeelame tɩ b zĩnig nebã fãa sull-sull mo-maasã zugu.</verse>
				<verse number="40">La bãmb zĩnda rulg-rulga, koabg-koabga la pis-nunu.</verse>
				<verse number="41">A Zezi dɩka bur a nu wã ne zĩm a yiibã n nak n ges yĩngri, n ning barka, n yaool n kao burã n kõ b karen-biisã tɩ b pʋɩ kʋʋngã. Bãmb pʋɩɩ zĩm a yiibã me tɩ ta neba fãa.</verse>
				<verse number="42">Bãmb fãa rɩɩme n tɩge.</verse>
				<verse number="43">La b wʋka bur-gɩrsã ne zĩm-kɛlã peoog piig la a yiibu.</verse>
				<verse number="44">Neb nins sẽn dɩ burã yaa raop tus a nu.</verse>
				<verse number="45">Tao-tao bal yõwã zugẽ, a Zezi kɩtame tɩ b karen-biisã kẽ koom-koglgã n deng bãmb taoor ko-kãsengã rʋʋnde, Betsayida sẽne, tɩ bãmb mengã yõdg n kuils nebã.</verse>
				<verse number="46">Bãmb sẽn kuils nebã n sa, b kẽnga tãngã zug n tɩ pʋʋse.</verse>
				<verse number="47">Zĩ-sobd sẽn ta, koom-koglgã bee ko-kãsengã sʋka, t'a Zezi be tẽng b yembre.</verse>
				<verse number="48">Bãmb yãame tɩ b karen-biisã namsda wʋsgo, n dugsd koom-koglgã, bala, sobg n segd-ba. Sẽn kolg tõd-beoogo, a Zezi kẽna ko-kãsengã zug n dabd b karen-biisã sẽne, n dat n loog-ba.</verse>
				<verse number="49">Bãmb sẽn yã a Zezi tɩ b kẽnd koomã zugã, b tẽeme tɩ yaa kɩɩma,</verse>
				<verse number="50">la b kelmame, bala, bãmb fãa yã-b lame, la rabeem yõka bãmba. Tao-tao bala, a Zezi goma ne bãmb n yeele: Keng-y y sũyã, yaa maam. Da zoe-y rabeem ye.</verse>
				<verse number="51">Bãmb kẽe koom-koglgã pʋgẽ n paas b karen-biisã, la sobgã yõkame. Karen-biisã yɛɛsame n sẽege,</verse>
				<verse number="52">tɩ bõe, bãmb dag n ka wʋm burã bõn-bãndã võore, b sũyã sẽn diglmã yĩnga.</verse>
				<verse number="53">La bãmb sẽn pɩʋʋg mog-kãsengã, bãmb taa Genezarɛt soolmẽ, la b yalsa koomã noore.</verse>
				<verse number="54">La bãmb sẽn yi koom-koglgẽ wã, nebã bãnga a Zezi tao-tao.</verse>
				<verse number="55">La b zoeeme n kẽ soolemã fãa n tɩ rɩgs bãad-dãmbã ne pãnday n wa zĩig ning fãa b sẽn wʋm t'a Zezi be.</verse>
				<verse number="56">A Zezi sẽn taẽ fãa, tɩ yaa tẽn-bõonegẽ, tɩ yaa tẽn-bɛdẽ, tɩ yaa pʋt rotẽ, nebã gãnegda bãad-dãmb raas pʋse, la b kosa a Zezi tɩ b sak tɩ b sɩɩs b fuugã noor bala. La neb nins fãa sẽn sɩɩsã paama laafɩ.</verse>
			</chapter>
			<chapter number="7">
				<verse number="1">Fariisẽ-dãmbã ne tõog karen-saam-dãmbã kẽer sẽn yi Zeruzalɛm tigma taab n gũbg a Zezi.</verse>
				<verse number="2">Bãmb yãa a Zezi karen-biisã kẽer sẽn dɩt rɩɩb ne nus-rẽgdo, sẽn dat n togs tɩ sẽn ka nudg ye.</verse>
				<verse number="3">Fariisẽ-dãmbã ne Zuif-rãmbã fãa yaool n ka rɩt tɩ b ka reng n nudg b nusã neer wa sẽn zems b yaab-rãmbã miningã ye.</verse>
				<verse number="4">La bãmb sã n yi raagẽ n wa, b sã n ka waase b ka rɩt ye. La b tara minind a taab b sẽn sakda, a wa wama la yʋya la zũud laas needgo.</verse>
				<verse number="5">Fariisẽ-dãmbã ne tõog karen-saam-dãmbã soka a Zezi tɩ yaa bõe yĩng tɩ bãmb karen-biisã ka sakd b yaab-rãmbã miningu, n dɩt ne nus-rẽgdo?</verse>
				<verse number="6">A Zezi leoka bãmb yaa: Zãmb-dãmba, a Ezayi sɩd togsa bãngr goam ne yãmb yelle, a sẽn gʋls n yeele: "Nin-kãensã waoogda maam ne b nobɩms bala, la b sũyã zãra ne maam.</verse>
				<verse number="7">La bãmb sẽn waoogd maamã yaa zaalem, bala, bãmb zãmsa nebã kaoreng sẽn ya ninsaalb tõod bala."</verse>
				<verse number="8">Yãmb basda Wẽnnaam tõod n sakd ninsaalb minindu.</verse>
				<verse number="9">A Zezi kẽnga taoor n yeele: Yãmb tara sɩlem n maandẽ n basd Wẽnnaam tõodã kɛɛnga n sakd y mens minindu.</verse>
				<verse number="10">Bala, a Moyiis ra yeelame: "Waoog f ba la f ma, la ned sã n paoog a ba bɩ a ma bɩ b kʋ-a."</verse>
				<verse number="11">La ne yãmba, ned sã n yeel a ba bɩ a ma: "Mam sẽn da na n sõng yãmb ne bũmb ningã, a lebga korbã, sẽn dat n togs tɩ kũun Wẽnnaam yĩnga," a ka yell ye.</verse>
				<verse number="12">Yãmb ka le sakd t'a maan baa fʋɩ a ba bɩ a ma yĩng ye.</verse>
				<verse number="13">Woto, yãmb minindã yãmb sẽn karemd nebã kɩtdame tɩ Wẽnnaam goamã lebg zaalem. La yãmb maanda bũmb a woto buud wʋsgo.</verse>
				<verse number="14">Dẽ poore, bãmb leb n boola neb kʋʋngã n yeel-ba: Yãmb fãa, kelg-y maam la y bãnge.</verse>
				<verse number="15">Bũmb ka be n kẽed ninsaal pʋgẽ n tõe n kɩt t'a lebg rẽgd ye. Yaa bũmb ning sẽn yit ninsaal pʋgẽ wã n kɩtd t'a lebg rẽgdo.</verse>
				<verse number="16">Sẽn tar-a tʋb sẽn wʋmda, bɩ a wʋm.</verse>
				<verse number="17">Bãmb sẽn bas nebã n kẽ roogẽ, b karen-biisã soka bãmb yel-bũn kãng võore.</verse>
				<verse number="18">La a Zezi yeel-b lame yaa: Yãmb me yam ka vẽneg laa? Yãmb ka wʋmd tɩ bũmb sẽn be yɩng n kẽed ninsaal pʋgẽ ka tõe n kɩt t'a lebg rẽgd laa?</verse>
				<verse number="19">Bala, bõn-kãng ka kẽed yẽ sũurã pʋgẽ ye, a kẽeda a pʋgẽ tɩ b yaool n tɩ yiis-a n bas we-kɛɛnga. (A Zezi goma a woto n na n wilg tɩ rɩɩb fãa yaa sẽn na rɩ.)</verse>
				<verse number="20">Bãmb leb n yeelame: Yaa bũmb ning sẽn yit ninsaal pʋgẽ wã n kɩtd t'a lebg rẽgdo.</verse>
				<verse number="21">Bala, yaa pʋgẽ, ninsaalb sũyã pʋs la bõn-wẽnsã yita: tags-wẽnse, tʋʋm-dẽgdo,</verse>
				<verse number="22">wagdem, nin-kʋʋre, yoobo, yão-beedo, pʋ-toogo, sɩlem, rãmbgo, sũ-kiiri, nin-tʋʋre, tɩtaam la yalem-tagsgo.</verse>
				<verse number="23">Bõn-wẽn kãens fãa yita ninsaal pʋgẽ n kɩtdẽ t'a lebg rẽgdo.</verse>
				<verse number="24">A Zezi basa zĩ-kãnga n kẽng Tɩɩr soolmẽ. Bãmb kẽe roogẽ n ka rat tɩ ned bãng ye, la b ka tõog n soond ye.</verse>
				<verse number="25">Bala, zĩn-dẽgd n dag n tar pag a yembr bi-pugla, la pagã wʋma a Zezi kibare, n wa n wõgemd bãmb taoore.</verse>
				<verse number="26">Yẽ yaa Gɛrk sẽn yit Siiri Fenisi. Yẽ kosa bãmb tɩ b rig zĩnã sẽn tar a biigã.</verse>
				<verse number="27">A Zezi yeela yẽnda: Bas tɩ kambã rɩ n tɩg nanda, bala, a ka zems tɩ b rɩk kamb rɩɩb n kõ ba-bi ye.</verse>
				<verse number="28">Yẽ leoka bãmb yaa: Zu-soaba, yaa sɩda, la ba-bi sẽn be taabl tẽngr rɩta kambã rɩ-zersã.</verse>
				<verse number="29">Dẽ, bãmb yeel-a lame yaa: Gom-kãnga yĩng bɩ f kẽnge. Zĩnã yiime n bas f bi-puglã.</verse>
				<verse number="30">La yẽ sẽn ta yiri, a mikame tɩ zĩnã yii n basa a bi-puglã t'a gãe a gãagẽ.</verse>
				<verse number="31">A Zezi basa Tɩɩr soolem n leb n tũ Sɩdõ n pɩʋʋg Dekapol n kẽng Galile mog-kãsengã sẽne.</verse>
				<verse number="32">B waa ne wʋng sẽn ya bidg bãmb nengẽ n kos-b tɩ b tik-a ne b nusi.</verse>
				<verse number="33">Bãmb peega yẽnda kʋʋngã sʋk n yi kɛɛnga, n ning b nus-bi a tʋbã pʋsẽ, la b tʋbsame, n tẽk a zelemdã ne kolkoodã,</verse>
				<verse number="34">n yaool n nak n ges yĩngr n wẽ sir n yeele: "Effata", sẽn dat n togs tɩ yoke.</verse>
				<verse number="35">Tao-tao bala, a tʋba yoosame, la a zelemdã lakame t'a gomd sõama.</verse>
				<verse number="36">A Zezi sagla bãmb tɩ b ra togs ned ye. La bãmb sã n sagendẽ, b moondame n yɩɩd pĩnda.</verse>
				<verse number="37">Nebã yɛɛsa hal wʋsg n yetẽ: Bãmb maanda bũmb fãa neere. Bãmb kɩtdame tɩ baa wʋms wʋmdẽ, tɩ mugs gomda.</verse>
			</chapter>
			<chapter number="8">
				<verse number="1">Ra-kãense, neb wʋsg sẽn leb n tigim taaba, la b ka tar rɩɩb sẽn na rɩ, a Zezi boola b karen-biisã n yeel-b yaa:</verse>
				<verse number="2">Kʋʋngã nimbãaneg tara maam, bala, rasem a tãab moasã la b be ne maam n ka tar rɩɩb sẽn na rɩ ye.</verse>
				<verse number="3">Mam sã n kɩt tɩ b kuil ne kom, b na n tadga sorẽ, bala, kẽer sẽn yiẽ zãrame.</verse>
				<verse number="4">Bãmb karen-biisã sok-b lame yaa: Ned na n yɩɩ a wãn n paam bur weoogẽ ka tɩ sek bãmba fãa?</verse>
				<verse number="5">A Zezi soka bãmb yaa: Yãmb tara bur a wãna? Bãmb leokame t'a yopoe.</verse>
				<verse number="6">Dẽ, bãmb kɩtame tɩ kʋʋngã zĩnd tẽnga. Bãmb dɩka bur a yopoe wã, la b sẽn ning-a bark n sa, b kaoome n kõ b karen-biisã tɩ b pʋɩ nebã, la b pʋɩ-b lame.</verse>
				<verse number="7">La bãmb dag n tara zĩm-bõoneg bilfu. La a Zezi sẽn ning-a barka, b yeelame tɩ b pʋɩ rẽ me.</verse>
				<verse number="8">Nebã dɩɩme n tɩge. La karen-biisã wʋka bur-gɩrsã sẽn kellã peoog a yopoe n zã.</verse>
				<verse number="9">Sẽn dɩ-bã sõor kolga neb tus a naase. Dẽ poore, a Zezi kuils-b lame.</verse>
				<verse number="10">Tao-tao bala, bãmb ne b karen-biisã kẽe koom-koglgã n kẽng Dalmanuta.</verse>
				<verse number="11">Fariisẽ-dãmba waame n sɩng n gom ne a Zezi. La sẽn na yɩlẽ n mak a Zezi, b kosa bãmb tɩ b wa ne bãnd sẽn yit yĩngri.</verse>
				<verse number="12">A Zezi wẽe sir-kãseng b sũurẽ n yeele: Bõe tɩ zamaan kãngã nebã baood bãnde? Mam yeta yãmb sɩd tɩ zamaan kãngã nebã kõn tol n paam bãnd ye.</verse>
				<verse number="13">Dẽ, a Zezi basa bãmb n kẽ koom koglg n kẽng ko-kãsengã rʋʋnde.</verse>
				<verse number="14">B karen-biisã yĩmame n ka zɩ bur ye. Yaa bur a yen tãa bal la b dag n tar koglgã pʋgẽ.</verse>
				<verse number="15">A Zezi sagla bãmb woto: Gũus-y y mens neer ne Fariisẽ-dãmba la Herood rã-bɩlle.</verse>
				<verse number="16">B karen-biisã yẽsa ne taab n yeel tɩ yaa bãmb sẽn ka tar burã yĩng la a Zezi gom a woto wã.</verse>
				<verse number="17">A Zezi bãngame n sok-b yaa: Yaa a wãn tɩ yãmb yẽsd ne taab n yetẽ tɩ yaa yãmb sẽn ka tar burã yĩnga? Yãmb yam ket n nan ka vẽneg laa? Yãmb ket n nan ka wʋm laa? Yãmb yamã kɩdame laa?</verse>
				<verse number="18">Yãmb sẽn tar ninã y ka ne laa? "Yãmb sẽn tar tʋbã y ka wʋmd laa? Yãmb ka tol n tar pʋ-tẽer laa?"</verse>
				<verse number="19">Mam sẽn kao bur a nu n kõ neb tus a nu wã, yãmb wʋka bur-gɩrsã sẽn kellã peoog a wãna? Bãmb leokame tɩ piig la a yiibu.</verse>
				<verse number="20">La mam sẽn kao bur a yopoe n kõ neb tus a naasã, yãmb wʋka bur-gɩrsã sẽn kellã peoog a wãna? Bãmb leokame t'a yopoe.</verse>
				<verse number="21">La a Zezi sok-b lame yaa: Yãmb ket n ka wʋm laa?</verse>
				<verse number="22">Bãmb kẽnga Betsayida, la b waa ne zoang a Zezi nengẽ n kos bãmb tɩ b sɩɩs-a.</verse>
				<verse number="23">Bãmb gãda zoangã nug n tɛ-a n yi tẽngã, n tʋbs kolkood n ning a ninã, n tik-a ne b nusi, n sok-a a sã n yãta bũmbu.</verse>
				<verse number="24">Zoangã gesame la a leok tɩ yẽ nee nebã, la b wẽnda wa tɩɩse, la b kẽndame.</verse>
				<verse number="25">A Zezi leb n tika yẽ ninã ne b nusã yɛsa. La zoangã sẽn ges kũii, a ninã pukame t'a ne vẽenega.</verse>
				<verse number="26">Dẽ, a Zezi kuilsa yẽ a yiri, n yeel-a t'a da kẽ tẽngã pʋgẽ ye.</verse>
				<verse number="27">A Zezi ne b karen-biisã kẽnga tẽns sẽn pẽ tẽng sẽn boond tɩ Filip Sezaare. La b sẽn be sorẽ, a Zezi soka b karen-biisã tɩ nebã yetame tɩ bãmb a Zezi yaa ãnna?</verse>
				<verse number="28">B leokame tɩ kẽer yetame t'a Zãmbatiis, tɩ kẽer yetẽ t'a Eli, tɩ kẽer me yetẽ tɩ Wẽnnaam no-rɛɛsdbã ned a yembre.</verse>
				<verse number="29">La a Zezi sok-b lame yaa: La yãmba, yãmb yetame tɩ mam yaa ãnna? A Pɩyɛɛr leoka bãmb n yeel tɩ b yaa Kiristã.</verse>
				<verse number="30">A Zezi sagla bãmb neer tɩ b ra togs ned yõwã ye.</verse>
				<verse number="31">Dẽ, a Zezi sɩngame n zãms b karen-biisã n yeel tɩ yaa tɩlɛ tɩ Ninsaal Bi-riblã nams wʋsgo, la tɩ tẽngã nin-kẽembã ne maan-kʋʋdbã kãsem-dãmbã, ne tõog karen-saam-dãmbã na n zãgsa bãmba, la tɩ b na n kʋʋ bãmba, la tɩ ra-yɩt-n-daarã, bãmb na n vʋʋgame.</verse>
				<verse number="32">Bãmb wilga bõn-kãens vẽenega. La a Pɩyɛɛr boola bãmb kɛɛnga, n sɩng n zab bãmba.</verse>
				<verse number="33">A Zezi leb n wẽnegame n ges b karen-biisã, n leng a Pɩyɛɛr n yeele: Sʋtãana, leb mam poorẽ, bala, fo tagsgã ka Wẽnnaam tagsg ye, yaa ninsaalb rẽnda.</verse>
				<verse number="34">Dẽ, bãmb boola b karen-biisã ne neb kʋʋngã n yeel-b yaa: Ned sã n dat n tũ maam, bɩ a kɩɩs a mengã raabo, n dɩk a ra-pɩk n tũ maam.</verse>
				<verse number="35">Bala, ned ning fãa sẽn dat n gũ a vɩɩm, a vɩɩmã na sãam, la ned ning fãa sẽn na bas a vɩɩm mam yĩnga la koe-noogã yĩnga, a na põse.</verse>
				<verse number="36">La ned sã n paam dũni bũmb fãa n yaool n bas n ki, bõe yõod la a paam a pʋgẽ?</verse>
				<verse number="37">Ninsaal na n teka a vɩɩmã ne bõe?</verse>
				<verse number="38">Mam yelle la mam goamã sã n ya yãnd ne nina zamaan kãngã nebã sẽn ya yoaadbã la yel-wẽn maandbã sʋka, yẽ me yell na n yɩɩ yãnd ne maam a Ninsaal Bi-riblã, wakat ning mam sẽn na n wa ne m ba wã naam la ne maleg-sõmyã.</verse>
			</chapter>
			<chapter number="9">
				<verse number="1">A Zezi leb n yeela nebã yaa: Mam yeta yãmb sɩda, tɩ neb n be ka n ka na n ki hal tɩ b yãnd Wẽnnaam soolemã sẽn wat ne pãnga.</verse>
				<verse number="2">Yɩ tɩ rab-yoaablẽ, a Zezi peega a Pɩyɛɛr ne a Zak la a Zã n tall bãmb bal n dʋ tãn-luglug zugu, zĩig neb sẽn ka be. La a Zezi nengã tedga bãmb taoore.</verse>
				<verse number="3">Bãmb futã pɩndame, n ya peels n yɩɩd dũni neb sẽn tõe n kɩt tɩ yɩ.</verse>
				<verse number="4">A Eli ne a Moyiis puka bãmb taoore, n gom ne a Zezi.</verse>
				<verse number="5">A Pɩyɛɛr yeela a Zezi yaa: Karen-saamba, yaa neer tɩ d pa ka, tɩ d tilg fu-rot a tãabo: yãmb a yembre, a Moyiis a yembre, a Eli a yembre.</verse>
				<verse number="6">A ra ka mi a sẽn yet ye, bala, rabeem kãseng n da kẽ-ba.</verse>
				<verse number="7">Sawadg waa n luda bãmba, la koɛɛg yii sawadgẽ wã n yeele: Ada yaa mam Bi-ribl-nongre. Kelg-y-yã-a.</verse>
				<verse number="8">Tao-tao bala, karen-biisã wẽnesame n ges zĩiga fãa, la b ka yã neda, sã n ka a Zezi bal sẽn yɛs ne bãmbã.</verse>
				<verse number="9">Bãmb sẽn sigd tãngã, a Zezi yeela b karen-biisã tɩ b ra saag n togs ned bũmb nins b sẽn yã wã, hal tɩ Ninsaal Bi-riblã vʋʋg n bas kũum.</verse>
				<verse number="10">Bãmb talla koe-kãng bãmb sʋka, la b soka taab tɩ "vʋʋg n bas kũumã" võor yaa bõe.</verse>
				<verse number="11">Karen-biisã soka bãmb woto: Yaa bõe tɩ tõog karen-saam-dãmbã yetẽ tɩ yaa tɩlɛ t'a Eli reng n wa?</verse>
				<verse number="12">Bãmb leok-b lame yaa: Sɩda, a Eli n na n deng n wa n lebs n maneg bũmba fãa. La yaa bõe tɩ b gʋls tɩ yaa tɩlɛ tɩ Ninsaal Bi-riblã nams wʋsgo la b paam paoogre?</verse>
				<verse number="13">La mam yeta yãmb t'a Eli waame, la nebã maana yẽ wa b sẽn data, wa b sẽn pĩnd n gʋls n gom a yellã.</verse>
				<verse number="14">La bãmb sẽn kolg b karen-biis a taabã nengẽ, bãmb yãa neb kʋʋng wʋsg sẽn gũbg bãmba, la tõog karen-saam-dãmb sẽn wẽed nokoɛɛm ne bãmba.</verse>
				<verse number="15">La nebã sẽn yã a Zezi wã, a ling-b la wʋsgo, la b zoeeme n tɩ pʋʋs-ba.</verse>
				<verse number="16">A Zezi soka nebã: Yaa bõe yell la yãmb gomd ne bãmba?</verse>
				<verse number="17">La rao a yen n zĩnd kʋʋngã sʋk n leok bãmba: Karen-saamba, mam waa ne m biig yãmb nengẽ. Zĩn sẽn kɩtd tɩ ned lebg mukã n tar-a.</verse>
				<verse number="18">A sẽn yõk-a zĩig ning fãa, a lubd-a-la tẽnga tɩ tãntãn-puud yit a noorẽ, tɩ biigã wãb a yẽn n tɩre. La mam kosa yãmb karen-biisã tɩ b rig zĩnã la b ka tõog ye.</verse>
				<verse number="19">A Zezi leoka bãmba: Yãmba, zamaan kãngã neb sẽn ka tẽebo, mam na n zĩnda ne yãmb hal tɩ ta wakat bʋgo? Mam na n maana sũ-mar ne yãmb hal tɩ ta wakat bʋgo? Tall-y biigã n wa ka.</verse>
				<verse number="20">La b tall-a lame n wa bãmb nengẽ. Tao-tao bala, zĩnã sẽn yã a Zezi, a rĩmsa biigã ne pãnga, hal t'a lʋɩ tẽng n bilimdẽ t'a tãntãn-puud yita.</verse>
				<verse number="21">A Zezi soka a ba wã: Wakat bʋg la a sɩng n maand biigã a woto? Yẽ leokame: Hal a sẽn ket n ya bilf wakate.</verse>
				<verse number="22">La naoor wʋsgo, a lub-a-la bugmẽ bɩ koomẽ n dat n kʋ-a. La yãmb sã n tõe n maana bũmb bɩ y zoe d nimbãaneg n sõng-do.</verse>
				<verse number="23">A Zezi yeela yẽ yaa: Yãmb sã n tõe? Ned ning fãa sẽn tẽed tõee bũmb fãa.</verse>
				<verse number="24">Tao-tao bala, biigã ba zẽka a koɛɛg n yeele: Mam tẽedame. Paas-y m tẽebã t'a paoodame.</verse>
				<verse number="25">A Zezi sẽn yã kʋʋngã sẽn zoet n watẽ wã, bãmb lenga zĩn-dẽgdã n yeel-a: Zĩn sẽn maand ned t'a lebg muk la wʋngã, mam yeta foom, yi n bas biigã la f ra leb n kẽ-a yɛs ye.</verse>
				<verse number="26">La zĩnã kelmame, n zugs biigã ne pãng t'a lebg wa kũum, la a yi bas-a. Neb kẽer yeelame t'a kiime.</verse>
				<verse number="27">La a Zezi gãda a nug n zẽk-a, la a yik n yalsa yĩngri.</verse>
				<verse number="28">Wakat ning a Zezi sẽn kẽ roogẽ tɩ neb a taab ka be be, bãmb karen-biisã soka bãmb yaa: Bõe tɩ tõnd ka tõog n dig zĩn-kãngã?</verse>
				<verse number="29">A Zezi yeela bãmb yaa: Bõn-kãngã ka yita, tɩ sã n ka ne pʋʋsg ye.</verse>
				<verse number="30">Bãmb yii be n pɩʋʋg Galile. La a Zezi ka rat tɩ ned bãng bãmb sẽn beẽ ye.</verse>
				<verse number="31">Bala, bãmb zãmsa b karen-biisã n yeele: B na n ninga Ninsaal Bi-riblã neb nusẽ. B na n kʋ-b lame, la b kʋ-b tɩ rab tãtẽ, b na n vʋʋgame.</verse>
				<verse number="32">La bãmb karen-biisã ka wʋm gom kãng võor ye, la b zoee rabeem n ka sok bãmb ye.</verse>
				<verse number="33">Bãmb taa Kapɛrnawom, la a Zezi sẽn kẽ roogẽ, b soka b karen-biisã: Yaa bõe poorẽ la yãmb da wẽed nokoeemd ne taab sorã zugã?</verse>
				<verse number="34">La b sĩndame, bala, bãmb sẽn dag n be sorã zugã, b ra wẽeda nokoeemd ne taaba n dat n bãng sẽn ya-a kãseng n yɩɩd bãmb sʋka.</verse>
				<verse number="35">Dẽ, a Zezi zĩndame n bool b karen-biis piig la a yiibã n yeel-b yaa: Ned sã n dat n yɩ taoor soaba, bɩ a yɩ neba fãa poorẽ soaba, la neba fãa tʋmtʋmda.</verse>
				<verse number="36">Bãmb peega bi-bilfu n yals-a bãmb sʋka, n kogl-a n yeel b karen-biisã:</verse>
				<verse number="37">Ned sã n deeg bi-bilf a woto mam yĩnga, yaa maam la a reeg-yã. La ned sã n deeg maam, ka maam la a reegɩ ye, yaa sẽn tʋm-a maamã la a reeg-yã.</verse>
				<verse number="38">A Zã yeela bãmb yaa: Karen-saamba, tõnd yãa rao a yembr t'a rigd zĩn-dãmb ne yãmb yʋʋre, n yaool n ka tõnd tũud-n-taag ye. La tõnd gɩdg-a lame a sẽn ka tũud tõndã yĩnga.</verse>
				<verse number="39">A Zezi leokame n yeele: Da gɩdg-y-yã-a ye, bala, ned ka be sẽn na n maan bõn-bãnd ne mam yʋʋre, n wẽneg n sãbs maam ye.</verse>
				<verse number="40">Ned sã n ka kɩɩsd tõndo, a bee ne tõndo.</verse>
				<verse number="41">Mam yeta yãmb sɩda, tɩ ned sã n kõ yãmb koom mam yĩng tɩ y yũ, yãmb sẽn ya Kirist nebã yĩnga, a soab kõn kong a keoor ye.</verse>
				<verse number="42">La ned sã n maan kom-bõoneg kãens sẽn tẽed maamã ned a yembr t'a lʋɩ, sẽn ya neer n yɩɩd a soab yĩnga, yaa b sẽn na n loe a yubl ne neer kugr n lob-a ko-kãsengã pʋgẽ. Neer kuga (9.42)</verse>
				<verse number="43">Fo nug sã n dat n maan foom tɩ f lʋɩ, bɩ f fiuug-a. Yaa neer tɩ fo yɩ nug-yend n paam vɩɩm sẽn kõn sa, n yɩɩd tɩ fo tall f nus a yiibã n tɩ kẽ bug-tẽnga, bugum sẽn ka kiid pʋgẽ,</verse>
				<verse number="44">zĩig ning bãmb zũnzũy sẽn ka kiida la bugum sẽn ka kiida.</verse>
				<verse number="45">Fo naoor sã n dat n maan foom tɩ f lʋɩ, bɩ f fiuug-a. Yaa neer tɩ fo yɩ nao-yende, n paam vɩɩm sẽn kõn sa, n yɩɩd tɩ f tall f nao a yiibã n tɩ kẽ bug-tẽnga,</verse>
				<verse number="46">zĩig ning bãmb zũnzũy sẽn ka kiida, la bugum sẽn ka kiida.</verse>
				<verse number="47">Fo nif sã n dat n maan foom tɩ f lʋɩ, bɩ f feoog-a. Yaa neer tɩ f yɩ nin-feoog n kẽ Wẽnnaam soolmẽ, n yɩɩd tɩ tall f nin a yiibã n tɩ kẽ bug-tẽnga,</verse>
				<verse number="48">"zĩig ning bãmb zũnzũy sẽn ka kiida la bugum sẽn ka kiida."</verse>
				<verse number="49">Tɩ bõe, ned fãa na n paama yuglg ne bugum wa yamsem.</verse>
				<verse number="50">Yamsem yaa bõn-sõngo. La yamsem noosem sã n yi, yãmb na n maana bõe t'a leb n yɩ noogo? Tall-y yamsem noosem n zĩnd ne taab ne laafɩ.</verse>
			</chapter>
			<chapter number="10">
				<verse number="1">A Zezi yii be n kẽng Zude soolem pʋgẽ tẽnsẽ, la Zʋrdẽ rʋʋnd a to wã. La neb kʋʋng leb n tigma bãmb nengẽ, la bãmb leb n zãms-b lame wa b sẽn mi n maandẽ wã.</verse>
				<verse number="2">Fariisẽ-dãmbã waa a Zezi nengẽ. B soka a Zezi sok-bẽdgo, n yeel tɩ rẽ yĩnga tõogã kõta rao noor t'a lebs a paga?</verse>
				<verse number="3">A Zezi leoka bãmba: A Moyiis tõogã yeela yãmb tɩ bõe?</verse>
				<verse number="4">Bãmb yeelame: A sakame tɩ b gʋls baosg sebr n kɩs-a la b rig-a.</verse>
				<verse number="5">A Zezi yeela bãmba: Yaa yãmb sũyã sẽn diglmã yĩng la a Moyiis kõ yãmb tõ-kãnga.</verse>
				<verse number="6">La hal dũni sɩngrẽ, "Wẽnnaam naana rao la paga.</verse>
				<verse number="7">Yaa woto yĩnga, rao na n yii n basa a ba la a ma, n zĩnd ne a paga.</verse>
				<verse number="8">La bãmb b yiibã fãa na n lebga yĩng a yembre." Woto, bãmb ka leb n ya a yiib yɛs ye, bãmb yaa yĩng a yembre.</verse>
				<verse number="9">Dẽ, bɩ ninsaal da welg bũmb nins Wẽnnaam sẽn lagem ne taab ye.</verse>
				<verse number="10">Bãmb sẽn kẽ roogẽ, b karen-biisã le soka bãmb koe-kãng yelle.</verse>
				<verse number="11">A Zezi yeela bãmb yaa: Ned sã n dig a pag n dɩk pag a to, a yaa yoaad a pipi pagã nifẽ.</verse>
				<verse number="12">La pag sã n bas a sɩd n dɩk a to, a maanda yoobo.</verse>
				<verse number="13">Neb talla kom-bõoneg n wa a Zezi nengẽ tɩ b sɩɩs-ba, la b karen-biisã lenga neb nins sẽn wa-b ne-bã.</verse>
				<verse number="14">A Zezi sẽn yã bõn-kãnga, a ka yɩ b sũurã noog baa bilf ye. La bãmb yeela b karen-biisã yaa: Bas-y kom-bõonegã tɩ b wa mam nengẽ la y ra gɩdg-b ye, tɩ Wẽnnaam soolmã yaa neb nins sẽn wẽnd-b bãmbã yĩnga.</verse>
				<verse number="15">Mam yeta yãmb sɩda tɩ ned ning fãa sẽn kõn deeg Wẽnnaam soolmã koɛɛg wa bi-bilfu, a kõn kẽ be ye.</verse>
				<verse number="16">Dẽ, bãmb deega kambã n tik-b ne b nusi, n ning-b barka.</verse>
				<verse number="17">A Zezi sẽn yik n dɩk sore, dao a yen n zoe n wa n yĩgimd bãmb taoor n sok bãmb yaa: Karen-saamb sõngo, bõe la mam na n maan n paam vɩɩm sẽn kõn sa?</verse>
				<verse number="18">A Zezi yeela yẽnda: Bõe tɩ fo boond maam tɩ sõngo? Nin-sõng ka be tɩ sã n ka Wẽnnaam b yen bala.</verse>
				<verse number="19">Fo mii tõodã: "Da kʋ ye. Da yo ye. Da zu ye. Da kɩs kaset-zĩrĩ ye. Da zãmb ned ye. Waoog f ba la f ma."</verse>
				<verse number="20">Yẽ leoka bãmb yaa: Karen-saamba, mam saka rẽnda fãa hal m yãadem wakat tɩ ta moasã.</verse>
				<verse number="21">A Zezi ges-a lame n noang-a. La bãmb yeela yẽnda: Bũmb a yen n paoog foom. Kẽng n koos bũmb nins fãa fo sẽn tarã n kõ naong rãmba, la fo na paam paoong arzãna, la wa n tũ maam.</verse>
				<verse number="22">La koe-kãng kɩtame tɩ rao wã neng gãnem t'a loog ne sũ-sãoongo, bala, a rag n tara paoong wʋsgo.</verse>
				<verse number="23">A Zezi wẽnegame n ges n yeel b karen-biisã: A na n yɩɩ toog ne neb nins sẽn tar-b arzegsã tɩ kẽ Wẽnnaam soolmẽ.</verse>
				<verse number="24">A Zezi gom-kãng yɛɛsa b karen-biisã, la a Zezi kẽnga taoor n yeel-ba: M kamba, ad na n yɩɩ toog ne neb nins sẽn teegd arzegsã tɩ b kẽ Wẽnnaam soolmẽ.</verse>
				<verse number="25">A yaa naana tɩ yʋgemd tũ fu-pĩim yõorẽ n looge, n yɩɩd tɩ arzɛk soab kẽ Wẽnnaam soolmẽ.</verse>
				<verse number="26">Bãmb karen-biisã yɛɛsg paasame tɩ b sok taab yaa: Dẽ, ãnna n tõe n paam fãagre?</verse>
				<verse number="27">A Zezi gesa bãmb n yeele: Ninsaal ka tõe bõn-kãng ye, la ka a woto ne Wẽnnaam ye. Bala, Wẽnnaam tõee bũmb fãa.</verse>
				<verse number="28">A Pɩyɛɛr sɩngame n yeel bãmba: Gese, tõnd basa bũmba fãa n tũud yãmba.</verse>
				<verse number="29">A Zezi leokame: Mam yeta yãmb sɩda, tɩ ned ka be sẽn na n bas a yiri, bɩ a ba-bi-raopa, bɩ a ba-bi-pogse, bɩ a ma, bɩ a ba, bɩ a kamba, bɩ a pʋt mam yĩnga la koe-noogã yĩnga,</verse>
				<verse number="30">n ka paam yiyã, la ba-bi-raopa la ba-bi-pogse, la ma-rãmba, la kamba, la pʋt naoor koabga, la namsg ye. La wakat sẽn wata, a na paam vɩɩm sẽn kõn sa.</verse>
				<verse number="31">Taoor rãmb wʋsg na n lebga poorẽ dãmba, tɩ poorẽ dãmb wʋsg lebg taoor dãmba.</verse>
				<verse number="32">Bãmb bee sorẽ n dabd Zeruzalɛm, la a Zezi lʋɩɩ bãmb taoore. Bãmb karen-biisã yɛɛsame, la neb nins sẽn dag n pʋgd bãmbã da maanda yɩɩre. A Zezi leb n peega b karen-biis piig la a yiibã n sɩng n togs-b bũmb nins sẽn na n paam bãmbã.</verse>
				<verse number="33">Gese, tõnd dabda Zeruzalɛm, la b na n yõka Ninsaal Bi-riblã n kõ maan-kʋʋdbã kãsem-dãmbã ne tõog karen-saam-dãmbã. La b na n kaoo bãmb bʋʋd n yeel tɩ b kʋ-ba. B na n ninga bãmb bu-zẽms nusẽ,</verse>
				<verse number="34">b na n yaala bãmba, n tʋbs bãmb kolkoodo, n pãb bãmb ne kalwaase, n kʋ bãmba. La b ki tɩ rab tãtẽ, b na vʋʋge.</verse>
				<verse number="35">A Zebde kom-dibli a Zak ne a Zã kolga a Zezi n yeel bãmb yaa: Karen-saamba, tõnd datame tɩ yãmb maan bũmb ning tõnd sẽn na n kos yãmbã n kõ-do.</verse>
				<verse number="36">A Zezi soka bãmba: Bõe la yãmb dat tɩ mam maan n kõ yãmba?</verse>
				<verse number="37">Bãmb yeelame: Yãmb sã n wa n be y naama sẽn tar ziirã pʋgẽ, sak-y tɩ tõnd ned a yembr zĩnd yãmb dɩtgo, t'a to wã zĩnd yãmb goabga.</verse>
				<verse number="38">A Zezi leoka bãmb yaa: Yãmb ka mi bũmb ning yãmb sẽn kotã ye. Dẽ yĩnga, yãmb tõee n yũu bõn-yũudl ning mam sẽn na n yũ wã, la y reeg toog ning mam sẽn na n deegã?</verse>
				<verse number="39">Bãmb yeelame tɩ b tõeeme! La a Zezi leoka bãmba: Yaa sɩda, yãmb na n yũu bõn-yũudl ning mam sẽn na n yũ wã, la y reeg toog ning mam sẽn na n deegã.</verse>
				<verse number="40">La a ka be ne maam tɩ sak tɩ yãmb zĩnd mam dɩtgo wall mam goabg ye. La neb nins Wẽnnaam sẽn segl zĩ-kãng b yĩngã na paam-a.</verse>
				<verse number="41">Karen-biis piigã sẽn wʋm gom-kãngã, b sũur sãama ne a Zak la a Zã.</verse>
				<verse number="42">A Zezi boola bãmb n yeel-b yaa: Yãmb mi tɩ neb nins nebã sẽn get wa soolem nanamsã maanda b nebã pãnga, la tɩ nin-kãsemsã soo bãmb ne pãnga.</verse>
				<verse number="43">La a kõn yɩ a woto yãmb sʋk ye. Ned sã n dat n yɩ kãseng yãmb sʋka, bɩ a yɩ yãmb tʋmtʋmda.</verse>
				<verse number="44">La ned sã n dat n yɩ taoor soab yãmb sʋka, bɩ a yɩ yãmb fãa yamba.</verse>
				<verse number="45">Tɩ bõe, Ninsaal Bi-riblã sẽn wa wã, ka tɩ nebã na tʋm bãmb yĩng ye, la yaa tɩ tʋm nebã yĩnga, la tɩ kõ b vɩɩm tɩ yɩ yaoodo, tɩ neb kʋʋng wʋsg tõe n paam yolsgo.</verse>
				<verse number="46">Bãmb taa Zeriko. La bãmb sẽn yit Zeriko ne b karen-biisã la neb kʋʋng wʋsgã, a Time biig a Bartime ra zĩi sorã kɩreng n bõosdẽ.</verse>
				<verse number="47">Yẽ sẽn wʋm tɩ yaa Nazarɛt Zezi n watã, a sɩngame n kelem n yeele: Zezi! A Daviid Bi-ribla! Zoe-y mam nimbãanega.</verse>
				<verse number="48">Neb wʋsg lenga yẽnda n yeel-a t'a sĩndi, la a zẽka a koɛɛg n yɩɩd pĩnd n yeele: A Daviid Bi-ribla, zoe-y mam nimbãanega!</verse>
				<verse number="49">A Zezi yalsame n yeel tɩ b bool-a. La b boola zoangã n yeel-a: Keng f sũuri. Yik tɩ b boonda foom.</verse>
				<verse number="50">Zoangã loba a fuug tẽng n yik wʋgʋp, n wa a Zezi nengẽ.</verse>
				<verse number="51">A Zezi sok-a lame yaa: Bõe la fo rat tɩ mam maan n kõ foom? Zoangã leoka bãmb n yeele: M karen-saamba, m data m ninã pukri.</verse>
				<verse number="52">La a Zezi yeel-a lame: Kẽnge! Fo tẽeb n maag foom. Tao-tao bala, a paama a nini, la a sɩngame n tũ a Zezi sorã zugu.</verse>
			</chapter>
			<chapter number="11">
				<verse number="1">Bãmb sẽn kolg Zeruzalɛm n pẽneg Bɛtfaaze la Betani, oliiv tɩɩs tãngã sẽne, a Zezi tʋma b karen-biis a yiib n yeel-b yaa:</verse>
				<verse number="2">Kẽng-y tẽng ninga sẽn be-a yãmb taoorã. Yãmb sã n kẽ tẽngã bala, y na n yãa bõn-bil sẽn loe, ned sẽn nan ka zomb-a ye. Lok-y-yã-a n wa-ne ka.</verse>
				<verse number="3">Ned sã n sok yãmb tɩ yaa bõe tɩ yãmb maand a woto? Bɩ y leok-a tɩ yaa Zu-soabã n dat-a, la bãmb na n kɩtame tɩ b leb n tall-a n wa ka moas-moasã bala.</verse>
				<verse number="4">Bãmb karen-biisã kẽngame n tɩ yã bõn-bil sẽn loe zak noore, sorã kɩrenga, la bãmb lok-a lame.</verse>
				<verse number="5">Neb kẽer sẽn be be soka bãmb yaa: Yãmb maanda bõe? Yaa bõe tɩ yãmb lokd bõn-bilã?</verse>
				<verse number="6">Bãmb leoka wa a Zezi sẽn da yeel bãmbã, la b basa bãmb tɩ b looge.</verse>
				<verse number="7">Bãmb waa ne bõn-bilã a Zezi nengẽ, n palg-a b futu, la a Zezi zomb-a lame.</verse>
				<verse number="8">Neb wʋsg yɛɛda b fut sorã zugu, tɩ kẽer gãneg tɩɩs vãad b sẽn kao pʋt pʋsẽ.</verse>
				<verse number="9">Neb nins sẽn be a Zezi taoorã ne neb nins sẽn pʋgd bãmbã kelmame n yeele: Hozaana! Bark bee ned ning sẽn wat ne Zu-soaba yʋʋrã zugu!</verse>
				<verse number="10">Bark bee soolem ning sẽn wat-a wã, tõnd ba a Daviid soolmã zugu. Hozaana hal saasẽ!</verse>
				<verse number="11">A Zezi taa Zeruzalɛm n kẽ wẽnd-doogẽ wã. La bãmb sẽn ges bũmbã fãa n sa, rẽ tɩ zĩigã sobgame. La b yii be ne b karen-biisã piig la a yiibã n kẽng Betani.</verse>
				<verse number="12">Vẽkembeoog yibeoogo, bãmb sẽn yit Betani, kom da tara a Zezi.</verse>
				<verse number="13">La b sẽn tool n yã kankang sẽn tar vãad yɩɩga, bãmb kẽngame n na n tɩ ges b sã n na paam bũmb beene. La b sẽn kolge, b ka yã bũmb ye, yaa vãad bala: Bala, kankam wakat nan ka ta ye.</verse>
				<verse number="14">Dẽ, bãmb yeela kankangã yaa: Ned kõn leb n dɩ fo biis yɛs ye, abada. La bãmb karen-biisã wʋmame.</verse>
				<verse number="15">Bãmb taa Zeruzalɛm, la a Zezi sẽn kẽ wẽnd-doogã zakẽ, b sɩngame n dig neb nins sẽn koosda, wall b raad beene wã. La b leeba ligd tekdbã taabl-dãmba la wan koaasdbã goeelse.</verse>
				<verse number="16">La bãmb ka sak tɩ ned baa a yen zã teoog n pɩʋʋg wẽnd-doogã zak ye.</verse>
				<verse number="17">La bãmb zãmsa nebã n yeele: Rẽ yĩnga, b ka gʋls tɩ "b na n boola mam doogã tɩ pʋʋsg roog buud fãa yĩng" sɩda? La yãmb maan-a lame t'a lebg wagda geongo.</verse>
				<verse number="18">Maan-kʋʋdbã kãsem-dãmbã ne tõog karen-saam-dãmbã wʋma a Zezi gomdã, la b baoo sor ning b sẽn na n tũ n kʋ-ba. Bãmb dag n zoeta a Zezi, bala, b zãmsgã ra kẽe neb kʋʋngã sõama.</verse>
				<verse number="19">La zĩ-sobd sẽn ta, a Zezi yii tẽngã ne b karen-biisã.</verse>
				<verse number="20">La yibeoogo, bãmb sẽn loogda, b yãa kankangã sẽn kʋɩ ne a yẽgã fãa.</verse>
				<verse number="21">A Pɩyɛɛr sẽn tẽeg bũmb ninga sẽn dag n maanã, a yeela a Zezi yaa: Karen-saamba, ges-y-yã! Kankangã yãmb sẽn dag n kãab wẽngã, a kʋɩɩme.</verse>
				<verse number="22">A Zezi yeela bãmba: Maan-y tẽeb ne Wẽnnaam.</verse>
				<verse number="23">Mam yeta yãmb sɩda, tɩ ned sã n yeel tãn-kãngã t'a serg a sẽn beẽ wã n kẽ ko-kãsengã pʋga, la a sã n ka sãmb a sũurã pʋgẽ, la a sã n tẽ tɩ bũmb ning yẽ sẽn yeelã na n yɩɩme, Wẽnnaam na n kɩtame tɩ yɩ a woto.</verse>
				<verse number="24">Yaa woto yĩnga, mam yeta yãmba: Bũmb ning fãa yãmb sẽn na pʋʋs n kose, bɩ y tẽ tɩ y reeg-a lame, la yãmb na yã t'a pidsame.</verse>
				<verse number="25">Yãmb sã n yas yĩngr n pʋʋsdẽ, yãmb sã n tara yell ne neda, bɩ y kõ-a sugri, tɩ yãmb ba sẽn be arzãnã me kõ yãmb sugr y beegrã yĩnga.</verse>
				<verse number="26">La yãmb sã n ka maan sugri, yãmb ba sẽn be arzãnã me kõn maan yãmb sugr ne y beegrã ye.</verse>
				<verse number="27">Bãmb leb n kẽnga Zeruzalɛm yɛsa, la a Zezi sẽn gõod wẽnd-doogẽ wã, maan-kʋʋdbã kãsem-dãmbã ne tõog karen-saam-dãmbã, ne kãsem-dãmbã waa bãmb nengẽ n sok-b yaa:</verse>
				<verse number="28">Yãmb maanda bõn-kãens ne no-bʋgo, la ãnna n kõ yãmb noor tɩ y maane?</verse>
				<verse number="29">A Zezi leoka bãmb yaa: Mam na n soka yãmb sokr a yembre. Leok-y maam tɩ mam na yaool n togs yãmb mam sẽn paam noorã zĩig ning n maand bõn-kãensã.</verse>
				<verse number="30">A Zã lisgã yii arzãn bii, bɩ ninsaalb nengẽ? Leok-y maam.</verse>
				<verse number="31">La bãmb yẽsa ne taab a woto: Tõnd sã n leok t'a yii arzãna, bãmb na n yeelame tɩ la yaa wãn tɩ tõnd ka tẽ-a?</verse>
				<verse number="32">La tõnd sã n yeel t'a yii ninsaalb nengẽ, ha!... Bãmb dag n zoeta nebã, bala, nebã ra tẽedame t'a Zã sɩd yaa Wẽnnaam no-rɛɛs hakɩɩka.</verse>
				<verse number="33">Dẽ, bãmb leoka a Zezi tɩ b ka mi ye. La a Zezi yeela bãmba: Mam me kõn togs yãmb mam sẽn paam noorã zĩig ning n maand bõn-kãensã ye.</verse>
			</chapter>
			<chapter number="12">
				<verse number="1">Dẽ poore, a Zezi sɩngame n tão bãmb yel-bũnd n yeele: Dao a yen n da sel a nasaar sib tɩɩse, n wẽ yãgr n gũbg-a, n tuk divẽ wẽkr boko la a me gãosgo. La yẽ gũnug-a-la ne sib koaadba la a bas n tog sore.</verse>
				<verse number="2">La bõn-bɩʋʋng sẽn ta, yẽ tʋma tʋmtʋmd sib koaadbã nengẽ t'a tɩ reeg a pʋɩɩr n wa n kõ-a.</verse>
				<verse number="3">La bãmb yõka yẽnda n pãbe, n dig-a t'a lebg a nug-zaala.</verse>
				<verse number="4">La yẽ leb n tʋma tʋmtʋmd a to bãmb nengẽ, la b pãba yẽ zugã n yaal-a.</verse>
				<verse number="5">Yẽ tʋma a tãab soaba, la b kʋʋ yẽnda. La yẽ tʋma neb a taab wʋsgo, la b pãba kẽere, n kʋ kẽere.</verse>
				<verse number="6">Nin-yend tãa n da ket yẽ sẽn tõe n tʋme: A bi-ribl nongre. Yẽ yaool n tʋma yẽnda n tagsdẽ: B na n waooga mam biigã.</verse>
				<verse number="7">La sib koaadb kãens yẽsa ne taab n yeele: Yaa yõwã n na n soog a ba wã paoongã. Wa-y tɩ d kʋ-a tɩ paoongã lebg tõnd dẽnda.</verse>
				<verse number="8">La bãmb yõka yẽnda n kʋ, n yiis-a nasaar sibã pʋʋgẽ n lob kɛɛnga.</verse>
				<verse number="9">Woto wã, nasaar sib pʋʋgã soab na n maana bõe? Yẽ na n waame n kʋ sib koaadb kãense, la a rɩk pʋʋgã n gũnug koaadb a taaba.</verse>
				<verse number="10">Yãmb nan ka karem gʋls-sõmyã koe-kãngã laa? Kugr ninga tãn-metbã sẽn zãgsã lebga roogã pãng kugri, a soakã zĩigẽ wã.</verse>
				<verse number="11">Yaa Zu-soabã n kɩt t'a yɩ a woto, la a yaa bõn-kãseng tõnd nifẽ. Gãosg nasaar sib pʋʋgẽ (12.1)</verse>
				<verse number="12">Maan-kʋʋdbã kãsem-dãmbã ne tõog karen-saam-dãmbã la kãsem-dãmbã da rat n yõka a Zezi, la b zoee kʋʋngã. B bãngame tɩ yaa bãmb yell la a Zezi gom yel-bũndã pʋgẽ. La b basa a Zezi n looge.</verse>
				<verse number="13">Bãmb tʋma Fariisẽ-dãmba kẽer ne Herood poorẽ dãmb kẽer tɩ b tɩ maan sɩlem n kɩt t'a Zezi gom n yõk b meng n kõ-ba.</verse>
				<verse number="14">B waa n yeela a Zezi a woto: Karen-saamba, tõnd miime tɩ yãmb yaa sɩd soaba, la tɩ yãmb ka zoet ned baa a yen: Bala, yãmb ka tũusd neb ye. La yãmb zãmsda nebã Wẽnnaam sorã ne sɩda. Dẽ yĩnga, a zemsa ne tõnd tõogã tɩ yao Sezaar yõor yaood bɩ a ka zemse? Tõnd tog n yaoome bii, bɩ d ka tog n yao?</verse>
				<verse number="15">A Zezi sẽn mi b zãmbã leoka bãmb yaa: Yaa bõe tɩ yãmb makd maam? Wa-y ne lagf a yen tɩ m gese.</verse>
				<verse number="16">La b talla a yen n wa n kõ bãmba. La a Zezi sok-b lame yaa: Maasmã ne yʋʋrã yaa ãnna rẽnda? Bãmb leokame tɩ yaa Sezaar rẽnda.</verse>
				<verse number="17">Dẽ, a Zezi yeela bãmb yaa: Lebs-y Sezaar bũmb nins Sezaar sẽn so, la y lebs Wẽnnaam bũmb nins Wẽnnaam sẽn so. A Zezi leokrã yɛɛsa bãmba.</verse>
				<verse number="18">Saduusẽ-dãmba sẽn yet tɩ kũum vʋʋgr ka be wã waa a Zezi nengẽ n sok bãmb a woto:</verse>
				<verse number="19">Karen-saamba, a Moyiis ra gʋlsame n yeel tõnd tɩ: "Ned sã n ki n bas a paga, n ka tar biiga, bɩ a ba-biig reeg a pagã n dog kamb a ba-biigã yĩnga."</verse>
				<verse number="20">Raop a yopoe n da be n ya ba-biisi. Kẽem soabã peega paga, la a kiime n ka paam biig ye.</verse>
				<verse number="21">Yiib soabã reega pʋgkõorã, la yẽnda me kiime n ka paam biig ye. Tãab soaba me yɩɩ a woto.</verse>
				<verse number="22">Bãmb b yopoe wã ned baa a yen ka paam biig ye. Bãmb fãa sẽn ki, pagã me yaool n kiime.</verse>
				<verse number="23">Kũum vʋʋgr wakate, pagã na n yɩɩ ãnna soab paga? Bala, yẽ yɩɩ bãmb b yopoe wã fãa paga.</verse>
				<verse number="24">A Zezi leoka bãmba: Ka yãmb sẽn ka wʋmd gʋls-sõamyã, wall Wẽnnaam pãngã võor yĩng la yãmb tudg-y sɩda?</verse>
				<verse number="25">Tɩ bõe, kũum vʋʋgr wakate, raop ka na n le rɩgs pagba, pagb me ka na n kuil sɩdba: Bãmb na n yɩɩ wa malegsã sẽn be arzãnã.</verse>
				<verse number="26">La ne kũum vʋʋgrã yelle, yãmb nan ka karem a Moyiis sebrẽ wã, Wẽnnaam sẽn gom ne a Moyiis to-to, tuugã sẽn wit bugma sɛɛgẽ wã n yeele tɩ: "Mam yaa a Abraham Wẽnnaam, a Izak Wẽnnaam la a Zakob Wẽnnaam" laa?</verse>
				<verse number="27">Wẽnnaam ka kũum Wẽnnaamã ye b yaa nin-vɩɩse Wẽnnaam. Ad yãmb tudgrã yaa kãsenga!</verse>
				<verse number="28">Tõog karen-saamb a yembr sẽn wʋm bãmb goama, la a sẽn yã t'a Zezi leoka bãmba ne yam, a kolgame n sok bãmb yaa: Tõodã fãa sʋka, bʋg n yɩɩda?</verse>
				<verse number="29">A Zezi leokame n yeele: Ad tõog ning sẽn yɩɩd-a wã: "Israyɛl dãmba, kelg-y-yã. Zu-soaba, tõnd Wẽnnaamã yaa Zu-soab b yen tãa.</verse>
				<verse number="30">Nong Zu-soaba fo Wẽnnaam ne f sũur fãa la f ratem fãa la f yam fãa la f pãng fãa."</verse>
				<verse number="31">Tõog ninga sẽn pʋgd-a yẽ la woto: "Nong f to wa f menga." Tõog ka be sẽn yɩɩd bãmba ye.</verse>
				<verse number="32">Tõog karen-saambã yeela bãmb yaa: Karen-saamba, y gomd yaa sɩda. Wẽnnaam sɩd yaa b yen tãa, la a to ka be kal bãmb bala,</verse>
				<verse number="33">la tɩ nong bãmb ne f sũur fãa la f yam fãa la f pãng fãa, la tɩ nong f to wa f menga, a yɩɩda maand sẽn yõogd bugum la maand buud a taabã fãa.</verse>
				<verse number="34">A Zezi sẽn yã tɩ yẽ leoka ne yam, b yeel-a lame: Fo ka zãr ne Wẽnnaam soolem ye. La ned baa a yen ka saag n le sok bãmb bũmb ye.</verse>
				<verse number="35">A Zezi sẽn zãmsd nebã wẽnd-doogẽ wã, b sokame: Yɩta a wãn tɩ tõog karen-saam-dãmbã yetẽ tɩ Kirist yaa a Daviid biiga?</verse>
				<verse number="36">Sɩɩg-sõng kɩtame t'a Daviid meng yeel tɩ: "Zu-soaba yeela mam Zu-soaba yaa: Zĩnd mam dɩtgo, hal tɩ m kɩt tɩ f tab f bɛɛbã n zĩẽ."</verse>
				<verse number="37">A Daviid meng boonda bãmb tɩ Zu-soaba. Dẽ, bãmb na n yɩɩ a wãn n le yɩ a Daviid biiga? La neb kʋʋng wʋsg kelga bãmb ne sũ-noogo.</verse>
				<verse number="38">Zãmsgã pʋgẽ, a Zezi yeela nebã yaa: Gũus-y y mens ne tõog karen-saam-dãmbã sẽn nong n gõ ne fu-bɛda, n dat tɩ nebã pʋʋsd bãmb raas pʋsã.</verse>
				<verse number="39">Bãmb baooda waoogr zaoods karen-dotẽ la rɩɩb zĩisẽ.</verse>
				<verse number="40">Bãmb gʋsda pʋgkõap paoongo, la b pʋʋsd pʋʋs-wogd nebã gesg yĩnga. Bãmb na n paama sɩbgr sẽn ya toog n yɩɩd a taabã.</verse>
				<verse number="41">A Zezi zĩndame n tees b neng ligdã koglgã, n get kʋʋngã sẽn ningd ligdã be wã. Arzegs rãmb wʋsg ninga ligd wʋsgo.</verse>
				<verse number="42">Pʋgkõor a yen sẽn ya naong soab n wa n ning lagd-bõoneg sẽn zem tãma.</verse>
				<verse number="43">La a Zezi boola b karen-biisã n yeel-ba: Mam yeta yãmb sɩd-sɩd tɩ pʋgkõ-kãngã sẽn ya naong soabã kõome n yɩɩd neba fãa sẽn ning ligd ligdã koglgẽ wã.</verse>
				<verse number="44">Tɩ bõe, bãmb ned kam fãa tʋm n yõngame n ningi, la yẽ sẽn ka tarã, a pɩɩsa a meng zãng n kɩse, hal a rɩɩb ligdi.</verse>
			</chapter>
			<chapter number="13">
				<verse number="1">A Zezi sẽn yit wẽnd-doogẽ wã, bãmb karen-biig a yembr yeela bãmb yaa: Karen-saamba, ges-y kugã neerlem la rotã bedrem!</verse>
				<verse number="2">A Zezi leoka yẽnda: Fo nee ro-kãsems kãensã? Kugr baa a yen kõn pa a to zug b sẽn kõn leeb n lub ye.</verse>
				<verse number="3">A Zezi zĩnda oliiv tɩɩs tãngã sẽn be wẽnd-doogã neng taoorã zugu. Bãmb sẽn ya b yen tɩ neb a taab ka be ne bãmba, a Pɩyɛɛr ne a Zak la a Zã la Ãndre kosa a Zezi a woto:</verse>
				<verse number="4">Wilg-y tõnd bõn-kãng sẽn na n wa wakat ninga, la bãnd sẽn na n wilg bõn-kãens fãa saab wakate.</verse>
				<verse number="5">La a Zezi sɩngame n yeel bãmba: Gũus-y y mens neer tɩ ned da tõog n tudg yãmb ye.</verse>
				<verse number="6">Bala, neb wʋsg na n dɩka mam yʋʋr n wa n yeel tɩ bãmb yaa maam, la b na n tudga neb wʋsgo.</verse>
				<verse number="7">Yãmb sã n wʋm zabr rãamde, la y wʋm zabr kibare, bɩ y ra yɛɛs ye, tɩ bõe, yaa tɩlɛ tɩ bõn-kãens fãa zĩndi, la rẽ nan ka wakat saab nand ye.</verse>
				<verse number="8">Tẽng a ye rãmb na n yika zabr ne tẽng a to rãmba, tɩ soolem a ye rãmb yik ne soolem a to rãmba. La tẽn-digimdg na n zĩnda zĩig-zĩiga, la kom na n zĩndame. Bõn-kãens fãa na n yɩɩ wa rogem toog sɩngr bala.</verse>
				<verse number="9">Gũus-y y mense. Neb na n yõga yãmb n kẽng bʋʋd zĩisẽ, la b na n pãba yãmb karen-dot pʋse. Neb na n yõga yãmb n kẽng Gʋvɛrneer dãmba la rĩm-dãmb taoor mam yĩnga, tɩ bãmb paam n wʋm kasetã.</verse>
				<verse number="10">Yaa tɩlɛ tɩ koe-noogã reng n moon tẽnsã fãa pʋse.</verse>
				<verse number="11">La b sã n yõg yãmb n kẽnd bʋʋdã zĩigẽ, bɩ y ra maan yɩɩr ne yãmb sẽn na n tɩ yeel tɩ bũmb ning ye. Togs-y bũmb ning Wẽnnaam sẽn na n wilg yãmb wakat kãngã, bala, ka yãmb n na n gom ye, yaa Sɩɩg-sõngo.</verse>
				<verse number="12">Ned na n zãmba a ba-biig tɩ b kʋ-a. Kamb na n yika ne b ba-rãmb la b ma-rãmba, n kɩt tɩ b kʋ-ba.</verse>
				<verse number="13">Neb na n kisga yãmb mam yʋʋrã yĩnga, la ned ninga fãa sẽn na yals kãenkãe hal tɩ wakat ta na paam fãagre.</verse>
				<verse number="14">Yãmb sã n wa n yã "sãoong bõn-wẽngã" t'a be zĩig ning sẽn ka zems t'a beẽ wã - bɩ sẽn karemd-a wã wʋm a võor sõama - bɩ neb nins sẽn be Zude soolmẽ wã zoe n dʋ tãensã.</verse>
				<verse number="15">Bɩ ned ning sẽn be a roog zug ra sig n kẽ a roogẽ n na n dɩk bũmb ye.</verse>
				<verse number="16">La bɩ ned ning sẽn be a pʋʋgẽ ra lebg n tɩ rɩk a fuug ye.</verse>
				<verse number="17">Pagb nins sẽn tʋta la sẽn yẽsemd kamb na yã toog da-kãens daare.</verse>
				<verse number="18">Pʋʋs-y tɩ bõn-kãens ra yɩ waood wẽnd ye.</verse>
				<verse number="19">Tɩ bõe, tood nins sẽn na n zĩnd da-kãens daarã, sẽn sɩng ne Wẽnnaam sẽn naan dũni hal tɩ ta moasã, a buud nan ka zĩnd ye, la tood a woto buud kõn leb n zĩnd ye, abada.</verse>
				<verse number="20">Zu-soabã sã n da ka boogẽ da-kãens sõore, ned baa a yen dag n kõn põs ye. La nin-tũusdsã bãmb sẽn tũusã yĩnga, bãmb booga da-kãens sõore.</verse>
				<verse number="21">Dẽ, ned sã n yeel yãmb tɩ Kirist bee ka, wall b bee ka sẽne, bɩ y ra tẽ-a ye.</verse>
				<verse number="22">Tɩ bõe, neb sẽn yagd zĩrĩ tɩ b yaa Kirist, la neb sẽn yagd zĩrĩ tɩ bãmb yaa Wẽnnaam no-rɛɛsdb na n yikame n maan bãna la bõn-yɛɛsdse, tɩ b sã n tõe, bɩ b tudg nin-tũusdsã.</verse>
				<verse number="23">Gũus-y y mense. Mam pĩnd n togsa yãmb bũmba fãa.</verse>
				<verse number="24">Wakat kãnga, to-kãng zugẽ, wĩntoogã na n sobgame la kiuugã kõn kõ a vẽenem yɛs ye.</verse>
				<verse number="25">Ãdsã na n yii yĩngr n dʋʋge, la saasẽ pãens rãmbã na n digimdame.</verse>
				<verse number="26">Dẽ poore, nebã na n yãa "Ninsaal Bi-riblã sẽn wat ne sawato," ne pãn-kãsenga, la naam.</verse>
				<verse number="27">La bãmb na n tʋma b malegsã, n tigs b nin-tũusdsã sẽn be dũni kɩrems a naasã, hal dũni tɛk tɩ ta yĩngr tɛka.</verse>
				<verse number="28">Ges-y kankang n paam zãmsgo: a sã n tão wil-poal n tobdẽ, yãmb miime tɩ sig-noor kolgdame.</verse>
				<verse number="29">Woto me, yãmb sã n yã tɩ bõn-kãens maandẽ, bɩ y bãng tɩ Ninsaal Bi-riblã waoong kolgame, la b waame n sa.</verse>
				<verse number="30">Mam yeta yãmb sɩda, tɩ zamaan kãngã kõn looge, hal tɩ bõn-kãens fãa paam pidsgu.</verse>
				<verse number="31">Yĩngr la tẽng na looge, la mam goamã kõn tol n loog ye, abada.</verse>
				<verse number="32">Sã n yaa ne da-kãng daare la a wakatã, ned baa a yen ka mi ye: Malegs sẽn be arzãn ka mi, bi-riblã me ka mi. Yaa m ba bal n mi.</verse>
				<verse number="33">Gũus-y neere. Neend-y, tɩ bõe, yãmb ka mi wakat ninga ra-kãng sẽn na n wa ye.</verse>
				<verse number="34">A na n yɩɩ wa rao sẽn togd sore, n bas a yir ne a tʋmtʋmdbã, n wilg ned kam fãa a tʋʋmde la a yeel zag-no-gũudã t'a gũ.</verse>
				<verse number="35">Woto yĩnga, neend-y, tɩ yãmb ka mi wakat ning yirã soab sẽn na n wa wã ye. Tõe n yɩɩ zĩ-sobdo, wall yʋʋn-sʋka, wall no-kɛleng wakate, wall yibeoogo.</verse>
				<verse number="36">Maan-y rabeem tɩ b ra ling n wa n mik tɩ yãmb gõeeme ye.</verse>
				<verse number="37">Bũmb ning mam sẽn yet yãmbã, mam yet-a-la neba fãa: Neend-y-yã.</verse>
			</chapter>
			<chapter number="14">
				<verse number="1">Ra keta rasem a yiib tɩ ta zʋʋg-n-bas kibsã, la bur sẽn ka rã-bɩll kibsã. La maan-kʋʋdbã kãsem-dãmbã ne tõog karen-saam-dãmbã da baooda sɩlem ning bãmb sẽn na n maan n paam n yõk a Zezi n kɩt tɩ b kʋ.</verse>
				<verse number="2">La b yeelame tɩ b ra maan kibsã wakate, tɩ rãmbg ra wa n zĩnd nebã sʋk ye.</verse>
				<verse number="3">A Zezi sẽn be Betani n zĩ yĩng soab a Sɩmo roogẽ n dɩtẽ, pag a yembr n wa be n tar albatre tʋk sẽn pid ne naar halaal tɩdar kaam, a raab sẽn ya toogo. La a wãaga tʋkã n kiig kaamã a Zezi zugu.</verse>
				<verse number="4">Bãmb karen-biis kẽer sũy yikame tɩ b gom ne taab n yeel tɩ yaa bõe tɩ b sãam tɩdar kaamã?</verse>
				<verse number="5">Tɩ b ra tõe n koos-a-la deniye kobs-tã n kõ naong rãmba. La b yẽgma ne pagã.</verse>
				<verse number="6">La a Zezi yeel-b lame: Bas-y-yã-a laafɩ. Bõe tɩ yãmb namsd-a? A maana maam yel-sõmde.</verse>
				<verse number="7">Tɩ bõe, naong rãmb na n kell n bee ne yãmb wakat fãa, la yãmb tõe n maan-b la neer y sẽn dat wakate. La mam ka na n be ne yãmb daar fãa ye.</verse>
				<verse number="8">Pagã maana a sẽn tõe. A pĩnd n ninga mam yĩngã tɩdar kaam m mumb yĩnga.</verse>
				<verse number="9">Mam yeta yãmb sɩda tɩ dũni tɛk fãa, zĩig ning fãa b sẽn na n moon koe-no-kãngã, b na n togsa bũmb ning pagã sẽn maanã, a tẽegr yĩnga.</verse>
				<verse number="10">A Zudas Iskaryo sẽn ya a Zezi karen-biis piig la a yiibã ned a yembr kẽnga maan-kʋʋdbã kãsem-dãmb nengẽ n tɩ yeel-b t'a na n yõka a Zezi n kõ-ba.</verse>
				<verse number="11">Koe-kãng yɩ-b la noogo, tɩ b kãab-a ligdi. La a Zudas baoo weer ninga a sẽn na paam n yõk bãmb n kõ.</verse>
				<verse number="12">Bur sẽn ka rã-bɩll kibsã pipi daar sẽn ya zʋʋg-n-basã pe-bilã kʋʋb raare, a Zezi karen-biisã soka bãmb tɩ b ratame tɩ bãmb kẽng n tɩ segl zʋʋg-n-basã kibs rɩɩb yɛ bãmb yĩnga.</verse>
				<verse number="13">La a Zezi tʋma b karen-biis a yiib n yeel-ba: Kẽng-y tẽngã pʋgẽ, la yãmb na n sega rao sẽn zɩt koom ne yʋʋre. Pʋg-y yẽnda.</verse>
				<verse number="14">La a sẽn na n kẽ zak ningã, bɩ y yeel yirã soab tɩ karen-saamb sokdame yaa: "Zĩig bee yɛ mam sẽn na n dɩ zʋʋg-n-basã kibs ne m karen-biisã?"</verse>
				<verse number="15">La a na n wilga yãmb do-kãseng sẽn be roog zugu, sẽn segle, tɩ teed fãa be a pʋgẽ. Yaa be la yãmb na n segl pakã tõnd yĩnga.</verse>
				<verse number="16">Karen-biisã loogame n kẽng tẽngã pʋgẽ, la b mikame tɩ bũmba fãa yɩɩ wa a Zezi sẽn da yeelã, la b segla zʋʋg-n-basã kibsã.</verse>
				<verse number="17">Zĩ-sobd sẽn ta, bãmb waa ne b karen-biisã piig la a yiibã.</verse>
				<verse number="18">Bãmb sẽn zĩ n dɩtẽ, a Zezi yeelame: Yãmb ned a yen sẽn dɩt ne maamã n na n zãmb maam.</verse>
				<verse number="19">Sũ-sãoong sɩng n yõka bãmb tɩ b sok a Zezi yembr-yembre: Yaa maam?</verse>
				<verse number="20">A Zezi leoka bãmba: Yaa yãmb piig la a yiibã ned a yembr sẽn tʋmd a nug ne maam laagẽ wã.</verse>
				<verse number="21">Ninsaal Bi-riblã na n kii wa b sẽn gʋls b yellã to-to wã. La rao ning sẽn na n yõk-a bãmb n kõ wã na n paama toogo. Rao-kãng ma sã n dag n ka rogẽ-yã-a n são.</verse>
				<verse number="22">Rɩɩbã wakate, a Zezi rɩka bur n ning bark n kao n kõ bãmb n yeele: Deeg-y n dɩ-y-yã. Yõwã yaa mam yĩngã.</verse>
				<verse number="23">Dẽ poore, bãmb dɩka bõn-yũudla, n ning-a bark n kõ b karen-biisã, la b fãa yũume.</verse>
				<verse number="24">La a Zezi yeela bãmb yaa: Yõwã yaa mam zɩɩm, kãab-paalg zɩɩm sẽn daag neb wʋsg yĩnga.</verse>
				<verse number="25">Mam yeta yãmb sɩda, tɩ mam kõn leb n yũ nasaar sib biis koom yɛs ye, hal tɩ ta daar ninga mam sẽn na n yũ a paalg Wẽnnaam soolmẽ wã.</verse>
				<verse number="26">Bãmb sẽn yɩɩl yɩɩlã n sɛ, bãmb kẽnga oliiv tɩɩs tãngã zugu.</verse>
				<verse number="27">A Zezi yeela b karen-biisã yaa: Yãmb fãa na n targ n basa maam. Tɩ bõe a gʋlsa a woto: "Mam na n wẽe pe-kɩɩmã, la piisã na n sãeegame."</verse>
				<verse number="28">La mam sã n vʋʋge, mam na n denga yãmb taoor Galile.</verse>
				<verse number="29">A Pɩyɛɛr yeela bãmb yaa: Baa neba fãa sã n targ n bas yãmba, mam yẽ kõn targ ye.</verse>
				<verse number="30">A Zezi leoka yẽnda: Mam yeta foom sɩda, tɩ rũnna, yʋngã bala, sẽn deng no-raoog kɛleng a yiib soabã, foo, fo na n kɩɩsa naoor a tãab tɩ f ka mi maam ye.</verse>
				<verse number="31">La a Pɩyɛɛr yeela ne pãng n yɩɩd pĩnda, tɩ baa sã n ya tɩlɛ tɩ yẽ naag bãmb n ki, yẽ kõn kɩɩs t'a ka mi bãmb ye. La bãmb fãa me yeela a woto.</verse>
				<verse number="32">Bãmb taa zĩig a yen sẽn boond tɩ Getsemaane. La a Zezi yeela b karen-biisã tɩ b zĩnd ka tɩ bãmb kẽng n tɩ pʋʋs la b wa.</verse>
				<verse number="33">B peega a Pɩyɛɛr ne a Zak la a Zã tɩ b tũ bãmba. A Zezi sɩngame n paam sũur zɩ-kãsenga.</verse>
				<verse number="34">Bãmb yeela a Pɩyɛɛr dãmb yaa: Sũ-sãoong n tar maam hal n dat n kʋ maam. Pa-y ka n neende.</verse>
				<verse number="35">Dẽ, a Zezi kẽnga taoor bilfu, n vãbend tẽng n pʋʋs n yeel tɩ sã n da tõeẽ bɩ to-kãngã da paam bãmb ye.</verse>
				<verse number="36">Bãmb yeelame: Abba, m ba, yãmb tõee bũmb fãa. Yiis-y bõn-yũudl kãngã mam taoore. Baoosgo, da maan-y mam daab ye, maan-y y raabo.</verse>
				<verse number="37">A Zezi waa b karen-biisã nengẽ n mik tɩ b gõeeme. La bãmb yeela a Pɩyɛɛr yaa: Sɩmo, fo gõeeme laa? Fo ka tõe n neend lɛɛr a yembre?</verse>
				<verse number="38">Neend-y la y pʋʋse n da wa n lʋɩ makr pʋg ye. Sɩɩgã ratame, la yĩngã bee pãn-komsem pʋgẽ.</verse>
				<verse number="39">A Zezi leb n zãaga bilf n tɩ pʋʋs wa pĩndã bala.</verse>
				<verse number="40">Bãmb leb n waa n mikame tɩ b karen-biisã gõeeme yɛsa, tɩ bõe, gõeema ra tar-b la wʋsgo. La b karen-biisã ka mi b sẽn na n leok bãmb tɩ bũmb ning ye.</verse>
				<verse number="41">A Zezi leb n waa naoor a tãab soab n yeel bãmb yaa: Kell n gũs-y moasã n vʋʋse. Maan n saame. Wakatã taame. Ges-y-yã, b zãmba Ninsaal Bi-riblã n kõ yel-wẽn maandbã.</verse>
				<verse number="42">Yik-y tɩ d kẽnge. Ned ninga sẽn na n zãmb-a maam n yõk n kõ wã kolgdame.</verse>
				<verse number="43">A Zezi sẽn nan ket n gomda, a Zudas sẽn ya bãmb karen-biisã piig la a yiibã ned a yembr waame, la a waa ne neb kʋʋng maan-kʋʋdbã kãsem-dãmbã ne tõog karen-saam-dãmbã ne kãsem-dãmbã sẽn tʋm, la b zãada sʋʋs ne roaya.</verse>
				<verse number="44">Ned ning sẽn na n zãmb a Zezi wã dag n kõo bãmb bãnd n yeel tɩ ned ninga yẽ sẽn na n mokã, yaa soab kõng la a Zezi. Bɩ b yõk-a, n gũ-a neer n tall n looge.</verse>
				<verse number="45">A Zudas sẽn ta bala, a kolga a Zezi n yeel-b tɩ "karen-saamba", la a mok-ba.</verse>
				<verse number="46">Neb a taabã yõka a Zezi. A Zudas waa ne sodaase (14.43)</verse>
				<verse number="47">Ned a yen sẽn dag n be be wõoga a sʋʋg n kɛ maan-kʋʋd kãsmã tʋmtʋmd n fiuug a tʋbre.</verse>
				<verse number="48">A Zezi goma ne-b n yeele: Yãmb waa ne sʋʋs la roay n na n yõk maam wa m yaa fãada!</verse>
				<verse number="49">Mam dag n bee ne yãmb daar fãa n zãmsd nebã wẽnd-doogẽ wã, la yãmb ka yõk maam ye. La yaa tɩ gʋls-sõmyã na paam pidsgu.</verse>
				<verse number="50">La bãmb karen-biisã fãa basa bãmb n zoe.</verse>
				<verse number="51">Bi-bɩɩg a yembr n dag n lob fu-goabg bal n tũ bãmba.</verse>
				<verse number="52">La b gãda yẽnda t'a bas a fu-goabgã n zoe beelle.</verse>
				<verse number="53">Bãmb talla a Zezi n kẽng maan-kʋʋdbã kãsem yiri, zĩig ning maan-kʋʋdbã kãsem-dãmba fãa la kãsem-dãmbã ne tõog karen-saam-dãmbã sẽn tigmã.</verse>
				<verse number="54">A Pɩyɛɛr pʋgla bãmb yɩɩg-yɩɩga, n ta maan-kʋʋdbã kãsem zakẽ n zĩnd ne tʋmtʋmdbã n woot bugum.</verse>
				<verse number="55">Maan-kʋʋdbã kãsem-dãmbã ne kaoreng yɛl bʋ-bʋʋdbã fãa baoo kaset dãmb sẽn na n dõd a Zezi n kɩt tɩ b kʋ-ba, la b ka yã ye.</verse>
				<verse number="56">Bala, neb wʋsg yaga zĩrĩ n dõd bãmba la b kasetã ka zems taab ye.</verse>
				<verse number="57">Neb kẽer yik n kɩsa kaset zĩrĩ ne bãmb yell n yeel tɩ bãmb wʋma a Zezi sẽn yeel tɩ:</verse>
				<verse number="58">Mam na n sãama Wẽnd-do-kãnga ninsaalb nus sẽn me wã, n lebs n me a to ninsaalb nus sẽn ka me, dasem a tãab pʋgẽ.</verse>
				<verse number="59">La baa ne yel-kãnga, bãmb kasetã ka zems taab ye.</verse>
				<verse number="60">Dẽ, maan-kʋʋdbã kãsem yika tigingã sʋk n sok a Zezi yaa: Yãmb ka leokd tɩ bũmb laa? Yaa bõe rõadg la nebã rõt yãmbã?</verse>
				<verse number="61">A Zezi sĩndame n ka leok tɩ bũmb ye. Maan-kʋʋdbã kãsem soka bãmb yɛsa, bãmb sã n yaa Kirist, Wẽnnaam sẽn ya bark soabã Bi-ribla.</verse>
				<verse number="62">A Zezi leokame n yeele: Mam sɩd yaa Kirist. La yãmb na n yãa "Ninsaal Bi-riblã sẽn zao sẽn-tõe-a-fãa wã soabã rɩtgo, la b sẽn wat ne sawato."</verse>
				<verse number="63">Dẽ, maan-kʋʋdbã kãsem pãrsa a fut n yeele: Tõnd le rata kaset rãmb n maan bõe?</verse>
				<verse number="64">Yãmb wʋma b sẽn gom n paoog Wẽnnaamã. Yãmb tagsda a wãna? La nebã fãa kaoo bãmb bʋʋd n yeel tɩ b zemsa kũum.</verse>
				<verse number="65">Neb kẽer sɩngame n tʋbs bãmb kolkoodo, n pil bãmb neng ne peend n pãb bãmb ne nug-gila, n yeel bãmb yaa: Togs-y bãngr goama. La tʋmtʋmdbã deega a Zezi n laal bãmb pegse.</verse>
				<verse number="66">A Pɩyɛɛr sẽn zĩ zakã pʋgẽ wã, maan-kʋʋdbã kãsem tʋmtʋmd-poak n wa be.</verse>
				<verse number="67">A sẽn yã a Pɩyɛɛr sẽn woot bugmã, a ges-a lame n yeel-a: Yãmb me ra bee ne Nazarɛt dao a Zezi.</verse>
				<verse number="68">Yẽ kɩɩsame n yeele: Mam ka mi ye. Mam ka bãng fo sẽn dat n togs bũmb ningã ye. La a yiime n kẽng zãongẽ wã. La no-raoog kelmame.</verse>
				<verse number="69">Tʋmtʋmd-poakã sẽn yã yẽnda, a leb n sɩngame n wilg neb nins sẽn be be wã t'a Pɩyɛɛr yaa a Zezi neda.</verse>
				<verse number="70">La a Pɩyɛɛr leb n kɩɩsame tɩ ka sɩd ye. Sẽn yɩ bilfu, neb nins sẽn be be wã yeela a Pɩyɛɛr: Fo sẽ ya bãmb neda, bala, fo yaa Galile ned wɛ!</verse>
				<verse number="71">La a sɩngame n kãab a meng n wẽen n yeele: Mam ka mi rao ning yãmb sẽn gomd a yellã ye.</verse>
				<verse number="72">Wakat kãng bala, no-raoog kelma naoor a yiib soaba. La a Pɩyɛɛr tẽega gomd ning a Zezi sẽn dag n yeel yẽ wã: Sẽn deng no-raoog sẽn na n kelem naoor a yiibu, fo na n kɩɩsa naoor a tãab tɩ f ka mi maam ye. La a sẽn tagse, a yãbame.</verse>
			</chapter>
			<chapter number="15">
				<verse number="1">Yibeoog pĩnda, maan-kʋʋdbã kãsem-dãmb tigma ne kãsem-dãmbã la tõog karen-saam-dãmbã, la kaoreng yɛl bʋ-bʋʋdbã fãa. Bãmb sẽba a Zezi n tall-b n tɩ kɩs a Pilat.</verse>
				<verse number="2">A Pilat soka a Zezi: Yãmb yaa Zuif-rãmbã rĩma? A Zezi leoka yẽ a woto: Yãmb n yeele.</verse>
				<verse number="3">Maan-kʋʋdbã kãsem-dãmbã rõda bãmb ne bũmb wʋsgo.</verse>
				<verse number="4">A Pilat leb n soka bãmb yaa: Yãmb ka leokd tɩ bũmb laa? Ges-y bũmb nins fãa b sẽn dõt yãmbã.</verse>
				<verse number="5">La a Zezi ka tol n leok tɩ bũmb ye. La rẽ yɛɛsa a Pilat.</verse>
				<verse number="6">Kibs fãa, a Pilat dag n yiisda bi-bɛɛg a yen, nebã sẽn kos a soabã n base.</verse>
				<verse number="7">La ned a yen sẽn boond t'a Barabas dag n bee bi-bees roogẽ ne tẽn-dãmbdba, tɩ bõe, tẽn-dãmbg wakate, b kʋʋ neda.</verse>
				<verse number="8">Kʋʋngã rʋʋme n tɩ kos a Pilat bũmb ning a sẽn mi n maand n kõt bãmbã.</verse>
				<verse number="9">A Pilat soka bãmb b sã n datame t'a bas Zuif-rãmbã dĩmã n kõ-ba.</verse>
				<verse number="10">Bala, yẽ bãngame tɩ yaa sũ-kiir yĩng la maan-kʋʋdbã kãsem-dãmbã yõk a Zezi n wa n kɩs yẽnda.</verse>
				<verse number="11">La maan-kʋʋdbã kãsem-dãmbã kɩtame tɩ nebã kos tɩ b yiis a Barabas n base.</verse>
				<verse number="12">A Pilat leb n gomame n sok bãmb tɩ b ratame tɩ yẽ maan a soab ning bãmb sẽn boond tɩ Zuif-rãmbã dĩmã bõe?</verse>
				<verse number="13">Bãmb leb n kelmame n yeele: Ka-y bãmb da-pɩk zugu.</verse>
				<verse number="14">A Pilat soka bãmba: B maana bõe sẽn ya wẽnga? La nebã leb n kelma ne pãng n yɩɩd pĩnda: Ka-y bãmb da-pɩk zugu.</verse>
				<verse number="15">A Pilat sẽn dat n noog neba sũur yĩnga, a yiisa a Barabas n base. La yẽ sẽn kɩt tɩ b pãb a Zezi ne kalwaase, yẽ rɩka bãmb n kõ nebã tɩ b ka-b da-pɩk zugu.</verse>
				<verse number="16">Sodaasã talla a Zezi n kẽng zaka pʋgẽ, sẽn dat n togs tɩ sodaasã zakẽ, la bãmb tigma sodaasã fãa sẽn be zĩ-kãngã.</verse>
				<verse number="17">B yeelga a Zezi fu-miuugu, la b kala gõos wa maanfo n fõgen bãmb zugu.</verse>
				<verse number="18">Dẽ, sodaasã sɩngame n pʋʋs bãmb n yeele: Zuif-rãmbã dĩma, tõnd pʋʋsda yãmba.</verse>
				<verse number="19">La bãmb wẽe a Zezi zug ne tãnwĩiga, n tʋbs bãmb kolkoodo, la b yĩgimdame n wõgemd bãmb taoore.</verse>
				<verse number="20">Bãmb sẽn yaal a Zezi a woto n sɛ, b pidga fu-miuugã n lebs a Zezi futã n yeelg-ba, la b talla bãmb n na n tɩ ka da-pɩk zugu.</verse>
				<verse number="21">Bãmb modga ned a yen sẽn yi weoogẽ n loogdẽ t'a tʋk a Zezi da-pɩkã. A yʋʋr la a Sɩmo, n ya Sirɛn neda. Yẽ yaa a Alegsãndr ne a Rufus ba.</verse>
				<verse number="22">Bãmb talla a Zezi n kẽng zĩig ning sẽn boond tɩ Golgota, sẽn dat n togs tɩ zu-wang zĩiga.</verse>
				<verse number="23">Bãmb kõo a Zezi rãam sẽn kalem ne miir la a Zezi ka yũ ye.</verse>
				<verse number="24">Bãmb kaa a Zezi da-pɩk zugu, la b pʋɩɩ bãmb futã n maan bãnde, n na n bãng ned kam fãa sẽn na n paam fuug ninga.</verse>
				<verse number="25">Yaa sõ-bɩɩmd wakat la b ka bãmb da-pɩkã zugu.</verse>
				<verse number="26">Gʋlsem ning sẽn wilgd b sẽn dõd bãmb ne bũmb ningã yeta a woto: Zuif-rãmbã rĩma.</verse>
				<verse number="27">Bãmb kaa fãadb a yiib da-pɩgs zut ne a Zezi: A yembr b rɩtgo, a to wã b goabga.</verse>
				<verse number="28">Woto, gʋls-sõng sẽn yet tɩ b lagma bãmb ne wẽng maandbã paama pidsgu.</verse>
				<verse number="29">Neb nins sẽn loogd be wã tʋʋ bãmba, n gõms b zut n yeele: N-faa! Yãmb sẽn tõe n sãam wẽnd-doogã n lebs n me-a rasem a tãabã,</verse>
				<verse number="30">bɩ y fãag y meng n wa n sig da-pɩkã zugu.</verse>
				<verse number="31">Maan-kʋʋdbã kãsem-dãmbã ne tõog karen-saam-dãmbã me goma ne taab n yaal bãmb n yeele: B fãaga neb a taaba, n yaool n ka tõe n fãag b meng ye.</verse>
				<verse number="32">Bɩ Kirist sẽn ya Israyɛl dĩmã sig da-pɩkã zug moasã tɩ d yã n tẽ. La neb nins b sẽn ka da-pɩgs zut ne bãmbã me goma bãmb wẽnga.</verse>
				<verse number="33">Sẽn ta wĩnto-sʋka, dũni gill fãa lebga lik bida hal tɩ ta wẽn-kaoore.</verse>
				<verse number="34">La wẽn-kaoor wakate, a Zezi zẽka b koɛɛg n kelem n yeele: Eloyi! Eloyi! Lama sabaktani? Sẽn dat n togs tɩ: "Mam Wẽnnaam! Mam Wẽnnaam! Yaa bõe tɩ yãmb bas maam?"</verse>
				<verse number="35">Neb kẽer sẽn dag n be be wã sẽn wʋm a woto, b yeelame: Gese, bãmb boonda a Eli.</verse>
				<verse number="36">La bãmb ned a yembr wudgame n dɩk needg n los miismẽ, n yaag n sel tãnwĩig n kõ bãmb tɩ b yũ, la a yeele: Bas-y tɩ d ges a Eli sã n na wa n sik bãmba.</verse>
				<verse number="37">La a Zezi zẽka b koɛɛg n kelem ne pãnga, la b kiime.</verse>
				<verse number="38">Wẽnd-doogã fu-lilldig sɩnga yĩngr n kẽeg n tãag tẽnga.</verse>
				<verse number="39">Sodaas koabg naabã sẽn dag n yas t'a neng tees a Zezi wã, a sẽn yã b kũuma sẽn yɩ to-to wã, a yeelame: Hakɩɩka, rao-kãngã yaa Wẽnnaam Bi-ribla.</verse>
				<verse number="40">Pagb me n dag n be be n yas yɩɩg n getẽ. A Maari sẽn yit Magdala, ne a Maari sẽn ya a Zak-bil ne a Zoze ma, la a Salome da bee bãmb sʋka.</verse>
				<verse number="41">Bãmb dag n tũuda a Zezi n sõngd bãmb wakat ninga b sẽn dag n be Galile. Pagb a taab wʋsg da tũu a Zezi n wa Zeruzalɛm.</verse>
				<verse number="42">Dag n yaa seglg daare, sẽn dat n togs tɩ daar ninga sẽn deng vʋʋsg daarã. La wĩndgã sẽn kolg lʋɩɩs yĩnga,</verse>
				<verse number="43">a Zozɛf sẽn yit Arimate waame. Yẽ yaa kaorengã yɛl bʋ-bʋʋd neba fãa sẽn waoogda, la a me rag n gũuda Wẽnnaam soolem waoongo. Yẽ maana raood n kẽng a Pilat nengẽ n tɩ kos a Zezi kũumã.</verse>
				<verse number="44">A Pilat sẽn wʋm t'a Zezi zoe n kiime, a yɛɛsame, la a kɩtame tɩ b bool sodaas koabg naabã t'a wa, t'a sok-a n na n bãng b sã n kii sẽn kaoose.</verse>
				<verse number="45">Sodaas koabg naabã sẽn wilg yẽ yellã sẽn yɩ to-to wã, a kõo a Zozɛf a Zezi kũumã.</verse>
				<verse number="46">La a Zozɛf raa lẽ peen-peelse, n sik a Zezi kũumã da-pɩkã zugu, n vil-b ne pɛɛlã n gãneg-b yaoog sẽn tuk kugr zug pʋgẽ, la a bilma kugr n lud yaoogã noore.</verse>
				<verse number="47">A Maari sẽn yit Magdala ne a Zoze ma a Maari ra geta zĩig ninga b sẽn gãneg bãmbã.</verse>
			</chapter>
			<chapter number="16">
				<verse number="1">Vʋʋsg daarã sẽn looge, a Maari sẽn yit Magdala ne a Zak ma a Maari la a Salome daa tɩdar sẽn ya yũ-noogo n na n tɩ yug a Zezi kũumã.</verse>
				<verse number="2">Dimaasã daar yibeoog pĩnda, bãmb taa yaoogẽ wã sõ-pukr wakate.</verse>
				<verse number="3">Bãmb goma ne taab n yeel tɩ ãnna n na n lak kugrã n bas yaoogã noor n kõ-ba.</verse>
				<verse number="4">La bãmb sẽn zẽk b nens n gese, b yãame tɩ b bilga kugrã sẽn ya bedr wʋsgã n bas yaoogã noore.</verse>
				<verse number="5">Bãmb sẽn kẽ yaoogẽ wã, b yãa bi-bɩɩg t'a zĩ rɩtgo n yer fu-pɛɛlga, la b yɛɛsame.</verse>
				<verse number="6">Yẽ yeela bãmba: Da yɛɛs-y ye. Yãmb baooda Nazarɛt dao a Zezi b sẽn ka da-pɩkã zugã. Bãmb vʋʋgame. Bãmb ka be ka ye. Ad zĩig ning b sẽn dag n gãneg bãmbã.</verse>
				<verse number="7">La y kẽng n tɩ yeel b karen-biisã ne a Pɩyɛɛr t'a Zezi na n denga yãmb taoor n kẽng Galile. Yaa beene la yãmb na n yã bãmba wa b sẽn da yeel yãmbã.</verse>
				<verse number="8">Pagbã yii yaoogẽ wã n zoe ne yɛɛsg la rigbu. La yɛɛsgã yĩnga, bãmb ka togs ned tɩ bũmb ye.</verse>
				<verse number="9">A Zezi sẽn vʋʋg dimaas daar yibeoogã, b reng n puka b meng ne a Maari sẽn yit Magdala, soab ninga bãmb sẽn dig zĩn-dãmb a yopoe tɩ yi n basã.</verse>
				<verse number="10">La yẽ kẽngame n tɩ togs neb nins sẽn dag n be ne a Zezi wã la sẽn zĩ ne sũ-sãams la nintãmã.</verse>
				<verse number="11">Bãmb sẽn wʋm t'a Zezi vɩɩme, la tɩ pagã yã-b lame, bãmb ka tẽ-a ye.</verse>
				<verse number="12">Dẽ poore, a Zezi puka b meng ne bãmb neb a yiib sẽn dag n be sorẽ n kẽnd weoogẽ, la yɩɩ ne wẽneg a to.</verse>
				<verse number="13">Bãmb me lebg n waa n togsa b taabã, la b kell n ka tẽ bãmb me ye.</verse>
				<verse number="14">A Zezi yaool n puka b meng ne karen-biis piig la a yembrã, dẽ tɩ b zĩ n dɩtame. La a Zezi zab-b lame, b ka-tẽebã la b sũ-riglmã yĩnga. Bala, b ka tẽ neb nins sẽn yã bãmb b vʋʋgrã zugẽ wã ye.</verse>
				<verse number="15">La a Zezi yeela bãmb yaa: Saag-y dũni tɛk fãa n moon neba fãa koe-noogã.</verse>
				<verse number="16">Ned ning fãa sẽn na tẽ, tɩ b lis-a, a na paam fãagre. La ned ning fãa sẽn kõn tẽ na kong bʋʋm.</verse>
				<verse number="17">Ad bãn nins sẽn na n tũ neb nins sẽn na n tẽ wã: ne mam yʋʋre, bãmb na n diga zĩn-dãmba la b gom gom-zẽnse.</verse>
				<verse number="18">Bãmb na n yõga wiisi, la b sã n yũ bũmb sẽn ya zẽnem, a kõn zab-b ye. Bãmb na n tika bãad-rãmb ne b nusi, la b na n paama maagre.</verse>
				<verse number="19">Zu-soab a Zezi sẽn gom woto n sɛ, dẽ Wẽnnaam zẽka bãmb n kẽng arzãna, la bãmb zĩnda Wẽnnaam nug rɩtgo.</verse>
				<verse number="20">La bãmb karen-biisã kẽngame n moon koɛɛgã zĩig fãa. Zu-soabã tʋma ne bãmba, n maan bãn n tũnug koɛɛgã n wilg t'a yaa sɩda.</verse>
			</chapter>
		</book>
		<book number="42">
			<chapter number="1">
				<verse number="1">Neb wʋsg makame n gʋls bũmb nins sẽn maan tõnd sʋkã.</verse>
				<verse number="2">B sẽn gʋlsã zemsa wa neb nins sẽn dag n yã yellã hal a sɩngrẽ, la b lebg koe-noogã moaandbã sẽn togs tõndã.</verse>
				<verse number="3">Teofill sõngo, mam sẽn fees n bao n bãng fãa neb nins sẽn bils maamã nengẽ wã, mam tagsame tɩ yaa neer tɩ mam me gʋls yãmb n wilg yɛlã sẽn pʋg taab to-to,</verse>
				<verse number="4">tɩ yãmb tõe n deeg tɩ bũmb nins b sẽn dag n zãms yãmbã yaa sɩda.</verse>
				<verse number="5">Wakat ning Herood sẽn dag n ya Zude rĩma, maan-kʋʋd a ye n da be tɩ b boond t'a Zakari. Yẽ yaa maan-kʋʋd a Abiya sull a ye neda. A pagã yaa maan-kʋʋd kãsem a Aarõ yagenga, la a yʋʋr la a Elizabɛt.</verse>
				<verse number="6">Bãmb b yiibã fãa dag n yaa nin-tɩrs Wẽnnaam nifẽ, la b da sakda Zu-soabã tõodã la b noyã fãa sõama.</verse>
				<verse number="7">La b ra ka tar biig ye. Bala, a Elizabɛt da yaa kiiri, la b yiibã fãa da kʋʋlame.</verse>
				<verse number="8">Daar a yembre, a Zakari buudã sẽn da tog n ges maoongã yelle, a Zakari dag n maanda maan-kʋʋr tʋʋmdã Wẽnnaam taoore.</verse>
				<verse number="9">Bala, b dag n maana bãnde, wa sẽn zems maan-kʋʋdbã miningu, n yãk yẽnda t'a kẽ Zu-soabã roogẽ wã n yõog wusdã.</verse>
				<verse number="10">La neb kʋʋngã dag n bee yɩng wisdã yõogr wakat n pʋʋsdẽ.</verse>
				<verse number="11">La Zu-soabã malɛk puka a meng ne a Zakari, n yas wusdã yõogr tẽn-kugrã rɩtgo.</verse>
				<verse number="12">La a Zakari sẽn yã malɛkã, a yɛɛsame, tɩ rabeem yõk-a.</verse>
				<verse number="13">Malɛkã yeela yẽnda yaa: Zakari, da zoe rabeem ye, tɩ bõe, Wẽnnaam leoka fo pʋʋsgo. Fo pag a Elizabɛt na n doga bi-ribl n kõ-fo. La fo na n pʋda a yʋʋr t'a Zã.</verse>
				<verse number="14">Fo na n paama sũ-noog n kɩdme, la neb wʋsg na n maana sũ-noog a rogmã yĩnga.</verse>
				<verse number="15">Tɩ bõe, yẽ na n yɩɩ nin-kãseng Zu-soabã nifẽ. Yẽ kõn yũ divẽ wall bõn-yũudl sẽn yilimd neng ye. Sɩɩg-sõng na n pida yẽ a ma sẽn na n dog-a wakat bala.</verse>
				<verse number="16">A na n kɩtame t'a Israyɛl kamb wʋsg lebg n wa Zu-soabã sẽn ya bãmb Wẽnnaamã nengẽ.</verse>
				<verse number="17">Yẽ na n kẽna Wẽnnaam taoor ne sɩɩg ning la pãng ning a Eli sẽn da tarã, n kɩt tɩ ba-rãmbã paam zems-n-taar ne b kamba, n kɩt tɩ kɩɩsdbã paam yam n lebg nin-tɩrse. La a na n sõnga nebã tɩ b segl n sa Zu-soabã yĩnga.</verse>
				<verse number="18">A Zakari soka malɛkã tɩ yẽ na n yɩɩ a wãn n bãng bõn-kãnga? Bala, yẽ yaa nin-kẽema, la a pagã me yʋʋm ka paood ye.</verse>
				<verse number="19">La malɛkã leoka yẽnda yaa: Mam yaa a Gabriyɛl, n be Wẽnnaam taoore. B tʋma maam tɩ m wa n gom ne foom la m togs-f koe-no-kãnga.</verse>
				<verse number="20">Gese, fo na n lebga muka, la fo kõn tõog n gome, hal tɩ ta wakat ning bõn-kãngã sẽn na n paam pisdgu, fo sẽn ka tẽ mam goama, tɩ b yaool n na n paam pidsgu, b wakat sã n ta wã yĩnga.</verse>
				<verse number="21">Wakat kãnga, nebã da gũuda a Zakari, la a sẽn kaoosd wẽnd-doogẽ wã yɛɛsa bãmba.</verse>
				<verse number="22">La a sẽn yi, a ka tõog n gom ne nebã ye. La b bãngame t'a yãa yãab wẽnd-doogẽ wã. La a sɩngame n bils bãmb ne magbo, la a ket n yaa muka.</verse>
				<verse number="23">La a Zakari tʋʋmdã rasem sõor sẽn pidi, a kuila a yiri.</verse>
				<verse number="24">La wakat bilf sẽn paase, a pag a Elizabɛt rɩka pʋga. La yẽ soondame hal tɩ ta kiis a nu.</verse>
				<verse number="25">La a yeelame yaa: Ad bũmb ning Zu-soabã sẽn maan n kõ maam, n zems wakat ning bãmb sẽn yãk yam n na n yiis bũmb ning sẽn dag n ya mam yãnd nebã sʋkã.</verse>
				<verse number="26">Kiis a yoob soabã wakate, Wẽnnaam tʋma malɛk a Gabriyɛl, Galile tẽng a yembr sẽn boond tɩ Nazarɛt,</verse>
				<verse number="27">pa-kuil a yembr nengẽ, b sẽn da rɩk n kõ a Daviid yageng a Zozɛf. Pʋg-sadã yʋʋr la a Maari.</verse>
				<verse number="28">Malɛkã waa yẽ nengẽ n yeel-a yaa: Mam pʋʋsda foom, ned ning Wẽnnaam sẽn ning barkã. Zu-soabã bee ne foom.</verse>
				<verse number="29">Gom kãens namsa a Maari t'a sokd a meng tɩ pʋʋs-kãngã võor yaa bõe?</verse>
				<verse number="30">Malɛkã yeel-a lame yaa: Maari, da zoe rabeem ye. Bala, fo paama bark Wẽnnaam nifẽ.</verse>
				<verse number="31">Gese, fo na n dɩka pʋga, n dog bi-ribla, la f na n pʋda a yʋʋr t'a Zezi.</verse>
				<verse number="32">Yẽ na n yɩɩ nin-kãsenga, la b na n boond-a lame tɩ Wẽn-kẽemd Bi-ribla. Zu-soab a Wẽnnaam na n kõo yẽnda a yaab a Daviid naam.</verse>
				<verse number="33">Yẽ na n sooga a Zakob buudã wakat sẽn kõn sa, la a naamã kõn zĩnd saab wakat ye.</verse>
				<verse number="34">A Maari soka malɛkã tɩ bõn-kãng na n yɩɩ wãn n yɩ tɩ yẽ nan ka mi raoa?</verse>
				<verse number="35">La malɛkã leok-a lame yaa: Sɩɩg-sõng na n waa fo zugu, la Wẽn-kẽemdã pãngã na n luda foom ne b maasem. Yaa woto yĩng la b na n bool bi-sõng ning fo sẽn na n dogã tɩ Wẽnnaam Bi-ribla.</verse>
				<verse number="36">Ad fo kẽem a Elizabɛt me rɩka pʋg a kʋʋlem wakate, n na n dog bi-ribla. B sẽn dag n boond yẽ tɩ kiirã, a tara kiis a yoob pʋg moasã.</verse>
				<verse number="37">Bala, bũmb ka be Wẽnnaam sẽn ka tõe ye.</verse>
				<verse number="38">Dẽ, a Maari yeelame yaa: Mam yaa Zu-soabã tʋmtʋmd poaka. Bɩ yãmb sẽn yeel bũmb ningã yɩ. La malɛkã loogame n bas-a.</verse>
				<verse number="39">Da-kãens pʋgẽ, a Maari yikame n kẽng Zude tẽng a yembr sẽn be tãensã sẽne wã tao-tao.</verse>
				<verse number="40">A Maari kẽe a Zakari zakẽ, n pʋʋs a Elizabɛt.</verse>
				<verse number="41">A Elizabɛt sẽn wʋm a Maari pʋʋsgã bala, biigã sẽn be yẽ pʋgẽ wã virsame, la a Elizabɛt pida ne Sɩɩg-sõngo.</verse>
				<verse number="42">A zẽka a koɛɛg n yeele: Fo tara Wẽnnaam bark n yɩɩd pagbã fãa. La biigã sẽn be fo pʋgẽ wã me tara barka.</verse>
				<verse number="43">Maana a wãn tɩ mam wa paam tɩ m Zu-soabã ma wat m nengẽ?</verse>
				<verse number="44">Bala, ade, fo pʋʋsmã sẽn kẽ mam tʋbrẽ wã yee, la biigã sẽn be mam pʋgẽ wã sẽn virs ne sũ-noogo.</verse>
				<verse number="45">Bark bee pag ning sẽn tẽ tɩ Zu-soabã sẽn yeel yẽnda wã na n paama pidsgã zugu.</verse>
				<verse number="46">La a Maari yeelame yaa: Mam sɩɩgã pẽgda Zu-soabã,</verse>
				<verse number="47">la mam sũur pida ne sũ-noogo, mam fãagd a Wẽnnaam yĩnga.</verse>
				<verse number="48">Bala, bãmb gesa b tʋmtʋmd-poakã a sik-m-mengã pʋgẽ. Bala, sẽn sɩng ne moasã, ad zamaan fãa neb na n yeelame tɩ bark bee mam zugu.</verse>
				<verse number="49">Bala, sẽn Tõe-a-fãa wã maana bõn-kãsems n kõ maam. Bãmb yʋʋr yaa sõmblem.</verse>
				<verse number="50">"Bãmb nimbãan-zoeerã paada neb nins sẽn zoet bãmbã zutu, zamaan o zamaane."</verse>
				<verse number="51">Bãmb wilga b kang pãnga. Bãmb sãeega neb nins sẽn dag n tar wuk-m-meng tagsd b sũyã pʋsẽ wã.</verse>
				<verse number="52">Bãmb deega pãens rãmbã naam n bas-ba, la b zẽk sik-m-mens rãmbã.</verse>
				<verse number="53">Bãmb tɩgsa kom sẽn tar b rãmbã ne arzegse, la b kɩt tɩ arzegsã rãmb loog zaalem.</verse>
				<verse number="54">Bãmb sõnga b tʋmtʋmd a Israyɛl, la b tẽeg n maan nimbãan-zoeere,</verse>
				<verse number="55">wa b sẽn dag n yeel tõnd yaab-rãmbã tɩ b na n maana a Abraham ne a yagensã neer wakat fãa wã.</verse>
				<verse number="56">A Maari paa ne a Elizabɛt sẽn kolg kiis a tãabo, n yaool n lebg n kuil a yiri.</verse>
				<verse number="57">A Elizabɛt rogem wakat taame. La a roga bi-ribla.</verse>
				<verse number="58">Yẽ yags-rãmbã ne a roagdbã wʋmame tɩ Zu-soabã puka b nimbãan-zoeer ne yẽnda, la b lagma ne-a n paam sũ-noogo.</verse>
				<verse number="59">Rogmã rasem a nii daare, bãmb waa ne bi-bilfã n na n kẽes bãongo, la b da rat n pʋda a yʋʋr t'a Zakari wa a baaba.</verse>
				<verse number="60">La a ma wã gomame n yeel tɩ ayo! T'a yʋʋr na n yɩɩ a Zã.</verse>
				<verse number="61">Nebã yeela a Elizabɛt tɩ yẽ roagdbã sʋka, ned ka be n tar yʋ-kãng ye.</verse>
				<verse number="62">La bãmb bilsa biigã baaba ne nus n dat n bãng a sẽn dat tɩ b pʋd biigã yʋʋr ninga.</verse>
				<verse number="63">A Zakari kosa walga, n gʋls tɩ biigã yʋʋr la a Zã. La nebã fãa yɛɛsame.</verse>
				<verse number="64">Wakat kãng bala, a Zakari zelemd lakame t'a sɩng n gomd n pẽgd Wẽnnaam.</verse>
				<verse number="65">Rabeem yõka b yagsã fãa. La koe-kãng saaga Zude tẽmsã fãa sẽn be tãensã sʋkã. Nebã dag n gomda bõn-kãng yell ne taaba.</verse>
				<verse number="66">Neb nins fãa sẽn wʋm gomdã da tagsda a yelle, la b sokdẽ tɩ bi-kãngã na n yɩɩ bõe biiga? Bala, Zu-soabã pãng dag n bee ne-a.</verse>
				<verse number="67">Biigã ba a Zakari pida ne Sɩɩg-sõngo, n gom pĩnd-n-bãngr goam n yeele:</verse>
				<verse number="68">Pẽgr Zu-soabã sẽn ya Israyɛl nebã Wẽnnaam, bãmb sẽn wa n ges b nebã n fãag-bã yĩnga,</verse>
				<verse number="69">la bãmb sẽn kõ tõnd fãagd sẽn tar pãnga, sẽn yit a Daviid sẽn ya bãmb tʋmtʋmdã buud pʋgẽ</verse>
				<verse number="70">wa bãmb sẽn dag n gom ne b no-rɛɛs-sõamyã noey hal wakat sẽn kaoose,</verse>
				<verse number="71">tɩ b na n fãaga tõnd n yiis d bɛɛbã la neb nins fãa sẽn kis-b tõndã nusẽ wã.</verse>
				<verse number="72">Woto, bãmb zoee tõnd yaab-rãmbã nimbãanega, n tẽeg bãmb kãab-sõngã yelle,</verse>
				<verse number="73">wa bãmb sẽn dag n kãabe, n wẽen n yeel tõnd yaab a Abraham 74-75 tɩ b na n fãaga tõnd n yiis d bɛɛbã nusẽ, la b kõ tõnd pãn-tõog tɩ pʋʋs bãmb ne sõmblem la tɩrlem bãmb taoor hal tõnd vɩɩmã tɛka, tɩ rabeem kaẽ ye.</verse>
				<verse number="74">La foom a bi-bilfã, b na n boola foom tɩ Wẽn-kẽemd no-rɛɛsa. Tɩ bõe, fo na n lʋɩɩ Zu-soabã taoore n maneg bãmb soayã,</verse>
				<verse number="75">la f kɩt tɩ nebã bãng tɩ Wẽnnaam na n kõ-b-la b yel-wẽnã sugr n fãag-ba,</verse>
				<verse number="76">tõnd Wẽnnaamã nimbãan-zoeerã sẽn ya kãsengã yĩnga. Yaa nimbãan-zoeerã yĩng la sõorã sẽn pukdã na n wa tõnd nengẽ,</verse>
				<verse number="77">n kõ neb nins sẽn zĩ lik pʋgẽ la kũum maasmẽ wã vẽenem, la a tae tõnd tɩ d tũ laafɩ sore.</verse>
				<verse number="78">La biigã bɩtame t'a yam paasdẽ. La a paa weoogẽ wã hal tɩ ta daar ning a sẽn puk a meng ne Israyɛl nebã.</verse>
			</chapter>
			<chapter number="2">
				<verse number="1">Ra-kãense, Sezaar a Ogust yiisa tõog n yeel tɩ b sõd a soolmã nebã fãa.</verse>
				<verse number="2">Sõd-kãng sẽn yɩ dẽenem soabã zĩnda Siiri Gʋvɛrneer a Kiriniyus zamaanẽ.</verse>
				<verse number="3">Ned fãa kuiisa a meng tẽngẽ tɩ b tɩ sõd-ba.</verse>
				<verse number="4">A Zozɛf me yii Nazarɛt sẽn be Galile soolmẽ n kẽng a Daviid tẽng sẽn boond tɩ Betlehɛm n be Zude soolmẽ, yẽ sẽn ya a Daviid buud la a yagengã yĩnga.</verse>
				<verse number="5">Yẽ kẽnga be ne a pʋg-bil a Maari tɩ b sõd-a. La a Maari da tʋtame.</verse>
				<verse number="6">La bãmb sẽn be be, a Maari rogem wakat taame.</verse>
				<verse number="7">La yẽ roga a bi-ribl kãsengã, n vil-a ne peend n gãneg rũms rɩɩb koglg pʋgẽ, weer sẽn ka be sik-zĩigẽ wã yĩnga.</verse>
				<verse number="8">La tẽn-kãng pe-kɩɩmb n dag n be we-kɛɛng ne yʋng n gũud b piisi.</verse>
				<verse number="9">Zu-soabã malɛk puka a meng ne bãmba, la Zu-soabã ziir vẽenem yãgame n gũbg bãmba. Dabeem kãseng yõka bãmba.</verse>
				<verse number="10">La malɛkã yeel-b lame yaa: Da zoe-y rabeem ye, bala, mam togsda yãmb koe-noog sẽn na n wa ne sũ-no-kãseng nebã fãa yĩnga.</verse>
				<verse number="11">Fãagd la b rog yãmb yĩng dũnna, a Daviid tẽngẽ wã. Bãmb la Kiristã, Zu-soabã.</verse>
				<verse number="12">Ad bãnd ning sẽn na n kɩt tɩ yãmb bãng bãmba: Yãmb na n yãa bi-pɛɛlg sẽn vil ne peend n gãe rũms rɩɩb koglgẽ.</verse>
				<verse number="13">La zĩig pʋgẽ bala, malegs wʋsg yii arzãn n waa n paas malɛkã n pẽgd Wẽnnaam n yetẽ:</verse>
				<verse number="14">Ziiri! Wẽnnaam sẽn be hal saasẽ saasẽ! Laafɩ bee dũni zugu, neb nins bãmb sẽn nongã sʋka.</verse>
				<verse number="15">Malegsã sẽn bas bãmb n leb n leb arzãna, pe-kɩɩmbã yeela taab yaa: Wa-y tɩ d kẽng Betlehɛm n tɩ ges bũmb ning sẽn maan tɩ Zu-soabã togs tõndã.</verse>
				<verse number="16">La bãmb kẽnga tao-tao n tɩ yã a Maari ne a Zozɛf la bi-pɛɛlgã sẽn gãe rũms rɩɩb koglgẽ wã.</verse>
				<verse number="17">Bãmb sẽn yã bi-pɛɛlgã, b togsa bũmb nins fãa b sẽn dag n gom ne bãmb biigã wɛɛngẽ wã.</verse>
				<verse number="18">Yellã linga neb nins fãa sẽn wʋm bũmb nins pe-kɩɩmbã sẽn togsd bãmbã.</verse>
				<verse number="19">A Maari bĩnga gom-kãens fãa a sũurẽ n tagsd b yelle.</verse>
				<verse number="20">Pe-kɩɩmbã lebgame, n waoogd Wẽnnaam la b pẽgd bãmba, bũmb nins fãa bãmb sẽn wʋme, la b sẽn yã tɩ sɩd yaa wa malɛkã sẽn da togs bãmbã yĩnga.</verse>
				<verse number="21">La rasem a nii daarã sẽn ya biigã bãong kẽesg daarã sẽn ta, b pʋda a yʋʋr t'a Zezi, wala malɛkã sẽn dag n yeel sẽn deng a ma sẽn na n dɩk a pʋgã.</verse>
				<verse number="22">La a Maari ne biigã yɩlgr wakat sẽn pidi, wa sẽn zems ne a Moyiis tõogã, yẽ ne a Zozɛf talla biigã n kẽng Zeruzalɛm n na n tɩ kõ Zu-soabã.</verse>
				<verse number="23">Bãmb maana wa sẽn gʋls Zu-soabã tõog pʋgẽ n yetẽ tɩ b tog n dɩka bi-ribl rẽeng fãa n kõ Zu-soabã.</verse>
				<verse number="24">La b maana wal a yiib bɩ man-wall-bi a yiib maoongo, wa sẽn gʋls Zu-soabã tõog pʋgẽ wã.</verse>
				<verse number="25">La mik rao a yen n da be Zeruzalɛm n boond t'a Sɩmyõ. Rao-kãng dag n yaa nin-tɩrga, la a sakda Wẽnnaam. Yẽ dag n gũuda Israyɛl belsgo, la Sɩɩg-sõng dag n bee a zugu.</verse>
				<verse number="26">Sɩɩg-sõng dag n wilg-a lame t'a kõn ki, hal t'a yã Kiristã, Zu-soabã sẽn na n tʋmã.</verse>
				<verse number="27">Sɩɩg-sõng kɩtame t'a Sɩmyõ kẽng wẽnd-doogẽ wã. La a Zezi ba wã ne b ma wã sẽn tall bãmb n wa n na n pids bũmb ning tõogã sẽn yetã,</verse>
				<verse number="28">a Sɩmyõ deega biigã a nusẽ, n pẽg Wẽnnaam n yeele:</verse>
				<verse number="29">Zu-soaba! Moasã, yãmb basa y tʋmtʋmdã t'a loogd ne laafɩ. Wa yãmb sẽn dag n yeelã,</verse>
				<verse number="30">mam nin yãa fãagr ning yãmb sẽn kõ tõndã,</verse>
				<verse number="31">fãagr y sẽn segl neba fãa nifẽ wã.</verse>
				<verse number="32">A yaa vẽenem sẽn vẽnegd bu-zẽmse, la a yaa Israyɛl sẽn ya yãmb nebã ziiri.</verse>
				<verse number="33">B sẽn gom a Zezi yell a woto wã yɛɛsa b ba ne b ma.</verse>
				<verse number="34">A Sɩmyõ ning-b-la barka, la a yeel a Zezi ma a Maari yaa: Ad bi-kãngã waa Israyɛl neb wʋsg lʋɩɩse la b yikr yĩnga, la a na n yɩɩ bãnd neb sẽn na n zãgse.</verse>
				<verse number="35">A na n puka neb wʋsg sũy pʋsẽ yɛla, la sũ-sãoong sẽn wẽnd sʋʋg sẽn kõs ned n na n paam foom.</verse>
				<verse number="36">Wẽnnaam no-rɛɛs-poak a ye n da be be. A yʋʋr la a Ãnn, a Fanuwɛl bi-pugla, n ya a Azɛɛr buudu. A ra kʋʋla wʋsgo. A zĩnda ne a sɩdã yʋʋm a yopoe a pʋgsademd wakate,</verse>
				<verse number="37">n lebg pʋgkõore, n kell n paa a woto. La baa ne a sẽn tar yʋʋm pis-nii la a naasã, a dag n ka yit wẽnd-doogẽ wã ye. A dag n maanda Wẽnnaam tʋʋmd wĩntoog ne yʋngo, ne no-loeer la pʋʋsgo.</verse>
				<verse number="38">Yẽ me waa wẽnd-doogẽ wã wakat kãng bala. Yẽ dag n pẽgda Wẽnnaam la a gomd ne neb nins sẽn dag n gũud Zeruzalɛm fãagrã a Zezi yelle.</verse>
				<verse number="39">La bãmb sẽn pids bũmb fãa wa sẽn zems Zu-soabã tõogo, a Zozɛf ne a Maari leb n leba b tẽngẽ, Nazarɛt.</verse>
				<verse number="40">Biigã ra bɩtame, la a pãng paasdame, la a da pida ne yam, la Wẽnnaam barkã da bee a zugu.</verse>
				<verse number="41">A Zezi ba-rãmbã dag n kẽngda Zeruzalɛm yʋʋmd fãa, zʋʋg-n-basã kibs yĩnga.</verse>
				<verse number="42">A Zezi sẽn ta yʋʋm piig la a yiibu, b kẽnga Zeruzalɛm wa sẽn zems kibsã miningu.</verse>
				<verse number="43">La kibsã sẽn sa tɩ bãmb lebg n kuiisẽ, biig a Zezi paa Zeruzalɛm, la b ba-rãmbã ka bãng ye.</verse>
				<verse number="44">Bãmb sẽn dag n tags t'a Zezi bee b kẽnd-n-taasã nengẽ wã yĩnga, b kẽna daar a ye kẽnde, n yaool n gẽes a Zezi b mitinsã sʋka.</verse>
				<verse number="45">La b ka yãnd-b ye. La b lebg n lebda Zeruzalɛm la b gẽesd a Zezi.</verse>
				<verse number="46">Ra-yɩt-n-daarã, bãmb yãnda a Zezi wẽnd-doogẽ wã tɩ b zĩ karen-saam-dãmbã sʋk n kelgd-b-la b sogsd-b sokdse.</verse>
				<verse number="47">A Zezi bãngrã ne b leokdsã linga neb nins fãa sẽn da wʋmd bãmbã.</verse>
				<verse number="48">A Zezi ba-rãmbã sẽn yãnd-bã, b yɛɛsame. A Zezi ma wã yeel-b lame yaa: M biiga, yaa bõe tɩ fo maan tõnd a woto? Gese, maam ne f baaba baoo foom ne sũ-sãanga.</verse>
				<verse number="49">A Zezi yeel-b lame yaa: Bõe yĩng tɩ yãmb da baood maam? Yãmb da ka mi tɩ mam tog n bee m ba wã roogẽ laa?</verse>
				<verse number="50">La bãmb ka wʋm bũmb ning a Zezi sẽn da gomd ne bãmbã võor ye.</verse>
				<verse number="51">Dẽ poore, a Zezi tũu bãmb n leb Nazarɛt, la b saka bãmb noore. Bãmb ma wã dag n bĩngda bõn-kãens fãa a sũurẽ.</verse>
				<verse number="52">A Zezi ra bɩtame, tɩ b yamã paasdẽ, la b paama Wẽnnaam barka la ninsaalb rẽnd me.</verse>
			</chapter>
			<chapter number="3">
				<verse number="1">Sezaar a Tɩbɛɛr sẽn deeg naam tɩ yʋʋm piig la nuunẽ, t'a Pilat dag n yaa Zude soolem Gʋvɛrneere, tɩ Herood ya Galile rĩma, t'a biig a Filip ya Yituure ne Tarkonit soolem dĩma, t'a Lizanyaas ya Abilɛn soolem dĩma,</verse>
				<verse number="2">t'a Ann ne a Kayif ya maan-kʋʋdbã kãsem-dãmba, Wẽnnaam goma ne a Zakari biig a Zã weoogẽ wã.</verse>
				<verse number="3">La a Zã saaga tẽms nins fãa sẽn pẽ Zʋrdẽ wã, n moondẽ n yet nebã tɩ b tek yam n deeg lisgu, n paam b yel-wẽnã sugri.</verse>
				<verse number="4">Yɩɩ wa sẽn gʋls Wẽnnaam no-rɛɛs a Ezayi sebrã pʋgẽ wã: Yaa ned ning koɛɛg sẽn kelemd we-rasempʋɩɩgẽ wã, n yetẽ tɩ: Maneg-y Zu-soabã sore! Rems-y bãmb so-bugsã tɩ yɩ tɩrse!</verse>
				<verse number="5">Londã fãa na n pidsame! Tãensã ne kũnkubã fãa na n sarmame! So-golemsã na n lebga tɩrse, la b na n kõo so-rʋdã!</verse>
				<verse number="6">La ninsaal buud fãa na n yãa fãagr ning Wẽnnaam sẽn kõtã.</verse>
				<verse number="7">Dẽ, a Zã ra yeta neb kʋʋngã sẽn wat yẽ nengẽ t'a lis-bã yaa: Wag-toos buudu, ãnna n wilg yãmb tɩ y zoe sũ-puugr sẽn watã?</verse>
				<verse number="8">Woto yĩnga, bɩ y wom biis sẽn zemsd ne neb sẽn tek yam n kos sugri, la y da tags y sũyã pʋs t'a Abraham sẽn ya yãmb yaabã sekame ye. Bala, mam yeta yãmb tɩ Wẽnnaam tõe n dɩka kug-kãensã n kɩt tɩ b lebg a Abraham yagense.</verse>
				<verse number="9">Larã zoe n bee tɩɩsã yẽgẽ moasã. Dẽ, b na n keega tɩɩg ning fãa sẽn ka womd bi-sõama, n lob bugmẽ.</verse>
				<verse number="10">Neb kʋʋngã soka a Zã yaa: Woto wã, bõe la tõnd tog n maane?</verse>
				<verse number="11">A Zã leok-b lame n yeele: Bɩ ned ning sẽn tar fu-yerdɩ a yiib yãk a ye n kõ sẽn ka tar-a, la ned ning sẽn tar n dɩtẽ me maan a woto.</verse>
				<verse number="12">Yaood-dɛɛgdbã me waame n dat t'a lis-ba. B soka a Zã yaa: Karen-saamba, tõnd tog n maana bõe?</verse>
				<verse number="13">Yẽ leok-b lame n yeele: Da reeg-y yaood n yɩɩd b sẽn kõ yãmb noor tɩ y reegã baa bilfu.</verse>
				<verse number="14">Sodaas me soka a Zã tɩ la bãmb yẽ tog n maana bõe? Yẽ leoka bãmb n yeele: Da maan-y ned pãng ye, la y da rõd neb zaalem ye, la y maan sũ-noog ne y yaoodã.</verse>
				<verse number="15">Nebã da yas n gũudame, la b fãa da sokda b mens n dat n bãng sãnde ka a Zã la Kiristã.</verse>
				<verse number="16">A Zã leoka bãmb fãa n yeele: Mam lisda yãmb koomẽ. La ned a ye n wata, n tar pãng n yɩɩd maam. Mam pʋs n pa zems tɩ lood bãmb neooda sẽbds ye. Bãmb na n lisa yãmb Sɩɩg-sõngẽ la bugmẽ.</verse>
				<verse number="17">Bãmb zãada b kãoorgo. Bãmb na n pɩɩsa b zɛɛga, n wʋk ki wã n sui b baoorẽ. La b na n yõoga wudgã ne bugum sẽn ka kiida.</verse>
				<verse number="18">A Zã sagla nebã ne sagls a taab wʋsgo, n moon bãmb koe-noogã.</verse>
				<verse number="19">La a Zã sẽn wilg Herood sẽn ya Gʋvɛrneerã t'a sẽn maan ne a ba-biig a Filip pag Herodyaadã, ne tʋʋm wẽnsã fãa a sẽn maanã ka zemse,</verse>
				<verse number="20">Herood leb n maana tʋʋm wẽng a to n paase, n yõk a Zã n sui bi-bees roogo.</verse>
				<verse number="21">Neba fãa sẽn paam koom lisgu, a Zezi me paama lisgu. La bãmb sẽn pʋʋsd wakate, yĩngr pakame,</verse>
				<verse number="22">la Sɩɩg-sõng rɩka man-wall wẽneg n sig bãmb zugu. Koɛɛg zĩnda saasẽ n yeele: Fo yaa mam bi-ribl-nongr sẽn ta mam yam zãnga.</verse>
				<verse number="23">A Zezi sẽn wa n na n sɩng b tʋʋmdã, rẽ tɩ b da tara yʋʋm pis-tã sẽne. Bãmb da yaa a Zozɛf biig wa nebã sẽn dag n tagsdã. A Zozɛf dag n yaa a Heli biiga,</verse>
				<verse number="24">sẽn yaa a Matat biiga, sẽn yaa a Levi biiga, sẽn yaa a Melki biiga, sẽn yaa a Yanayi biiga, sẽn yaa a Zozɛf biiga,</verse>
				<verse number="25">sẽn yaa a Matatyas biiga, sẽn yaa a Amos biiga, sẽn yaa a Nahum biiga, sẽn yaa a Esli biiga, sẽn yaa a Nagayi biiga,</verse>
				<verse number="26">sẽn yaa a Maat biiga, sẽn yaa a Matatyas biiga, sẽn yaa a Semeyin biiga, sẽn yaa a Zozɛf biiga, sẽn yaa a Zoda biiga,</verse>
				<verse number="27">sẽn yaa a Zoaana biiga, sẽn yaa a Resa biiga, sẽn yaa a Zorobabɛll biiga, sẽn yaa a Salatyɛl biiga, sẽn yaa a Neeri biiga,</verse>
				<verse number="28">sẽn yaa a Melki biiga, sẽn yaa a Adi biiga, sẽn yaa a Kozam biiga, sẽn yaa a Elmadam biiga, sẽn yaa a Ɛɛr biiga,</verse>
				<verse number="29">sẽn yaa a Zezi biiga, sẽn yaa a Eliyezɛɛr biiga, sẽn yaa a Zorim biiga, sẽn yaa a Matat biiga, sẽn yaa a Levi biiga,</verse>
				<verse number="30">sẽn yaa a Sɩmyõ biiga, sẽn yaa a Zuda biiga, sẽn yaa a Zozɛf biiga, sẽn yaa a Zonam biiga, sẽn yaa a Eliyakim biiga,</verse>
				<verse number="31">sẽn yaa a Meleya biiga, sẽn yaa a Mena biiga, sẽn yaa a Matata biiga, sẽn yaa a Natã biiga, sẽn yaa a Daviid biiga,</verse>
				<verse number="32">sẽn yaa a Ezayi biiga, sẽn yaa a Zobɛɛd biiga, sẽn yaa a Booz biiga, sẽn yaa a Sala biiga, sẽn yaa a Nasõ biiga,</verse>
				<verse number="33">sẽn yaa a Aminadab biiga, sẽn yaa a Admin biiga, sẽn yaa a Arni biiga, sẽn yaa a Ɛsrom biiga, sẽn yaa a Farɛs biiga, sẽn yaa a Zuda biiga,</verse>
				<verse number="34">sẽn yaa a Zakob biiga, sẽn yaa a Izak biiga, sẽn yaa a Abraham biiga, sẽn yaa a Taara biiga, sẽn yaa a Nakoor biiga,</verse>
				<verse number="35">sẽn yaa a Seruk biiga, sẽn yaa a Reyu biiga, sẽn yaa a Falɛk biiga, sẽn yaa a Ebɛɛr biiga, sẽn yaa a Sala biiga,</verse>
				<verse number="36">sẽn yaa a Kayinam biiga, sẽn yaa a Arfaksaad biiga, sẽn yaa a Sɛm biiga, sẽn yaa a Nowe biiga, sẽn yaa a Lemek biiga,</verse>
				<verse number="37">sẽn yaa a Matusala biiga, sẽn yaa a Henok biiga, sẽn yaa a Zarɛd biiga, sẽn yaa a Maleleyɛl biiga, sẽn yaa a Kayinam biiga,</verse>
				<verse number="38">sẽn yaa a Enos biiga, sẽn yaa a Sɛt biiga, sẽn yaa a Adam biiga, sẽn ya Wẽnnaam biiga.</verse>
			</chapter>
			<chapter number="4">
				<verse number="1">A Zezi sẽn pid ne Sɩɩg-sõngo, bãmb yii Zʋrdẽ n lebg n wa, la Sɩɩgã talla bãmb n kẽng weoogẽ.</verse>
				<verse number="2">La rõatã maka bãmb beene dasem pis-naase. La dasem kãens pʋgẽ, bãmb ka tol n dɩ bũmb ye. La rẽ sẽn looge, kom yaool n yõka bãmba.</verse>
				<verse number="3">Dẽ, rõata yeela bãmb yaa: Yãmb sã n yaa Wẽnnaam Bi-ribla, bɩ y yeel kug-kãensã tɩ b lebg buri.</verse>
				<verse number="4">La a Zezi leoka yẽnda t'a gʋlsame tɩ: Ninsaal kõn vɩ ne rɩɩb bal ye.</verse>
				<verse number="5">Rõata talla bãmb n dʋ yĩngr n paase, n wilg bãmb dũniyã soolem dãmbã nif kamsg pʋgẽ,</verse>
				<verse number="6">n yeel-b yaa: Mam na n kõo yãmb dũni naamã fãa, ne soolem kãensã ziirã, bala, b kõ-a-la maam, la mam kõt-a la m sẽn dat a soaba.</verse>
				<verse number="7">Dẽ, yãmb sã n wõgemd mam taoore, a fãa na n lebga yãmb n so.</verse>
				<verse number="8">A Zezi leok-a lame n yeele: B gʋlsame yaa: "Waoog Zu-soaba, fo Wẽnnaam, la f pʋʋs bãmb b yen bala."</verse>
				<verse number="9">Rõata leb n talla a Zezi yɛs n kẽng Zeruzalɛm, n yals bãmb wẽnd-doogã zug n yeel-ba: Yãmb sã n yaa Wẽnnaam Bi-ribla, bɩ y yɩk ka n tiimd tẽnga.</verse>
				<verse number="10">Bala, b gʋlsame tɩ: "Bãmb na n yeela b malegsã tɩ b gũ yãmba,</verse>
				<verse number="11">la malegsã na n zãa yãmb ne b nusi, sẽn na n yɩl tɩ yãmb naoor da wa n lak kugr ye."</verse>
				<verse number="12">A Zezi leoka yẽnda tɩ b gʋlsame tɩ: Ra mak Zu-soaba, fo Wẽnnaamã ye.</verse>
				<verse number="13">Rõata sẽn mak a Zezi ne makr buud toor-toor n sɛ, a loogame n bas bãmba, hal tɩ ta a sẽn na n le paam weer a to n mak-ba.</verse>
				<verse number="14">A Zezi lebg n leba Galile ne Sɩɩg-sõngã pãnga. La bãmb yʋʋrã saaga soolmã fãa.</verse>
				<verse number="15">A Zezi da zãmsda nebã karen-dot pʋse, la nebã fãa ra pẽgda bãmba.</verse>
				<verse number="16">A Zezi kẽnga Nazarɛt, tẽng ning b sẽn dag n wub bãmbã. La vʋʋsg daare, bãmb kẽe karen-doogẽ wã wa bãmb sẽn minim n maandẽ wã. Bãmb yikame n na n karem.</verse>
				<verse number="17">La b kõo bãmb Wẽnnaam no-rɛɛs a Ezayi sebre. Bãmb laka sebrã, n yã zĩig ning b sẽn da gʋls n yeel tɩ:</verse>
				<verse number="18">Zu-soabã Sɩɩg bee mam zugu, tɩ bõe, b pʋdga b kaam mam zugu, tɩ m tõe n bels sũ-sãoong rãmba, tɩ m togs naong rãmbã koe-noogã. Bãmb tʋma maam tɩ m tʋg n moon yemsã yolsg koɛɛga, la m moon n togs zoensã, tɩ b na n leb n paama b nini, tɩ m kɩt tɩ neb nins b sẽn namsdã loog ne lohorem,</verse>
				<verse number="19">tɩ m moon bark yʋʋmd Zu-soabã sẽn kõtã.</verse>
				<verse number="20">A Zezi pila sebrã n kɩs tʋmtʋmdã la b zĩndi. Neba fãa sẽn be karen-doogẽ wã da geta bãmba.</verse>
				<verse number="21">A Zezi sɩngame n gom ne-b n yeele: Gʋls-sõng kãngã yãmb sẽn wʋm moas-moasã wã paama pidsg rũnna.</verse>
				<verse number="22">La nebã fãa da kɩta bãmb kaset n pẽgd bãmba, gom-sõamy nins sẽn dag n yit bãmb noorẽ wã yĩnga, la b sokdẽ tɩ bãmb ka a Zozɛf biigã wɛ?</verse>
				<verse number="23">A Zezi yeel-b lame yaa: Mam miime tɩ yãmb na n wẽe maam yel-bũn kãnga: Tɩpa, tɩp f meng f toor n sãooge, la: bɩ y maan bũmb nins fãa yãmb sẽn maan Kapɛrnawom tɩ tõnd wʋmã, y tẽngẽ ka.</verse>
				<verse number="24">A Zezi leb n yeel-b lame yaa: Sɩda, mam yeta yãmb tɩ Wẽnnaam no-rɛɛs baa a yen zɩ n paam tɩ b reeg-a sõama a meng tẽngẽ ye.</verse>
				<verse number="25">Mam yeta yãmb sɩd t'a Eli wakate, yĩngr sẽn pag tɩ saag ka ni yʋʋm a tãab la kiis a yoobe, tɩ kom kãseng kẽ tẽngã fãa wã, pʋgkõap wʋsg n da be Israyɛl.</verse>
				<verse number="26">Baoosgo, Wẽnnaam ka tʋm a Eli pʋgkõor baa a yen nengẽ, sã n ka Sɩdõ soolem pʋgkõor a yembr sẽn dag n be Sarɛpta nengẽ bala.</verse>
				<verse number="27">La Wẽnnaam no-rɛɛs a Elize wakate, yĩn-gãong bãas sẽn tar b rãmbã me ra yaa wʋsg Israyɛl. La baoosgo, baa a yen bãmb sʋkã ka paam yɩlgr ye, sã n ka Siiri rao a Naama bala.</verse>
				<verse number="28">Neba fãa sẽn dag n be karen-doogẽ wã sẽn wʋm gom kãensã, b sũyã puugame.</verse>
				<verse number="29">Bãmb yikame n veo a Zezi n yiis tẽngã, n tall-b n tɩ ta tãn-puuf ning bãmb tẽngã sẽn tiẽ wã zugu, n na n tus bãmb tɩ b yi tãngã zug n lʋɩ.</verse>
				<verse number="30">La a Zezi tũu bãmb sʋk bal n looge.</verse>
				<verse number="31">A Zezi kẽnga Kapɛrnawom, Galile tẽng a ye, la bãmb dag n zãmsda nebã Zuif-rãmbã vʋʋsg raare.</verse>
				<verse number="32">La bãmb zãmsgã yɛɛsa nebã. Bala, bãmb da zãmsda ne noore.</verse>
				<verse number="33">Dao a yen n da be karen-doogẽ wã tɩ zĩn-dẽgd tar-a.</verse>
				<verse number="34">A kelma ne pãng n yeele: Hey! Nazarɛt dao a Zezi, yãmb data tõnd ne bõe? Yãmb waame n na n sãam tõnd laa? Mam mii yãmb sẽn ya ned ninga. Yãmb yaa Wẽnnaam sõmblem soaba.</verse>
				<verse number="35">A Zezi tãsa yẽnda n yeel-a t'a sĩndi, la a yi n bas rao wã. Zĩnã luba daowã nebã sʋka, la a yi n bas-a n ka maan-a wẽng baa bilfu.</verse>
				<verse number="36">Nebã fãa yɛɛsame n gomd ne taab n yetẽ tɩ koe-kãngã yaa bõe koɛɛga? Bãmb tara noor la pãnga, tɩ b sã n yeel zĩn-dãmb nins sẽn ya rẽgdã tɩ b yi, b yitame.</verse>
				<verse number="37">La a Zezi yʋʋrã dag n saagda soolmã fãa.</verse>
				<verse number="38">A Zezi sẽn yi karen-doogẽ wã, b kẽnga a Sɩmo yiri. A Sɩmo reem-poakã yĩns ra wɩnga hal wʋsgo, la b kosa a Zezi tɩ b maag-a.</verse>
				<verse number="39">A Zezi sulga a zugẽ n tãs yĩn-wɩngrã, la a yĩn-wɩngrã sigame. La wakat kãng bala, a yikame n maan-b sãando.</verse>
				<verse number="40">Wĩndg sẽn kẽ, neb nins fãa sẽn dag n tar bãad-dãmba, bãas buud toay-toay sẽn tara, tall-b lame n wa a Zezi nengẽ. A Zezi tika bãmb ned kam fãa ne b nusi, n maag-ba.</verse>
				<verse number="41">Zĩn-dãmb me dag n yit n basda neb wʋsgo, la b kelemdẽ n yetẽ tɩ: Yãmb yaa Wẽnnaam Bi-ribla. La a Zezi da tãsda bãmba, n gɩdgd-b tɩ b ra gom ye. Bala, zĩn-dãmbã ra miime t'a Zezi yaa Kiristã.</verse>
				<verse number="42">Beoogã sẽn vẽege, bãmb yiime n kẽng zĩig sẽn ya we-rasempʋɩɩgẽ. Neb kʋʋng sɩngame n gẽesd bãmba, n wa n ta bãmb nengẽ. B dag n datame n gɩdg a Zezi tɩ b da loog n bas-b ye.</verse>
				<verse number="43">La a Zezi yeel-b lame tɩ yaa tɩlɛ tɩ bãmb moon Wẽnnaam soolem koe-noogã tẽms a taabã me. Bala, yaa bõn-kãng yĩng la b sẽn tʋm bãmbã.</verse>
				<verse number="44">La a Zezi da moonda koe-noogã Galile karen-dotã pʋse.</verse>
			</chapter>
			<chapter number="5">
				<verse number="1">A Zezi sẽn da be Genezarɛt mogrã noore, neb kʋʋngã gũbga bãmba, n pẽdgd taab n dat n wʋm Wẽnnaam goamã.</verse>
				<verse number="2">A Zezi yãnda koom kogend a yiib sẽn be kooma noore, zĩm-yõagdb sẽn da sig n bas n pegsd b zĩm-gãmba.</verse>
				<verse number="3">A Zezi kẽe koglg a yen sẽn da ya a Sɩmo rẽnda, n kos-a t'a zãag bilf ne kʋɩl-koakã. La a Zezi zĩnda koom koglgẽ wã n pa be n zãmsd neb kʋʋngã.</verse>
				<verse number="4">A Zezi sẽn gom n sɛ, b yeela a Sɩmo yaa: Kẽng-y kooma sẽn zulmẽ wã, tɩ y lob y zĩm-gãmba wã n yõg zĩma.</verse>
				<verse number="5">A Sɩmo leoka bãmba: Karen-saamba, tõnd tʋma yʋngã tõr n ka tol n yõk bũmb ye. La yãmb sẽn yeelã yĩnga, m na n loba zĩm-gãmba wã.</verse>
				<verse number="6">Bãmb sẽn lobã, b yõga zĩm wʋsgo, la b zĩm-gãmba wã ra pãrsdame.</verse>
				<verse number="7">Bãmb kamsa b tũud-n-taasã sẽn dag n be koglg a to wã pʋgẽ wã tɩ b wa n sõng-ba. B waame la b pidsa koom-kogend a yiibã hal tɩ b rat n lisi.</verse>
				<verse number="8">A Sɩmo Pɩyɛɛr sẽn yã woto, a wõgemda a Zezi taoor n yeele: Zu-soaba, zãag-y y meng ne maam. Tɩ bõe, mam yaa yel-wẽn maanda.</verse>
				<verse number="9">Bala, rabeem n da yõk yẽ ne neb nins sẽn da be ne yẽnda wã, zĩma bãmb sẽn yõgã waooglem yĩnga.</verse>
				<verse number="10">La yɩɩ woto me ne a Zebde kom-dibli a Zak ne a Zã sẽn yaa a Sɩmo tũud-n-taasã. La a Zezi yeela a Sɩmo yaa: Da zoe rabeem ye. Sẽn sɩng ne moasã, fo na n yɩɩ nin-baooda.</verse>
				<verse number="11">Dẽ, bãmb lebg n talla kogendã n wa kʋɩl-koakẽ wã, n bas fãa la b tũ a Zezi.</verse>
				<verse number="12">A Zezi ra bee tẽng a yen pʋgẽ, la rao a ye n be be tɩ yĩn-gãong bãag tar-a. A sẽn yãnd a Zezi, a lʋɩɩme n fõgen a neng tẽnga, n bõos bãmb a woto: Zu-soaba, yãmb sã n data, y tõee n kɩtame tɩ m yɩ yɩlemde.</verse>
				<verse number="13">A Zezi tẽega b nug n sɩɩs-a n yeele: Mam datame. Bɩ f yɩ yɩlemde. Tao-tao bala, yĩn-gãong bãagã loog n bas-a lame.</verse>
				<verse number="14">Dẽ, a Zezi keooga yẽ t'a ra gom bõn-kãng ne ned ye. La b yeel-a yaa: Kẽng n tɩ wilg f meng maan-kʋʋdã, la f maan maoong wa sẽn zems a Moyiis sẽn yeelã, f yɩlgrã yĩnga, t'a tõe n yɩ kaset bãmb yĩnga.</verse>
				<verse number="15">A Zezi yʋʋrã ra saagd n yɩɩda pĩnda. Neb kʋʋng wʋsg tigma taab n na n kelg-ba, la b tõe n paam tɩ b maag b bãasã.</verse>
				<verse number="16">La a Zezi ra kẽngda we-rasempʋɩɩsẽ, n tɩgd n pʋʋsdẽ.</verse>
				<verse number="17">Daar a yembre, a Zezi ra zãmsda neba. Fariisẽ-dãmb ne tõog karen-saam-dãmb da yii Galile tẽmsã fãa ne Zude la ne Zeruzalɛm n wa n zĩ be. La Zu-soaba pãng ra bee ne a Zezi tɩ bãmb maagd bãad-dãmba.</verse>
				<verse number="18">La ade, neb n tʋk ned sẽn ki bogre, ne gãaga, n da baood n na n kẽes-a, n sik-a a Zezi taoore.</verse>
				<verse number="19">La nebã sẽn ya wʋsg tɩ bãmb ka mi b sẽn na n tũ zĩig ning n kẽes-a wã yĩnga, b dʋʋ roogã zugu, n maan võore, n sik ki-bogrã ne a gãagã a Zezi taoor nebã sʋka.</verse>
				<verse number="20">A Zezi sẽn yã b tẽebã, b yeela rao wã t'a paama a yel-wẽna sugri.</verse>
				<verse number="21">Tõog karen-saam-dãmbã ne Fariisẽ-dãmbã sɩngame n tagsdẽ n yetẽ yaa: Yaa yɛ ned la yõwã n paoogd Wẽnnaam a woto? Sã n ka Wẽnnaam b yen, ãnna n tõe n kõ yel-wẽn sugri?</verse>
				<verse number="22">A Zezi bãnga bãmb tagsdã, n gom ne-b n sok-b yaa: Bõe yĩng tɩ yãmb tagsd a woto y sũyã pʋse?</verse>
				<verse number="23">Bʋg yeelg n ya naana n yɩɩda? "Fo paama f yel-wẽna sugr" bii, bɩ "yik n kẽne"?</verse>
				<verse number="24">La yaa sẽn na yɩl tɩ yãmb bãng tɩ Ninsaal Bi-riblã tara pãn-tõog tẽng zug tɩ kõ yel-wẽna sugri. Dẽ, a Zezi yeela ki-bogrã yaa: Mam yeta foom tɩ f yik n dɩk f gãag n kuil f yiri.</verse>
				<verse number="25">La wakat kãng bala, a yika bãmb taoore, n dɩk gãag ning yẽ sẽn da gãe a zugã, n loog n kuiis a yir la a pẽgd Wẽnnaam.</verse>
				<verse number="26">Bãmb fãa ra yɛɛsame, la b waoogd Wẽnnaam. La rabeem yõka bãmb tɩ b yeel yaa: Tõnd yãa bõn-bãnd rũnna.</verse>
				<verse number="27">Dẽ poore, a Zezi yiime, la b yãa yaood-dɛɛgd sẽn zĩ a tʋʋm zĩigẽ, t'a yʋʋr la a Levi. A Zezi yeela yẽ t'a tũ bãmba.</verse>
				<verse number="28">A Levi basa fãa n yik n tũ a Zezi.</verse>
				<verse number="29">A Levi maana kibs kãseng a yiri, a Zezi yĩnga. La yaood-dɛɛgdb wʋsg ne neb a taab n da be be n zĩ n dɩt ne bãmba.</verse>
				<verse number="30">Fariisẽ-dãmbã ne bãmb tõog karen-saam-dãmbã ra yẽgemdame n yet a Zezi karen-biisã yaa: Bõe yĩng tɩ yãmb dɩtẽ la y yũud ne yaood-dɛɛgdbã la yel-wẽn maandbã?</verse>
				<verse number="31">A Zezi gomame n yeel-b yaa: Ka neb nins sẽn tar laafɩ wã n baood tɩp ye: yaa bãad-dãmbã.</verse>
				<verse number="32">Mam ka wa n na n bool nin-tɩrs tɩ b wa tek yam n kos sugr ye, yaa yel-wẽn maandbã.</verse>
				<verse number="33">Bãmb yeela a Zezi yaa: A Zã karen-biisã ne Fariisẽ-dãmba karen-biis loeta noor naoor wʋsg n pʋʋsdẽ, tɩ yãmb karen-biisã yaool n dɩtẽ la b yũuda.</verse>
				<verse number="34">A Zezi leoka bãmb yaa: Yãmb tõe n modga pʋg-paal sɩd tũud-n-taas tɩ b loe noor wakat ninga pʋg-paal sɩdã sẽn ket n be bãmb sʋk sɩda?</verse>
				<verse number="35">Day n wat tɩ b na n yiis pʋg-paal sɩdã n bas-ba. Dẽ, da-kãense, b na yaool n loe noore.</verse>
				<verse number="36">A Zezi wẽe bãmb yel-bũnd me n yeele: Ned kõn kẽeg fu-paalg n yãk a peend n na n lisg fu-kʋdg ye. Sã n ka rẽ, yẽ n kẽeg fu-paalga, la peendã yẽ sẽn yãkã ka zemsd ne fu-kʋdgã ye.</verse>
				<verse number="37">La ned ka suiid divẽ paalg ko-wao-kʋdẽ ye. Sã n ka rẽ, divẽ paalgã na n kɩtame tɩ ko-waoosã pusi. Divẽ wã na raage, la ko-waoosã na sãam.</verse>
				<verse number="38">La b tog n suii divẽ paalg ko-wao-paals pʋse.</verse>
				<verse number="39">La ned sã n yũ divẽ kʋdgo, a ka leb n dat divẽ paalg ye. Tɩ bõe, a yetame tɩ divẽ kʋdgã yaa noogo.</verse>
			</chapter>
			<chapter number="6">
				<verse number="1">Zuif-rãmbã vʋʋsg daar a yen, a Zezi dag n pɩʋʋgda pʋto. Bãmb karen-biisã ra yãgsda kood n tẽgd n wãbdẽ.</verse>
				<verse number="2">Fariisẽ-dãmba kẽer soka bãmb yaa: Yaa bõe tɩ yãmb maand bũmb sẽn ka zems tɩ maan vʋʋsg daare?</verse>
				<verse number="3">A Zezi leok-b lame yaa: Yãmb ka karem bũmb ning a Daviid sẽn maan kom sẽn tar yẽ ne a tũud-n-taasã wakate,</verse>
				<verse number="4">sẽn yɩ wãn tɩ yẽ kẽ Wẽnnaam doogẽ wã n deeg kaset bur paadma n wãb la a kõ a tũud-n-taasã, baa ne ned sẽn ka tar noor tɩ rɩ, sã n ka maan-kʋʋdbã balã laa?</verse>
				<verse number="5">La a Zezi yeela bãmb tɩ Ninsaal Bi-ribla yaa vʋʋsg daarã Zu-soaba.</verse>
				<verse number="6">Zuif-rãmbã vʋʋsg daar a to, a Zezi kẽe karen-doogẽ wã n zãmsd neba. Dao n dag n be be t'a nug rɩtg ki.</verse>
				<verse number="7">Tõog karen-saam-dãmbã ne Fariisẽ-dãmbã da gũusda a Zezi n dat n ges b sã n na n maaga ned vʋʋsg daarã. Dag n yaa sẽn na n yɩl n paam bũmb n dõd a Zezi.</verse>
				<verse number="8">La a Zezi da mii b tagsdã. Dẽ, b yeela rao ninga nug sẽn ki wã t'a yik n yals sʋk be. Yẽ yik n yaasa yĩngri.</verse>
				<verse number="9">Dẽ, a Zezi yeela bãmb yaa: M sokda yãmba, noor beeme tɩ maan neer vʋʋsg daare, wall tɩ maan wẽnga? Tɩ fãag neda, wall tɩ kʋ-a?</verse>
				<verse number="10">Dẽ, a Zezi wẽnemd n gesa bãmb fãa n yeel rao wã t'a tẽeg a nugã. Yẽ tẽegame la a nugã vʋʋgame.</verse>
				<verse number="11">Bãmb sũyã puuga wʋsg tɩ b yẽsd ne taab n baood b sẽn na n maan a Zezi bũmb ninga.</verse>
				<verse number="12">Wakat kãnga, a Zezi kẽnga tãng zug n na n tɩ pʋʋse. La bãmb pʋʋsa Wẽnnaam yʋngã tɛk fãa.</verse>
				<verse number="13">La beoogã sẽn vẽege, bãmb boola b karen-biisã n tũus bãmb piig la a yiibu, n bool-b tɩ tẽn-tʋmdba.</verse>
				<verse number="14">Yaa a Sɩmo bãmb sẽn pʋd a yʋʋr t'a Pɩyɛɛrã, ne a ba-biiga Ãndre, a Zak la a Zã, la a Filip ne a Bartelemi,</verse>
				<verse number="15">a Matye la a Toma, la a Alfe biig a Zak ne a Sɩmo b sẽn boond tɩ zelot,</verse>
				<verse number="16">la a Zak biig a Zuud, la a Zudas Iskaryo sẽn lebg zãmb soabã.</verse>
				<verse number="17">A Zezi yii ne b karen-biisã tãngã zug n sig n yaas tẽnga. Bãmb karen-bi wʋsgã da bee be ne neb kʋʋng wʋsg sẽn yi Zude soolem fãa, la Zeruzalɛm la Tɩɩr tẽn-kɩremse ne Sɩdõ. Bãmb da waame n na n kelg a Zezi, la b paam tɩ b yiis b bãasã n maag-ba.</verse>
				<verse number="18">Zĩn-dẽgd sẽn da namsd-b rãmbã paama maagre.</verse>
				<verse number="19">La neb kʋʋngã fãa ra baood n sɩɩs a Zezi. Bala, pãng n da yit a Zezi nengẽ n maagd bãmb fãa.</verse>
				<verse number="20">Dẽ, a Zezi zẽka b neng n ges b karen-biisã n yeel yaa: bark bee yãmb sẽn ya naong rãmba zutu, bala, Wẽnnaam soolem yaa yãmb dẽnda.</verse>
				<verse number="21">Bark bee yãmb kom sẽn tar moasã wã zutu, bala, yãmb na n tɩgame. Bark bee yãmb sẽn yãbd moasã wã zutu, bala, yãmb na la.</verse>
				<verse number="22">Bark bee yãmb zutu, nebã sẽn na n kisg yãmba, la b bak yãmb toore, la b tʋ yãmba, la b tõdg yãmb yʋʋrã wa bõn-wẽnga, Ninsaal Bi-riblã yĩnga.</verse>
				<verse number="23">Bɩ y maan sũ-noog da-kãnga n kɩdme, tɩ bõe yãmb keoor na n yɩɩ kãseng arzãn pʋgẽ. Bala, bãmb ba-rãmb dag n maanda Wẽnnaam no-rɛɛsdbã me a woto.</verse>
				<verse number="24">La yãmb sẽn ya arzegs rãmbã, yãmb na paam toogo, bala, yãmb tara y belsgo.</verse>
				<verse number="25">Yãmb sẽn dɩt n tɩgd moasã wã, yãmb na paam toogo, bala, kom na n yõka yãmba. Yãmb sẽn laad moasã wã, yãmb na paam toogo, bala, yãmb na n paama sũ-sãoong la nintãm.</verse>
				<verse number="26">Yãmb na paam toogo, neba fãa sã n pẽgd yãmba, bala, ba-rãmba ra maanda belgr no-rɛɛsdbã a woto.</verse>
				<verse number="27">La mam yeta yãmba, yãmb sẽn kelgd maamã, tɩ y nong y bɛɛbã, la y maan neb nins sẽn kis yãmbã neere.</verse>
				<verse number="28">Ning-y neb nins sẽn kãabd yãmb wẽngã zut barka, la y pʋʋs neb nins sẽn maand yãmb wẽngã yĩnga.</verse>
				<verse number="29">Ned sã n wẽ fo yɛgd pɛka, bɩ f wẽnemd a to wã me n kõ-a. Ned sã n deeg fo fu-bedre, bɩ f bas-a t'a reeg f fu-bilã me.</verse>
				<verse number="30">Ned ning fãa sẽn kos foom bũmb bɩ f kõ-a, la ned sã n dɩk fo paoongo, bɩ f ra sok-a ye.</verse>
				<verse number="31">Bũmb ninga yãmb sẽn dat tɩ neba maan yãmbã, bɩ yãmb me maan bãmb me a woto.</verse>
				<verse number="32">Yãmb sã nong neb nins sẽn nong yãmbã bala, bõe bark la yãmb na n paame? Bala, yel-wẽn maandbã me nonga neb nins sẽn nong bãmbã.</verse>
				<verse number="33">La yãmb sã n maand neb nins sẽn maand yãmb neerã bal neere, bõe bark la yãmb na n paame? Bala, yel-wẽn maandbã me maanda a woto.</verse>
				<verse number="34">La yãmb sã n pengd neb nins yãmb sẽn tẽed tɩ b na n paam n lebsa yãmbã bala, bõe bark la yãmb na n paame? Bala, yel-wẽn maandbã me pengda taaba, tɩ b tõe n leb n deeg sẽn zem a woto.</verse>
				<verse number="35">La, nong-y yãmb bɛɛba. Maan-y-b neere, la y peng n da tẽed tɩ b na lebs-y ye. La yãmb keoor na n yɩɩ kãsenga, la yãmb na n yɩɩ Wẽnnaam sẽn be saasẽ saasẽ wã kamba. Bala, bãmb yaa sõama zɩ-beoog rãmbã ne nin-wẽnsã yĩnga.</verse>
				<verse number="36">Bɩ y yɩ nimbãan-zoɛtba, wa yãmb ba wã sẽn ya nimbãan-zoɛtã.</verse>
				<verse number="37">Da bʋ-y ned bʋʋd ye, la b kõn bʋ yãmb bʋʋd ye. Da kao-y ned bʋʋd ye, la b kõn kao yãmb bʋʋd ye. Maan-y sugri, la b na maan yãmb me sugri.</verse>
				<verse number="38">Bɩ y kõ la b na kõ yãmba. B na n maka sõama n kõ yãmba, n dĩ, n yegse, n ning tɩ sudgi. Bala, ne makdg ninga yãmb sẽn makd n kõt nebã, Wẽnnaam na n maka ne rẽnda n kõ yãmba.</verse>
				<verse number="39">A Zezi wẽe bãmb yel-bũnd me n yeele: Zoang tõe n tɛɛ zoang sɩda? Bãmb b yiibã fãa kõn lʋɩ bokẽ sɩda?</verse>
				<verse number="40">Karen-biig ka yɩɩd a karen-saamb ye. La karen-biig fãa sẽn paam zãmsg n taas lebga wa a karen-saamba.</verse>
				<verse number="41">Yaa bõe tɩ fo get moogã sẽn be f ba-biigã nifẽ wã, n yaool n ka ne sug-raoogã sẽn be fo mengã rẽndẽ wã?</verse>
				<verse number="42">Fo sẽn ka ne sug-raoogã sẽn be fo nifẽ wã, fo na n yɩɩ a wãn n yeel f ba-biigã t'a bas tɩ f yãk moogã sẽn be a nifẽ wã? Zãmb soaba, deng n yãk sug-raoogã sẽn be fo nifẽ wã, la rẽ, fo na n yãa sõama n tõog n yãk moogã sẽn be f ba-biigã nifẽ wã.</verse>
				<verse number="43">Tɩ-sõng ka be n womd bi-wẽns ye, la tɩ-wẽng me ka be n womd bi-sõama ye.</verse>
				<verse number="44">Bala, b bãngda tɩɩg fãa a biisẽ. B ka wobd kankam gõaag zug ye, la b ka kaood sib kɛglg zug ye.</verse>
				<verse number="45">Nin-sõng yiisda bõn-sõng a laog-sõngã bĩngr zĩigẽ sẽn be a sũurẽ, la nin-wẽng yiisda wẽnga a laog-wẽngã bĩngr zĩigẽ. Bala, yaa bũmb ning sẽn pid sũurã n yit noorẽ wã.</verse>
				<verse number="46">Bõe yĩng tɩ yãmb boond maam tɩ Zu-soaba! Zu-soaba! La y ka maand mam sẽn yet yãmbã?</verse>
				<verse number="47">Ned ning fãa sẽn wat mam nengẽ n kelgd mam goama n sakdẽ, mam na n wilga yãmb yẽ sẽn wẽnd ned ninga.</verse>
				<verse number="48">Yẽ wẽnda wa rao sẽn yik n na n me a roogo. Yẽ tuu bog-zulunga, n yẽbg roogã kugr zugu. La ko-kãseng sẽn wa, ko-zoetma zoeeme n wẽ roogã, la a ka tõog n miim-a ye, roogã meebã sẽn da ya sõama wã yĩnga.</verse>
				<verse number="49">La ned ning sẽn wʋmd n ka sakdẽ wã, yẽ wẽnda wa rao a yen sẽn me a roog tom zugu, n ka tuk bok ye. Ko-zoetma zoee n wẽe roogã, la tao-tao bala, a lʋɩɩme, la ro-kãnga sãoongã yɩɩ kãsenga.</verse>
			</chapter>
			<chapter number="7">
				<verse number="1">A Zezi sẽn gom gom-kãense ne neb nins sẽn da kelgd bãmba n sɛ, b kẽnga Kapɛrnawom.</verse>
				<verse number="2">Sodaas koabg naab a ye n da tar a tʋmtʋmd nongr sẽn gãe ne bãag n kolg kũum.</verse>
				<verse number="3">Yẽ sẽn wʋm tɩ b gomd a Zezi yelle, a tʋma Zuif-rãmbã kãsem-dãmb bãmb nengẽ tɩ b tɩ kos-b tɩ b wa n fãag a tʋmtʋmdã.</verse>
				<verse number="4">Bãmb sẽn ta a Zezi nengẽ, b bõosa bãmb ne pẽdgr n yeele: Rao-kãngã zemsame tɩ y maan a sẽn kotã n kõ-a.</verse>
				<verse number="5">Tɩ bõe, yẽ nonga tõnd buudã, la yaa yẽnda n me tõnd karen-doogã.</verse>
				<verse number="6">Dẽ, a Zezi da tũuda bãmb n dabda, la b sẽn kolg yirã, sodaas koabg naabã tʋma a zo-rãmb tɩ b tɩ yeel a Zezi yaa: Zu-soaba, da nams-y y meng a woto ye. Bala, mam ka zems tɩ yãmb kẽ mam zakẽ ye.</verse>
				<verse number="7">Yaa woto yĩng me n kɩt tɩ mam ka tags tɩ mam zemsame tɩ wa yãmb nengẽ m toorã. Yãmb ye n gom bala, la mam tʋmtʋmdã na n paama laafɩ.</verse>
				<verse number="8">Bala, neb sẽn yɩɩd maam n so maam, tɩ mam me so sodaase. Mam sã n yeel a yen t'a kẽnge, a kẽngdame, la m yeel a to t'a wa, a watame. Mam sã n yeel m tʋmtʋmd t'a maan woto, a maanda rẽ.</verse>
				<verse number="9">Dẽ, a Zezi sẽn wʋm gom-kãensã wã, a yɛɛsa bãmba. La b wẽnemdame n yeel neb kʋʋngã sẽn da pʋgd bãmbã yaa: Mam yeta yãmb tɩ hal baa Israyɛl pʋgẽ, mam nan ka yã tẽ-kãseng a woto ye.</verse>
				<verse number="10">La b sẽn tʋm-b rãmbã sẽn lebg n ta yiri, b mikame tɩ tʋmtʋmda paama laafɩ.</verse>
				<verse number="11">Vẽkembeoogo, a Zezi kẽnga tẽng a yen sẽn boond tɩ Nayin. Bãmb karen-biisã ne neb wʋsg da tũuda bãmba.</verse>
				<verse number="12">A Zezi sẽn wa n kolg tẽngã noore, mikame tɩ neb n da tʋk kũum n dabd mumbu. Yẽ da yaa pag a yen sẽn ya pʋgkõor bi-ribl yende. La tẽngã neb wʋsg ra yãagda pagãm</verse>
				<verse number="13">Zu-soabã yãnda pagã, t'a nimbãaneg yõk-b tɩ b yeel-a t'a ra yãb ye.</verse>
				<verse number="14">A Zezi kolgame n tik pãndarã, la neb nins sẽn da tʋk-a wã yalsame. A Zezi yeelame yaa: Bi-bɩɩga, mam yeta foom tɩ f yiki.</verse>
				<verse number="15">La sẽn ki-a wã yikame n zĩnd n sɩng n gomda, t'a Zezi lebs-a a ma.</verse>
				<verse number="16">Neba fãa yɛɛsame n pẽgd Wẽnnaam n yetẽ yaa: Wẽnnaam no-rɛɛs kãseng puka tõnd sʋka, la Wẽnnaam waa n gesa b nebã.</verse>
				<verse number="17">Nebã sẽn gom a Zezi yell woto wã, koe-kãng saaga Zude soolmã fãa ne a tẽn-kɩremsã.</verse>
				<verse number="18">A Zã karen-biisã togsa yẽ bõn-kãens fãa.</verse>
				<verse number="19">A Zã boola a karen-biis a yiib n tʋm-b tɩ b tɩ sok Zu-soabã n gese, yaa bãmb la sẽn tog n wa-a wã bii, bɩ bãmb tog n gũu ned a to.</verse>
				<verse number="20">Raopã sẽn ta a Zezi nengẽ, b yeelame yaa: A Zãmbatiis tʋma tõnd yãmb nengẽ tɩ d wa sok n gese, yaa yãmb la sẽn tog n wa-a wã bii, bɩ tõnd tog n gũu ned a to?</verse>
				<verse number="21">Wakat kãng bala, a Zezi maaga bãad-dãmb wʋsgo, koms-rãmba, la sɩ-wẽns sẽn tar-b rãmba, la b pugs zoens wʋsg nini.</verse>
				<verse number="22">La a Zezi leok-b lame n yeele: kẽng-y n tɩ togs-y-yã a Zã bũmb nins yãmb sẽn yã la y wʋmã: Zoens nin pugsdame, wobs kẽndame, yĩn-gãong bãas sẽn tar b rãmbã yĩns lebgda sõama, wʋms wʋmdame, koe-noogã moonda naong rãmb sʋka.</verse>
				<verse number="23">La bark bee ned ning mam sẽn kõn yɩ kug-lakdg a yĩngã zugu.</verse>
				<verse number="24">A Zã sẽn tʋm-b rãmbã sẽn looge, a Zezi sɩngame n gom ne neb kʋʋngã a Zã yell n yeele: Yãmb kẽng n tɩ gesa bõe we-rasempʋɩɩgẽ wã? Tãnwĩig sobg sẽn miimda?</verse>
				<verse number="25">La bõe la yãmb sẽn kẽng n tɩ gesã? Rao sẽn yer waoogr futu? Ad neb nins sẽn yer fu-bʋgsã, la b vɩ bõn neeb sʋkã bee rĩm-dãmb zagsẽ.</verse>
				<verse number="26">La boẽ la yãmb sẽn kẽng n tɩ gesã? Wẽnnaam no-rɛɛsa? Mam yeta yãmb tɩ n-ye, la a pʋs n yɩɩda Wẽnnaam no-rɛɛsa.</verse>
				<verse number="27">Yaa yẽ yell la b sẽn gʋls n yeel tɩ: "Gese, mam tʋmda m koe-toagsd t'a reng fo taoor n segl f waoongã."</verse>
				<verse number="28">Mam yeta yãmb tɩ pagb sẽn dog b rãmbã sʋka, baa a yen ka be sẽn ya-a kãseng n yɩɩd a Zã ye. La baoosgo, sẽn ya-a yao-zʋʋg Wẽnnaam soolmẽ wã yaa kãseng n yɩɩd a Zã.</verse>
				<verse number="29">Neba fãa ne yaood-dɛɛgdbã sẽn wʋm a Zã goama, b reega a Zã lisgã, n wilg tɩ Wẽnnaam yaa tɩrga.</verse>
				<verse number="30">La Fariisẽ-dãmbã ne tõog karen-saam-dãmbã sẽn zãgs t'a Zã kõn lis bãmbã, b tõdga bũmb ning Wẽnnaam sẽn da seglg bãmb yĩngã.</verse>
				<verse number="31">Dẽ, a Zezi kẽnga taoor n yeele: Mam na n mamsa zamaan kãngã neb ne bõe? La b wẽnda ãnna?</verse>
				<verse number="32">Bãmb wẽnda kamb sẽn zĩ raagẽ n boond taab n yetẽ yaa: Tõnd peeba wɩɩg yãmb yĩnga, la yãmb ka sao ye. Tõnd yɩɩla kʋʋr yɩɩla, la yãmb ka yãb ye.</verse>
				<verse number="33">Bala, a Zãmbatiis waame n ka wãbd buri, la a ka yũud divẽ ye, tɩ yãmb yetẽ tɩ zĩn n tar-a.</verse>
				<verse number="34">Ninsaal bi-riblã sẽn wa, b rɩtame la b yũuda, tɩ yãmb yetẽ tɩ rao-kãnga yaa yão-be-neda, la rã-yũuda, la yaood-dɛɛgdbã ne yel-wẽn maandbã zoa.</verse>
				<verse number="35">La neb nins sẽn deegd Wẽnnaam yamã miime t'a yaa yam.</verse>
				<verse number="36">Fariisẽ a yen bõosa a Zezi tɩ b wa n dɩ ne yẽnda. A Zezi kẽe Fariisẽ wã yir n zĩnd n na dɩ.</verse>
				<verse number="37">La gese, pag a ye n da be tẽngã pʋgẽ n ya yel-wẽn maanda. Yẽ bãngame t'a Zezi zĩi Fariisẽ wã zakẽ n dɩtẽ. Yẽ talla albatr tʋk sẽn pid ne tɩdare, n wa n yals a Zezi poorẽ, b nao wã sɛɛgẽ.</verse>
				<verse number="38">A dag n yãbdame, n sɩng n madgd a Zezi nao wã ne a nintãma, la a da yẽesd-b ne a zoobdo, n mogsd bãmb naowã la a zãgsd-b ne tɩdarã.</verse>
				<verse number="39">Fariisẽ ning sẽn bool a Zezi wã sẽn yã woto, a tagsa a sũurẽ n yeele: rao-kãngã sã n da yaẽ Wẽnnaam no-rɛɛsa, b rag n na bãngẽ pag ning sẽn sɩɩsd bãmbã sẽn ya ned ninga, la a sẽn ya bũmb ninga: yel-wẽn maanda.</verse>
				<verse number="40">A Zezi goma ne a Sɩmo n yeel-a yaa: Sɩmo, mam dat n yeela foom bũmbu. T'a leok tɩ: "Karen-saamba, yeel-y-yã".</verse>
				<verse number="41">A Zezi yeela yẽnda yaa: ned a ye n da be tɩ neb a yiib tar yẽ samde. A yembrã dag n tara deniye kobs-nu samde, t'a to wã tar pis-nu.</verse>
				<verse number="42">La bãmb sẽn da ka tar n na yao wã, yẽ basa b yiibã fãa samã taale. Bãmb b yiibã sʋka, bʋg n na n nong yẽnda n yɩɩda?</verse>
				<verse number="43">A Sɩmo leokame tɩ yẽ tagsdame tɩ yaa ned ning sẽn dag n tar sam-kẽeng tɩ b bas-a taalã. A Zezi yeela yẽ t'a togsa sɩda.</verse>
				<verse number="44">Dẽ, a Zezi wẽnemda paga sẽne n yeel a Sɩmo yaa: Fo nee pʋg-kãngã? Mam kẽe fo zakẽ, la fo ka kõ maam koom tɩ m waas m nao ye. La yẽnda, a madga mam nao ne a nintãm, n yẽes-b ne a zoobdo.</verse>
				<verse number="45">Fo ka mok maam ye, la hal mam sẽn kẽ wã tɛka, yẽ mogsda mam nao n ka basdẽ ye.</verse>
				<verse number="46">Fo ka sõog mam zug kaam ye, la yẽnda, a waala mam nao ne tɩdare.</verse>
				<verse number="47">Yaa woto yĩnga, mam yeta foom tɩ yẽ paama a yel-wẽna sẽn yaa wʋsgã sugri. Bala, yẽ wilga a nonglem kãsenga. La ned ning b sẽn kõt sugr bũmb bilf yĩng nonglem yaa bilfu.</verse>
				<verse number="48">La a Zezi yeela pagã yaa: fo paama f yel-wẽna sugri.</verse>
				<verse number="49">Neb nins sẽn n da zĩ ne bãmb n dɩtẽ wã sɩngame n tags b sũyẽ wã a woto: dao-kãngã yaa ãnna n kõt baa yel-wẽna sugri?</verse>
				<verse number="50">La a Zezi yeela pagã yaa: fo tẽeb n fãag foom. Kẽng ne bãane.</verse>
			</chapter>
			<chapter number="8">
				<verse number="1">Dẽ poore, a Zezi ra kẽnda tẽn-bõoneg pʋse, n moondẽ la b togsd Wẽnnaam soolem koe-noogã. Karen-biis piig la yiibã ra bee ne bãmba,</verse>
				<verse number="2">n paas pagb kẽere, a Zezi sẽn dig sɩ-wẽns sẽn n dag n be ne-bã, la b maag-b n yiis b bãasã: Yaa a Maari b sẽn boond tɩ Magdala Maari, soab ning a Zezi sẽn dig zĩn-dãmb a yopoe tɩ b yi n bas-a wã,</verse>
				<verse number="3">Herood tʋʋma gɛt a Suuza pag a Zan ne a Suzan, la pagb a taab wʋsg sẽn da yãkd b paoong n sõngd a Zezi ne b karen-biisã.</verse>
				<verse number="4">Neb kʋʋng wʋsg tigma taaba, la neb yii tẽns toay-toay n wa bãmb nengẽ. A Zezi tãoo solem-kãnga:</verse>
				<verse number="5">Bõn-bu-fẽrgd a ye n yi n na n tɩ fẽrg a bõn-buudu, la yẽ sẽn fẽrgdã, bõn-buudã kẽer lʋɩɩ sor kɩrenga. Neb tab-b la ne nao, la liuuli rɩ-b lame.</verse>
				<verse number="6">Kẽer lʋɩɩ kugr zugu. La b sẽn yi, b kʋɩɩme, maasr sẽn n ka be yĩnga.</verse>
				<verse number="7">Kẽer me lʋɩɩ gõos sʋka. La gõosã naaga bãmb n yi n dɩ-ba.</verse>
				<verse number="8">La kẽer lʋɩɩ zĩ-sõngẽ, n yi n wom biis tɩ ta koabg-koabga. A Zezi sẽn gomdã, b zẽka b koɛɛg n yeele: Ned ning sẽn n tar-a tʋb sẽn wʋmd bɩ a wʋme.</verse>
				<verse number="9">A Zezi karen-biisã soka bãmb yel-bũndã võore.</verse>
				<verse number="10">A Zezi leoka bãmb n yeel yaa: b kõo yãmb pãn-tõog tɩ y bãng Wẽnnaam soolem yel-soalma. La ne neb a taabã, b togsda bãmb bõn-kãens ne soalma, sẽn na n yɩl tɩ "bãmb sẽn getã, bɩ b ra yã ye, la tɩ b sẽn wʋmdã, b kõn wʋm a võor ye."</verse>
				<verse number="11">Yel-bũndã võor la a woto: bõn-buudã yaa Wẽnnaam goamã.</verse>
				<verse number="12">Sẽn be-b sor kɩrengã yaa neb nins sẽn wʋm koɛɛgã, tɩ rõata wat n yiisd koɛɛgã sẽn da be b sũyẽ wã, sẽn na n yɩl la b ra tẽ n paam fãagr ye.</verse>
				<verse number="13">Sẽn be-b kugrã zugã yaa neb nins sẽn wʋmd koɛɛgã n deegd-a ne sũ-noogã. La b ka tar yẽgen ye. Bãmb tẽeda wakat bilf bala, la makr wakate, bãmb basda tẽebã.</verse>
				<verse number="14">Gõosã, bõn-buudã sẽn lʋɩ b sʋkã, yaa neb nins sẽn wʋmd koɛɛgã n sɛ n looge, tɩ yɩɩre, la arzegse, la dũni sũ-noogã rɩ koɛɛgã t'a ka womd biis tɩ bɩ ye.</verse>
				<verse number="15">Zĩ-sõngã, yaa neb nins sẽn wʋmd koɛɛgã ne sũur sẽn ya sõama la tɩrga, n talld-a, n yalsd kãenkãe, n womd biisã.</verse>
				<verse number="16">Ned ka yõgend fɩtɩl n fõgn-a ne peoogo, wall a ning-a gãag tẽngr ye. B rogend-a-la fɩtɩl doagendgã zug tɩ neb nins sẽn kẽedã tõe n yã vẽenemã.</verse>
				<verse number="17">Bala, bũmb ka be sẽn lud sẽn kõn puk ye, la bũmb ka be sẽn solg sẽn kõn vẽneg ye.</verse>
				<verse number="18">Dẽ, bɩ y gũus ne yãmb sẽn kelgd to-to wã. Bala, b na n kõo ned ning sẽn tara, la ned ning sẽn ka tara, b na n deega baa bũmb ning yẽ sẽn tagsd t'a tarame wã n bas-a.</verse>
				<verse number="19">A Zezi ma ne b ma-bi-raop waa bãmb nengẽ, la neb kʋʋngã yĩnga, b ka tõog n ta a Zezi ye.</verse>
				<verse number="20">Nebã yeela a Zezi tɩ b ma wã bee yɩng ne b ma-bi-raopã n dat n yãnd-ba.</verse>
				<verse number="21">La a Zezi leoka bãmb n yeele: mam ma ne m ma-bi-raop yaa neb nins sẽn kelgd Wẽnnaam goamã n sakdẽ wã.</verse>
				<verse number="22">Daar a ye, a Zezi kẽe koom-koglg ne b karen-biisã, n yeel-b tɩ b wa tɩ b kẽng ko-kãsengã rʋʋnde. La b loogame.</verse>
				<verse number="23">La bãmb sẽn dugsd koglgã wakate, a Zezi gũsame. La sob-kãseng yika kooma zugu, tɩ koom-koglgã ra pid ne koom, tɩ lebg yel-pakr ne-ba.</verse>
				<verse number="24">Karen-biisã kolgame n nek a Zezi n yeel yaa: Karen-saamba! Karen-saamba! Tõnd na n kiime! A Zezi nekame, n tãs sobgã ne ko-pɛmã, la b yõkame, la zĩigã lebga sɩddd.</verse>
				<verse number="25">Dẽ, bãmb soka b karen-biisã yaa: Yãmb tẽebã bee yɛ? La rabeem yõka bãmb tɩ b yɛɛs n sok taab tɩ nin-kãngã yaa yɛ neda? Bala, baa sobgã ne ko-pɛma sakda bãmb noore.</verse>
				<verse number="26">Bãmb taa Geraza rãmbã tẽnga, tẽng sẽn teesd Galile.</verse>
				<verse number="27">La a Zezi sẽn n sig tẽnga, tẽngã rao a ye zĩn-dãmb wʋsg sẽn tar waa n sega bãmba. Hal daar zãra, a ka le yeelgd fut ye, la a ra ka gãe yir ye, yaa yaadẽ.</verse>
				<verse number="28">A sẽn yãa a Zezi, a kelmame n wõgemd bãmb taoor n zẽk a koɛɛg n yeele: Wẽnnaam sẽn be saasẽ saasẽ bi-ribl a Zezi, yãmb data maam ne bõe? Mam bõosd-y lame tɩ y ra nams maam ye.</verse>
				<verse number="29">Bala, a Zezi ra yeta zĩn-dẽgdã sẽn dag n kẽ yẽ hal daar zãrã t'a yi n bas rao wã. B ra sẽbda yẽ ne bãense, n balg a nao wã ne kutu, la a ra kaooda a sẽbdsã. La zĩna ra talld-a lame n kẽngd we-rasempʋɩɩsẽ.</verse>
				<verse number="30">A Zezi soka yẽ t'a yʋʋr la a bõe. T'a leok t'a tusa. Bala, zĩn-dãmb wʋsg n da kẽ yẽnda.</verse>
				<verse number="31">La zĩn-dãmbã bõosa a Zezi tɩ b ra rig-b tɩ b kẽng zĩ-zulungẽ wã ye.</verse>
				<verse number="32">Kurkuy wʋsg n da be tãnga zug n wãbdẽ, la zĩn-dãmbã bõosa a Zezi tɩ b kõ bãmb noor tɩ b tɩ kẽ kurkuyã. La a Zezi kõ-b lame.</verse>
				<verse number="33">Zĩn-dãmbã yii n basa rao wã n tɩ kẽ kurkuyã, la kurkuyã wudga tãnga sigdgẽ, n bilim n lʋɩ koomẽ wã, la koomã rɩ-b lame.</verse>
				<verse number="34">Neb nins sẽn da gũud kurkuyã sẽn yã bũmb ning sẽn maanã, b zoee n tɩ togsa koɛɛgã tẽnga pʋgẽ la pʋtẽ wã me.</verse>
				<verse number="35">Nebã kẽngame n na n tɩ ges bũmb ning sẽn maanã. Bãmb waa a Zezi nengẽ, la b yãa rao ning zĩn-dãmbã sẽn yi n basã t'a zĩ a Zezi sɛɛgẽ, n yer futu, n tar yam sõama. La rabeem yõka bãmba.</verse>
				<verse number="36">Neb nins sẽn yã bũmb ning sẽn maanã togsa bãmb rao ning zĩna sẽn da tarã sẽn paam yolsg to-to.</verse>
				<verse number="37">Geraza soolmã neba fãa kosa a Zezi tɩ b zãag n bas bãmba. Bala, rabeem kãseng n da yõk-ba. A Zezi kẽe koom-koglgã n lebg n lebe.</verse>
				<verse number="38">Rao ning zĩn-dãmbã sẽn yi n basã bõosa a Zezi ne pẽdgr n dat n pa ne bãmba. La a Zezi kuils-a lame n yeele:</verse>
				<verse number="39">Lebg n kuil f yir n tɩ wilg bũmb nins fãa Wẽnnaam sẽn maan n kõ fooma. Rao wã loogame n tɩ moon bũmb nins fãa a Zezi sẽn maan n kõ yẽ wã tẽngã fãa pʋgẽ.</verse>
				<verse number="40">A Zezi sẽn leb rʋʋndã, neb kʋʋng reega bãmba, bala, b fãa ra gũuda bãmba.</verse>
				<verse number="41">La gese, dao a yen yʋʋr sẽn boond t'a Zayirus, n yaa karen-doog naab waame n wõgemd a Zezi taoor n bõos bãmb tɩ b wa yẽ yirã.</verse>
				<verse number="42">Bala, yẽ ra tara a bi-pugl yende, a yʋʋm sẽn kolg piig la yiibu, n gãe n dat n ki. A Zezi sẽn dabd be wakate, neb kʋʋngã rɩdga bãmba.</verse>
				<verse number="43">La pag a ye n da be be tɩ bãag tar-a, t'a zɩɩm yit hal yʋʋm piig la a yiibu. Yẽ rɩka a sẽn da tarã fãa n kõ tɩpdba, la b baa a yen ka tõog t'a paam laafɩ ye.</verse>
				<verse number="44">Yẽ kolga a Zezi poorẽ, n sɩɩs bãmb fuugã noore. La wakat kãng bala, zɩɩmã sẽn da yitã yõkame.</verse>
				<verse number="45">La a Zezi sokame tɩ ãnna n sɩɩs bãmba? Ned fãa sẽn kɩɩsd tɩ ka yẽnda, a Pɩyɛɛr yeelame yaa: Karen-saamba, neb kʋʋngã gũbga yãmb n dɩdgd yãmba.</verse>
				<verse number="46">La a Zezi leokame n yeele: Ned n sɩɩs maam. Bala, mam bãngame tɩ pãng n yi mam nengẽ.</verse>
				<verse number="47">Pagã sẽn yã t'a yellã pukame, a waa n yĩgimda a Zezi taoor ne rigbu, neba fãa nifẽ, n togs bũmb ning yĩng sẽn kɩt tɩ yẽ sɩɩs a Zezi wã, la yẽ sẽn paam laafɩ zĩig pʋgẽ to-to.</verse>
				<verse number="48">A Zezi yeel-a lame: M bi-pugla, fo tẽeb n fãag foom, kẽng ne bãane.</verse>
				<verse number="49">A Zezi sẽn ket n gomda, ned n yi karen-doog naabã yir n wa n yeel-a: Da le nams-y karen-saamb ye: Yãmb bi-puglã kiime.</verse>
				<verse number="50">La a Zezi sẽn wʋme, b yeela karen-doog naabã yaa: Da maan dabeem ye. Tẽ bala, la biigã na n põsame.</verse>
				<verse number="51">La a Zezi sẽn ta yirã, bãmb ka sak tɩ ned tũ bãmb n kẽ, sã n ka a Pɩyɛɛr ne a Zã, la a Zak ne biigã ba la a ma bala.</verse>
				<verse number="52">Neba fãa ra yãbdame n wiisd biigã yĩnga. Dẽ, a Zezi yeel-b lame tɩ b ra yãb tɩ biigã ka ki ye, t'a gõeeme.</verse>
				<verse number="53">Nebã sẽn da mi tɩ biiga kiime wã, b yaala a Zezi.</verse>
				<verse number="54">La a Zezi gãda biigã nugu, n zẽk b koɛɛg n yeele: M biiga, yiki.</verse>
				<verse number="55">La a sɩɩgã lebg n waame, la wakat kãng bala, a yikame. La a Zezi yeelame tɩ b kõ biiga rɩɩb t'a rɩ.</verse>
				<verse number="56">Bi-puglã ba-rãmb yɛɛsame, la a Zezi keooga bãmb tɩ b ra togs ned bũmb ning sẽn maanã ye.</verse>
			</chapter>
			<chapter number="9">
				<verse number="1">A Zezi tigma karen-biis piig la a yiibã n kõ-b pãnga la noor tɩ b tõog zĩn-dãmba, la pãn-tõog tɩ b maag bãad-dãmba.</verse>
				<verse number="2">A Zezi tʋm-b lame tɩ b tɩ moon Wẽnnaam soolem koɛɛga, la b maag bãad-dãmba.</verse>
				<verse number="3">A Zezi yeel-b lame yaa: Da rɩk-y bũmb y kẽnda yĩng ye. Da rɩk-y da-saare, korgo, buri wall ligd ye. La y ra zã fut a yiib yiib ye.</verse>
				<verse number="4">Yãmb sẽn sig zak ning pʋgẽ, bɩ y pa be n ta y sẽn na n yi be n looge.</verse>
				<verse number="5">La zĩig ning fãa nebã sẽn ka reeg yãmba, y sã n wa n yit tẽn-kãnga, bɩ y pĩms y nao wã tom tɩ yɩ kaset b yĩnga.</verse>
				<verse number="6">A Zezi karen-biisã loogame n kẽng tẽng tẽnga, n moond koe-noogã, la b maagd neb zĩiga fãa.</verse>
				<verse number="7">Naab a Herood da wʋma bũmb nins fãa sẽn da maandã, la a da ka mi yẽ sẽn na n tags tɩ bũmb ning ye. Bala, neb kẽer da yetame t'a Zã vʋʋgame n yi kũum sʋka,</verse>
				<verse number="8">tɩ kẽer yetẽ tɩ Wẽnnaam no-rɛɛsdbã sẽn zĩnd pĩndã ned a ye n vʋʋge.</verse>
				<verse number="9">La Herood yeelame: Mam kɩtame tɩ b fiuug a Zã zugu. Dẽ, ned ning mam sẽn wʋmd tɩ b gomd a yell woto wã yaa ãnna soaba? La yẽ ra baoodame n dat n yãnd a Zezi.</verse>
				<verse number="10">Tẽn-tʋmdbã sẽn lebg n wa, b togsa a Zezi bũmb nins fãa bãmb sẽn maanã. A Zezi peega bãmb n yi kɛɛng n kẽng tẽng a yen sẽn boond tɩ Betsayida sẽne.</verse>
				<verse number="11">La neb kʋʋngã bãngame n pʋg bãmba. A Zezi reeg-b lame n gom ne-b Wẽnnaam soolem yelle, la b maag neb nins sẽn dag n dat maagrã me.</verse>
				<verse number="12">Wĩndgã sẽn kɩlle, karen-biis piig la yiibã kolgame n yeel a Zezi yaa: Kɩt-y tɩ neb kʋʋngã loog n kẽng tẽn-bõonegẽ wã ne pʋtã sẽn pẽ ka wã n tɩ paam gãag zĩisi, la b paam dɩɩbo. Bala, tõnd sẽn beẽ wã yaa we-rasempʋɩɩga.</verse>
				<verse number="13">A Zezi yeela karen-biisã tɩ bãmb mensã kõ nebã rɩɩb tɩ b rɩ. La b leokame n yeele: Tõnd ka tar sẽn yɩɩd bur a nu ne zĩm a yiib ye. Sã n ka tɩ tõnd mens na n kẽngame n tɩ ra rɩɩb nin-kãensã fãa yĩnga.</verse>
				<verse number="14">La nebã sẽn da be be wã kolga raop tus a nu. A Zezi yeela b karen-biisã tɩ b kɩt tɩ neba zĩnd sull-sulli, neb pis-nunu.</verse>
				<verse number="15">Karen-biisã maana a woto n kɩt tɩ b fãa zĩndi.</verse>
				<verse number="16">A Zezi reega bur a nu wã ne zĩm a yiibã n nak n ges yĩngr n ning-b barka, n yaool n kao burã ne zĩma n kõ karen-biisã tɩ b pʋɩ neb kʋʋngã.</verse>
				<verse number="17">Bãmb fãa rɩɩme n tɩge, la b wʋka gɩrsã sẽn kellã n pid pet piig la a yiibu. Bur a nu ne zĩm a yiibu (9.13)</verse>
				<verse number="18">Daar a ye, a Zezi ra bee zĩig neb sẽn ka be, n pʋʋsdẽ, la karen-biisã ra bee ne bãmba. A Zezi soka b karen-biisã yaa: Neb kʋʋngã yetame tɩ mam yaa ãnna?</verse>
				<verse number="19">Bãmb leokame tɩ kẽer yetame t'a Zãmbatiis, tɩ kẽer yetẽ t'a Eli, tɩ kẽer yetẽ tɩ Wẽnnaam no-rɛɛsdbã sẽn zĩnd pĩndã ned a ye sẽn vʋʋge.</verse>
				<verse number="20">La a Zezi soka bãmb yaa: La yãmba, yãmb yetame tɩ mam yaa ãnna? A Pɩyɛɛr leokame tɩ bãmb yaa Kirist sẽn yi Wẽnnaam nengẽ.</verse>
				<verse number="21">A Zezi keooga bãmb neere, n yeel-b tɩ b ra saag n togs ned yõwã ye.</verse>
				<verse number="22">A Zezi gomame n paas n yeel tɩ yaa tɩlɛ tɩ Ninsaal Bi-riblã nams wʋsgo, tɩ kãsem-dãmbã ne maan-kʋʋdbã kãsem-dãmba la tõog karen-saam-dãmbã kɩɩs bãmba n kʋ-ba, la tɩ rasem a tãab daare bãmb na vʋʋge.</verse>
				<verse number="23">Dẽ, a Zezi yeela b fãa yaa: ned sã n dat n tũ maam, bɩ a kɩɩs a mengã ratem, n tʋk a da-pɩk daar fãa n pʋg maam.</verse>
				<verse number="24">Sɩd me, ned ning fãa sẽn dat n kogl a vɩɩm, a vɩɩm na sãame. La ned ning sẽn na n bas a vɩɩm mam yĩnga, a na n le paam-a lame.</verse>
				<verse number="25">Ned sã n paam dũni bũmb fãa, n yaool n menem wall a sãam a menga, a yõod bee yɛ ne-a?</verse>
				<verse number="26">Sɩd me, ned sã n zoe mam yãnde la mam goama yãnde, Ninsaal Bi-riblã sã n wa n wa ne b ziirã, la b ba wã ziiri, ne malegs-sõamyã, b na n zoee yẽ me yãnde.</verse>
				<verse number="27">Mam yeta yãmb sɩd-sɩd tɩ neb nins sẽn be ka wã kẽer ka na n ki hal tɩ b yãnd Wẽnnaam soolmã.</verse>
				<verse number="28">Sẽn kolg rasem a nii, a Zezi sẽn gom gom-kãensã zugẽ, bãmb peega a Pɩyɛɛr ne a Zã la a Zak n dʋ tãngã zug n na n pʋʋse.</verse>
				<verse number="29">La bãmb sẽn pʋʋsd wakate, b nengã yalẽ tedgame, la bãmb futã lebga peels n pɩnda.</verse>
				<verse number="30">La gese, raop a yiib n wa n gom ne a Zezi. Dag n ya a Moyiis ne a Eli,</verse>
				<verse number="31">n puk b meng ne ziiri, n gomd ne a Zezi b kũuma b sẽn na n ki Zeruzalɛma yelle.</verse>
				<verse number="32">Gõeem ra namsda a Pɩyɛɛr ne a tũud-n-taasã, la bãmb neendame n yãnd a Zezi ziirã ne raop a yiibã sẽn da be ne bãmbã.</verse>
				<verse number="33">Wakat ning raopã sẽn bas a Zezi n loogdẽ wã, a Pɩyɛɛr yeela a Zezi yaa: Karen-saamba, yaa sõama tɩ tõnd pa ka. D tilg fu-rot a tãabo: a yembr yãmb yĩnga, a yembr a Moyiis yĩnga, a yembr a Eli yĩnga. Yẽ ra ka mi a sẽn gomd bũmb ningã ye.</verse>
				<verse number="34">La yẽ sẽn gomd a woto, sawadg waa n luda bãmba, la a Moyiis rãmb sẽn kẽed sawadgẽ wã, rabeem yõka bãmba.</verse>
				<verse number="35">La koɛɛg yii sawadgẽ wã n yeele: Ada yaa mam Bi-ribl mam sẽn yãke, bɩ y kelg-a.</verse>
				<verse number="36">La koɛɛgã sẽn gom a woto n sɛ, a Zezi ra yɛsa b yembre. Karen-biisã kell n sĩndame n ka togs ned bũmb ning bãmb sẽn yã wã da-kãens ye.</verse>
				<verse number="37">Vẽkembeoogo, bãmb sẽn yi tãngã zug n sigi, neb kʋʋng wʋsg waa n sega a Zezi.</verse>
				<verse number="38">La gese, neb kʋʋngã sʋka, dao a ye n zĩnd be n zẽk a koɛɛg n yeele: Karen-saamba, m kot-y lame tɩ y ges m bi-riblã. Bala, yaa m bi-yende.</verse>
				<verse number="39">Zĩn n kẽed-a, la a sã n kẽ-a bala, a kelemdame, la zĩna kɩtdame t'a sobg n gʋɩgsdẽ, tɩ tãntãn-puudã yita. A sã n na n wa n yi n bas biigã, rẽ t'a nams-a-la wʋsgo, n pogl-a.</verse>
				<verse number="40">Mam bõosa yãmb karen-biisã tɩ b rig-a, la b ka tõog ye.</verse>
				<verse number="41">A Zezi yeelame yaa: Neb sẽn ka tẽebo, la sẽn ya nin-wẽnse, mam na n paa ne yãmb la m maan sũ-mar ne yãmb tɩ ta wakat bʋgo? Tall f biigã n wa ne ka.</verse>
				<verse number="42">La biigã sẽn kolgdã, zĩna lub-a-la tẽnga, n nams-a wʋsgo. La a Zezi lenga zĩn-dẽgdã, n maag biigã n kɩs-a a ba.</verse>
				<verse number="43">La neba fãa yɛɛsame, b sẽn yã Wẽnnaam pãn-kãsengã yĩngã.</verse>
				<verse number="44">Yãmba, yok-y y tʋb n kelg gom-kãensã sõama: b na n yõka Ninsaal Bi-riblã n kõ neba.</verse>
				<verse number="45">La karen-biisã ra ka wʋmd gom-kãng võor ye. A ra solga ne bãmba, sẽn na n yɩlg tɩ b ra bãng a võorã ye. La b ra yɛɛsdame n ka rat n sok a Zezi bõn-kãng wɛɛngẽ ye.</verse>
				<verse number="46">Nokoeemd yika bãmb sʋka, tɩ b rat n bãng sẽn ya-a kãseng n yɩɩd bãmb sʋkã.</verse>
				<verse number="47">A Zezi sẽn mi bãmb sũyã tagsgã, b peega bi-bilf n zĩnig-a b sɛɛgẽ</verse>
				<verse number="48">n yeel karen-biisã yaa: ned ning fãa sẽn na n deeg bi-bilf kãngã mam yʋʋrã yĩnga, yaa mam mengã la a reeg-yã. La ned ning fãa sẽn deeg maam, a reegda sẽn tʋma maamã. Bala, ned ning sẽn ya-a yao-zʋʋg yãmb sʋkã, yaa yẽ soab n ya kãsenga.</verse>
				<verse number="49">A Zã gomame n yeele: Karen-saamba, tõnd yãa rao sẽn digd zĩn-dãmb ne yãmb yʋʋre, la tõnd gɩdg-a lame, a sẽn ka naag tõnd n tũud yãmbã yĩnga.</verse>
				<verse number="50">A Zezi leok-a lame n yeele: ra gɩdg-a ye. Bala, ned sã n ka kis yãmba, a bee ne yãmba.</verse>
				<verse number="51">Wakat ning b sẽn tog n zẽk a Zezi tɩ b kẽng arzãnã sẽn kolge, bãmb tolg n yãka yam n na n kẽng Zeruzalɛm.</verse>
				<verse number="52">B tʋma neb tɩ b reng bãmb taoore. La b kẽngame n tɩ kẽ Samari n na n segl bũmb fãa a Zezi yĩnga.</verse>
				<verse number="53">La neba ka reeg a Zezi ye, bãmb sẽn dag n dabd Zeruzalɛma yĩnga.</verse>
				<verse number="54">Bãmb karen-biis a Zak ne a Zã sẽn yã woto, b yeelame yaa: Zu-soaba, yãmb datame tɩ d kɩt tɩ bugum yi yĩngr n sig n dɩ-ba?</verse>
				<verse number="55">La a Zezi wẽnemdame n leng bãmb n yeele: yãmb ka mi sɩɩg ning sẽn tar yãmbã ye.</verse>
				<verse number="56">Bala, Ninsaal Bi-riblã ka wa tɩ sãam ninsaalbã vɩɩm ye, la yaa tɩ fãag-ba. La bãmb kẽnga tẽng a to.</verse>
				<verse number="57">Bãmb sẽn be sorẽ n dabda, ned n yeel a Zezi t'a na n tũu bãmb n kẽng zĩig ning fãa bãmb sẽn na n kẽnge.</verse>
				<verse number="58">A Zezi leok-a lame tɩ waas tara bogdo, la liuuli sẽn yɩgda tara tʋgdo, la Ninsaal Bi-riblã ka tar zĩig sẽn na n gãneg a zug ye.</verse>
				<verse number="59">A Zezi yeela ned a to t'a tũ bãmba. La yẽ leoka a Zezi yaa: bas-y-m nand tɩ m tɩ mum m ba la m wa.</verse>
				<verse number="60">La a Zezi leok-a lame n yeele: bas kũ-rãmbã tɩ b mum b kũum, la foo, kẽng n moon Wẽnnaam soolem koɛɛgã.</verse>
				<verse number="61">Ned a to leb n yeelame: Zu-soaba mam na n tũu yãmba, laa, sak-y tɩ m deng n tɩ pʋʋs m zaka rãmb wẽnd-na-taas la m wa.</verse>
				<verse number="62">A Zezi leoka yẽ yaa: ned sã n gãd wãk rũng sẽn tata, la a rat n wẽnemd n ges a poorẽ, yẽ ka zems tɩ kẽ Wẽnnaam soolma ye.</verse>
			</chapter>
			<chapter number="10">
				<verse number="1">Rẽ poore, Zu-soabã leb n yãka neb pis-yopoe la a yiib a taaba, n tʋm bãmb yiib yiib tɩ b reng bãmb taoor n kẽng tẽng fãa la zĩig ning fãa bãmb meng sẽn tog n kẽngã.</verse>
				<verse number="2">A Zezi yeela bãmb yaa: Tigsgã yaa wʋsgo la tʋmtʋmdbã sõor paoodame. Kos-y tigsgã soab tɩ b tʋm tʋmtʋmdb b tigsgẽ wã.</verse>
				<verse number="3">Kẽng-y-yã! Ade, mam tʋmda yãmb wa piis digd-n-yĩids sʋka.</verse>
				<verse number="4">Da zã-y ligd korgo, wall yolgo, wall neooda ye, la y ra yals n pʋʋs ned sor zug ye.</verse>
				<verse number="5">Yãmb sã n na n kẽ yir fãa, bɩ y pʋʋs-b a woto: Bɩ laafɩ zĩnd yi-kãnga pʋga.</verse>
				<verse number="6">La laafɩ ned sã n be be, yãmb laafɩ wã na n siga a zugu. La laafɩ ned sã n ka be, bɩ y loog ne y laafɩ pʋʋsem.</verse>
				<verse number="7">Pa-y yi-yɛnga, n dɩ la y yũ bũmb ning sẽn be be. Bala, tʋmtʋmd toga ne a yaoodo. Da-y tegs-y yiy ye.</verse>
				<verse number="8">Tẽng ning fãa yãmb sẽn na n kẽ tɩ b reeg yãmba, bɩ y rɩ bũmb nins b sẽn na n kõ yãmbã.</verse>
				<verse number="9">Maag-y bãad-rãmb nins sẽn be be wã, la y yeel-b tɩ Wẽnnaam soolmã kolga bãmba.</verse>
				<verse number="10">Tẽng ning fãa yãmb sẽn na n kẽ tɩ b ka reeg yãmba, kẽng-y tẽngã soay zut n yeele:</verse>
				<verse number="11">Yãmb tẽngã wubsg meng sẽn bol tõnd nao wã, tõnd pĩmsd-a lame n basd ne yãmba. La baoosgo, bãng-y tɩ Wẽnnaam soolmã pẽnegame.</verse>
				<verse number="12">Mam yeta yãmb tɩ da-kõngo, Sodom sɩbgrã toolem kõn ta tẽng kãng rẽndã ye.</verse>
				<verse number="13">Korazin, fo na paam toogo! Betsayida, fo na paam toogo! Bala, bõn-bãn nins sẽn maan yãmb sʋkã sã n dag n maanẽ Tɩɩr ne Sɩdõ, yaa hal daar zãr la b da na n yeelg boto, la b yug b zug tompeglem n kos sugri.</verse>
				<verse number="14">Dẽ n kɩt tɩ bʋʋdã daare, Tɩɩr ne Sɩdõ sɩbgr kõn ta yãmb dẽndã ye.</verse>
				<verse number="15">La foom, Kapɛrnawom, b na n zẽka foom n taas saasẽ bɩ? Ayo! B na n sigsa foom hal n taas kɩɩm-kulgu.</verse>
				<verse number="16">Ned ning sẽn kelgd yãmb kelgda maam. La ned ning sẽn zãgsd yãmb zãgsda maam. La sẽn zãgsd-a maam zãgsda sẽn tʋm-a maamã.</verse>
				<verse number="17">Neb pis-yopoe la a yiibã lebg n waa ne sũ-noog n yeele: Zu-soaba, baa zĩn-dãmba mens sakda tõnd noor yãmb yʋʋrã yĩnga.</verse>
				<verse number="18">A Zezi yeel-b lame: Mam dag n nee a Sʋtãan sẽn yi yĩngr n lʋɩt wa sa-yãgbo.</verse>
				<verse number="19">La ade, mam kõo yãmb pãng tɩ y tab wiis la namse, la bɛyã pãngã fãa, la baa fʋɩ kõn tõog n maan yãmb wẽng ye.</verse>
				<verse number="20">Baoosgo, da maan-y sũ-noogo, zĩn-dãmbã sẽn sakd yãmbã yĩng ye. Maan-y sũ-noogo, yãmb yʋɩyã sẽn gʋls arzãn pʋgẽ wã yĩnga.</verse>
				<verse number="21">Wakat kãng bala, Sɩɩg-sõng kɩtame t'a Zezi paam sũ-no-kãseng n yeele: M ba sẽn ya arzãn la tẽng Zu-soaba, mam pẽgda yãmba, yãmb sẽn solg bõn-kãens ne yam-dãmba la yẽesem-dãmbã, n yaool n vẽneg-b ne kom-bõonegã yĩnga. N ye, m ba, yãmb sẽn dat tɩ yɩ a woto wã yĩnga.</verse>
				<verse number="22">M ba kõo maam bũmba fãa, la ned baa a yen ka mi Bi-riblã sẽn yaa a soaba, a sã n ka a ba wã ye. La ned baa a yen ka mi ba wã sẽn yaa a soaba, sã n ka Bi-riblã bala, la ned ning Bi-riblã sẽn dat n vẽneg bãmb ne-a wã ye.</verse>
				<verse number="23">A Zezi wẽnemdame n gom ne b karen-biisã b yen-yen n yeel-b yaa: Bark bee neb nins nin sẽn yãt bũmb nins yãmb sẽn yãtã zutu.</verse>
				<verse number="24">Bala, mam yeta yãmb tɩ Wẽnnaam no-rɛɛsdb wʋsgo, la rĩm-dãmb dag n dat n yãa bũmb nins yãmb sẽn yãtã la b ka yã ye. B dag n dat n wʋma bũmb nins yãmb sẽn wʋmdã la b ka wʋm ye.</verse>
				<verse number="25">La gese, tõog karen-saamb a yembr yikame n na n mak a Zezi n yeele: Karen-saamba, bõe la mam tog n maan n paam vɩɩm sẽn kõn sa wã tɩ yɩ m pʋɩɩre?</verse>
				<verse number="26">A Zezi sok-a lame tɩ bõe la b gʋls tõodã sebrã pʋgẽ, la bõe la yẽ karemd be?</verse>
				<verse number="27">A leokame n yeele: Nong Zu-soaba fo Wẽnnaam ne f sũur fãa, la f sɩɩg fãa, la f pãng fãa, la f tagsg fãa, la f nong f to wa f menga.</verse>
				<verse number="28">A Zezi leok-a lame yaa: Fo leokrã yaa sõama. Maan a woto, la f na vɩɩmde.</verse>
				<verse number="29">La yẽ sẽn dat n wilg t'a yaa tɩrga, a soka a Zezi tɩ ãnna la yẽ to?</verse>
				<verse number="30">A Zezi leb n gomame n yeele: Dao n dag n yi Zeruzalɛm n dabd Zeriko. A tɩ lʋɩɩ fãadb sʋka, tɩ b rees a sẽn tarã, n pãb-a hal t'a kolg kũum, tɩ b bas-a n looge.</verse>
				<verse number="31">Mikame tɩ maan-kʋʋd n dag n dɩk so-kãnga. A yãa rao wã, la a gilg n loog n bas-a lame.</verse>
				<verse number="32">Woto me, Levit a yen taa zĩ-kãnga. A yãa rao wã, la a gilg n loog n bas-a lame.</verse>
				<verse number="33">La Samari ned sẽn dag n togd sor taa rao wã sɛɛgẽ n yãnd-a, t'a nimbãaneg yõk-a.</verse>
				<verse number="34">A kolga rao wã, n tɩbs a noadã ne kaam la divẽ, la a vil-b ne pɛɛla. Rẽ sẽn sa, a rɩk-a lame n zombg a meng bõn-zoambedga, n tall-a n kẽng sik zĩigẽ n tɩ ges a yelle.</verse>
				<verse number="35">Vẽkembeoogo, a yãka deniye a yiib n kɩs sik zĩigã soab n yeel-a t'a yõdg n ges bãadã yelle, la t'a ligd sã n kẽ, a lebgre a meng na lebs-a.</verse>
				<verse number="36">Bãmb b tãabã sʋka, bʋg n wẽnda a yaa ned ning sẽn lʋɩ-a fãadbã sʋkã to?</verse>
				<verse number="37">Tõog karen-saambã leokame tɩ yaa ned ning sẽn zoe-a yẽ nimbãanegã. La a Zezi yeel-a lame t'a me kẽng n tɩ maan a woto. Samari nin-sõngo (10.30)</verse>
				<verse number="38">A Zezi sẽn kẽnd ne b karen-biisã, b taa tẽng a yembre, la pag sẽn boond t'a Mart sika bãmb a yiri.</verse>
				<verse number="39">A dag n tara ma-bi-poak sẽn boond t'a Maari. La a Maari zĩnda Zu-soabã sɛɛgẽ n kelgd bãmb goama.</verse>
				<verse number="40">Rɩɩbã seglg yɛl toay-toayã dag n sooga a Mart tagsgã. A waame n yeel yaa: Zu-soaba, mam ma-bi-poakã sẽn bas maam m yembr tɩ m get seglgã yellã ka namsd yãmba? Dẽ wã yaa, yeel-y-yã-a t'a sõng-ma.</verse>
				<verse number="41">Zu-soabã yeela a Mart yaa: Mart! Mart! Fo maanda yɩɩre, n sidgd ne bũmb wʋsgo.</verse>
				<verse number="42">Bũmb a yen tãa n ya tɩlɛ. A Maari yãka pʋɩ-sõng b sẽn kõn deeg n bas-a ye.</verse>
			</chapter>
			<chapter number="11">
				<verse number="1">Daar a yen, a Zezi da bee zĩig a ye n pʋʋsdẽ. Bãmb sẽn pʋʋs n sɛ, b karen-biig a yembr yeela bãmb yaa: Zu-soaba, zãms-y tõnd pʋʋsgo, wa a Zã sẽn zãms b karen-biisã.</verse>
				<verse number="2">A Zezi yeela bãmb yaa: Yãmb sã n pʋʋsdẽ, bɩ y yeele: Tõnd ba! Bɩ yãmb yʋʋrã yɩ ne waoogre, tɩ yãmb soolmã wa.</verse>
				<verse number="3">Kõ-y tõnd d daar o daar dɩɩbã daar fãa.</verse>
				<verse number="4">Kõ-y tõnd d beegrã sugri, tɩ tõnd me kõta neb nins fãa sẽn beegd tõndã sugri, la y ra bas tõnd tɩ d kẽ makr pʋgẽ ye.</verse>
				<verse number="5">A Zezi leb n yeela bãmb a woto: Ãnna yãmb sʋkã n na n tar a zoa, t'a wa a nengẽ yʋn-sʋka, n yeel-a tɩ "m zoa, peng-m bur a tãab</verse>
				<verse number="6">tɩ m zoa n yi sor n wa n sig-m tɩ m ka tar bũmb sẽn na kõ-a t'a rɩ ye".</verse>
				<verse number="7">A zoa wã sã n pa pʋgẽ n leok-a t'a ra nams-a ye, tɩ rignoorã zoe n pagame, la tɩ yẽ ne a kambã zoee n kẽe gãaga, la t'a ka le tõe n yik n kõ-a bur ye.</verse>
				<verse number="8">Mam yeta yãmb tɩ baa a sã n ka na n yik n kõ-a burã, a sẽn ya yẽ zoa wã yĩnga, a na yik n kõ-a bũmb nins fãa a sẽn data, a pẽdgrã yĩnga.</verse>
				<verse number="9">La maam, mam yeta yãmb tɩ y kose la b na kõ yãmba, tɩ y bao la y na yã, tɩ y kabse la b na pak tɩ y kẽ.</verse>
				<verse number="10">Bala, ned ning fãa sẽn kot deegdame. Ned ning sẽn baood yãtame, la b pakdame tɩ sẽn kabsd-a kẽ.</verse>
				<verse number="11">Yãmb sẽn ya ba-rãmbã, ãnna yãmb sʋk bi-ribl n na n kos-a bur t'a kõ-a kugri,</verse>
				<verse number="12">wall a kos-a zĩinf t'a kõ-a waaf tɩ ka zĩinfu, wall a kos-a gell t'a kõ-a nanga?</verse>
				<verse number="13">Sã n yaa tɩ yãmb sẽn ya nin-wẽnsã miime tɩ kõ y kambã bõn-sõamyã, yãmb ba sẽn be arzãnã n mi n yɩɩda, n na n kõ neb nins sẽn kot bãmbã Sɩɩg-sõngo.</verse>
				<verse number="14">A Zezi dag n digda zĩn sẽn ya muka. Zĩnã sẽn yi, mukã gomame, la neb kʋʋngã yɛɛsame.</verse>
				<verse number="15">La neb kẽer yeelame tɩ yaa ne zĩn-dãmbã naab a Belzebul pãng la a Zezi digd zĩn-dãmbã.</verse>
				<verse number="16">La neb kẽer sẽn dat n mak bãmbã kosa bãmb tɩ b wa ne bãnd sẽn yit arzãna.</verse>
				<verse number="17">La a Zezi sẽn mi b tagsgã yeel-b lame yaa: soolem ning fãa neb sẽn welg taab n gõdg n zabd ne taaba, a na sãame, la rotã na n lʋɩt n yẽegda taaba.</verse>
				<verse number="18">La sã n yaa tɩ Sʋtãanã welgame n gõdg n zabd ne a menga, a soolmã na n yɩɩ a wãn n yalse? Bõe yĩnga, yãmb yetame tɩ yaa ne a Belzebul pãng la mam digd zĩn-dãmbã.</verse>
				<verse number="19">La sã n yaa tɩ mam digda zĩn-dãmbã ne a Belzebul pãnga, yaa ne ãnna soab pãng la yãmb kambã rigd-ba? Rẽnda n kɩt tɩ bãmb mensã na n yɩ yãmb bʋ-kaoodba.</verse>
				<verse number="20">La sã n yaa ne Wẽnnaam pãngã la mam digd zĩn-dãmbã, rẽnda Wẽnnaam soolem taa yãmb nengẽ.</verse>
				<verse number="21">Pãng soab sẽn raoolem a meng sõama sã n gũud a zaka, bũmb kõn sɩɩs a paoongã ye.</verse>
				<verse number="22">La ned pãng sẽn yɩɩd yẽnda sã n wa n tõog-a, a reegda a zab-teedã fãa a sẽn dag n teegã, la a wʋk a teedã n pʋɩ neba.</verse>
				<verse number="23">Sẽn ka be-a ne maam kisa maam, la sẽn ka naagd-a maam n tigsdẽ sãeegdame.</verse>
				<verse number="24">Sɩɩg sẽn ya rẽgd sã n yi n bas neda, a saagda zĩ-pɛɛlã n baood vʋʋsgo. La a sẽn ka yãt vʋʋsgã yĩnga, a yetame t'a na n leb n leba a yir ning a sẽn dag n yi n basã.</verse>
				<verse number="25">La a sã n ta, a mikdame tɩ yirã pɩɩsame n maneg n nagse.</verse>
				<verse number="26">Dẽ, a kẽngdame n tɩ peeg sɩɩs a yopoe a taab sẽn ya wẽns n yɩɩd yẽnda. B wat n kẽe be n zĩndi, la rao-kãng vɩɩmã lebgda wẽng n yɩɩd pipi wã.</verse>
				<verse number="27">A Zezi sẽn gom a woto, pag n zĩnd nebã sʋk n zẽk a koɛɛg n yeel tɩ pag ning sẽn zã-a a Zezi pʋga la a yẽsem bãmbã yaa ned sẽn tar barka.</verse>
				<verse number="28">La a Zezi leokame n yeel tɩ yaa neb nins sẽn kelgd Wẽnnaam goamã n sakdẽ wã n tar barkã.</verse>
				<verse number="29">Nebã sẽn tigsd taab n lebgd kʋʋngã, a Zezi yeelame yaa: Zamaan kãngã neb yaa nin-wẽnse. B baooda bãnde, la b kõn kõ bãmb bãnd a to tɩ ka a Zonaas rẽndã ye.</verse>
				<verse number="30">Bala, a wa a Zonaas sẽn yɩ bãnd Niniiv nebã yĩngã, Ninsaal Bi-riblã me na n yɩɩ bãnd zamaan kãngã nebã yĩnga.</verse>
				<verse number="31">Rĩm-poak ning sẽn dag n yi wĩndg goabgã na n yika bʋʋdã daar n kao zamaan kãngã nebã bʋʋdo. Bala, a yii tẽngã satmẽ n na n wa n kelg a Salomo yam goama. La gese, sẽn be-a ka wã yɩɩda a Salomo.</verse>
				<verse number="32">Bʋʋdã wakate, Niniiv nebã na n yika ne zamaan kãngã nebã n kao b bʋʋdo. Tɩ bõe, a Zonaas sẽn moon bãmb koɛɛgã, b kosa sugri. La gese, sẽn be-a ka wã yɩɩda a Zonaas.</verse>
				<verse number="33">Ned kõn yõgen fɩtɩl n bao zĩig n solg-a, wall a fõgen-a ne peoog ye. Ayo! A dogend-a-la fɩtɩl doagendg zugu, tɩ neb nins sẽn kẽedã na yã vẽenem.</verse>
				<verse number="34">Fo nifã yaa f yĩngã fɩtla. Fo nif sã n ya sõama, fo yĩngã tõr tara vẽenem. La a sã n ka sõama, fo yĩngã tõr me bee lik pʋgẽ.</verse>
				<verse number="35">Gũus f menga, tɩ vẽenem ning sẽn be fo pʋgẽ wã da wa n lebg lik ye.</verse>
				<verse number="36">Dẽ, fo yĩngã tõr sã n tar vẽenem, tɩ lik baa bilf ka be zĩig baa a ye, a na n paama vẽenem sõama wa wakat ning fɩtɩl sẽn yãgd ne a pãngã fãa n vẽnegd foomã.</verse>
				<verse number="37">A Zezi sẽn gomda, Fariisẽ a yembr bõosa bãmb tɩ b wa n dɩ ne yẽnda. A Zezi kẽeme n zĩnd n na n dɩ.</verse>
				<verse number="38">Fariisẽ wã sẽn yã t'a Zezi ka waas n yaool n na n dɩ wã, ling-a lame.</verse>
				<verse number="39">La Zu-soabã yeel-a lame yaa: Yãmb Fariisẽ-dãmbã, yãmb nedgda wama ne laasã poaya, la yãmb pʋsã pida ne fãab la wẽnga.</verse>
				<verse number="40">Ka-yam-dãmba, ka sẽn maan-a yɩngã n maan pʋgẽ wã me laa?</verse>
				<verse number="41">Kõ-y naong rãmbã ne y sũyã fãa, la bũmba fãa na n yɩɩ yolgemd yãmb yĩnga.</verse>
				<verse number="42">Yãmb Fariisẽ-dãmbã na n paama toogo! Tɩ bõe, yãmb yaooda mant ne ru la zẽ-vãad buudã fãa piig-pʋɩya, n yaool n basd tɩrlem la Wẽnnaam nonglem. Yaool n yaa bõn-kãensã la yãmb tog n maane, la y ra bas sẽn ketã me ye.</verse>
				<verse number="43">Yãmb Fariisẽ-dãmbã, y na paam toogo! Tɩ bõe, yãmb nonga pipi zaoog karen-dotẽ wã, la y nong nebã sẽn pʋʋsd yãmb daasẽ wã.</verse>
				<verse number="44">Yãmb na paam toogo! Tɩ bõe, yãmb yaa wa yaado, bũmb sẽn ka wilgd b zĩiga, tɩ neb tabd n ka miẽ ye.</verse>
				<verse number="45">Tõog karen-saamb a yembr goma ne bãmb n yeele: Karen-saamba, yãmb sẽn gomd a woto wã, yãmb paoogda tõnd me.</verse>
				<verse number="46">A Zezi leokame n yeele: Yãmb tõog karen-saam-dãmbã me na n paama toogo! Tɩ bõe, yãmb dɩkda zɩɩbo, a tʋkr sẽn ya toog n tʋkd nebã, tɩ yãmb mensã yaool n ka sɩɩsd-b ne y nug-bil ye.</verse>
				<verse number="47">Yãmb na paam toogo! Tɩ bõe, yãmb meta Wẽnnaam no-rɛɛsdbã yaado, tɩ yaool n ya yãmb ba-rãmbã n kʋ-ba.</verse>
				<verse number="48">Woto, yãmb yaa kaset rãmba, la y wilgdame tɩ yãmb saka y ba-rãmbã sẽn tʋmã. Bãmb n kʋ Wẽnnaam no-rɛɛsdbã, tɩ yãmb met b yaadã.</verse>
				<verse number="49">Yaa rẽnda n kɩt tɩ Wẽnnaam yamã yetẽ yaa: Mam na n tʋma no-rɛɛsdb la tẽn-tʋmdb b nengẽ. Bãmb na n kʋʋ kẽere, la b nams kẽere,</verse>
				<verse number="50">tɩ m tõe n sok zamaan kãngã nebã m no-rɛɛsdb nins fãa b sẽn kʋ hal dũni sɩngr tɩ ta moasã wã zɩɩm,</verse>
				<verse number="51">sẽn sɩng ne a Abɛl zɩɩm tɩ ta a Zakari b sẽn kʋ tẽn-kugrã ne wẽnd-doogã sʋkã zɩɩm. N-ye! Mam yeta yãmb tɩ b na n soka zamaan kãngã nebã bõn-kãnga.</verse>
				<verse number="52">Yãmb tõog karen-saam-dãmbã, yãmb na paam toogo! Tɩ bõe, yãmb feooga bãngr kʋɩlen-bilã. Yãmb mens ka rat n kẽ ye, la y gɩdgda neb nins sẽn dat n kẽ wã tɩ b ka tõe n kẽ ye.</verse>
				<verse number="53">Bãmb sẽn yi be, tõog karen-saam-dãmbã ne Fariisẽ-dãmbã pẽdga bãmb wʋsgo, n sogs-b tɩ b gom bũmb wʋsg yelle,</verse>
				<verse number="54">n bẽt bãmba n dat n paam gomd sẽn yi bãmb noorẽ n yõk-ba.</verse>
			</chapter>
			<chapter number="12">
				<verse number="1">Wakat kãnga, neb tus tus tigma taaba, n sẽbg taaba, tɩ ya wa b na n fẽda taaba. A Zezi deng n goma ne b karen-biisã n yeel-b yaa: Gũus-y y mens ne Fariisẽ-dãmbã rã-bɩllã sẽn ya zãmbã.</verse>
				<verse number="2">Bũmb ka be sẽn ludi, sẽn kõn puk ye. La bũmb ka be sẽn solge, b sẽn kõn bãng ye.</verse>
				<verse number="3">Yaa woto yĩng tɩ bũmb ning fãa yãmb sẽn na gom lik bida pʋgẽ, b na n wʋm-a-la vẽenemẽ. La bũmb nins yãmb sẽn na n walem tʋbẽ, rot pʋsẽ, b na n moon-b-la rot zutu.</verse>
				<verse number="4">M zo-rãmba, mam yeta yãmb tɩ y ra zoe neb nins sẽn kʋʋd yĩngã n yaool n ka tõe n maan bũmb a to n paasã ye.</verse>
				<verse number="5">Mam na n wilga yãmb y sẽn tog n zoe a soaba. Zoe-y soab ning sẽn tõe n kʋ, la b tõe n kẽes bug-tẽngẽ me wã. N-ye! Mam yeta yãmb tɩ yaa soab kãng la yãmb tog n zoe.</verse>
				<verse number="6">B ka koosd yirs a nu su a yiib sɩda? Baoosgo, Wẽnnaam ka yĩmd b baa a yembr yell ye.</verse>
				<verse number="7">Baa yãmb zugã zoobd fãa sõdame. Dẽ yĩngã, bɩ y ra zoe rabeem ye. Yãmb bee yõod n yɩɩd yirs wʋsgo.</verse>
				<verse number="8">Mam yeta yãmb tɩ ned ning fãa sẽn na n kɩs kaset nebã taoor t'a yaa mam neda, Ninsaal Bi-riblã me na n kɩsa kaset Wẽnnaam malegsã taoor tɩ soab kãng yaa bãmb neda.</verse>
				<verse number="9">La ned ning fãa sẽn na n kɩɩs nebã taoor t'a ka mi maam, Ninsaal Bi-riblã me na n kɩɩsa Wẽnnaam malegsã taoor tɩ bãmb ka mi-a ye.</verse>
				<verse number="10">Ned ning fãa sẽn goma Ninsaal Bi-riblã wẽng tõe n paama sugri. La ned ning sẽn na n paoog-a Sɩɩg-sõng kõn tol n paam sugr ye.</verse>
				<verse number="11">B sã n tall yãmb n kẽng karen-dotẽ wall bʋ-kaoodba la pãn-soaadbã taoore, bɩ y da maan yɩɩr ne yãmb sẽn na n gom to-to n yiis y menga, wall y sẽn na n yet tɩ bũmb ning ye.</verse>
				<verse number="12">Tɩ bõe, wakat kãng bala, Sɩɩg-sõng na n wilga yãmb bũmb ning y sẽn tog n yeelã.</verse>
				<verse number="13">Ned a yen zĩnda kʋʋngã sʋk n yeel a Zezi yaa: Karen-saamba, yeel-y m ba-biigã t'a pʋɩ tõnd dogem pʋɩɩrã n yãk m dẽnd n kõ-ma.</verse>
				<verse number="14">A Zezi leok-a lame yaa: Dao wa, ãnna n yãk maam tɩ m yɩ yãmb bʋ-kaooda, wall y te-pʋɩta?</verse>
				<verse number="15">Dẽ, a Zezi yeela nebã yaa: Gũus-y y mens ne rat wʋsgã. Bala, hal baa naar pʋgẽ, ninsaal vɩɩmã ka tũud ne bũmb nins a sẽn tarã ye.</verse>
				<verse number="16">La a Zezi wẽe bãmb yel-bũnd n yeele: Arzɛk soab a yen pʋt n da sak sõama.</verse>
				<verse number="17">La a da tagsda a sũurẽ n yetẽ yaa: Mam na n maana a wãna? Bala, mam ka tar zĩig n na n bĩng m koodã ye.</verse>
				<verse number="18">A yeelame yaa: "Ad bũmb ning mam sẽn na n maane: Mam na n wãa m bao wã n lebs n me sẽn ya bɛd n yɩɩda, n bĩng m koodã fãa ne m teedã be.</verse>
				<verse number="19">La mam a n yeela m meng yaa: Fo tara paoong wʋsg sẽn sekd yʋʋm wʋsg yĩnga. Bɩ f vʋʋse, n dɩ la f yũ, la f maan sũ-noogo."</verse>
				<verse number="20">La Wẽnnaam yeela yẽnda yaa: "Yalma! Yʋn-kãngã bala, mam na n deega fo vɩɩmã. La bũmb nins fo sẽn seglã na n yɩɩ ãnna rẽnda?"</verse>
				<verse number="21">Yaa a woto ne ned ning fãa sẽn tigsd paoong a meng yĩnga, n yaool n ka tar Wẽnnaam arzegsã.</verse>
				<verse number="22">Dẽ poore, a Zezi yeela b karen-biisã yaa: Yaa woto yĩng tɩ mam yet yãmb tɩ y ra maan yɩɩr ne y vɩɩmã yelle, yãmb sẽn na n dɩ bũmb ninga, wall ne y yĩngã yelle, y sẽn na n yeelg bũmb ning ye.</verse>
				<verse number="23">Bala, vɩɩm yɩɩda rɩɩbo, la yĩng yɩɩda futu.</verse>
				<verse number="24">Ges-y gãabdã! B ka bʋta, b ka tigsda, b ka tar pilgu wall baoor ye. La Wẽnnaam rɩlgd-b lame. Yãmb ka be yõod n yɩɩd bõn-yɩgdɩ wã sɩda?</verse>
				<verse number="25">Ãnna yãmb sʋkã n tõe n paas a vɩɩmã woglem kãntɩɩg a yembre, a sẽn maand yɩɩr yĩnga?</verse>
				<verse number="26">Dẽ, yãmb sã n ka tõe n maan bũmb sẽn ya bilf n yɩɩda, bõe yĩng tɩ yãmb maand yɩɩr ne bũmb nins sẽn ketã?</verse>
				<verse number="27">Ges-y rulg-lɛlem sẽn bɩt to-to. B ka tʋmda, la b ka wĩid lamdo. Baoosgo, mam yeta yãmb t'a Salomo mengã ne a naamã fãa ka tõog n maneg a meng ne fut n yɩ neer wa rulg-lelemd a yembr ye.</verse>
				<verse number="28">Yãmb tẽeb bilf rãmba, sã n yaa tɩ Wẽnnaam nagsa mood sẽn be weoogẽ rũnna, tɩ b na n tugl-b bugum beoogã a woto, bãmb kõn ges yãmb fut yell n yɩɩda?</verse>
				<verse number="29">Dẽ wã, bɩ y da nams y mens n baood y sẽn na n dɩ bũmb ninga, wall y sẽn na n yũ bũmb ning ye.</verse>
				<verse number="30">Tɩ bõe, yaa dũni neb nins sẽn ka pʋʋsd Wẽnnaamã n baood bõn-kãense. Yãmb ba wã miime tɩ yãmb dat-b lame.</verse>
				<verse number="31">Bas-y rẽ la y bao Wẽnnaam soolmã, la b na n kõo yãmb bõn-kãensã n paase.</verse>
				<verse number="32">Mam piisi, da zoe-y dabeem ye. Bala, a taa yãmb ba wã yam tɩ b kõ yãmb b soolmã.</verse>
				<verse number="33">Koos-y yãmb sẽn tarã n dɩk a ligdã n kõ naong rãmba. Bao-y kord sẽn ka sãamda, la paoong sẽn ka sat arzãn pʋga, zĩig ning wagdr sẽn ka kolgda, la mogd sẽn ka sãamda.</verse>
				<verse number="34">Bala, yãmb paoong sẽn beẽ wã, yãmb sũurã me na n zĩnda be.</verse>
				<verse number="35">Bɩ y sẽb y sees sẽbdse, la y yõgen y fɩtɩl-dãmba,</verse>
				<verse number="36">la y yɩ wa neb sẽn gũud tɩ b zu-soab yi pʋg-peegr kibs n lebg n wa, t'a sã n ta bal n wẽ bɩ b pak t'a kẽ.</verse>
				<verse number="37">Bark bee tʋmtʋmd kãens zutu, b zu-soabã sẽn na n wa n ta n mik tɩ b neeme. Mam yeta yãmb sɩd-sɩd tɩ b zu-soabã na n sẽba a sẽbdga, n kɩt tɩ b zĩnd rɩɩb zĩigẽ, t'a wa n kõ-b rɩɩbo.</verse>
				<verse number="38">Yẽ wat yʋn-sʋk tɩ ya no-kɛlenga, a sã n wa n mik tɩ b ka gõe, b sũur na yɩ noogo.</verse>
				<verse number="39">Bãng-y neer tɩ roog soab sã n dag n miẽ wakat ning wagdr sẽn na n wa, a rag n na n neendame n ka bas t'a poog a roogã ye.</verse>
				<verse number="40">Bɩ yãmb me segl n sɛ. Bala, Ninsaal Bi-riblã na n waa wakat ning yãmb sẽn ka tagsd tɩ b na n waame wã.</verse>
				<verse number="41">Dẽ, a Pɩyɛɛr soka a Zezi yaa: Zu-soaba, yaa tõnd bal la yãmb wẽ yel-bũn kãngã bii, bɩ yaa neba fãa?</verse>
				<verse number="42">T'a Zezi leok yaa: Dẽ, ãnna n ya tʋmtʋmd sẽn maand sɩda la a tar yam, t'a zu-soabã yeel-a t'a ges a tʋmtʋmdbã yelle, n kõt-b rɩɩb wakat fãa sẽn zemse?</verse>
				<verse number="43">Tʋmtʋmd kãng zu-soabã sã n wa n mik t'a maanda a woto, tʋmtʋmdã sũur na yɩ noogo.</verse>
				<verse number="44">Mam yeta yãmb sɩd-sɩd t'a zu-soabã na n kɩtame tɩ yẽ ges a arzegsã fãa yelle.</verse>
				<verse number="45">La tʋmtʋmd kãng sã n yeel a sũurẽ t'a zu-soabã kaoosda waoongo, n sɩng n pãbd tʋmtʋmd daopã la tʋmtʋmd pogsã, n dɩtẽ la a yũud n gãeemdẽ,</verse>
				<verse number="46">tʋmtʋmd kãng zu-soabã na n waa daar ning yẽ sẽn ka gũud-a, la wakat ning a sẽn ka mi. A zu-soabã na n sɩbga yẽ sõama, n kɩt tɩ bũmb nins sẽn paamd neb nins sẽn ka maand sɩdã paam yẽnda me.</verse>
				<verse number="47">Tʋmtʋmd ning sẽn mi a zu-soab raabo, n yaool n ka segl bũmbu, la a ka maan a zu-soabã sẽn datã, b na n pãb-a la wʋsgo.</verse>
				<verse number="48">La ned ning sẽn ka mi a zu-soabã raabo, n maan tʋʋmd sẽn tog ne sɩbgre, b na n pãba yẽ bilfu. B sã n kõ ned bũmb wʋsgo, b na n sok-a-la bũmb wʋsgo. La b sã n gũnug ned bũmb wʋsgo, b na n sok-a-la wʋsg n yɩɩda.</verse>
				<verse number="49">Mam waame n na n lob bugum dũni zugu. La mam nonga a sã n da zoe n widgẽ!</verse>
				<verse number="50">La lisg n be mam sẽn tog n deege, la a yellã na n namsa maam hal t'a wa n pidsi.</verse>
				<verse number="51">Yãmb tẽedame tɩ mam waame tɩ laafɩ na zĩnd tẽng zugu? Mam yeta yãmb tɩ ayo. La yaa tɩ welgr na zĩndi.</verse>
				<verse number="52">Bala, sẽn sɩng ne moasã, neb a nu sẽn be zak a yen pʋg na n welga taaba, tɩ tãabã kɩɩs yiibã, tɩ yiibã kɩɩs tãabã.</verse>
				<verse number="53">Ba na n welga ne a bi-ribla, tɩ bi-ribl welg ne a ba. Ma na n welga ne a bi-pugla, tɩ bi-pugl welg ne a ma. Sɩd ma na n welga ne a bi-paga, tɩ bi-pag welg ne a sɩd ma.</verse>
				<verse number="54">A Zezi leb n yeela neb kʋʋngã yaa: Yãmb sã n yã sawadg sẽn yikd nin-taoore, tao-tao bala, yãmb yetame tɩ saagã na n niime, la a yɩta a woto.</verse>
				<verse number="55">La yãmb sã n yã tɩ sobg yita wĩndg goabga, yãmb yetame tɩ zĩigã na n yɩɩ tʋʋlgo, la a yɩta a woto.</verse>
				<verse number="56">Zãmb-dãmba, yãmb mii tẽng yɛla, la yĩngr yɛl sẽn ya to-to. Bõe tɩ yãmb ka mi moasã wakatã yɛl n welge?</verse>
				<verse number="57">La yaa bõe tɩ yãmb ka tõe n bãng sẽn ya tɩrg y toor n bake?</verse>
				<verse number="58">Fo sã n dabd bʋʋd zĩigẽ ne f zabd-n-taaga, bɩ f modg n maneg f yellã ne-a, yãmb sẽn ket sorã zug wakate, tɩ yẽ ra wa tall foom n kẽng bʋ-kaoodba taoore, tɩ bʋ-kaoodbã yõk foom n kõ bi-bees roog gũud t'a kẽes-f bi-bees roog ye.</verse>
				<verse number="59">Mam yet-f lame tɩ fo kõn yi be hal tɩ f yao a samdã yaoolem lagf ye.</verse>
			</chapter>
			<chapter number="13">
				<verse number="1">Wakat kãnga, neb kẽer waa n togsa a Zezi bũmb ning sẽn maan Galile neba, a Pilat sẽn daag b zɩɩm n kalem ne b maandã zɩɩmã.</verse>
				<verse number="2">A Zezi leoka bãmb n yeele: Yãmb tẽedame tɩ Galile nin-kãens sẽn nams a woto wã, b yaa yel-wẽn maandb n yɩɩd Galile neb a taabã laa?</verse>
				<verse number="3">Ayo! Mam yeta yãmb tɩ ayo. Yãmb sã n ka tek yam n kos sugri, yãmb fãa na n sãama a woto me.</verse>
				<verse number="4">Wall neb piig la a nii Siloe gãosgã sẽn lʋɩ n bʋʋg-b n kʋ-bã, yãmb tagsdame tɩ bãmb yaa bɛɛgdb n yɩɩd Zeruzalɛm neb a taabã laa?</verse>
				<verse number="5">Ayo! Mam yeta yãmb tɩ ayo. Yãmb sã n ka tek yam n kos sugri, yãmb fãa me na n sãama a woto.</verse>
				<verse number="6">A Zezi wẽe yel-bũn kãngã me: Ned n dag n tar kankang sẽn sel a nasaar sib pʋʋgẽ. A waame n na n yãgs biisi, la a ka yã ye.</verse>
				<verse number="7">Dẽ, a yeela pʋʋgã koaad yaa: "Yʋʋm a tãab moasã la mam wat n dat kankangã biisi, la m ka yãt ye. Keeg-a! Bõe yĩng t'a yãmb zĩigã zaalem?"</verse>
				<verse number="8">Nasaar sib pʋʋgã koaad leokame n yeele: "M soaala, leb n bas-y-yã-a roandã yɛsa. Ka ne rẽ, mam na n tuume n gilg-a la m ning-a birga.</verse>
				<verse number="9">Daar ninga a na wom biisi. La a sã n ka wome, bɩ y keeg-a".</verse>
				<verse number="10">Zuif-rãmbã vʋʋsg daar a yembre, a Zezi dag n zãmsda neb karen-doog a yen pʋgẽ.</verse>
				<verse number="11">La pag a yen n da be be, tɩ zĩn kɩt t'a lebg koams hal yʋʋm piig la a nii. A dag n zõrame n ka tõe n doog baa bilf ye.</verse>
				<verse number="12">A Zezi yãa-a lame n gom ne-a n yeele: Paga, fo paama yolsg ne f komsmã.</verse>
				<verse number="13">Bãmb tika yẽ ne b nusi. Wakat kãng bala, a roogame n kõ Wẽnnaam waoogre.</verse>
				<verse number="14">La karen-doogã naab sũur sãama ne a Zezi sẽn maan bõn-bãnd vʋʋsg daarã, la a yeela nebã yaa: Dasem a yoob n be tʋʋm yĩnga. Wa-y da-kãens tɩ b maag-yã, tɩ da yɩt tõnd vʋʋsg daarã ye. Zu-soabã leok-a lame n yeele:</verse>
				<verse number="15">Zãmb rãmba, yãmb ned kam fãa ka lokd a naaf a rɩɩb koglgẽ n tall n tɩ yũnug vʋʋsg daarã sɩda?</verse>
				<verse number="16">La pʋg kãngã sẽn ya a Abraham bi-pugla, t'a Sʋtãan loe-a hal yʋʋm piig la a nii wã, d ka tog n lok-a vʋʋsg daare?</verse>
				<verse number="17">A Zezi sẽn gom a woto, yãnd yõka b bɛɛba fãa, la neb kʋʋngã maanda sũ-noog bũmb nins fãa a Zezi sẽn maan tɩ be ziirã yĩnga.</verse>
				<verse number="18">A Zezi leb n yeelame yaa: Wẽnnaam soolma wẽnda bõe, la m na n mams-a-la ne bõe?</verse>
				<verse number="19">A wẽnda wa siin-bil ned sẽn dɩk n lob a zẽed zĩigẽ. A yitame n lebg tɩɩga, la yĩngr liuuli vɩɩ a wilẽ wã.</verse>
				<verse number="20">B leb n yeelame: Mam na n mamsa Wẽnnaam soolmã ne bõe?</verse>
				<verse number="21">A wẽnda rã-bɩll pag sẽn dɩk n ning zom wam a tãabo, hal tɩ zom-nagdgã fãa wuki.</verse>
				<verse number="22">A Zezi da pɩʋʋgda tẽn-bɛd la tẽn-bõonego, n zãmsd nebã la b dabd Zeruzalɛm.</verse>
				<verse number="23">Ned n sok bãmb yaa: Zu-soaba, yaa neb bilf bal n na n paam fãagre? A Zezi leoka bãmb n yeele:</verse>
				<verse number="24">Nang-y pãng n tũ digno-sẽkã n kẽ. Bala, mam yeta yãmb tɩ neb wʋsg na n baoome tɩ kẽ la b ka na n tõog ye.</verse>
				<verse number="25">Yirã soab sã n yik n pag rignoorã, tɩ yãmb pa yɩng n sɩng n kabsdẽ la y yet Zu-soabã tɩ b pak tɩ y kẽ, b na n leoka yãmb tɩ b ka mi yãmb sẽn yitẽ ye.</verse>
				<verse number="26">Dẽ, yãmb na n sɩngame n yeele: "Tõnd dɩɩ ne yãmba la d yũ ne yãmba, la yãmb zãmsa neb tõnd soaya zutu."</verse>
				<verse number="27">La b na n leoka yãmb n yeele: "Mam ka mi yãmb sẽn yitẽ ye. Zãag-y ne maam, yãmb fãa sẽn tʋmd ka-tɩrlem tʋʋma."</verse>
				<verse number="28">Yãmb sã n yã a Abraham, la a Izak, la a Zakob ne Wẽnnaam no-rɛɛsdbã fãa Wẽnnaam soolmã pʋgẽ, tɩ b yaool n lob yãmb yɩnga, nintãm ne yẽn wãbr na zĩnd be.</verse>
				<verse number="29">Neb na n yii yaang la taoore, dɩtg la goabga, n zĩnd n dɩ Wẽnnaam soolmã pʋgẽ.</verse>
				<verse number="30">La gese, poorẽ dãmb n be n na n yɩ dẽenem dãmba, tɩ dẽenem dãmb me yɩ poorẽ dãmba.</verse>
				<verse number="31">Wakat kãnga, Fariisẽ-dãmbã kẽer waa n yeela a Zezi yaa: Kẽng n looge! Yi ka, bala, Herood dat n kʋʋ foom.</verse>
				<verse number="32">A Zezi yeela bãmb yaa: Kẽng n tɩ yeel-y bõn-bɛɛgã tɩ mam digda zĩn-dãmba, la m maagd bãad-dãmb rũnna la beooge. La ra-yɩt na n yɩɩ baoosg daar ne maam.</verse>
				<verse number="33">La yaa tɩlɛ tɩ mam kẽn dũnna, la beoogo, la dayɩta. Bala, a ka zems tɩ Wẽnnaam no-rɛɛs ki zĩig a to tɩ ka Zeruzalɛm ye.</verse>
				<verse number="34">Zeruzalɛm! Zeruzalɛm! Fo sẽn kʋʋd Wẽnnaam no-rɛɛsdba, la f lobd neb nins Wẽnnaam sẽn tʋm fo nengẽ wã kugã, naoor a wãn la mam dag n tʋlg n tigs fo kambã wa no-yãang sẽn põgended a kamb a pɩgsẽ? La yãmb ka ralg ye.</verse>
				<verse number="35">Gese, b na n basa yãmb ne y roogã. La mam yeta yãmb tɩ yãmb ka na n leb n yã maam yɛsa, hal tɩ ta daar ning yãmb sẽn na n yeel tɩ: "Bark bee ned ning sẽn wat ne Zu-soabã yʋʋrã zugu."</verse>
			</chapter>
			<chapter number="14">
				<verse number="1">Daar a yembre, a Zezi kẽe Fariisẽ-dãmbã naab a yembr zakẽ n na n dɩ, la Fariisẽ-dãmbã dag n gũusda bãmba.</verse>
				<verse number="2">La ade, rao a ye n dag n be bãmb taoore, bã-motg sẽn tara.</verse>
				<verse number="3">A Zezi goma ne tõog karen-saam-dãmbã la Fariisẽ-dãmba n yeele: Dẽ yĩnga, noor beeme tɩ maag ned vʋʋsg daare?</verse>
				<verse number="4">Bãmb kell n sĩndame. Dẽ, a Zezi peega bãadã, n maag-a, la b kuils-a.</verse>
				<verse number="5">La a Zezi yeel-b lame yaa: Ãnna yãmb sʋkã bi-ribl bɩ a naaf n na n lʋɩ bulgẽ vʋʋsg daar t'a ka yiis-a tao-tao?</verse>
				<verse number="6">La b ka tõog n leok gom kãng ye.</verse>
				<verse number="7">Rẽ poore, a Zezi goma ne neb nins b sẽn bool rɩɩbã yĩngã n wẽ-b yel-bũndi. Tɩ bõe, bãmb yãame tɩ nin-kãens baooda naam zĩndg zĩisi. B yeel-b lame yaa:</verse>
				<verse number="8">Ned sã n bool foom yi-kãadem kibsa, da tʋg n zĩnd naam zĩndg zĩigẽ ye, tɩ tõe t'a boola ned sẽn yɩɩd foom.</verse>
				<verse number="9">Sã n yɩ a woto, sẽn bool-a foom ne yẽnda wã na n waa n yeela foom tɩ f yik n bas zĩig n kõ-a, fo na n yaool n tɩ zĩnda poorẽ zaoogã zugu, la f na n yãa yãnde.</verse>
				<verse number="10">B sã n bool foom, kẽng n tɩ zĩnd poorẽ zaoogã zugu, tɩ ned ning sẽn bool-a foomã sã n wa bɩ a yeel foom yaa: "M zoa, wa taoor ka!" Woto na n yɩɩ fo waoogr neb nins fãa sẽn zĩ ne foom n dɩtẽ wã taoore.</verse>
				<verse number="11">Sɩd me, b na n sika ned ning fãa sẽn zẽkd a menga, la b na n zẽka ned ning fãa sẽn sikd a menga.</verse>
				<verse number="12">La a Zezi yeela ned ning sẽn bool-a bãmb tɩ b wa n dɩ wã yaa: Fo sã n na n bool neb tɩ b wa n dɩ ne foom, tɩ ya wĩntoog bɩ yʋngo, da bool f zo-rãmba, wall f ba-biisi, wall f buudu, wall f yags nins sẽn ya arzegs rãmbã, tɩ bãmb me da wa n bool foom ye. Rẽ na n yɩɩ lebsgo.</verse>
				<verse number="13">Fo sã n na n bool neb tɩ b wa n dɩ ne foom, bool naong rãmba, la koms-rãmba, la wobse, la zoense,</verse>
				<verse number="14">la fo na n paama sũ-noogo, b sẽn ka tar n na n kõ foom n lebsã yĩnga. Bala, nin-tɩrsã vʋʋgr wakate, fo na n paama keoore.</verse>
				<verse number="15">Neb nins sẽn dag n zĩ n dɩtẽ wã sẽn wʋm a Zezi gom kãensã, b ned a yembr yeelame yaa: Bark bee ned ning sẽn na n naag-a n dɩ Wẽnnaam soolmẽ wã zugu!</verse>
				<verse number="16">La a Zezi leoka yẽnda n yeele: Dao a yembr n dag n segl rɩɩb n bool neb wʋsg tɩ b wa rɩ.</verse>
				<verse number="17">Dɩɩbã wakate, a tʋma a tʋmtʋmd t'a tɩ yeel neb nins a sẽn boolã tɩ b wa tɩ bũmba fãa zoe n segl n saame.</verse>
				<verse number="18">La bãmb ned kam fãa sɩng n padmame. Pipi soabã yeelame tɩ yẽ raa pʋʋgo, la yaa tɩlɛ tɩ yẽ kẽng n tɩ gese, la a kotame tɩ b bas-a taale.</verse>
				<verse number="19">A to yeelame tɩ yẽ raa nag-koods piiga, la yẽ na n mak-b lame n gese, la a kotame tɩ b bas-a taale.</verse>
				<verse number="20">Ned a to yeelame tɩ yẽ nan peega a pʋg-paala, la rẽ n kɩt tɩ yẽ ka na n tõog n wa ye.</verse>
				<verse number="21">Tʋmtʋmdã lebgame n tɩ togs a soaalã bõn-kãense. A soaalã sũur yĩigame t'a yeel a tʋmtʋmdã t'a kẽng raasẽ wã, la tẽngã soayã zut tao-tao, n wa ne naong rãmba, la koms-rãmba, la zoense, la wobsã be.</verse>
				<verse number="22">Tʋmtʋmdã yeelame tɩ yẽ maana a soaalã sẽn yeelã, la vɩʋʋg ket n beeme.</verse>
				<verse number="23">La soaalã yeela tʋmtʋmdã yaa: Rɩk soayã, la f yeg yãgã n modg nebã tɩ b wa kẽ hal tɩ mam yirã pid ne neba.</verse>
				<verse number="24">Bala, mam yeta yãmb tɩ neb nins mam sẽn dag n boolã, bãmb ned baa a yen kõn lemb mam dɩɩbã ye.</verse>
				<verse number="25">Neb kʋʋng wʋsg dag n tũuda a Zezi sorã zugu. A Zezi wẽnemdame n yeel-b yaa:</verse>
				<verse number="26">Ned sã n wat mam nengẽ, n ka kis a ba la a ma la a paga la a kamba la a ba-bi-raopa la a ba-bi-pogse, la baa ne a mengã vɩɩm, a ka tõe n yɩ mam karen-biig ye.</verse>
				<verse number="27">La ned ning fãa sẽn kõn dɩk a da-pɩk n tũ maam, ka tõe n yɩ mam karen-biig ye.</verse>
				<verse number="28">Bala, ãnna n be yãmb sʋkã n dat n me gãosgo, n ka reng n zĩnd n geel ligd ning fãa a sẽn tog n yiis tʋʋmdã yĩnga, n bãng a sã n tara sẽn sek tɩ me-a n sa?</verse>
				<verse number="29">Sã n ka rẽ, a sã n yẽbg roogã n sa, n yaool n ka tõe n baas-a, neb nins fãa sẽn na n yã wã na n yaala yẽnda n yeele:</verse>
				<verse number="30">Rao kãngã sɩnga gãosg meeb la a ka tõog n baas ye.</verse>
				<verse number="31">Wall rĩm bʋg n be n dat n tɩ zab ne rĩm a to, n ka reng n zĩnd n mag n gese, yẽ ne a nebã tus piigã sã n tara pãn-tõog tɩ kẽng n seg rĩm a to wã sẽn wat ne neb tus pisi wã?</verse>
				<verse number="32">Rĩm a to wã sẽn ket n be yɩɩga, a na n tʋma neb a nengẽ tɩ b tɩ yẽs laafɩ yẽsg ne-a.</verse>
				<verse number="33">Woto me, yãmb ned ning fãa sẽn ka basd bũmb nins fãa a sẽn tarã ka tõe n yɩ mam karen-biig ye.</verse>
				<verse number="34">Yamsem yaa bõn-sõngo. La yamsem sã n lebg poada, bõe la b na n ning-a t'a le paam noosem?</verse>
				<verse number="35">A ka yõod tãnd yĩnga, wall birg yĩng ye. B lobd-a la yɩnga. Bɩ sẽn tar-a tʋb n wʋmdẽ wʋme!</verse>
			</chapter>
			<chapter number="15">
				<verse number="1">Yaood-dɛɛgdba fãa ne yel-wẽn maandba fãa kolga a Zezi n na n kelg-ba.</verse>
				<verse number="2">La Fariisẽ-dãmba la tõog karen-saam-dãmba da yẽgemdame n yetẽ tɩ rao-kãnga reegda yel-wẽn maandba la b rɩt ne-ba.</verse>
				<verse number="3">La a Zezi wẽe bãmb yel-bũn kãnga n yeele:</verse>
				<verse number="4">Nin-bʋg n be yãmb sʋkã n na n tar piis koabga, t'a yembr meneme, t'a ka bas pis-wɛ la a wɛ wã weoogẽ wã n kẽng n tɩ gẽes pesg ning sẽn menem-a wã hal t'a yãnd-a?</verse>
				<verse number="5">La yẽ sã n yãnd-a, a na n palg-a-la a bagdẽ ne sũ-noogo.</verse>
				<verse number="6">La yẽ sã n lebg n ta yiri, a boonda a zo-rãmbã ne a yagsã a yir n yeel-b yaa: "Naag-y maam n maan sũ-noogo, bala, mam yãnda m pesgã sẽn dag n menemã".</verse>
				<verse number="7">Woto me, mam yeta yãmb tɩ sũ-noog na n zĩnda arzãn pʋgẽ, yel-wẽn maand a yen sẽn tek yam n kos sugr yĩnga, n yɩɩd nin-tɩrs pis-wɛ la a wɛ sẽn ka baood sugr kosgã yĩnga.</verse>
				<verse number="8">Walla, pʋg bʋg n na n tar ligd piiga t'a yembr menem t'a ka yõgen fɩtla, n pɩɩs roogã la a gẽes-a neer hal n yãnd-a?</verse>
				<verse number="9">La a sã n yãnd-a, a boonda a zo-rãmbã ne a yagsã a yir n yeel-b yaa: Naag-y maam n maan sũ-noogo, bala, mam yãnda m lagfã sẽn dag n menemã.</verse>
				<verse number="10">Woto me, mam yeta yãmb tɩ yel-wẽn maand a yen sã n tek yam n kos sugri, sũ-noog na n zĩnda Wẽnnaam malegsã sʋka.</verse>
				<verse number="11">A Zezi leb n yeelame yaa: Rao n dag n tar kom-dibli a yiibu.</verse>
				<verse number="12">La yaowã yeela a ba wã yaa: "M ba, pʋɩ-y y paoongã n yãk m pʋɩɩr n kõ-ma". La ba wã pʋɩ-b-la a paoongã.</verse>
				<verse number="13">Rasem bilf zugẽ, yaowã tigsa a sẽn da tarã fãa n kẽng tẽng sẽn zãra, n tɩ sãam a paoongã be ne tʋʋm-dẽgd maanego.</verse>
				<verse number="14">La yẽ sẽn sãam a paoongã fãa n sa, kom kãseng n kẽ tẽn-kãnga, la koma sɩngame n nams-a.</verse>
				<verse number="15">Yẽ kẽng n tɩ noka tẽnga ned a yembre, t'a tʋm yẽ a pʋtẽ t'a tɩ gũ kurkuyã.</verse>
				<verse number="16">Yẽ dag n datẽ la zãbnã kurkuyã sẽn da rɩtã n dɩ n pid a pʋga, la ned ka kõt yẽnda ye.</verse>
				<verse number="17">Yẽ tagsa a sũurẽ n yeele: "M baaba tʋmtʋmdbã waooga, la b tara rɩɩb n dɩt n tɩgd n kelldẽ, tɩ kom kʋʋd maam ka.</verse>
				<verse number="18">Mam na n yikame n kẽng m baaba nengẽ n tɩ yeel-b yaa: M ba, mam beega Wẽnnaam la m beeg yãmba.</verse>
				<verse number="19">Mam ka le zems tɩ b bool maam tɩ yãmb biig ye. Ges-y maam wa yãmb tʋmtʋmd a yembre".</verse>
				<verse number="20">La a yikame n kẽng a ba wã nengẽ. La yẽ sẽn ket n be yɩɩga, a ba wã yã-a lame t'a nimbãanega yõk-a. A ba wã wudgame n tɩ mobg-a n mok-a.</verse>
				<verse number="21">Biigã yeela a ba wã yaa: "M ba, mam beega Wẽnnaam la m beeg yãmba. Mam ka le zems tɩ b bool maam tɩ y biig ye."</verse>
				<verse number="22">La a ba wã yeela a tʋmtʋmdbã yaa: "Wa-y ne fuug ning sẽn yaa-a neer n yɩɩdã tao-tao n yeelg-a. Ning-y-yã-a nug-bilã nugbĩnga, la y wĩd-a neooda.</verse>
				<verse number="23">Wa-y ne nag-bi-noabdgã, n kʋ-a tɩ d rɩ la d maan sũ-noogo.</verse>
				<verse number="24">Bala, mam bi-ribl kãnga ra kiime la a leb n vʋʋgame. A rag n menemame, la d leb n yãnd-a lame." La bãmb sɩngame n kɩdemdẽ.</verse>
				<verse number="25">La bi-ribl kãsengã ra bee pʋtẽ. La yẽ sẽn lebg n watẽ n kolg yiri, a wʋma yʋʋmb ne saoog rãamde.</verse>
				<verse number="26">Yẽ boola tʋmtʋmd a yembr n sok-a bũmb ninga sẽn maandã võore.</verse>
				<verse number="27">Tʋmtʋmdã yeela yẽ yaa: "Yãmb yaowã lebg n waame, tɩ yãmb ba wã kʋ nag-bi-noabdgã, a sẽn lebg n wa ne laafɩ wã yĩnga."</verse>
				<verse number="28">Yẽ sũurã puugame t'a ka sak n na n kẽ ye. A baaba wã yiime n na n bool-a t'a wa n kẽ.</verse>
				<verse number="29">Dẽ, a leoka a ba wã yaa: "Ade, yaa yʋʋm wʋsg la mam tʋmd n kõt yãmba. Mam nan ka kɩɩs yãmb noor ye. La maam yẽ, yãmb zɩɩ n kõ maam baa bull tɩ m maan sũ-noog ne m zo-rãmb ye.</verse>
				<verse number="30">La yãmb bi-kãnga, sẽn sãam-a yãmb paoongã ne pʋg-yoaadbã sẽn lebg n wa wã, yãmb kʋʋ nag-bi-noabdgã n kõ-a".</verse>
				<verse number="31">A ba wã yeel-a lame yaa: "M biiga, fo bee ne maam daar fãa, la bũmb nins fãa mam sẽn tarã yaa foom n so.</verse>
				<verse number="32">La a zemsame tɩ tõnd maan sũ-noog n kɩdem. Bala fo yao wã fo sẽn ne wã ra kiime, la a leb n vʋʋgame. A rag n menemame, la m leb n yãnd-a lame".</verse>
			</chapter>
			<chapter number="16">
				<verse number="1">A Zezi yeela b karen-biisã me yaa: Arzɛk soab a yembr n da n be n tar a tʋʋm taoor soaba, la b togs-a lame t'a tʋmtʋmdã sãamda yẽ paoongã.</verse>
				<verse number="2">Yẽ boola tʋʋma taoor soab n yeel-a yaa: "Bõe tɩ b gomd fo yell a woto tɩ mam wʋmdẽ? Wilg maam fo tʋʋma sẽn yɩ to-to. Bala, fo ka na n le yɩ mam tʋʋma taoor soab ye."</verse>
				<verse number="3">Tʋʋma taoor soab tagsa a sũurẽ n yeele: "Mam zu-soabã sẽn dat n yiis maam tʋʋmdẽ wã, mam na n maana boẽ? Koobo? Mam ka tar pãng n na n ko ye, la bõsg yaa yãnd ne maam.</verse>
				<verse number="4">Mam mii m sẽn na n maanega, tɩ b sã n wa n yiis maam m tʋʋmdẽ wã, bɩ neb deeg maam b yiyã".</verse>
				<verse number="5">Dẽ, yẽ kɩtame tɩ b bool a zu-soaba sam-dãmbã yembr yembre, n yeel pipi soabã yaa: "Fo tara mam zu-soaba samd wãna?"</verse>
				<verse number="6">T'a leok tɩ kaam rʋg-bɛd koabga. La a yeela yẽ t'a reeg a sebrã n zĩnd tao-tao n gʋls tɩ pis-nu.</verse>
				<verse number="7">Yẽ leb n soka a to yaa: "La fo yẽ samdã yaa wãna?" Tɩ yẽ leok tɩ kood yond kobs-nu. La a yeela yẽ t'a reeg a sebrã n gʋls tɩ kobs-naase.</verse>
				<verse number="8">La a zu-soaba pẽga a tʋʋma taoor soab sẽn ka tɩrgã a sẽn maan yama yĩnga. Bala, dũni kanga neb maanda yam ne taaba, n yɩɩd vẽenem kambã.</verse>
				<verse number="9">La mam yeta yãmb tɩ y rɩk dũni paoongã n bao zo-rãmba, tɩ paoongã sã n wa n sɛ n bas yãmba, bɩ Wẽnnaam reeg yãmb yiy sẽn paad wakat sẽn kõn sa wã pʋgẽ.</verse>
				<verse number="10">Ned ning sẽn maand sɩd bõn-bõoneg pʋse, a maanda sɩd bõn-kãsems pʋse. La ned ninga sẽn ka maand sɩd bõn-bõoneg pʋs ka na n maan sɩd bõn-kãsens pʋs me ye.</verse>
				<verse number="11">Dẽ, yãmb sã n ka maan sɩd ne dũniyã arzegse, ãnna n na n dɩk paoong sɩd-sɩd n gũnug yãmba?</verse>
				<verse number="12">La yãmb sã n ka maan sɩd ne ned a to paoongo, ãnna n na n kõ yãmb y meng rẽnda?</verse>
				<verse number="13">Tʋmtʋmd baa a ye ka be n tõe n sak zu-soben-dãmb a yiib ye. Bala, yẽ na n kisga a yen la a nong a to wã, wall a waoog a yen la a paoog a to wã. Yãmb ka tõe sak Wẽnnaam la ligd me ye.</verse>
				<verse number="14">Fariisẽ-dãmbã sẽn da nong ligdã ra kelgda bõn-kãensã fãa la b ra yaanda a Zezi.</verse>
				<verse number="15">A Zezi yeel-b lame yaa: yãmb yaa neb sẽn wilgd nebã tɩ y yaa tɩrse. La Wẽnnaam mii yãmb sũyã. Bala, bũmb ning neba sẽn pẽgd wʋsgã yaa bõn-wẽng Wẽnnaam nifẽ.</verse>
				<verse number="16">Hal tɩ ta a Zã wakate, dag n yaa tõogã ne no-rɛɛsdbã wakate. La sẽn sɩng ne a Zã wakatã, b moonda Wẽnnaam soolem koe-noogã, la ned kam fãa nangda pãng n dat n kẽ be.</verse>
				<verse number="17">Yĩngr la tẽng loogr yaa naana n yɩɩd tõogã kargr a yen menengo.</verse>
				<verse number="18">Ned ning fãa sẽn dig a pag la a rɩk a to, maanda yoobo. La ned ning fãa sẽn dɩk paga a sɩd sẽn dig maanda yoobo.</verse>
				<verse number="19">Rao a ye n da be n ya arzɛk soaba, n yeelgd fu-sõama sẽn ya neeba. La daar fãa, a tara bũmb fãa tɩ seke, t'a vɩɩma ya noog wʋsgo.</verse>
				<verse number="20">Naong soab a yen sẽn boond t'a Lazaar dag n gãee arzɛk soabã zak noore. La a yĩnga fãa da pida ne noada.</verse>
				<verse number="21">A rag n nongẽ lame n paam rɩ-zeremsã sẽn yit arzɛk soaba taabl zug n lʋɩtẽ wã n dɩ. La sẽn paase, baasã wat n lelemda a noadã.</verse>
				<verse number="22">Naong soabã wa n kiime. La malegsã talla yẽ n kẽng a Abraham nengẽ. La arzɛk soabã me wa n kiime, la b mum-a lame.</verse>
				<verse number="23">Kɩɩm-kulgã pʋgẽ, yẽ nak n gesame. La a namsgã pʋgẽ, a tool n yãa a Abraham yɩɩga, t'a Lazaar be ne-a.</verse>
				<verse number="24">Yẽ zẽka a koɛɛg n yeel: "M ba a Abraham! Zoe-y mam nimbãanega, n tʋm a Lazaar t'a tẽk a nug-bil koomẽ n wa n wʋlg m zelemdã. Bala, mam namsda wʋsg bug-kãnga pʋgẽ."</verse>
				<verse number="25">A Abraham leoka yẽ n yeele: "M biiga, bɩ f tẽeg tɩ fo paama arzegs f vɩɩmã wakate, la t'a Lazaar paama toodo. La moasã, yẽ paamda belsg ka, tɩ fo be toog pʋgẽ.</verse>
				<verse number="26">La rẽ fãa sẽn yãk a toogo, bok-kãseng n be tõnd ne yãmb suka, sẽn na n yɩl tɩ neb nins sẽn dat n yi ka n wa yãmb nengẽ wã ra tõog ye, la tɩ sẽn be-b yãmb nengẽ wã me ra tõog n wa tõnd nengẽ ye".</verse>
				<verse number="27">Arzɛk soabã yeelame yaa: "Sã n ya a woto, m ba, mam kota yãmb tɩ y tʋm a Lazaar mam ba wã yiri.</verse>
				<verse number="28">Bala mam tara ba-bi-raop a nu. Bɩ a kẽng n tɩ kɩs bãmb kaset tɩ b ra wa n wa zĩ-kãnga sẽn ya namsg zĩigã ye".</verse>
				<verse number="29">A Abraham leokame tɩ b tara a Moyiis ne Wẽnnaam no-rɛɛsdbã, la b kelg bãmba.</verse>
				<verse number="30">La arzɛk soabã yeelame yaa: "Ayo, m ba a Abraham! La ned sẽn ki sã n vʋʋg n kẽng bãmb nengẽ, b na n teka yam n kos sugri."</verse>
				<verse number="31">La Abraham leoka yẽ yaa: "Bãmb sã n ka kelg a Moyiis ne Wẽnnaam no-rɛɛsdbã, baa ned sẽn ki sã n vʋʋge, b kõn tẽ-a ye." A Lazaar ne arzɛk soabã (16.19)</verse>
			</chapter>
			<chapter number="17">
				<verse number="1">A Zezi yeel a b karen-biisã yaa: Bũmb nins sẽn wat ne lʋɩɩsã ka tõe n ka wa ye. La ned ning sẽn na n wa-a ne-bã na paam toogo.</verse>
				<verse number="2">B sẽn na loe ned kokor ne neer kugr n lob-a ko-kãsenga pʋg n são a yĩnga, n yɩɩd a sẽn na n kɩt tɩ kom-bõoneg kãens ned a yembr lʋɩ.</verse>
				<verse number="3">Gũus-y y mense. Fo ba-biig sã n maan yel-wende, bɩ f leng-a, la a sã n kos sugri, bɩ f kõ-a.</verse>
				<verse number="4">La a sã n beeg foom naoor a yopoe daar a yembre, n lebg n wa fo nengẽ naoor a yopoe n yet t'a kota sugri, bɩ f kõ-a sugri.</verse>
				<verse number="5">Tẽn-tʋmdba yeela Zu-soabã yaa: Paas-y d tẽebã.</verse>
				<verse number="6">La Zu-soabã yeelame yaa: Yãmb sã n da tarẽ tẽeb sẽn zem siin-bila, yãmb dag n na yeel wom-sɛ-kãngã t'a vik n tɩ sel ko-kãsengã pʋga, la a dag n na sak yãmba.</verse>
				<verse number="7">Ãnna n be yãmb sʋkã n tar tʋmtʋmd sẽn kood wall sẽn gũud rũmsi, t'a sã n yi weoog n lebg n wa bɩ a yeel tʋmtʋmdã: wa kell n zĩnd n dɩ?</verse>
				<verse number="8">Yẽ ka na n yeel tʋmtʋmdã tɩ: Segl dɩɩb n kõ-ma n tek fuug n tall rɩɩbã n wa n kõ-m tɩ m dɩ la m yũ. Rẽ poore fo na yaool n dɩ la f yũ?</verse>
				<verse number="9">Yẽ na n pʋʋsa tʋmtʋmd-kãng barka, a sẽn maan bũmb ninga b sẽn yeel-a t'a maana yĩnga?</verse>
				<verse number="10">Woto me, yãmb sã n maan bũmb nins fãa b sẽn yeel yãmb tɩ y maana, bɩ y yeele: Tõnd yaa tʋmtʋmdb sẽn ka yõod ye, d maana tʋʋmd ninga tõnd sẽn da tog n maanã bala.</verse>
				<verse number="11">A Zezi sẽn wa n dabd Zeruzalɛm, bãmb da tũuda Samari soolem ne Galile sʋka.</verse>
				<verse number="12">Bãmb sẽn kẽed tẽn-bil a yen pʋga, neb piiga yĩn-gãong bãas sẽn tar waa n sega bãmba. Bãmb yaasa yɩɩg n zẽk b koees n yeele:</verse>
				<verse number="13">Zezi, Zu-soaba, zoe-y tõnd nimbãanega.</verse>
				<verse number="14">A Zezi sẽn yãnd-bã, b yeel-b lame tɩ b kẽng n tɩ wilg b mens maan-kʋʋdbã. La bãmb sẽn dabd be wakate, bãmb kell n lebga yɩlma.</verse>
				<verse number="15">Bãmb sʋka ned a yen sẽn yã t'a paama maagre, yẽ lebg n pʋga a nao, n zẽk a koɛɛg n pẽgd Wẽnnaam.</verse>
				<verse number="16">Yẽ wõgemda a Zezi taoore, n fõgn a neng tẽnga, n pʋʋs bãmb barka. A dag n yaa Samari neda.</verse>
				<verse number="17">A Zezi gomame n yeel yaa: Bãmb piiga fãa ka lebg yɩlma sɩda? La neb a wɛ wã bee yɛ?</verse>
				<verse number="18">Yaa sãan-kãnga bal n lebg n wa n na kõ Wẽnnaam waoogre?</verse>
				<verse number="19">Dẽ a Zezi yeel-a lame yaa: yik n looge. Fo tẽeb n fãag foom.</verse>
				<verse number="20">Fariisẽ-dambã soka a Zezi n dat n bãng Wẽnnaam soolmã sẽn na n wa wakat ninga. A Zezi leok-b lame yaa: Wẽnnaam soolmã ka wate, n ya wa bũmb ned sẽn tõe n gẽnes ye.</verse>
				<verse number="21">B ka na n yeel tɩ ges-y-yã! Wẽnnaam soolem bee ka wall a bee ka sẽne ye. Bala, ad-y Wẽnnaam soolmã bee yãmb sʋka.</verse>
				<verse number="22">La a Zezi yeela b karen-biisã yaa: Wakat n wat tɩ yãmb na n dat n yã Ninsaal Bi-riblã rayã daar a yen la yãmb kõn yã ye.</verse>
				<verse number="23">B na n yeela yãmb tɩ b bee ka, wala b bee ka sẽne. Da kẽng-y be ye, la y ra babs-b ye.</verse>
				<verse number="24">A wa sa-yãgb sẽn yit kɩreng a yen n yãg n tɩ ta kɩreng a to wã, Ninsaal Bi-riblã me na n yɩɩ a woto b waoongã dãare.</verse>
				<verse number="25">La yaa tɩlɛ tɩ bãmb deng n nams wʋsgo, la tɩ zamaan kãnga nebã zãgs bãmba.</verse>
				<verse number="26">Bũmb ninga sẽn zĩnd a Nowe wakatã na n zĩnda Ninsaal Bi-riblã waoongã wakat me.</verse>
				<verse number="27">Nebã rag n dɩtame la b yũuda, la b kẽed kãadem, la b kõt b kamb sɩdba, hal tɩ ta daar ninga a Nowe sẽn kẽ koom koglgẽ wã. Sa-kãsenga waame n sãam bãmb fãa.</verse>
				<verse number="28">A na n yɩɩ wa a Lot wakatã. Nebã rag n dɩtame la b yũuda, n daadẽ la b koosdẽ, n bʋtẽ la b metẽ.</verse>
				<verse number="29">La daar ning a Lot sẽn yi Sodom tẽngã, bugum yii yĩngr n ni wa saaga, ne kidbri n sãam bãmb fãa.</verse>
				<verse number="30">Na n yɩɩ a woto me daar ning Ninsaal Bi-riblã sẽn na n puk b mengã.</verse>
				<verse number="31">Badaare, bɩ ned ninga sẽn be roog zug t'a teed be roogã pʋg ra sig n dɩgs-b ye. La bɩ ned ninga sẽn be pʋtẽ da lebg n leb poorẽ me ye.</verse>
				<verse number="32">Tẽeg-y-yã a Lot pagã yelle.</verse>
				<verse number="33">Ned ninga sẽn na n bao tɩ gũ a vɩɩm, a na n menes-a lame, la ned ning sẽn na bas a vɩɩm na n paam-a lame.</verse>
				<verse number="34">Mam yeta yãmb tɩ baraar yʋngo, neb a yiib sẽn na n goẽ gãag a yembr zugu, b na n dɩka a ye, n bas a ye.</verse>
				<verse number="35">Pagb a yiib sẽn na n werd neerẽ ne taaba, b na n dɩka a yembr n bas a ye.</verse>
				<verse number="36">Raop a yiib sẽn na n be pʋʋgẽ, b na n dɩka a yembr la b bas a ye.</verse>
				<verse number="37">Karen-biisã soka a Zezi yaa: Zu-soaba, na n yɩɩ zĩ-bʋgo? La a Zezi leokame tɩ dɩgr sẽn be zĩig ninga, yɩbrend tigimda beene. Pagb a yiib sẽn werd neerẽ (17.35)</verse>
			</chapter>
			<chapter number="18">
				<verse number="1">A Zezi wẽe bãmb yel-bũnd n na n wilg-b tɩ b tog n pʋʋsa wakat fãa n da yɛ ye.</verse>
				<verse number="2">A Zezi yeelame: Bʋ-kaood a ye n da be tẽng a yen pʋgẽ n ka zoet Wẽnnaam, la a ka zoet ned baa a yen nif ye.</verse>
				<verse number="3">Pʋgkõor a ye me n da be tẽn-kãng pʋga, n wat n yet bʋ-kaoodã t'a sõng-a tɩ ned n zabd ne yẽnda.</verse>
				<verse number="4">Bʋ-kaoodã zãgsame n kaoos t'a ka na n sõng-a ye. La a yaool n tagsa a sũurẽ n yeele: "Baa ne mam sẽn ka zoet Wẽnnaama, la m ka zoet ned nifã,</verse>
				<verse number="5">pʋgkõ-kãngã sẽn pẽdgd maama yĩnga, mam na n baas n sõng-a lame t'a ra wat n namsd maam tɩ wa n loog nug ye."</verse>
				<verse number="6">Zu-soabã leb n yeelame yɛsa: Kelg-y bʋ-kaood-wẽngã sẽn yeelã.</verse>
				<verse number="7">Dẽ, Wẽnnaam kõn sõng bãmb nin-tũusdsã sẽn zẽkd b koees wĩndg la yʋng n kot bãmbã? B na kaoos n sõng-ba?</verse>
				<verse number="8">Mam yeta yãmb tɩ b na n sõnga bãmb tao-tao. La Ninsaal Bi-riblã sã n wa, b na n yãa tẽeb tẽng zugu?</verse>
				<verse number="9">A Zezi leb n wẽe yel-bũn-kãnga neb kẽer yĩnga, b sẽn da tẽed tɩ b yaa tɩrse, la b paoogd neb a taabã yĩnga, n yeele:</verse>
				<verse number="10">Daop a yiib n da kẽng wẽnd-doogẽ n na n tɩ pʋʋse. A ye wã yaa Fariisẽ ned la a to wã yaa yaood-dɛɛgda.</verse>
				<verse number="11">Fariisẽ nedã yalsa yĩngr n pʋʋs a sũurẽ a woto: "Mam Wẽnnaam, m pʋʋsda yãmb bark mam sẽn ka wẽnd wa neb a taabã sẽn ya wagda la nin-wẽnse la yoaadbã, la m ka wẽnd baa yaood-deegd-kãnga wã yĩnga.</verse>
				<verse number="12">Mam loeta noor naoor a yiib rasem a yopoe pʋgẽ, mam yãkda m sẽn tarã piig pʋɩɩr n kõtẽ."</verse>
				<verse number="13">Yaood-dɛɛgdã yalsa yɩɩga, n pʋs n ka saagd n na n doog a neng yĩngr ye. La a ra pĩisda a yãoog n yetẽ: "Mam Wẽnnaam! Zoe-y mam nimbãaneg tɩ m yaa yel-wẽn-maanda."</verse>
				<verse number="14">Mam yeta yãmb tɩ rao-kãng lebg n kuila a yir ne tɩrlem. La fariisẽ nedã ka paam ye. Bala, b na n sika ned ning sẽn zẽkd a menga, la b na zẽka ned ning sẽn sikd a menga.</verse>
				<verse number="15">Neb n dag n talled hal baa kom-peels n wat a Zezi nengẽ tɩ b sɩɩs-ba. La karen-biisã sẽn yã bõn-kãnga, b sɩngame n lengd neb nins sẽn tall-b kambã n wa wã.</verse>
				<verse number="16">La a Zezi kɩtame tɩ b wa ne kambã, la b yeele: Bas-y kom-bõonegã tɩ b wa mam nengẽ la y ra gɩdg-b ye. Bala, Wẽnnaam soolmã yaa neb nins sẽn wẽnd-b bãmbã yĩnga.</verse>
				<verse number="17">Sɩd-sɩdã, mam yeta yãmb tɩ ned ning fãa sẽn ka reegd Wẽnnaam soolmã wa bi-bilf ka na kẽ be ye.</verse>
				<verse number="18">Naab a yembr soka a Zezi yaa: Karen-saam-sõngo, bõe la mam tog n maan n paam vɩɩm sẽn kõn sa?</verse>
				<verse number="19">A Zezi yeel-a lame yaa: Bõe yĩng tɩ f boond maam tɩ nin-sõngo? Ned kae n ya sõama tɩ sã n ka Wẽnnaam b yen bala.</verse>
				<verse number="20">Fo mii tõodã: "Da yo ye, da kʋ ye, da zu ye, da kɩs kaset zĩrĩ ye, waoog f ba la f ma".</verse>
				<verse number="21">Rao wã yeelame tɩ yẽ saka bõn-kãensã fãa hal sẽn sɩng a yãadem wakate.</verse>
				<verse number="22">A Zezi sẽn wʋm woto, b yeel-a lame yaa: Bũmb a ye n ket n paoog foom. Koos fo sẽn tarã fãa n pʋɩ naong rãmba la f na n paama paoong arzãna. La f wa tũ maam.</verse>
				<verse number="23">Yẽ sẽn wʋm bõn-kãnga, a sũurã sãama hal wʋsgo, bala yẽ ra tara arzegs wʋsgo.</verse>
				<verse number="24">A Zezi sẽn yã t'a sũurã sãama wʋsgã, b yeelame: Ad na n yɩɩ toog ne neb nins sẽn tar arzegsã tɩ kẽ Wẽnnaam soolmẽ.</verse>
				<verse number="25">Bala, yʋgemd sẽn na n tũ fu-pĩim yõorẽ n loog yaa naana n yɩɩd arzɛk soab sẽn na n kẽ Wẽnnaam soolmẽ.</verse>
				<verse number="26">Neb nins sẽn da kelgd bãmbã yeelame tɩ rẽ, ãnna n tõe n paam fãagre.</verse>
				<verse number="27">La a Zezi leokame tɩ ninsaalbã sẽn ka tõe bũmb ningã, Wẽnnaam tõeeme.</verse>
				<verse number="28">La a Pɩyɛɛr yeelame yaa: Ade, tõnd basa d sẽn tarã n tũ yãmba.</verse>
				<verse number="29">La a Zezi yeela bãmb yaa: Sɩd-sɩdã, mam yeta yãmba, tɩ ned ka be sẽn na n bas a yiri, a paga, a buudu, wall a kamba, Wẽnnaam soolmã yĩnga,</verse>
				<verse number="30">n ka reeg wʋsg n yɩɩd a woto zamaan kãnga pʋgẽ, la a paam vɩɩm sẽn kõn sa zamaan ninga sẽn watã pʋgẽ ye.</verse>
				<verse number="31">A Zezi peega karen-biis piig la yiibã kɛɛng n yeel-b yaa: Ade, tõnd dabda Zeruzalɛm, la bũmb ninga fãa Wẽnnaam no-rɛɛsdbã sẽn da gʋls Ninsaal Bi-riblã yell wɛɛngẽ wã na n pidsame.</verse>
				<verse number="32">Bala, b na n yõka bãmb n kõ bu-zẽmsã. Bu-zẽmsã na n yaala bãmba, n gom bãmb wẽnga n tʋbs bãmb kolkoodo.</verse>
				<verse number="33">La b na n pãba bãmb ne kalwaase n yaool n kʋ-ba. La ra-tãtẽ-daare bãmb na n vʋʋgame.</verse>
				<verse number="34">La karen-biisa ka wʋm b gomda võor baa bilfu. Gom-kãensa rag n solga ne bãmba, la b ra ka mi gom kãng sẽn dat n yɛɛlg ye.</verse>
				<verse number="35">A Zezi sẽn kolg Zeriko, zoang a ye n da zĩ sorã kɩreng n bõsdẽ.</verse>
				<verse number="36">Yẽ wʋma kʋʋngã sẽn loogdã rãamde, a sokame n na n bãng sẽn ya bũmb ninga.</verse>
				<verse number="37">La b togsa yẽ tɩ yaa Nazarɛt dao a Zezi n da loogde.</verse>
				<verse number="38">La a kelmame n yeele: Zezi, a Daviid Bi-ribla, zoe-y mam nimbãanega!</verse>
				<verse number="39">Neb sẽn da kẽnd taoorã lenga yẽ n dat t'a sĩndi. La a kelmame n yɩɩd pĩnda n yeel tɩ: Daviid bi-ribla, zoe-y mam nimbãanega.</verse>
				<verse number="40">A Zezi yalsame n yeel tɩ b tall-a n wa. La a sẽn kolge, a Zezi sok-a lame:</verse>
				<verse number="41">Bõe la fo rat tɩ m maan n kõ-fo? Yẽ leokame tɩ: Zu-soaba, m dat n le paama m ninã.</verse>
				<verse number="42">La a Zezi yeela yẽnda: Leb n paam f nini. Fo tẽeb n fãag-fo.</verse>
				<verse number="43">Wakat kãng bala, a ninã pukame t'a tũ a Zezi la a waoogd Wẽnnaam. Neba fãa sẽn yã rẽnda wã, b pẽga Wẽnnaam.</verse>
			</chapter>
			<chapter number="19">
				<verse number="1">A Zezi kẽe Zeriko, n pɩʋʋgd tẽngã,</verse>
				<verse number="2">la dao a ye n da be be t'a yʋʋr boond t'a Zaase, a yaa arzɛk soaba n ya yaood-dɛɛgdbã naaba.</verse>
				<verse number="3">Yẽ ra baood n yãnda a Zezi n bãng b sẽn ya a soaba, la neb kʋʋngã yĩnga, a rag n ka tõe n yã-b ye, bala yẽ yaa rao-kʋɛɛga.</verse>
				<verse number="4">Dẽ, yẽ wudgame n kẽng taoor n tɩ rʋ wom-sɛɛg n na n ges a Zezi, bala b ra tog n tũu beene n looge.</verse>
				<verse number="5">La a Zezi sẽn ta zĩ-kãnga, bãmb nak n gesame n yeel a Zaase yaa: Zaase, sig tao-tao, bala mam tog n siga fo yirã rũnna.</verse>
				<verse number="6">A Zaase siga tao-tao n deeg a Zezi ne sũ-noogo.</verse>
				<verse number="7">Nebã sẽn yã rẽ, bãmb fãa yẽgmame n yetẽ t'a Zezi tɩ siga yel-wẽn-maand yiri.</verse>
				<verse number="8">La a Zaase yalsa Zu-soabã taoor n yeel-b yaa: Ade, Zu-soaba, mam na n yãka m paoongã pʋɩ-sʋk n kõ naong rãmba. La mam sã n dag n zãmba ned n deeg a bũmbu, m na n lebsa yẽnda naoor a naase.</verse>
				<verse number="9">A Zezi yeela yẽnda yaa: Fãagr waa yi-kãnga pʋg rũndã, tɩ bõe, nin-kãnga me ya a Abraham yagenga.</verse>
				<verse number="10">Bala Ninsaal Bi-ribla waame n na n bao bũmb nins sẽn da menema n fãag-ba.</verse>
				<verse number="11">La neba sẽn kelg gom-kãense, a Zezi leb n wẽe bãmb yel-bũndi, tɩ bõe, bãmb da kolga Zeruzalɛm. La nebã ra tagsdame tɩ Wẽnnaam soolmã na n puka wakat kãng bala.</verse>
				<verse number="12">Dẽ, a Zezi yeelame yaa: Na-biig a yembr n da yi n kẽng tẽng sẽn zãr n na n tɩ reeg naam la n wa.</verse>
				<verse number="13">Yẽ boola a tʋmtʋmdb piig n kõ-b min piig n yeel-b tɩ b yõdg n leeb n paam yõod hal tɩ yẽ lebg n wa.</verse>
				<verse number="14">La a soolmã neba ra kisa yẽnda, la b tʋma neb tɩ b pʋgl-a n tɩ yeel yaa: "Tõnd ka rat tɩ rao-kãnga soog tõnd ye."</verse>
				<verse number="15">La yẽ sẽn deeg naama n lebg n wa, a kɩtame tɩ b bool tʋmtʋmdb nins yẽ sẽn da kõ ligdã tɩ b wa, tɩ yẽ bãng ned kam fãa sẽn leeb n paam yõod to-to.</verse>
				<verse number="16">Pipi soabã waa n yeelame yaa: "Zu-soaba yãmb minna paama yõod min piiga."</verse>
				<verse number="17">A yeela yẽ yaa: "Be neere, tʋmtʋmd-sõngo, fo sẽn maan sɩd ne bũmb bilfã yĩnga, bɩ f soog tẽms piiga."</verse>
				<verse number="18">La yiib soabã waame n yeele: "Zu-soaba, yãmb minna doga min a nu."</verse>
				<verse number="19">A yeela yẽ yaa: "Fo me soog tẽms a nu."</verse>
				<verse number="20">A to n waa n yeele: "Zu-soaba, ad yãmb minna! Mam dag n vil-a-la ne peend n bĩngi,</verse>
				<verse number="21">bala, mam da zoeta yãmba, yãmb sẽn ya nin-toaagã yĩnga. Yãmb dɩkda bũmb ninga y sẽn ka rɩgle, la y tigsd bũmb ninga yãmb sẽn ka bʋd ye."</verse>
				<verse number="22">Naabã yeela tʋmtʋmd kãng yaa: "Tʋmtʋmd-wẽnga, mam na n dɩka fo menga goam n kao fo bʋʋdo. Fo ra miime tɩ mam yaa nin-toaaga, tɩ mam dɩkda bũmb ning mam sẽn ka rɩgle, la m tigsd bũmb ning mam sẽn ka bʋd ye,</verse>
				<verse number="23">dẽ, bõe yĩng tɩ fo ka bĩng mam ligdã bãnkẽ tɩ mam sã n lebg n wa bɩ m deeg-a ne yõodo?"</verse>
				<verse number="24">La a yeela neb nins sẽn da be be wã tɩ b reeg min a yembrã a sẽn tarã n kõ ned ning sẽn tar-a min piigã.</verse>
				<verse number="25">Bãmb yeela yẽ yaa: "Zu-soaba, yẽ tara min piiga."</verse>
				<verse number="26">Mam yeta yãmb tɩ b na kõo ned ning sẽn tara, la ned ning sẽn ka tarã, b na n deega baa bũmb bilf ninga yẽ sẽn tarã.</verse>
				<verse number="27">La sẽn keta, tall-y mam bɛɛbã sẽn da ka rat tɩ mam soog-bã n wa ne ka. Kood-y-b mam nifẽ.</verse>
				<verse number="28">A Zezi sẽn gom a woto n sɛ, bãmb lʋɩɩ nebã taoor tɩ b rabd Zeruzalɛm.</verse>
				<verse number="29">La bãmb sẽn kolg Bɛtfaaze ne Betani sẽn be tãng ninga sẽn boond tɩ oliiv tɩɩs tãngã sẽne, a Zezi tʋma b karen-biis a yiibu.</verse>
				<verse number="30">N yeel-b yaa: Kẽng-y tẽng ninga sẽn be taoorã, y sã n ta be, y na n yãnda bõn-bil b sẽn loe, tɩ ned nan ka zomb-a. Lok-y-yã-a, n wa ne ka.</verse>
				<verse number="31">Ned sã n sok yãmb tɩ bõe yĩng tɩ y lokd-a, bɩ y yeel-a tɩ yaa Zu-soabã n dat-a.</verse>
				<verse number="32">Neb nins b sẽn da tʋma kẽngame n tɩ mik tɩ yaa wa a Zezi sẽn da yeel bãmbã bala.</verse>
				<verse number="33">La bãmb sẽn lokd bõn-bilã, a soaalbã soka bãmb tɩ yaa bõe tɩ b lokd bõn-bilã.</verse>
				<verse number="34">B leokame tɩ Zu-soabã dat-a lame.</verse>
				<verse number="35">La b talla bõn-bilã n wa a Zezi nengẽ, n paal b fut a poorã n kɩt t'a Zezi zombe.</verse>
				<verse number="36">La bãmb sã n kẽngdẽ, nebã yɛɛta b futã sorã zugu.</verse>
				<verse number="37">Bãmb sẽn kolgd Zeruzalɛm, oliiv tɩɩs tãngã sigdg sẽne, bãmb karen-bi-kʋʋngã fãa sɩngame n zẽk b koees n pẽg Wẽnnaam ne sũ-noogo, bõn-bãna fãa bãmb sẽn yã wã yĩnga.</verse>
				<verse number="38">Nebã da yetame tɩ yaa: Wẽnd na bark rĩm ninga sẽn wat ne Zu-soabã yʋʋrã! Laafɩ bee arzãna, la ziir bee hal yĩngri.</verse>
				<verse number="39">Fariisẽ-dãmba kẽer sẽn dag n be neb kʋʋngã sʋk yeela a Zezi tɩ b leng b karen-biisã tɩ b sĩndi.</verse>
				<verse number="40">A Zezi leokame yaa: Mam yeta yãmb tɩ b sã n sĩndi, kugã na n kelmame!</verse>
				<verse number="41">Bãmb sẽn kolg Zeruzalɛm, a Zezi sẽn yã tẽngã, b yãba a yĩng n yeele:</verse>
				<verse number="42">Fo me sã n da bãngẽ bũmb ninga sẽn wat ne fo laafɩ wã rũnna! La moasã b solga ne foom.</verse>
				<verse number="43">Wakat n wat tɩ fo bɛɛba na n me bõn-yood n gilg foom. B na n gũbga foom n dɩdg-f zĩiga fãa.</verse>
				<verse number="44">B na n sarma foom ne f kambã sẽn be fo pʋgẽ wã, la b kõn bas kugr baa yembr kugr a to zug fo pʋgẽ ye, fo sẽn ka bãng wakat ninga fo fãagrã sẽn wa wã yĩnga.</verse>
				<verse number="45">A Zezi kẽe wẽnd-doogẽ wã n sɩng n dig koaasdbã,</verse>
				<verse number="46">n yeel-b yaa: A gʋlsame tɩ: "Mam doogã na n yɩɩ pʋʋsg roogo, la yãmba, y maan-a lame t'a lebg wagda geongo."</verse>
				<verse number="47">A Zezi da zãmsda nebã daar fãa wẽnd-doogã pʋgẽ. La maan-kʋʋdbã kãsem-dãmba ne gʋlsdbã la tẽngã kãsem-dãmb dag n baood n na n kʋʋ bãmba.</verse>
				<verse number="48">La bãmb da ka mi b sẽn na n maan to-to ye, tɩ bõe nebã fãa ra yong n kelgda a Zezi.</verse>
			</chapter>
			<chapter number="20">
				<verse number="1">Ra-kãense, daar a yembre, a Zezi sẽn zãmsd nebã wẽnd-doogẽ wã la b moond koe-noogã, maan-kʋʋdba kãsem-dãmba, la gʋlsdba ne kãsem-dãmbã waame.</verse>
				<verse number="2">La b yeela a Zezi yaa: Togs-y tõndo: Yaa ne no-bʋg la yãmb maand bõn-kãensã, wall ãnna n kõ yãmb no-kãnga.</verse>
				<verse number="3">A Zezi leok-b lame yaa: Mam me na n soka yãmb sokre.</verse>
				<verse number="4">Togs-y maam: A Zã lisgã yii arzãn bii, bɩ yaa ninsaalb nengẽ?</verse>
				<verse number="5">La bãmb yẽsa ne taab n yeele: Tõnd sã n yeel t'a yii arzãna, b na n yeelame tɩ la yaa bõe tɩ tõnd ka tẽ a Zã,</verse>
				<verse number="6">la tõnd sã n yet t'a yii ninsaalb nengẽ, neba fãa na n loba tõnd kuga, bala neba tẽeda hakɩɩk t'a Zã yaa Wẽnnaam no-rɛɛsa.</verse>
				<verse number="7">Dẽ bãmb leokame tɩ b ka mi lis-kãng sẽn yi zĩig ning ye.</verse>
				<verse number="8">A Zezi yeel-b lame yaa: Mam me ka na n togs yãmb mam sẽn paam noorã zĩig ninga n maand bõn-kãensã ye.</verse>
				<verse number="9">La a Zezi sɩngame n wẽ neba yel-bũn kãnga n yeele: Dao a ye n da sel nasaar sib pʋʋgo, n dɩk-a n peng nasaar sib koaadba, la a yi n tog sor n na n tɩ kaoose.</verse>
				<verse number="10">La bõn-bɩʋʋng sẽn ta, a tʋma tʋmtʋmd nasaar sib koaadbã nengẽ tɩ b kis-a nasaar sib biis t'a wa n kõ-a. La nasaar sib koaadbã pãba yẽnda n lebs-a t'a kuil nug-zaala.</verse>
				<verse number="11">Yẽ leb n tʋma tʋmtʋmd a to Yɛsa. La koaadbã pãba yẽnda n paoog-a n lebs-a t'a kuil nug-zaala.</verse>
				<verse number="12">Yẽ leb n tʋma tãabẽ soaba, la b pogla yẽnda n dig-a.</verse>
				<verse number="13">La nasaar sib pʋʋgã soab yeelame yaa: "Mam na n maana bõe? Mam na n tʋma m bi-ribl-nongrã tɩ tõeeme tɩ b waoog-a."</verse>
				<verse number="14">La nasaar sib koaadbã sẽn yã biigã, b yẽsa ne taab n yeele: "Yaa yõwã n na n soog a ba wã paoongã."</verse>
				<verse number="15">La b yõka yẽ n yiis nasaar sib pʋʋgẽ wã n kʋ-a. Moasã nasaar sib pʋʋgã soab na n maan-b-la bõe?</verse>
				<verse number="16">A na n waame, n sãam koaadb-kãense, la a rɩk pʋʋgã n peng koaadb a taaba. La nebã sẽn wʋm bõn-kãnga, b yeelame tɩ: Bɩ ra yɩ a woto ye.</verse>
				<verse number="17">La a Zezi gesa bãmb n yeel yaa: Gʋlsg sõngã sẽn yeel tɩ: "Kugr ning tãn-metbã sẽn zãgsã lebga roogã pãng kugri, a soaka zĩigẽ wã" võor yaa bõe?</verse>
				<verse number="18">Ned ninga sẽn na n lʋɩ-a kug-kãnga zug na n tõtmame, la kug-kãnga sẽn na n lʋɩ ned ninga zugu, a na n beds-a lame.</verse>
				<verse number="19">Maan-kʋʋdbã kãsem-dãmb ne tõog karen-saam-dãmbã baoome tɩ yõk a Zezi wakat kãng bala, la bãmb zoee nebã. B ra bãngame tɩ yaa bãmb yĩng la a Zezi sẽn wẽ yel-bũn kãngã wã.</verse>
				<verse number="20">Bãmb sɩngame n gũusd a Zezi, sẽn na yɩl n paam a Zezi gomd n bẽd-b n yõk n tɩ kɩs pãn-soaadbã ne Gʋvɛrneerã sẽn so noorã.</verse>
				<verse number="21">Nin-kãens soka a Zezi a woto: Karen-saamba, tõnd miime tɩ yãmb gomda tɩrlem la y zãmsd nebã ne tɩrlem, la tɩ yãmb ka tũusd neb ye. La yãmb zãmsda nebã Wẽnnaam sor wa sẽn zems sɩdã.</verse>
				<verse number="22">Tõogã kõta tõnd noor tɩ d yao Sezaar yõor yaood bɩ a ka kõta?</verse>
				<verse number="23">La a Zezi sẽn bãng bãmb sɩlma leok-b lame yaa:</verse>
				<verse number="24">Wilg-y maam lagfo. Maasmã ne gʋlsemã sẽn be a zugã yaa ãnna rẽnda? Tɩ b leok tɩ Sezaar.</verse>
				<verse number="25">Dẽ, a Zezi yeela bãmb yaa: Rẽ wã, kõ-y Sezaar bũmb ning sẽn ya Sezaar dẽnda, la y kõ Wẽnnaam bũmb ning sẽn ya Wẽnnaam dẽnda.</verse>
				<verse number="26">Bãmb ka tõog n yõk a Zezi b gomd baa a yen pʋgẽ nebã taoor ye. La a Zezi leokrã yɛɛs-b lame tɩ b sĩndi.</verse>
				<verse number="27">Saduusẽ-dãmba sẽn yet tɩ kũum vʋʋgr ka be wã neb kẽer kolgame n sok a Zezi a woto:</verse>
				<verse number="28">Karen-saamba, a Moyiis dag n gʋlsame n yeel tõnd tɩ: "Ned ba-biig sã n tar pag n ki n bas-a n ka paam biiga, bɩ yẽ peeg pagã n dog kamb a ba-biigã yĩnga."</verse>
				<verse number="29">La raop a yopoe n dag n be n ya ba-biisi. La kãsma peega paga la a kiime n ka paam biig ye.</verse>
				<verse number="30">La yiib soabã reega pʋgkõorã, n ki n bas-a tɩ tãab soaba reeg-a.</verse>
				<verse number="31">La a yɩɩ woto ne bãmb b yopoe wã fãa, b kiime n ka paam kamb ye.</verse>
				<verse number="32">La pagã me yaool n kiime.</verse>
				<verse number="33">Kũum vʋʋgr daare, bãmb sʋkã, yẽ na n yɩɩ ãnna soab paga? Bala yẽnda rag n yɩɩ neb a yopoe wã paga.</verse>
				<verse number="34">A Zezi leoka bãmb yaa: Dũni kãnga nebã peegda pagba tɩ pagba kuiis sɩdba,</verse>
				<verse number="35">la neb nins b sẽn na n mik tɩ b zemsame tɩ zĩnd dũni ning sẽn watã pʋgẽ wã la tɩ vʋʋg n bas kũumã ka na n le peeg pagba, wala kuil sɩdb ye.</verse>
				<verse number="36">Bãmb ka tõe n leb n ki yɛs ye, tɩ bõe, b na n yɩɩ wa malegse, la b na n yɩɩ Wẽnnaam kamba, bãmb sẽn vʋʋg n bas kũumã yĩnga.</verse>
				<verse number="37">Zĩig ning b sẽn gomd tuugã bugma sẽn be a zugã yellã, a Moyiis wilgame tɩ kũum vʋʋgdame, yẽ sẽn boond Zu-soabã t'a Abraham ne a Izak la a Zakob Wẽnnaamã.</verse>
				<verse number="38">La Wẽnnaam ka kũum Wẽnnaam ye, b yaa nin-vɩɩs Wẽnnaam. Bala ne bãmba neba fãa vɩɩme.</verse>
				<verse number="39">Gʋlsdb kẽer leokame yaa: Karen-saamba, yãmb goma sõama.</verse>
				<verse number="40">La bãmb ka saag n le sok a Zezi sokr a to yɛs ye.</verse>
				<verse number="41">A Zezi sok-b lame yaa: B tõe n yɩɩ a wãn n yeel tɩ Kirist yaa a Daviid yagenga?</verse>
				<verse number="42">A Daviid meng yeela yɩɩn-sõamyã sebr pʋgẽ tɩ: "Zu-soaba yeela mam Zu-soaba yaa: Zĩnd mam dɩtgo,</verse>
				<verse number="43">hal tɩ m kɩt f bɛɛba yɩ fo nao roagendga."</verse>
				<verse number="44">Dẽ, a Daviid boonda bãmb tɩ Zu-soaba, woto bãmb na n yɩɩ a wãn n yaa a yagenga?</verse>
				<verse number="45">La nebã fãa sẽn kelgd a Zezi, bãmb yeela b karen-biisã yaa:</verse>
				<verse number="46">Gũus-y y mens ne gʋlsdbã sẽn nong n gõod ne fu-wogdo, n nongẽ tɩ neba pʋʋsd bãmb raasẽ, la b baood n zĩnd waoogr goeels zut karen-dotẽ, la rɩɩb zĩisẽ wã.</verse>
				<verse number="47">Bãmb deesda pʋgkõapã paoong zãnga la b pʋʋsd pʋʋs-wogd nebã nin gesg yĩnga. Bãmb na n paama sɩbgr sẽn ya toog n yɩɩda.</verse>
			</chapter>
			<chapter number="21">
				<verse number="1">A Zezi zẽka b neng n ges arzegsã rãmb sẽn da ningd b kũunã ligdã ningr zĩigẽ.</verse>
				<verse number="2">Bãmb yãa pʋgkõor a yen me sẽn ya naong soab t'a ningd tãma a yiib beene.</verse>
				<verse number="3">La a Zezi yeelame yaa: Mam yeta yãmb sɩd-sɩd tɩ pʋgkõ-kãngã sẽn ya naong soabã ningame n yɩɩd neb a taabã fãa.</verse>
				<verse number="4">Bala, nin-kãensã ned kam fãa tʋm n yãka a paoong a sẽn tar tɩ loogã pʋgẽ n ning ligdã ningr zĩigẽ, la pʋgkõorã ninga a sẽn tarã fãa, hal baa a rɩɩbã ligd zãnga.</verse>
				<verse number="5">La neb kẽer sẽn dag n gomd wẽnd-doogã yell n wilgd tɩ b nags-a-la ne kug-neebã, la teedã neb sẽn tall n wa n kõ Wẽnnaamã, a Zezi yeelame yaa:</verse>
				<verse number="6">Day n wate, tɩ bũmb ningã yãmb sẽn ne wã, kugr baa a yen kõn pa a to zug b sẽn kõn leeb n lub ye.</verse>
				<verse number="7">Bãmb soka a Zezi yaa: Karen-saamba, dẽ, bõn-kãens na n waa dabʋre, la bõe bãnd n na n wilg bõn-kãens waoongo?</verse>
				<verse number="8">A Zezi leokame yaa: Gũus-y tɩ ned ra belg yãmb n tõog ye. Bala, neb wʋsg n na n dɩk mam yʋʋr n wa n yeel tɩ bãmb la Kirist, la tɩ wakat kolgame. Da tũ-y-b ye.</verse>
				<verse number="9">La yãmb sã n wa wʋm tɩ b gomd zabre, la tẽn-dãmbg yelle, bɩ y ra zoe rabeem ye. Bala, bõn-kãens tog n deng n waame, la ka dũniyã saab nand ye.</verse>
				<verse number="10">Dẽ, a Zezi yeel-b lame: Tẽng a yembr na yika zabr ne tẽng a to, la rĩung a yen na n yika ne rĩung a to.</verse>
				<verse number="11">Tẽn-digimdg kãsems na n zĩndame, la bã-longds ne kom na n zĩnda zĩig zĩiga, la yel-kãsems sẽn kẽesd rabeem ne bõn-bãn sẽn yit yĩngr na n zĩndame.</verse>
				<verse number="12">La sẽn deng bõn-kãens fãa, b na n yõga yãmba, n nams-yã. B na n yõga yãmb n tall n kẽng karen-dotẽ, b na n kẽesa yãmb bi-bees roto, b na n tall-y lame n kẽng rĩm-dãmb ne Gʋvɛrneer dãmb taoor mam yʋʋrã yĩnga.</verse>
				<verse number="13">Na n tũu ne rẽnda tɩ yãmb kɩs bãmb mam kaseto.</verse>
				<verse number="14">Dẽ wã, ning-y y yamẽ, n da reng n tags y sẽn na n tɩ gom bũmb ning n fãag y meng ye.</verse>
				<verse number="15">Bala, mam na n ninga goam y noorẽ, la m kõ-y yam, la yãmb bɛɛbã fãa baa a yen kõn tõog n kɩɩs wall b wẽ nokoeemd ye.</verse>
				<verse number="16">Baa yãmb ba-rãmba, la y ba-biisi, la y roagdba, la y zo-rãmb mens na n yõga yãmb n kɩse, la b na n kʋʋ yãmb neb kẽere.</verse>
				<verse number="17">Nebã fãa na n kisga yãmb mam yʋʋrã yĩnga.</verse>
				<verse number="18">La yãmb zug zoobg baa a yen kõn menem ye.</verse>
				<verse number="19">Yãmb sã n yals kãenkãe, y na n fãaga y mense.</verse>
				<verse number="20">Dẽ, yãmb sã n wa n yã sodaas sẽn gũbg Zeruzalɛm, bɩ y bãng t'a sãoongã kolgame.</verse>
				<verse number="21">Dẽ, bɩ neb nins sẽn na n be Zude wã zoe n dʋ tãmse, tɩ neb nins sẽn be Zeruzalɛm tẽngã pʋgẽ wã zoe n yi, la tɩ neb nins sẽn na n be-b wetẽ da kẽ tẽngã pʋgẽ ye.</verse>
				<verse number="22">Bala, ra-kãens na n yɩɩ sũ-dokr rayã, tɩ bũmb nins fãa b sẽn gʋlsã na paam pidsgu.</verse>
				<verse number="23">Pagb nins sẽn tʋtã, la sẽn yẽsemd kamb ra-kãens daarã na n paama toogo. Bala, to-kãseng n na n zĩnd soolmã pʋgẽ, la Wẽnnaam sũ-puugr na n lʋɩɩ nin-kãens zutu.</verse>
				<verse number="24">Zabr sʋʋg n na n kʋ bãmba, la b na n yõga bãmb n maan yemse, n tall n kẽng buudã fãa sʋka. La bu-zẽms na n sooga Zeruzalɛm ne pãng hal tɩ b wakatã pidi.</verse>
				<verse number="25">Bãn na n zĩnda wĩndgẽ, la kiuugẽ, la ãdsẽ, la tẽngã zugu, ko-kãsengã bʋrgã, la a ko-pɛmã na n yɛɛsa buud toay-toayã tɩ b ka mi b sẽn na n maan bũmb ning ye.</verse>
				<verse number="26">Rabeem na n kʋʋ ninsaalba, bãmb sẽn gũud bũmb ning sẽn na n wa dũni zugã yĩngã. Bala, yĩngr pãens na n digimdame.</verse>
				<verse number="27">Dẽ, b na n yãa Ninsaal Bi-riblã sẽn zao sawadg n wat ne pãnga la ne ziiri.</verse>
				<verse number="28">La bõn-kãens sã n sɩng n watẽ, bɩ y roog la y nak n gese, tɩ bõe, yãmb fãagrã kolgame.</verse>
				<verse number="29">La a Zezi wẽe bãmb yel-bũnd n yeele: Ges-y kankanga, la tɩɩsã fãa.</verse>
				<verse number="30">Yãmb sã n yã b sẽn tobda, yãmb mens miime tɩ sigr zoe n kolgame.</verse>
				<verse number="31">Woto me, yãmb me sã n wa n yã tɩ bũmb kãensã maandame, bɩ y bãng tɩ Wẽnnaam soolmã kolgame.</verse>
				<verse number="32">Sɩd-sɩdã, mam yeta yãmb tɩ neb nins sẽn vɩ moasã wã fãa kõn ki tɩ bõn-kãensã ka pids ye.</verse>
				<verse number="33">Yĩngr la tẽng na looge, la mam goamã kõn tol n loog ye.</verse>
				<verse number="34">Gũus-y y mens tɩ rɩ-n-tɩk wall rã-tɩgre, la vɩɩmã yɛl yɩɩr da wa n zɩsg yãmb sũyã ye, la tɩ ra-kãng ra wa n ling yãmb</verse>
				<verse number="35">wa zĩm-gãmbre, bala, ra-kãng na n waa n linga neb nins fãa sẽn be tẽn-gãongã fãa zugã.</verse>
				<verse number="36">Dẽ yĩnga, bɩ y neend la y pʋʋs wakat fãa tɩ y tõe n paam pãng n põs bũmb nins fãa sẽn tog n wa wã, la y tõog n yals Ninsaal Bi-riblã taoore.</verse>
				<verse number="37">A Zezi da zãmsda nebã wẽnd-doogẽ wã wĩndga, la yʋngo bãmb kẽnd n gãee tãng ning b sẽn boond tɩ oliiv tɩɩs tãnga zugu.</verse>
				<verse number="38">La nebã fãa kẽngda bãmb nengẽ wẽnd-doogẽ wã, sẽn sɩng ne yibeoogo, n na n tɩ kelg bãmba.</verse>
			</chapter>
			<chapter number="22">
				<verse number="1">Bur sẽn ka rã-bɩll kibsa, b sẽn boond tɩ zʋʋg-n-basã da kolgame.</verse>
				<verse number="2">Maan-kʋʋdbã kãsem-dãmba ne tõog karen-saam-dãmbã dag n baooda b sẽn na n maan to-to n kʋ a Zezi. Bala, b ra zoeta nebã.</verse>
				<verse number="3">La a Sʋtãan kẽe a Zudas, b sẽn boond tɩ Iskaryo, sẽn dag n ya neb piig la a yiibã ned a yembrã.</verse>
				<verse number="4">La a Zudas kẽngame n tɩ yẽs ne maan-kʋʋdbã kãsem-dãmbã la ne wẽnd-doog gũudbã kãsem-dãmbã, n bao a sẽn na n tũ sor ning n yõk a Zezi n kõ-ba.</verse>
				<verse number="5">Bãmb sũyã yɩɩ noogo, tɩ b sar tɩ bãmb na n kõo a Zudas ligdi.</verse>
				<verse number="6">La yẽ sakame, n sɩng n baood weer ning yẽ sẽn na n yõk a Zezi n kõ-ba, tɩ kʋʋngã ka bãng ye.</verse>
				<verse number="7">Bur sẽn ka rã-bɩllã raare, daar ning b sẽn da tog n kʋ zʋʋg-n-basã pe-bilã taame.</verse>
				<verse number="8">La a Zezi tʋma a Pɩyɛɛr ne a Zã n yeel-b yaa: Kẽng-y n tɩ segl-y Zuif-rãmbã zʋʋg-n-basã rɩɩb tõnd yĩng tɩ d rɩ-a.</verse>
				<verse number="9">Bãmb soka a Zezi tɩ yɛɛne la bãmb dat tɩ b tɩ segl zʋʋg-n-basã.</verse>
				<verse number="10">A Zezi leok-b lame yaa: Ade, yãmb sã n kẽ tẽngã pʋgẽ, yãmb na n sega rao sẽn tʋk koom ne yʋʋre. Tũ-y-yã-a n kẽ yir ning a sẽn na n kẽ wã.</verse>
				<verse number="11">Yeel-y yirã soab yaa: "Karen-saamb sokdame tɩ roog ning bãmb sẽn na n dɩ zʋʋg-n-basã kibs ne b karen-biisã bee yɛ?"</verse>
				<verse number="12">La yẽ na n wilga yãmb do-pʋg sẽn ya yalenga n be roog zugu, tɩ teedã fãa be be, yaa be la y na n segl zʋʋg-n-basã.</verse>
				<verse number="13">Bãmb kẽngame, n tɩ mik tɩ bũmba fãa yaa wa a Zezi sẽn dag n yeel bãmbã, la b segla zʋʋg-n-basã.</verse>
				<verse number="14">Wakat sẽn ta, a Zezi zĩnda ne tẽn-tʋmdbã n na n dɩ.</verse>
				<verse number="15">A Zezi yeel-b lame yaa: Mam tʋlga ne m sũur fãa n dɩ zʋʋg-n-bas kãngã ne yãmba, sẽn deng m namsgã.</verse>
				<verse number="16">Bala, mam yeta yãmb tɩ mam kõn leb n dɩ-a yɛsa, hal t'a pids Wẽnnaam soolem pʋgẽ.</verse>
				<verse number="17">A Zezi rɩka bõn-yũudla n ning bark n yeele: Deeg-y bõn-yũudl-kãngã n pʋɩ ne taaba.</verse>
				<verse number="18">Bala, mam yeta yãmb tɩ sẽn sɩng ne moasã, mam kõn leb n yũ nasaar sib koom yɛsa, hal tɩ Wẽnnaam soolmã wa.</verse>
				<verse number="19">Dẽ poore, a Zezi rɩka bur n ning bark n yaool n kao-a n kõ karen-biisã n yeele: Ada yaa mam yĩnga, b sẽn kõ yãmb yĩnga. Bɩ y maand bõn-kãnga n tẽegd mam yelle.</verse>
				<verse number="20">Woto me, bãmb sẽn dɩ n sɛ, a Zezi rɩka bõn-yũudlã n kõ-b n yeele: Bõn-yũudl kãngã yaa kãab paalga, mam zɩɩmã sẽn daag yãmb yĩngã maasem yĩnga.</verse>
				<verse number="21">Baoosgo, ade, ned ning sẽn zãmbd-a maamã naaga maam ka n dɩtẽ.</verse>
				<verse number="22">Ninsaal Bi-riblã na n kii wa Wẽnnaam sẽn yãk yam to-to wã. La ned ning sẽn na n zãmb-a bãmbã na n paama toogo.</verse>
				<verse number="23">La karen-biisã sɩngame n sokd taab n dat n bãng sẽn ya ned ning bãmb sʋkã n na n maan yel-kãngã.</verse>
				<verse number="24">Karen-biisã wẽe nokoeemd ne taab wʋsg n dat n bãng ned ning b sẽn tog n ges wa kãsem bãmb sʋkã.</verse>
				<verse number="25">A Zezi yeel-b lame: Soolem dĩm-dãmbã soo nebã ne pãnga, la sẽn tar-b noor ne nebã kɩtdame tɩ b boond bãmb tɩ tʋʋm neer maandba.</verse>
				<verse number="26">La a ka a woto ne yãmb ye. Sẽn ya-a kãseng n yɩɩd yãmb sʋka, bɩ a yɩ wa yao-zʋʋga, tɩ ned ning sẽn ya-a taoor soab yɩ wa tʋmtʋmda.</verse>
				<verse number="27">Bala, ned ning sẽn zĩ n dɩtẽ wã la kãseng n yɩɩd bii, bɩ yaa ned ning sẽn kɩt-a rɩɩbã? La baoosgo, mam bee yãmb sʋk wa rɩ-kɩta.</verse>
				<verse number="28">Yãmba, yãmb yaa neb sẽn kell n modg n pa ne maam m makrã pʋgẽ.</verse>
				<verse number="29">Yaa rẽnd n kɩt tɩ mam kõt yãmb soolmã, wa m ba sẽn kõ-a maamã,</verse>
				<verse number="30">tɩ yãmb tõe n zĩnd ne maam m soolmã pʋgẽ n dɩ la y yũ, la y zaoond gɛy zut n kao Israyɛl buud piig la a yiibã bʋʋdo.</verse>
				<verse number="31">Zu-soabã yeelame yaa: Sɩmo! Sɩmo a Sʋtãan kosame n na n yelg yãmb wa b sẽn yelgd koodo.</verse>
				<verse number="32">La mam pʋʋsa fo yĩnga, tɩ f tẽeba ra wa paoog ye. La fo sã n lebg n wa mam nengẽ, bɩ f paas f ba-biisã raoodo.</verse>
				<verse number="33">A Pɩyɛɛr yeelame yaa: Zu-soaba, mam seglame n sɛ tɩ kẽ bi-bees roog ne yãmba, wall tɩ ki ne yãmba.</verse>
				<verse number="34">La a Zezi yeel-a lame yaa: Pɩyɛɛr, mam yeta foom tɩ rũnna, no-raoog kõn kelem tɩ fo ka kɩɩs noor a tãab tɩ f ka mi maam ye.</verse>
				<verse number="35">A Zezi leb n yeela b karen-biisã yaa: Mam sẽn tʋm yãmb tɩ y ka zɩ ligdi wall korgo, wall neooda wã, bũmb paooga yãmba? B leokame tɩ baa fɩ.</verse>
				<verse number="36">La a Zezi yeel-b lame: Moasã, ka le yaa a woto ye. Bɩ ned ning sẽn tar ligd korg rɩk-a, tɩ ned ning me sẽn tar korg rɩke. La ned ning sẽn ka tar zabr sʋʋga, bɩ a koos a fuug n da a yen.</verse>
				<verse number="37">Bala, mam yeta yãmb tɩ bũmb ning b sẽn gʋls n yeel tɩ "b naaga bãmb ne tʋʋm-wẽns maandbã" tog n pidsa mam zugu. La bũmb ning sẽn gʋls n gomd mam yellã kolga pidsgu.</verse>
				<verse number="38">Karen-biisã yeela a Zezi tɩ ad zabr sʋʋs a yiibu. La a Zezi yeel-b lame tɩ rẽ sekame.</verse>
				<verse number="39">A Zezi yiime n kẽng oliiv tɩɩs tãngẽ wã, wa bãmb sẽn minim n maandẽ wã. La karen-biisã tũu bãmba.</verse>
				<verse number="40">Bãmb sẽn ta zĩ-kãnga, a Zezi yeela b karen-biisã tɩ b pʋʋs n da wa n lʋɩ makr pʋgẽ ye.</verse>
				<verse number="41">La bãmb zãag n basa karen-biisã, sẽn zems kugr lobgre, n tɩ yĩgimd n pʋʋs</verse>
				<verse number="42">n yeel yaa: M ba, yãmb sã n data, bɩ y zãag bõn-yũudl kãngã ne maam. Baoosgo, bɩ y ra maan mam sẽn datã ye, maan-y y raabo.</verse>
				<verse number="43">Dẽ, malɛk yii arzãn n puk a meng ne bãmba n paas bãmb pãnga.</verse>
				<verse number="44">La sũ-sãoong-kãseng yõka a Zezi, la bãmb pʋʋsa ne pãng n yɩɩd pĩnda, la b tʋʋlgã lebga wa zɩ-pɛla, n lasd tẽnga.</verse>
				<verse number="45">Bãmb basa b pʋʋsgã n yik n wa b karen-biisã nengẽ n mik tɩ b gõeeme, sũ-sãoongã yĩnga.</verse>
				<verse number="46">La a Zezi yeel-b lame yaa: Bõe yĩng tɩ yãmb gõe? Yik-y n pʋʋs-y n da wa n lʋɩ makr pʋgẽ ye.</verse>
				<verse number="47">Bãmb sẽn dag n nan ket n gomda, ad neb kʋʋng sẽn be taabẽ! La ned ning b sẽn boond t'a Zudas, n ya karen-biis piig la yiibã ned a yembrã dag n lʋɩɩ bãmb taoore. Yẽ kolga a Zezi n mok-ba.</verse>
				<verse number="48">A Zezi yeela yẽ yaa: Zudas, yaa ne mokr la fo na n yõk Ninsaal Bi-riblã n kõ laa?</verse>
				<verse number="49">Neb nins sẽn dag n be ne a Zezi wã yãa bũmb ning sẽn na n maanã, la b soka a Zezi yaa: Zu-soaba, d kɛ-b ne sʋʋse?</verse>
				<verse number="50">Karen-biisã ned a yembr kɛɛ maan-kʋʋdbã kãsem tʋmtʋmd n fiuug a dɩtg tʋbre.</verse>
				<verse number="51">La a Zezi gomame n yeel yaa: Bas-y-yã a woto. La a Zezi tika rao wã tʋbr n maag-a.</verse>
				<verse number="52">Dẽ poore, a Zezi yeela maan-kʋʋdbã kãsem-dãmbã ne wẽnd-doog gũudbã nanamsã la kãsem-dãmbã sẽn dag n na n yõk bãmbã yaa: Yãmb waa mam nengẽ ne sʋʋse la ne rasab wa m yaa fãada.</verse>
				<verse number="53">Mam dag n bee wẽnd-doogẽ wã daar fãa ne yãmba, la y ka yõkd maam ye. La wakat kãngã yaa yãmb rẽnda la likã pãng wakate.</verse>
				<verse number="54">B yõka a Zezi n tall-b n kẽng maan-kʋʋdbã kãsem yiri. A Pɩyɛɛr dag n pʋgda yɩɩg-yɩɩga.</verse>
				<verse number="55">Nebã yõgna bugum zaka sʋka, n zĩndi. La a Pɩyɛɛr zĩnda ne bãmba.</verse>
				<verse number="56">Tʋmtʋmd-poak a yen sẽn yã a Pɩyɛɛr t'a zĩ bugmã vẽenemẽ, a ges-a-la kuii n yeele: Rao-kãnga me rag n bee ne a Zezi.</verse>
				<verse number="57">La a Pɩyɛɛr kɩɩsame n yeele: Paga, mam ka mi a Zezi ye.</verse>
				<verse number="58">Sẽn yɩ bilfu, ned a to yãa a Pɩyɛɛr n yeele: Fo me yaa bãmb ned a yembre. La a Pɩyɛɛr yeela rao wã yaa: Mam ka bãmb ned ye.</verse>
				<verse number="59">Sẽn zems lɛɛr a yembr rẽ zugẽ, ned a to leb n yeelame: Hakɩɩka! Rao-kãngã rag n bee ne bãmba. Bala, yẽ yaa Galile neda.</verse>
				<verse number="60">A Pɩyɛɛr leokame: Hey! Mam ka mi bũmb ninga fo sẽn gomd a yellã ye. Wakat kãng bala, yẽ sẽn ket n gomda, no-raoog kelmame.</verse>
				<verse number="61">Zu-soaba wẽnemdame n ges a Pɩyɛɛr. La a Pɩyɛɛr tẽega gomd ning bãmb sẽn dag n yeel yẽnda wã: Sẽn deng no-raoog sẽn na n kelem rũnna, fo na n kɩɩsa naoor a tãab tɩ f ka mi maam ye.</verse>
				<verse number="62">A Pɩyɛɛr yii yɩng n yãb ne sũ-sãoong wʋsgo.</verse>
				<verse number="63">Raop nins sẽn da gũud a Zezi wã yaala bãmba, n pãb-ba.</verse>
				<verse number="64">Bãmb da loeta a Zezi nengã ne peend n yet-b yaa: Bãng-bãnge, ãnna n wẽ yãmbã?</verse>
				<verse number="65">La bãmb tʋʋ a Zezi ne tʋɩy a taab wʋsgo.</verse>
				<verse number="66">La beoogã sẽn vẽege, tẽngã nin-kẽembã sull ne maan-kʋʋdbã kãsem-dãmb la tõog karen-saam-dãmbã tigma taab n kɩt tɩ b tall a Zezi n wa bãmb kaoreng yɛl bʋ-bʋʋdbã taoore.</verse>
				<verse number="67">B yeela a Zezi yaa: Yãmb sã n yaa Kiristã, bɩ y yeel tõndo. A Zezi leok-b lame n yeele: Mam sã n yeel yãmba, y kõn tẽ maam ye.</verse>
				<verse number="68">La m sã n sok yãmb bũmbu, y kõn leok-m ye.</verse>
				<verse number="69">Sẽn sɩng moasã, Ninsaal Bi-riblã na n zĩnda pãng soab a Wẽnnaam rɩtgo.</verse>
				<verse number="70">Bãmb fãa sokame: Rẽnd yãmb yaa Wẽnnaam biig wɛ? La a Zezi leok-b lame: Yaa wa yãmb sẽn yeelã: "Mam yaa woto."</verse>
				<verse number="71">Dẽ, bãmb yeelame: Yaa bõe kaset la tõnd leb n baoodẽ? Tõnd mens wʋma bãmb noor goama.</verse>
			</chapter>
			<chapter number="23">
				<verse number="1">Bãmb fãa yikame n tall a Zezi n kẽng a Pilat taoore.</verse>
				<verse number="2">B sɩngame n dõd a Zezi n yeel yaa: Tõnd yãa rao-kãnga t'a rãmbd tõnd tẽngã n yetẽ tɩ b ra yao a Sezaar yõor yaood ye. La a yetẽ tɩ yẽ menga yaa Kiristã, la rĩma.</verse>
				<verse number="3">A Pilat soka a Zezi a woto: Yãmb yaa Zuif-rãmba rĩma? T'a Zezi leok-a: Yaa wa yãmb sẽn yeelã.</verse>
				<verse number="4">A Pilat yeela maan-kʋʋdba kãsem-dãmb ne neb kʋʋngã tɩ yẽ ka yã bõn-wẽng ne rao-kãngã sẽn na kɩt tɩ b sɩbg-a ye.</verse>
				<verse number="5">La nebã kẽnga taoor n kell n yeel yaa: Zãmsgã bãmb sẽn sɩng Galile n Zãms nebã Zude fãa hal tɩ ta ka wã wata ne rãmbg nebã sʋka.</verse>
				<verse number="6">A Pilat sẽn wʋm bõn-kãnga, yẽ sokame n dat n bãng rao wã sã n yaa Galile neda.</verse>
				<verse number="7">La a Pilat sẽn wʋm t'a Zezi yaa Herood soolma neda, a tʋma bãmb a nengẽ. A Herood me rag n bee Zeruzalɛm wakat kãnga.</verse>
				<verse number="8">Herood sẽn yãnd a Zezi, a paama sũ-no-kãsenga, bala, yẽ rag n wʋmame tɩ b gomd b yelle, la hal daar zãra, yẽ rag n dat n yãa a Zezi. La a rag n tẽedame t'a Zezi na n maana bõn-bãnd t'a yãnde.</verse>
				<verse number="9">Herood soka bãmb bũmb wʋsgo, la a Zezi ka leok yẽ tɩ bũmb ye.</verse>
				<verse number="10">Maan-kʋʋdbã kãsem-dãmbã ne tõog karen-saam-dãmba yalsa be n dõd a Zezi b pãng tɛka.</verse>
				<verse number="11">Herood ne a sodaasã paooga a Zezi, n yaal-ba, n yeelg-b fu-neere la a lebs-b a Pilat nengẽ.</verse>
				<verse number="12">Badaar bala, a Pilat ne Herood sẽn dag n ya beemã lebga zoodo.</verse>
				<verse number="13">A Pilat tigma maan-kʋʋdba kãsem-dãmba la nanamse ne nebã</verse>
				<verse number="14">n yeel-b yaa: Yãmb talla rao-kãnga n wa mam nengẽ n yeel t'a yaa tẽn-dãmbda. Ade, mam sok-a-la yãmb taoore la mam ka yã t'a maana tʋʋm-wẽns nins yãmb sẽn dõt-a wã ba a yembr ye.</verse>
				<verse number="15">Herood me ka yã bõn-wẽng ne-a ye, bala, bãmb lebs n tʋm-a-la tõnd nengẽ. Ade, rao-kãnga ka maan bũmb sẽn tog ne kũum ye.</verse>
				<verse number="16">Dẽ, mam na n kɩtame tɩ b sɩbg-a-la m bas-a.</verse>
				<verse number="17">Kibs fãa, rag n yaa tɩlɛ t'a Pilat yiis bi-bɛɛg a ye n bas n kõ nebã.</verse>
				<verse number="18">Bãmb fãa naaga taab n kelem n yeel tɩ b kʋ rao-kãnga la b yiis a Barabas n kõ-ba.</verse>
				<verse number="19">B ra kẽesa a Barabas bi-bees roogẽ tẽn-dãmbg sẽn dag n zĩnd tẽngã pʋgẽ wã poorẽ, la a sẽn kʋ ned yĩnga.</verse>
				<verse number="20">A Pilat leb n goma ne nebã, n dat n bas a Zezi.</verse>
				<verse number="21">La nebã ra kelemdame n yetẽ: Ka-y-b da-pɩk zugu! Ka-y bãmb da-pɩk zugu!</verse>
				<verse number="22">A Pilat leb n yeela bãmb naoor a tãab soab yaa: La bãmb maana bõe sẽn ya wẽnga? Mam ka yã bũmb b sẽn maane, n tog kʋʋb ye. Dẽ wã mam na n kɩtame tɩ b sɩbg-ba la m bas-ba.</verse>
				<verse number="23">La neba zẽka b koees wʋsg n kos tɩ b ka a Zezi da-pɩk zugu. La b kelemsã tõogame t'a Pilat tũ b sẽn datã.</verse>
				<verse number="24">A Pilat kaoo bʋʋdã tɩ yɩ wa nebã sẽn kosã.</verse>
				<verse number="25">Yẽ basa ned ninga nebã sẽn kosã, a soab b sẽn dag n kẽes bi-bees roog tẽn-dãmbgo, la nin-kʋʋr yĩngã. La a rɩk a Zezi n kɩs-b tɩ b maan b sẽn dat ne-ba.</verse>
				<verse number="26">La bãmb sẽn tall a Zezi n loogdẽ, bãmb yõka dao a yen sẽn yi weoogẽ n kuiisẽ. A yʋʋr la Sɩmo. B kɩtame t'a tʋk da-pɩkã n pʋg a Zezi.</verse>
				<verse number="27">Neb kʋʋng wʋsgo, raop la pagb dag n pʋgda a Zezi. La pagbã da yãbdame, n wiisdẽ, n pĩisd b gɛy a Zezi yĩnga.</verse>
				<verse number="28">A Zezi wẽnegame n yeel pagbã yaa: Zeruzalɛm pagba, da yãb-y mam yĩng ye. Yãb-y y mense, la y kamb yĩnga.</verse>
				<verse number="29">Bala, bãng-y tɩ ray n wate, tɩ b na n yeel tɩ pʋg-kiyã la sẽn ka tol n dog-bã, la sẽn ka yẽsem-b kambã n tar sũ-noogo.</verse>
				<verse number="30">La nebã na n sɩng n yeela tãmsa tɩ b sirg n põd-ba, la b yeel kũnkuba tɩ b lill bãmba.</verse>
				<verse number="31">Bala, b sã n maand ra-maas a woto, b na n maana ra-koeemsã wãn-wãna?</verse>
				<verse number="32">B rag tara nin-wẽns a yiib n kẽnd n na tɩ lagem ne a Zezi n kʋ.</verse>
				<verse number="33">La bãmb sẽn ta zĩig ninga b sẽn boond tɩ zu-wangã, b kaa a Zezi da-pɩkã zug be, ne nin-wẽns a yiibã: A yembr b rɩtgo a to wã b goabga.</verse>
				<verse number="34">A Zezi yeelame yaa: M ba, kõ-y-b sugri, tɩ b ka mi bũmb ninga b sẽn maandã ye. La bãmb maana bãnd n pʋɩ a Zezi futã ne taaba.</verse>
				<verse number="35">Nebã rag yasa be n getẽ. La tẽnga nanamsa ra yaanda a Zezi n yetẽ: B fãaga neb a taaba, bãmb sã n yaa Kiristã, Wẽnnaam sẽn yãk a soabã, bɩ b fãag b menga.</verse>
				<verse number="36">Sodaasã me kolgame n yaal a Zezi, la b kõ-b divẽ miisga,</verse>
				<verse number="37">n yeel a Zezi yaa: Yãmb sã n yaa Zuif-rãmbã rĩma, bɩ y fãag y meng y toore.</verse>
				<verse number="38">B ra gʋlsa a woto bãmb zugẽ: Nin-kãnga yaa Zuif-rãmbã rĩma.</verse>
				<verse number="39">Nin-wẽnsã sẽn dag n be da-pɩgsã zutã ned a yen tʋʋsa a Zezi n yeel-b tɩ ka bãmb la Kiristã laa? Tɩ b fãag b meng la b fãag bãmba.</verse>
				<verse number="40">La a to wã lenga yẽnda n yeel-a yaa: Fo ka zoet Wẽnnaam laa? Fo sɩbgrã sẽn ya yembr ne bãmb sɩbgrã?</verse>
				<verse number="41">Tõnd yẽ sɩbgrã zemsame. Bala, tõnd deegda sẽn zems d tʋʋma. La nin-kãngã ka maan bũmb sẽn ya wẽng ye.</verse>
				<verse number="42">La a yeela a Zezi yaa: Yãmb sã n wa n deeg y naamã, bɩ y tẽeg mam yelle.</verse>
				<verse number="43">A Zezi leok-a lame yaa: "Mam yeta foo sɩd-sɩd tɩ rũnna bala, fo na n zĩnda ne maam Paradi pʋga."</verse>
				<verse number="44">Rẽ tɩ ra zoe n kolga wĩnto-sʋka, la zĩiga fãa lebga lik bida hal tɩ ta wẽn-kaoore.</verse>
				<verse number="45">Wĩntoogã sobgame, la fu-lillidgã sẽn be wẽnd-doogẽ wã pãrga pʋɩ-sʋka.</verse>
				<verse number="46">La a Zezi zẽka b koɛɛg n yeel yaa: M ba, m basda m sɩɩgã yãmb nugẽ. La a Zezi sẽn gom a woto n sɛ, b kiime.</verse>
				<verse number="47">Sodaas koabg naabã sẽn yã bũmb ninga sẽn maana, a waooga Wẽnnaam n yeel tɩ: Hakɩɩka rao-kãnga ra yaa nin-tɩrga.</verse>
				<verse number="48">La neb kʋʋngã sẽn da wa n na ges bõn-kãngã sẽn yã bũmb nins sẽn maana, b lebgdame la b pĩisd b yãoodo.</verse>
				<verse number="49">Neb nins fãa sẽn dag n mi a Zezi wã, ne pagb nins sẽn yi Galile n yãag bãmbã dag n yasa yɩɩg n get bũmb nins sẽn maandã.</verse>
				<verse number="50">Kaorengã yɛl-bʋ-kaood a ye n da be t'a yʋʋr boond t'a Zozɛf n ya nin-sõngo la nin-tɩrga.</verse>
				<verse number="51">A rag n ka lagem ne bʋ-kaoodb a taabã n yãk yama la a maan b sẽn maan bũmb ningã ye. A rag n yaa Arimate sẽn ya Zuif-rãmba tẽng neda. La a ra gũuda Wẽnnaam soolmã waoongo.</verse>
				<verse number="52">A kẽnga a pilat nengẽ n tɩ kos a Zezi kũumã.</verse>
				<verse number="53">Yẽ sika kũumã, da-pɩkã zugu, n vil-a ne lẽ peend n tɩ gãneg yaoogẽ sẽn tu kugr zugu, kũum sẽn nan ka mumẽ ye.</verse>
				<verse number="54">Badaar dag n yaa seglg daare, la vʋʋsg daarã da rat n sɩngame.</verse>
				<verse number="55">La pagbã sẽn da yi Galile n yãag a Zezi wã tũu a Zozɛf n wa yã yaoogã la b sẽn gãneg a Zezi kũuma be to-to.</verse>
				<verse number="56">La b lebgame n tɩ to tɩdar zom la b maan tɩdar kaam. La bãmb vʋʋsa vʋʋsg daarã wa sẽn zems a Moyiis toogã. Yaoog sẽn tuk pĩigẽ (23.53)</verse>
			</chapter>
			<chapter number="24">
				<verse number="1">Dimaas daar yibeoog pĩnda, pagbã talla ka-rambã b sẽn da seglã n kẽng yaoogẽ wã.</verse>
				<verse number="2">B mikame tɩ b bilga kugrã n bas yaoogã noore.</verse>
				<verse number="3">Bãmb kẽeme la b ka yã Zu-soab a Zezi kũumã ye</verse>
				<verse number="4">Bãmb sẽn da ka mi b sẽn tagsd tɩ bũmb ningã, ade, raop a yiib sẽn yer fut sẽn pɩnd puka b meng ne bãmba.</verse>
				<verse number="5">Rabeem yõka bãmb tɩ b yĩgimd n sulg b nens tẽnga. La raopã yeel-b lame yaa: Yaa bõe tɩ yãmb baood nin-vɩɩg kũum sʋka?</verse>
				<verse number="6">Bãmb ka be ka ye, b vʋʋgame. Tẽeg-y bũmb ning bãmb sẽn da gom ne yãmb b sẽn da ket n be Galile wã.</verse>
				<verse number="7">B yeelame tɩ yaa tɩlɛ tɩ b zãmb Ninsaal Bi-riblã n yõk n kõ yel-wẽn maandbã tɩ b ka-b da-pɩk zugu, la tɩ rasem a tãab daare bãmb na n vʋʋgame.</verse>
				<verse number="8">La pagbã tẽega a Zezi goama.</verse>
				<verse number="9">La bãmb yii yaoogẽ wã n kẽng n tɩ togs karen-biis piig la a yembrã ne neb a taabã fãa bõn-kãens fãa.</verse>
				<verse number="10">Da yaa a Maari sẽn yit Magdala, ne a Zan la a Zak ma a Maari, n paas pagb a taab sẽn da be ne bãmbã n tɩ togs tʋmtʋmdbã bõn-kãnga.</verse>
				<verse number="11">La tʋmtʋmdbã tagsame tɩ pagbã sẽn da gomdã yaa zʋbsgo la b ka tẽ-b ye.</verse>
				<verse number="12">La a Pɩyɛɛr yikame n wudg n kẽng yaoogẽ wã. Yẽ sẽn zõonde, a ka yã bũmb tɩ sã n ka pɛɛlã sẽn dʋr tẽngã. La bũmb ninga sẽn maana yɛɛsa yẽ, la a lebg n leba a yiri.</verse>
				<verse number="13">La mikame tɩ badaare, karen-biis a yiib n da rabd tẽn-bil a yen sẽn boond tɩ Emayus, n zems kɩlometr piig la a yembr ne Zeruzalɛm.</verse>
				<verse number="14">Bãmb da gomda bũmb nins fãa sẽn maanã yell ne taaba.</verse>
				<verse number="15">La bãmb sẽn gomd n kɩɩsd taaba, a Zezi meng waame n kẽn ne bãmba.</verse>
				<verse number="16">La bãmb yam ludame tɩ b ka bãng a Zezi ye.</verse>
				<verse number="17">A Zezi soka bãmb tɩ yaa bõe yell la b gomd ne taab la b kẽnda. La b yalsame tɩ b nensã gãnem.</verse>
				<verse number="18">La bãmb ned a yen sẽn boond t'a Keleopaas soka a Zezi yaa: Yãmb y yen bal n be Zeruzalɛm n ka bãng bũmb ninga sẽn maan be rasmã noorã?</verse>
				<verse number="19">A Zezi soka bãmb tɩ yaa bõe yelle. La b leoka bãmb yaa: Yell ning sẽn paam Nazarɛt dao a Zezi wã. Sẽn da yaa Wẽnnaam no-rɛɛs sẽn tar pãng ne b tʋʋma la b goama, Wẽnnaam la nebã fãa taoorã.</verse>
				<verse number="20">Tɩ tõnd maan-kʋʋdbã kãsem-dãmb ne tõnd nanamsã sẽn yɩ to-to n yõk bãmb n kɩs tɩ b kao b bʋʋd n yeel tɩ b zemsa kũuma, n ka-b da-pɩk zugã.</verse>
				<verse number="21">Tõnd da tẽedame tɩ yaa bãmb n na n fãag Israyɛl, la sẽn paas rẽ fãa, ad yaa rasem a tãab rũnna la bõn-kãens maan-yã.</verse>
				<verse number="22">Yaa sɩd tɩ pagb kẽer sẽn be tõnd sʋk yɛɛsa tõnd wʋsgo. B kẽnga yaoogẽ wã yibeoogẽ pĩnda,</verse>
				<verse number="23">n tɩ ka yã a Zezi kũuma ye. B waa n yeelame tɩ malegs n puk b mens ne bãmba, n yeel bãmb t'a Zezi vɩɩme.</verse>
				<verse number="24">La neb kẽer sẽn da be ne tõndã kẽnga yaoogẽ wã n tɩ mik tɩ bũmba fãa yaa wa pagbã sẽn dag togsã bala. La bãmb ka yãnd a Zezi ye.</verse>
				<verse number="25">Dẽ, a Zezi yeel-b lame yaa: Neb yam sẽn ka weke, yãmb ka tẽed bũmb nins fãa Wẽnnaam no-rɛɛsdbã sẽn togsã tao-tao ye!</verse>
				<verse number="26">Dẽ yĩnga, Kirist dag n ka tog n nams a woto n yaool n deeg b naamã sɩda?</verse>
				<verse number="27">A Zezi bilga bãmb bũmb nins sẽn be gʋls-sõamyã fãa pʋgẽ n gomd bãmb yellã, sẽn sɩng ne a Moyiis tɩ ta Wẽnnaam no-rɛɛsdbã fãa.</verse>
				<verse number="28">La b sẽn kolg tẽn-bil ninga bãmb sẽn da rabdã, a Zezi maana wa bãmb dat n taa taoore.</verse>
				<verse number="29">La karen-biis a yiibã pẽdga bãmb n yeel tɩ b pa ne bãmba, bala, yʋng kolgame la wĩndgã dat n kẽeme. A Zezi kẽe n siga ne bãmba.</verse>
				<verse number="30">A Zezi sẽn zĩ ne bãmb n na n dɩ, b rɩka burã n pʋʋs Wẽnnaam bark n kao-a n kõ bãmba.</verse>
				<verse number="31">Dẽ, karen-biisã yama vẽnegame tɩ b bãng tɩ yaa a Zezi, la a Zezi menema bãmb taoor bala.</verse>
				<verse number="32">La bãmb goma ne taab n yeel yaa: Bãmb sẽn da gomd ne tõnd sorã zug la b bilgid tõnd gʋls-sõamyã, tõnd ka paam sũ-no-kãseng sɩda?</verse>
				<verse number="33">La bãmb yika wakat kãng bal n leb Zeruzalɛm n tɩ yã karen-biis piig la a yembrã ne b tũud-n-taas sẽn tigim taaba,</verse>
				<verse number="34">la b yeela bãmb tɩ hakɩɩka! Zu-soaba vʋʋgame la b vẽnega b meng ne a Sɩmo.</verse>
				<verse number="35">Bãmb me togsa bũmb ning sẽn maan bãmb sorã zugã, la bãmb sẽn bãng a Zezi to-to b sẽn wa n kaood burã.</verse>
				<verse number="36">Bãmb sẽn da ket n gomd a woto, a Zezi meng puka bãmb sʋk n yeel-b yaa: Bɩ laafɩ zĩnd ne yãmba.</verse>
				<verse number="37">Dabeem yõka bãmb la b yɛɛsame n tẽed tɩ b yãa kɩɩma.</verse>
				<verse number="38">La a Zezi yeel-b lame yaa: Bõe yĩng tɩ yãmb yɛɛsdẽ, la yaa bõe tɩ y sãmbd y sũyã pʋsẽ a woto?</verse>
				<verse number="39">Ges-y mam nusã la m nao wã. Yaa maam bala, Sɩɩs-y maam n gese. Kɩɩm ka tar nemd wall kõab wa mam sẽn tarã ye.</verse>
				<verse number="40">A Zezi sẽn gom a woto, b wilga karen-biisã b nusã la b nao wã.</verse>
				<verse number="41">Karen-biisã sẽn ket n ka tẽeda, b sũ-nooga yĩnga, la sẽn ya lingr ne bãmbã, a Zezi sok-b lame b sã n tara rɩɩb be sẽn na rɩ.</verse>
				<verse number="42">Bãmb kõo a Zezi zĩm-sẽedgo ne sɩɩd bilfu.</verse>
				<verse number="43">A Zezi reeg-a lame n dɩ bãmb nifẽ.</verse>
				<verse number="44">Dẽ poore, a Zezi yeel-b lame yaa: Bũmb ninga mam sẽn da togs yãmb mam sẽn dag n ket n be ne yãmba la woto: Ra yaa tɩlɛ tɩ bũmb nins fãa sẽn gʋls a Moyiis tõoga pʋgẽ la Wẽnnaam no-rɛɛsdbã sɛb pʋsã la yɩɩn-sõamyã pʋgẽ n gomd mam yellã paam pidsgu.</verse>
				<verse number="45">Dẽ, a Zezi vẽnega b yamã tɩ b tõog wʋm Wẽnnaam gʋls sõamyã võore.</verse>
				<verse number="46">La a Zezi yeel-b lame yaa: Woto b gʋlsame n yeel tɩ Kiristã tog n namsame la tɩ b na n vʋʋg n basa kũum rasem a tãab daare.</verse>
				<verse number="47">La tɩ sẽn sɩng ne Zeruzalɛm, b na n moona yam tekr koɛɛg buuda fãa sʋk ne bãmb yʋʋr tɩ b tõe n paam yel-wẽna sʋgri.</verse>
				<verse number="48">Yãmb yaa bõn-kãng kaset-dãmba.</verse>
				<verse number="49">La ade, mam na n tʋma yãmb bũmb ninga m ba sẽn dag n kãabã, t'a wa yãmb zutu. Pa-y Zeruzalɛm hal tɩ y deeg pãng sẽn yit yĩngri.</verse>
				<verse number="50">La a Zezi peega bãmb n kẽng Betani sẽne, la b zẽka b nus n ning karen-biisã zut barka.</verse>
				<verse number="51">La barkã ningr wakate, a Zezi basa karen-biisã n zẽk n kẽng arzãna.</verse>
				<verse number="52">La karen-biisã waooga a Zezi, la b leb Zeruzalɛm ne sũ-no-kãsenga.</verse>
				<verse number="53">La bãmb bee wẽnd-doogã pʋg wakat fãa n pẽgd Wẽnnaam.</verse>
			</chapter>
		</book>
		<book number="43">
			<chapter number="1">
				<verse number="1">Hal sɩngr wẽndẽ, gomdã dag n beeme, la gomdã dag n bee ne Wẽnnaam, la gomdã yaa Wẽnnaam.</verse>
				<verse number="2">Bãmb dag n bee ne Wẽnnaam hal sɩngr wẽndẽ.</verse>
				<verse number="3">B naana bũmb fãa ne bãmba, la bũmb ka be sẽn naane, tɩ ka yɩ ne bãmb ye.</verse>
				<verse number="4">Vɩɩm dag n bee bãmb pʋgẽ, la vɩɩmã dag n yaa vẽenem ninsaalbã yĩnga.</verse>
				<verse number="5">Vẽenemã yãga lik pʋgẽ, la likã ka reeg-a ye.</verse>
				<verse number="6">Dao a yembr la Wẽnnaam tʋm t'a wa. A yʋʋr la a Zã.</verse>
				<verse number="7">Dao kãng waame n ya kaset kɩta, n na n kɩs vẽenemã kaseto, tɩ neba fãa tõe n tẽ yẽ yĩnga.</verse>
				<verse number="8">Dag n ka yẽ la vẽenemã ye, la a waame n na n kɩs vẽenemã kaseto.</verse>
				<verse number="9">Vẽen-kãng yaa sɩd vẽenem, n wa dũni pʋgẽ n vẽnegd ned fãa.</verse>
				<verse number="10">Gomdã dag n bee dũni pʋgẽ. B naana dũni wã ne bãmba, la dũni ka bãng bãmb ye.</verse>
				<verse number="11">Bãmb waa b meng nebẽ, la b nebã ka reeg bãmb ye.</verse>
				<verse number="12">La b kõo neb nins fãa sẽn deeg bãmba, la neb nins sẽn tẽed bãmb yʋʋrã noor tɩ b lebg Wẽnnaam kamba.</verse>
				<verse number="13">Ka kamb b sẽn dog ne zɩɩm, wall ne yĩng ratem, wall ne ninsaal datem ye, yaa Wẽnnaam sẽn doge.</verse>
				<verse number="14">B kɩtame tɩ gomdã rɩk yĩng n zĩnd tõnd sʋka. Tõnd gesa bãmb ziiri, Bi-ribl sẽn ka to ziir a sẽn deeg a ba wã nengẽ, la b pida ne bark la sɩda.</verse>
				<verse number="15">A Zã kɩsa bãmb kaset n yeele: Yaa soab ning mam sẽn gom a yell n yeel tɩ ned ning sẽn pʋgend maam n watẽ wã yɩɩda maam, bala, b renga maam n beẽ wã.</verse>
				<verse number="16">La tõnd fãa paama bãmb yalẽ wã, n deegd bãmb barkã n paasd wakat fãa.</verse>
				<verse number="17">Bala, b tũnuga a Moyiis n kõ tõogã, la barkã ne sɩdã tũnuga a Zezi Kirist n wa.</verse>
				<verse number="18">Ned baa a yen nan ka yã Wẽnnaam ye. Wẽnnaam sẽn ya Bi-ribl yend sẽn ka to, n be ba a Wẽnnaam nengẽ kɩtame tɩ nebã bãng bãmba.</verse>
				<verse number="19">Ad kaset ning a Zã sẽn kɩs wakat ning Zuif-rãmbã sẽn tʋm maan-kʋʋdb ne Levit-rãmb tɩ b yi Zeruzalɛm n wa n sok yẽnda a sẽn yaa a soabã.</verse>
				<verse number="20">Yẽ vẽnegame n togs n ka kɩɩs ye. A vẽnegame n togs tɩ yẽ ka Kiristã ye.</verse>
				<verse number="21">B leb n sok-a lame tɩ rẽ wã, yẽ yaa ãnna? Yẽ yaa a Eli? T'a leok tɩ yẽ ka a Eli ye. La b sok-a lame tɩ la yaa yẽ la Wẽnnaam no-rɛɛsã? T'a leok tɩ ayo.</verse>
				<verse number="22">La b leb n yeelame yaa: Foo la ãnna, tɩ tõnd tõe n tɩ leok neb nins sẽn tʋm-b tõndã? Fo mengã yetame tɩ fo yaa ãnna?</verse>
				<verse number="23">A Zã yeelame yaa: "Mam yaa soab ning sẽn kelemd we-rasempʋɩɩgẽ n yetẽ tɩ b rems Zu-soabã sor tɩ yɩ tɩrgã koɛɛga," wa Wẽnnaam no-rɛɛs a Ezayi sẽn yeelã.</verse>
				<verse number="24">B sẽn dag n tʋm b rãmbã yaa Fariisẽ-dãmba.</verse>
				<verse number="25">B sok-a lame yaa: Bõe yĩng tɩ fo lisd neba, fo sã n ka Kirist bɩ a Eli bɩ Wẽnnaam no-rɛɛsã?</verse>
				<verse number="26">A Zã leokame n yeele: Maam, mam lisda yãmb koomẽ. La yãmb sʋkã, ned a yen n be be yãmb sẽn ka mi ye.</verse>
				<verse number="27">Soab kãng pʋgenda maam, la mam ka zems tɩ lood bãmb neooda loets ye.</verse>
				<verse number="28">Gom-kãens goma Betani, Zʋrdẽ rʋʋnde, zĩig ning a Zã sẽn dag n lisd nebã.</verse>
				<verse number="29">Vẽkembeoogo, a Zã yãa a Zezi sẽn wat yẽ nengẽ, n yeele: Ad Wẽnnaam pe-bilã, sẽn yiisd-a dũni yel-wẽnã.</verse>
				<verse number="30">Yaa bãmb yell la mam dag n gom ne yãmb n yeel tɩ dao n pʋgend maam, la b yɩɩda maam, bala, b renga maam n beẽ wã.</verse>
				<verse number="31">La mam dag n ka mi bãmb ye, la mam waa n lisda nebã koomẽ tɩ bãmb tõe n vẽneg b meng ne Israyɛll nebã.</verse>
				<verse number="32">A Zã leb n kɩsa kaset n yeele: Mam yãa Sɩɩg-sõng sẽn yi arzãn n sig wa wall n pa bãmb zugu.</verse>
				<verse number="33">La mam dag n ka mi bãmb ye. La sẽn tʋm-a maam tɩ m wa n lis nebã koomẽ wã yeela maam tɩ mam sẽn na n yã ned ning tɩ Sɩɩg-sõng sig n pa a soab zugã, bɩ m bãng tɩ yaa yẽnda n lisd nebã Sɩɩg-sõng pʋgẽ wã.</verse>
				<verse number="34">Maam, mam yãame, la mam kɩsa kaset tɩ yaa bãmb la Wẽnnaam Bi-riblã.</verse>
				<verse number="35">Vẽkembeoogo, a Zã ra leb n bee be ne a karen-biis a yiibu.</verse>
				<verse number="36">A dag n geta a Zezi sẽn loogd n yeele: Ad Wẽnnaam pe-bilã.</verse>
				<verse number="37">Karen-biis a yiibã wʋma gom-kãense, la b pʋgla a Zezi.</verse>
				<verse number="38">A Zezi wẽnegame n mik tɩ b pʋgda bãmba, la b sok-b lame tɩ b baooda bõe? B leoka a Zezi n yeele: Rabbi, sẽn dat n yeel tɩ karen-saamba, yãmb yir yaa yɛ?</verse>
				<verse number="39">A Zezi yeela bãmb yaa: Wa-y tɩ y na yã. B kẽngame n tɩ yã zĩig ning a Zezi sẽn be wã, la b paa ne bãmb da-kãnga. Dag n yaa zaabr wakat a naas sẽne.</verse>
				<verse number="40">Neb a yiibã sẽn wʋm a Zã goam n pʋgl a Zezi wã, a yembr bãmb sʋk la a Ãndre, a Sɩmo Pɩyɛɛr ba-biiga.</verse>
				<verse number="41">A Ãndre reng n yãnda a meng ba-biig a Sɩmo n yeel-a: Tõnd yãa Mesi, sẽn dat n togs tɩ "Kiristã."</verse>
				<verse number="42">A talla a Sɩmo n wa a Zezi nengẽ. A Zezi ges-a lame n yeele: Foo la a Sɩmo, a Zonaas bi-ribla. B na n boonda foom t'a Sefas, sẽn dat n yeel tɩ Pɩyɛɛr (wall kugri).</verse>
				<verse number="43">Vẽkembeoogo, a Zezi yãka yam n na n kẽng Galile. Bãmb yãnda a Filip n yeel-a t'a tũ bãmba.</verse>
				<verse number="44">A Filip dag n yaa Betsayida sẽn yaa a Ãndre ne a Pɩyɛɛr tẽngã neda.</verse>
				<verse number="45">A Filip yãnda a Natanayɛl n yeel-a yaa: Dao ning a Moyiis tõogã ne Wẽnnaam no-rɛɛsdbã sẽn gom a yellã, tõnd yãa-a lame. Yaa Nazarɛt dao a Zezi, a Zozɛf bi-riblã.</verse>
				<verse number="46">A Natanayɛl soka yẽ yaa: Dẽ yĩnga, bõn-sõng tõe n yii Nazarɛt sɩda?</verse>
				<verse number="47">A Filip yeel-a lame t'a wa n gese. A Zezi yãa a Natanayɛl sẽn wat bãmb nengẽ, n gom a yell n yeele: Ad Israyɛll ned sɩda, zãmb sẽn ka be a pʋgẽ ye.</verse>
				<verse number="48">A Natanayɛl soka bãmb yaa: Yãmb bãnga maam yɛɛne? A Zezi leok-a lame n yeele: Sẽn deng a Filip sẽn na n bool foomã, fo sẽn dag n be kankangã tẽngrã, mam yãa foom.</verse>
				<verse number="49">Dẽ, a Natanayɛl yeelame yaa: Karen-saamba, yãmb la Wẽnnaam Bi-riblã! Yãmb la Israyɛll Rĩmã!</verse>
				<verse number="50">A Zezi leok-a lame n yeele: Mam sẽn yeel tɩ mam yãa foom kankangã tẽngrã yĩnga, fo tẽedame. La fo na n yãa bõn-kãsems sẽn yɩɩd a woto.</verse>
				<verse number="51">Sɩd-sɩda, mam yeta yãmb tɩ yãmb na n yãa arzãn sẽn pake, la Wẽnnaam malegs sẽn dʋʋd la b sigd ninsaal Bi-riblã zugẽ.</verse>
			</chapter>
			<chapter number="2">
				<verse number="1">Dasem a tãab rẽnda zugẽ, yi-kãadem n zĩnd Galile Kana. A Zezi ma ra bee be.</verse>
				<verse number="2">B boola a Zezi me ne b karen-biisã tɩ b wa yi-kãadmã.</verse>
				<verse number="3">La divẽ sẽn paooge, a Zezi ma yeela a Zezi tɩ nebã ka leb n tar divẽ ye.</verse>
				<verse number="4">A Zezi yeel-a lame yaa: Paga, bõe n be maam ne fo sʋka? Mam wakatã nan ka ta ye.</verse>
				<verse number="5">Bãmb ma wã yeela tʋmtʋmdbã tɩ b maan bũmb ning fãa a Zezi sẽn na n yeel-b tɩ b maane.</verse>
				<verse number="6">Sĩms a yoob sẽn pees ne kug n dag n be be, tɩ b ningd koom tɩ Zuif-rãmbã tar n waasd b mens wa sẽn zems bãmb miningu, la a yen fãa tõe deega ko-yʋy a naas bɩ a nu koom.</verse>
				<verse number="7">A Zezi yeel-b lame tɩ b pids sĩmsã ne koom, la b pids-b la pal-pale.</verse>
				<verse number="8">T'a Zezi yeel-b tɩ b toog moasã n tɩ kõ ned ning sẽn get-a rɩɩbã pʋɩɩb yellã. La b tallame n tɩ kɩs-a.</verse>
				<verse number="9">Sẽn get-a rɩɩbã pʋɩɩb yellã fʋrga koomã sẽn tedg n lebg divẽ wã. Yẽ dag n ka mi divẽ kãng sẽn yitẽ ye, la tʋmtʋmdb nins sẽn wi-b koomã rag n miime.</verse>
				<verse number="10">A boola pʋg-paalã sɩd n yeel-a: Ned fãa rengd n kõo nebã divẽ sõngã, tɩ nebã nens sã n wa n yuusdẽ, bɩ a yaool n kõ-b divẽ ning sẽn ka-a sõama zãngã. La foom, fo bĩnga divẽ sõngã hal tɩ ta moasã.</verse>
				<verse number="11">Bõn-bãnã a Zezi sẽn maanã sɩnga a woto Galile Kana. Bãmb wilga b ziiri, la bãmb karen-biisã tẽe bãmba.</verse>
				<verse number="12">Rẽ poore, bãmb kẽnga Kapɛrnawom ne b ma la b ma-bi-raopa, la b karen-biisã, tɩ b tɩ zĩnd be rasem bilf bala.</verse>
				<verse number="13">Zuif-rãmbã zʋʋg-n-basã kibs dag n kolgame, la a Zezi kẽnga Zeruzalɛm.</verse>
				<verse number="14">Bãmb tɩ yãame tɩ nag-koaasdba, la pe-koaasdba, la man-wall koaasdba, la ligd tɛkdb tara zĩis wẽnd-doogã zakẽ n koosd b koosem.</verse>
				<verse number="15">A Zezi dɩka wĩ n maan sãbsga, n dig bãmb fãa tɩ b yi wẽnd-doogã zakẽ, la b riga piisã ne niisã, la b sãeeg ligd tɛkdbã ligdi, la b leeb taabl-dãmbã,</verse>
				<verse number="16">la b yeel mol-wan koaasdbã yaa: Yiis-y yõwã kaane. Da maan-y mam ba wã roog tɩ yɩ leebg zĩig ye.</verse>
				<verse number="17">Bãmb karen-biisã tẽegame t'a gʋlsame tɩ: Yãmb roogã nonglem na n sooga maam zãnga.</verse>
				<verse number="18">Zuif-rãmbã goma ne a Zezi n yeele: Bõe bãnd la yãmb na n wilg tõndo, n wilg tɩ yãmb tara noor tɩ maan bõn-kãnga?</verse>
				<verse number="19">A Zezi leoka bãmb n yeele: Sãam-y wẽnd-do-kãngã, la rasem a tãab pʋgẽ, mam na lebs-a n me.</verse>
				<verse number="20">Dẽ, Zuif-rãmbã yeela bãmb yaa: Yɩɩ tɩlɛ tɩ b tʋm yʋʋm pis-naas la a yoob n yaool n me wẽnd-do-kãngã n sa, tɩ fo na n wa n lebs-a n me rasem a tãab pʋgẽ?</verse>
				<verse number="21">La a Zezi dag n gomda b yĩngã sẽn ya wẽnd-doogã yelle.</verse>
				<verse number="22">Bãmb sẽn wa n vʋʋg n bas kũumã, b karen-biisã tẽegame t'a Zezi dag n yeela a woto, la b tẽe Wẽnnaam gʋls-sõamyã ne gomd ning a Zezi sẽn dag n gomã.</verse>
				<verse number="23">Bãmb sẽn dag n be Zeruzalɛm zʋʋg-n-basã kibsã wakatã, neb wʋsg tẽe bãmb yʋʋrã, b sẽn yã bãnã bãmb sẽn dag n maandã yĩnga,</verse>
				<verse number="24">la a Zezi yẽ ka bas yard ne-b ye, bala, bãmb dag n mi-b-la fãa,</verse>
				<verse number="25">la tɩ bãmb ka baood tɩ ned kɩs a to kaset ye, bala, bãmb mengã mii bũmb ning sẽn be ninsaal pʋgẽ.</verse>
			</chapter>
			<chapter number="3">
				<verse number="1">Rao a yen n dag n be Fariisẽ-dãmba sʋka, n ya Zuif-rãmbã naaba, t'a yʋʋr boondẽ t'a Nikodɛm.</verse>
				<verse number="2">Yẽ waa a Zezi nengẽ ne yʋng n yeel-b yaa: Karen-saamba, tõnd miime tɩ yãmb yaa karen-saamb Wẽnnaam sẽn tʋme. Bala, ned ka tõe n maan bõn-bãn nins yãmb sẽn maandã, tɩ sã n ka Wẽnnaam n be ne-a ye.</verse>
				<verse number="3">A Zezi leok-a lame n yeele: Mam yeta foom sɩd-sɩd tɩ ned sã n ka paam tɩ b leb n dog-a, a ka tõe n yã Wẽnnaam soolmã ye.</verse>
				<verse number="4">A Nikodɛm yeela bãmba: Ned sẽn kʋʋl na n yɩɩ a wãn n leb n doge? A tõe n leb n kẽe a ma pʋgẽ yɛs n dog sɩda?</verse>
				<verse number="5">A Zezi leoka yẽnda n yeele: Mam yeta foom sɩd-sɩd tɩ ned sã n ka rog ne koom la ne Sɩɩg-sõngo, a ka tõe n kẽ Wẽnnaam soolmẽ wã ye.</verse>
				<verse number="6">Bũmb ning yĩng sẽn dog yaa yĩnga, la bũmb ning Sɩɩg-sõng sẽn dog yaa sɩɩga.</verse>
				<verse number="7">Da sak tɩ mam sẽn yeel tɩ fo tog n leb n dogame wã yɛɛs foom ye.</verse>
				<verse number="8">Sobg fugd n teesd a sẽn datẽ. Fo wʋmda a rãamdã, la fo ka mi a sẽn yitẽ, la a sẽn dabdẽ me ye. Yaa woto me ne ned ning Sɩɩg-sõng sẽn doge.</verse>
				<verse number="9">A Nikodɛm leb n gomame n yeele: Bõn-kãng tõe n yɩɩ a wãn n yɩ?</verse>
				<verse number="10">Fo yaa Israyɛll karen-saam-kãsenga, la fo ka mi rẽnda?</verse>
				<verse number="11">Mam yeta foom sɩd-sɩda, tɩ tõnd yeta d sẽn mi, la tõnd kɩta bũmb nins d sẽn yã kaseto, la yãmb ka tẽ tõnd kasetã ye.</verse>
				<verse number="12">Mam sã n gom ne yãmb dũni bũmb yɛl tɩ yãmb ka tẽeda, yãmb na n yɩɩ a wãn n tẽ, mam sã n gom ne yãmb saasẽ yɛl yelle?</verse>
				<verse number="13">Ned baa a yen ka dʋ saasẽ ye, sã n ka sẽn yi-a arzãn n wa wã: yaa Ninsaal Bi-riblã.</verse>
				<verse number="14">A wa a Moyiis sẽn zẽk waafã ne ra-yak we-rasempʋɩɩgẽ wã, na n yɩɩ tɩlɛ tɩ b zẽk Ninsaal Bi-riblã me,</verse>
				<verse number="15">tɩ ned ning fãa sẽn na tẽ bãmb na paam vɩɩm sẽn kõn sa.</verse>
				<verse number="16">Bala, Wẽnnaam nonga dũni wã hal wʋsgo, n kõ b Bi-ribl yen tãa wã, tɩ ned ning fãa sẽn na tẽ n bãmb kõn sãam ye, la a na paam vɩɩm sẽn kõn sa.</verse>
				<verse number="17">Sɩd me, Wẽnnaam ka tʋm b Bi-riblã dũni ka tɩ b kao nebã bʋʋd n sɩbg-b ye, la yaa tɩ nebã na paam fãagr bãmb maasem yĩnga.</verse>
				<verse number="18">B ka na n kao ned ning sẽn tẽedã bʋʋd n sɩbg-a ye. La ned ning sẽn ka tẽedã, a sɩbgr zoe n beeme, a sẽn ka tẽ Wẽnnaam Bi-ribl yen tãa wã yʋʋrã yĩnga.</verse>
				<verse number="19">Bũmb ning sẽn wat ne sɩbgrã la a woto: vẽenem waa dũni pʋgẽ, la ninsaalbã nonga likã n yɩɩd vẽenemã, b tʋʋmã sẽn ya wẽnsã yĩnga.</verse>
				<verse number="20">Bala, ned ning fãa sẽn maand wẽng kisa vẽenem, n ka wat vẽenemẽ wã ye, tɩ vẽenemã na n wa n wilg t'a tʋʋmã ka sõama ye.</verse>
				<verse number="21">La ned ning sẽn maand sɩd wata vẽenemẽ, tɩ nebã tõe n bãng t'a tʋʋmã tʋmda Wẽnnaam sakr pʋgẽ.</verse>
				<verse number="22">Rẽ poore, a Zezi kẽnga Zude soolmẽ ne b karen-biisã, n pa be rasem bilf ne bãmba, la b lisd neba.</verse>
				<verse number="23">A Zã me dag n bee Eno, zĩig sẽn pẽ ne Salim n lisd neba, bala, koom dag n bee be wʋsgo. Nebã dag n kẽnda be t'a lisd-ba.</verse>
				<verse number="24">Bala, b dag nan ka sui a Zã bi-bees doogẽ ye.</verse>
				<verse number="25">La a Zã karen-biis kẽer wẽe nokoeemd ne Zuif a yembr yɩlg-m-mengã poorẽ.</verse>
				<verse number="26">B kẽnga a Zã nengẽ n tɩ yeel-a: Karen-saamba, ned ning sẽn dag n be ne yãmb Zʋrdẽ rʋʋndã, tɩ yãmb kɩs a kasetã, ad a lisda neba, la nebã fãa dabda a nengẽ.</verse>
				<verse number="27">A Zã leokame n yeele: Ninsaal ka tõe n deeg bũmb baa fʋɩ, tɩ sã n ka sẽn yi arzãn n kõ-a ye.</verse>
				<verse number="28">Yãmb mens yaa kaset dãmb tɩ mam yeelame tɩ mam ka Kiristã ye, la tɩ yaa bãmb n tʋm maam tɩ m deng b taoore.</verse>
				<verse number="29">Yaa pag sɩd n so-a. La pʋg-sɩdã zoa bee ne-a n kelgd-a, la a sã n wʋm pʋg-sɩdã koɛɛga, a sũur yaa noogo. Sũ-no-kãng la mam dẽndã, la a pida moasã.</verse>
				<verse number="30">Bãmb tʋʋmd nebã sʋk tog n tara paoosg tɩ mam dẽndã tar boogre.</verse>
				<verse number="31">Sẽn yi-a yĩngr n wa wã yɩɩda nebã fãa. Sẽn yaa-a tẽng zug ka ned yaa tẽng bũmbu, la a gomda tẽng bũmb yɛla. Sẽn yi-a arzãnã yɩɩda nebã fãa.</verse>
				<verse number="32">Bãmb togsda bũmb nins b sẽn yã la b wʋme, la ned baa a yen tãa ka tẽed bãmb kasetã ye.</verse>
				<verse number="33">Ned sã n deeg bãmb kasetã, a soabã wilgdame tɩ Wẽnnaam yeta sɩda.</verse>
				<verse number="34">Soab ning Wẽnnaam sẽn tʋmã togsda Wẽnnaam goama, bala, Wẽnnaam kõta a soab bãmb Sɩɩgã tɩ seke.</verse>
				<verse number="35">Ba wã nonga Bi-riblã, n dɩk bũmba fãa n ning a nugẽ.</verse>
				<verse number="36">Ned ning sẽn tẽed-a Bi-riblã tara vɩɩm sẽn kõn sa. La ned ning sẽn kɩɩsd-a Bi-riblã kõn paam vɩ-kãng ye, la Wẽnnaam sũ-puugrã na n ta-a lame.</verse>
			</chapter>
			<chapter number="4">
				<verse number="1">Zu-soabã bãngame tɩ Fariisẽ-dãmbã wʋmame tɩ bãmb paama karen-biis n yɩɩd a Zã, la b lisd-ba.</verse>
				<verse number="2">Baoosgo, a Zezi dag n ka lisd nebã b toor ye, dag n yaa b karen-biisã.</verse>
				<verse number="3">Dẽ, bãmb yii Zude n na n kẽng Galile.</verse>
				<verse number="4">Yaool n dag n yaa tɩlɛ tɩ bãmb pɩʋʋg Samari soolem.</verse>
				<verse number="5">Dẽ, bãmb taa Samari tẽng a yembr sẽn boond tɩ Sɩkaar, pʋʋg ning a Zakob sẽn dag n kõ a bi-ribl a Zozɛfã sɛɛgẽ.</verse>
				<verse number="6">A Zakob bulgã dag n bee be. Kẽndã yaams yĩnga, a Zezi zĩnda bulgã noore. Dẽ tɩ yaa wĩnto-sʋk sẽne.</verse>
				<verse number="7">Samari pag a yen n wa n na n yãk koom. A Zezi kos-a lame t'a kõ-b koom tɩ b yũ.</verse>
				<verse number="8">Bala, bãmb karen-biisã dag n kẽnga tẽngã pʋgẽ n na n tɩ ra rɩɩbo.</verse>
				<verse number="9">Samari pagã yeela bãmb yaa: Yɩta a wãn tɩ yãmb sẽn ya Zuifã kot maam, koom n na n yũ? Tɩ mam yaool n ya Samari paga. (Sɩd me, Zuif-rãmbã dag n ka tar lagem-n-taar ne Samari rãmbã ye.)</verse>
				<verse number="10">A Zezi leok-a lame n yeele: Fo sã n dag n miẽ bũmb nins Wẽnnaam sẽn kõtã, la f mi ned ning sẽn kot-a foom koomã n na n yũ wã, yaa foom n dag n na n kos-a, la a dag n na n kõo foom ko-bundga.</verse>
				<verse number="11">La pagã yeela bãmb yaa: M kẽem sõngo, yãmb ka tar baa fɩ n na n toog koomã bulgẽ wã ye, tɩ bulgã yaool n zulmẽ. Dẽ, yãmb na n yãa ko-bund-kãng yɛɛne?</verse>
				<verse number="12">Yãmb yɩɩda tõnd yaab a Zakob, sẽn kõ-a tõnd bulgã laa? Bãmb meng yũu a koom, tɩ b kom-dibli ne b rũm-bãgã me yũ.</verse>
				<verse number="13">A Zezi leok-a lame n yeele: Ko-yũud na n leb n yõka ned ning fãa sẽn yũud ko-kãngã.</verse>
				<verse number="14">La ko-yũud kõn leb n yõk ned ning fãa sẽn na n yũ koom ning mam sẽn na n kõ-a wã ye, la koom ning mam sẽn na n kõ-a wã na n lebga ko-bundg sẽn na n buli, hal tɩ ta vɩɩm sẽn kõn sa wã pʋgẽ.</verse>
				<verse number="15">Pagã yeela bãmba: M kẽem sõngo, kõ-y maam ko-kãnga, tɩ ko-yũud da leb n yõk maam, tɩ m leb n wat ka n yãkd koomã ye.</verse>
				<verse number="16">A Zezi yeel-a lame t'a kẽng n tɩ bool a sɩdã, la a lebg n wa be.</verse>
				<verse number="17">La pagã leokame t'a ka tar sɩd ye. A Zezi yeel-a lame yaa: Fo maana neere, fo sẽn yeel tɩ f ka tar sɩdã.</verse>
				<verse number="18">Bala, fo talla sɩdb a nu, la fo sẽn tar a soab moasã wã ka fo sɩd ye. Fo togsa sɩd yellã pʋgẽ.</verse>
				<verse number="19">Pagã yeela bãmb yaa: M kẽem sõngo, mam neeme tɩ yãmb yaa Wẽnnaam no-rɛɛsa.</verse>
				<verse number="20">Tõnd ba-rãmbã dag n pʋʋsda tãn-kãngã zugu. La yãmb zuif-rãmbã yetame tɩ zĩig ning b sẽn tog n pʋʋsã yaa Zeruzalɛm.</verse>
				<verse number="21">A Zezi yeel-a lame yaa: Paga, tẽ mam goamã! Wakat n wat tɩ ka tãn-kãngã zug wall Zeruzalɛm la yãmb na n pʋʋs y ba wã ye.</verse>
				<verse number="22">Yãmb pʋʋsda y sẽn ka mi. Tõnd pʋʋsda d sẽn mi, bala, Wẽnnaam tũnuga Zuif-rãmbã n na n fãag nebã.</verse>
				<verse number="23">La wakat watame - la yaa moasã - tɩ tõnd ba wã waoogdb sɩd-sɩdã na n waoog bãmb ne b sɩɩse la ne sɩda. Bala, yaa waoogdb a woto buud la tõnd ba wã baooda.</verse>
				<verse number="24">Wẽnnaam yaa Sɩɩga, la yaa tɩlɛ tɩ neb nins sẽn pʋʋsd bãmbã na pʋʋs ne b sɩɩse, la ne sɩda.</verse>
				<verse number="25">Pagã yeela bãmb yaa: Mam miime tɩ Mesi wã, soab ning b sẽn boond tɩ Kiristã na n waame. B sã n wa, b na n wilga tõnd bũmba fãa.</verse>
				<verse number="26">A Zezi yeela yẽnda: Maam, soab ning sẽn gomd ne fooma, yaa maam la bãmba.</verse>
				<verse number="27">Karen-biisã taa wakat kãnga, la a yɛɛsa bãmb tɩ yã a Zezi sẽn gomd ne paga, la bãmb ned baa a yen ka sok bãmb b sẽn kot pagã bũmb ninga, wall b sẽn gomd ne-a bũmb ning yell ye.</verse>
				<verse number="28">Dẽ, pagã basa a yʋʋrã be, n kẽng tẽngã pʋgẽ n tɩ yeel nebã yaa:</verse>
				<verse number="29">Wa-y n ges-y rao sẽn togs maam bũmb nins fãa mam sẽn maanã! Dẽ yĩnga, ka na n yɩ Kiristã?</verse>
				<verse number="30">Nebã yii tẽngã n kẽng a Zezi nengẽ.</verse>
				<verse number="31">Wakat kãnga, a Zezi karen-biisã dag n bõosda bãmb n yetẽ tɩ: Karen-saamba, dɩ-y-yã.</verse>
				<verse number="32">La a Zezi leoka bãmb yaa: Mam tara rɩɩb yãmb sẽn ka mi, n dɩtẽ.</verse>
				<verse number="33">Dẽ, karen-biisã goma ne taab n yeel tɩ daar ninga ned n tall rɩɩb n wa n kõ-ba.</verse>
				<verse number="34">A Zezi yeela bãmb yaa: Mam rɩɩba, yaa tɩ maan sẽn tʋm-a maamã raabo, la m baas tʋʋmd ning b sẽn kõ maam tɩ m maanã.</verse>
				<verse number="35">Yãmb ka mi n yetẽ tɩ keta kiis a naas tɩ tigsg wakat ta wɛ? Ad-y, mam yeta yãmb tɩ y zẽk y nens n ges pʋtã sẽn pelg n dat tigsgã.</verse>
				<verse number="36">Sẽn tigsd-a wã zoe n deegda a tʋʋm yaoodo, la a tigsda koodã wakat sẽn kõn sa yĩnga. Woto, sẽn bʋt-a wã ne sẽn tigsd-a wã naagda taab n kɩdme.</verse>
				<verse number="37">Yel-bũnd ning sẽn yet tɩ ned a yen n bʋt tɩ ned a to tigsã, yaa sɩda.</verse>
				<verse number="38">Mam tʋma yãmb tɩ y tʋg n tigs pʋʋg yãmb sẽn ka tʋmẽ ye. Neb a taab n tʋme, tɩ yãmb wa n kẽ n dɩt a yõodo.</verse>
				<verse number="39">Samari tẽn-kãng neb wʋsg tẽe a Zezi, pagã kaset yĩnga, a sẽn yeel t'a Zezi togsa yẽnda bũmb nins fãa yẽ sẽn maanã yĩnga.</verse>
				<verse number="40">La Samari nebã sẽn yã a Zezi, b kos-b lame tɩ b pa ne bãmba. La a Zezi paa be rasem a yiibu.</verse>
				<verse number="41">Neb nins sẽn tẽ a Zezi b goamã yĩngã sõor n yɩɩda, la b yeela pagã yaa:</verse>
				<verse number="42">Ka leb n ya fo goamã yĩng la tõnd sẽn tẽed a Zezi wã ye. Bala, tõnd mensã wʋma b goamã, la tõnd miime tɩ sɩd yaa bãmb la dũni fãagdã.</verse>
				<verse number="43">Dasem a yiib kãens zugẽ, a Zezi yii be n na n kẽng Galile,</verse>
				<verse number="44">bala, bãmb mengã dag n kɩsa kaset tɩ Wẽnnaam no-rɛɛs ka paamd waoogr a meng ba-yirẽ ye.</verse>
				<verse number="45">Bãmb sẽn ta Galile, Galile nebã reega bãmba, b sẽn dag n yã bũmb nins fãa bãmb sẽn maan Zeruzalɛm, kibsã wakatã yĩngã. Bala, bãmb me dag n kẽnga kibsã.</verse>
				<verse number="46">Dẽ, a Zezi leba Galile Kana, tẽng ning bãmb sẽn dag n tek koom tɩ lebg divẽ wã. Rĩma tʋmtʋmd kãseng a yembr n dag n be Kapɛrnawom, t'a bi-ribl ka keem ye.</verse>
				<verse number="47">A wʋmame t'a Zezi yii Zude n wa Galile, la a kẽnga bãmb nengẽ n tɩ bõos-b tɩ b wa n maag a biigã sẽn dag n kolg kũum.</verse>
				<verse number="48">A Zezi yeel-a lame yaa: Dẽ, yãmb sã n ka yãt bõn-bãn la bõn-yɛɛsdse, yãmb ka na n tẽ ye.</verse>
				<verse number="49">Rĩmã tʋmtʋmd kãsengã yeela a Zezi tɩ b wa tao-tao t'a bi-bilfã da wa ki ye.</verse>
				<verse number="50">A Zezi yeel-a lame t'a kẽng t'a biigã sãoogame. Daowã tẽe gomd ning a Zezi sẽn yeelã, la a loogame.</verse>
				<verse number="51">A sẽn be sorẽ n kuiisẽ, a tʋmtʋmdbã seg-a lame n yeel-a t'a biigã sãoogame.</verse>
				<verse number="52">Tʋmtʋmd-kãsengã soka bãmb n na n bãng wakat ning biigã sẽn sɩng n sãoogã. La b yeel-a lame tɩ yaa zaame wĩnto-sʋk sẽn loog lɛɛr a yembr la a yĩn-wɩngrã sig-yã.</verse>
				<verse number="53">Biigã baaba bãngame tɩ yaa wakat kãng bal la a Zezi yeel yẽnda t'a bi-riblã sãoogame wã. La yẽ ne a yirã rãmb fãa tẽe a Zezi.</verse>
				<verse number="54">A Zezi leb n maana bõn-bãn kãnga, a yiib soaba, b sẽn yi Zude n wa Galile wã poorẽ.</verse>
			</chapter>
			<chapter number="5">
				<verse number="1">Dẽ poore, Zuif-rãmbã kibs n zĩndi, la a Zezi kẽnga Zeruzalɛm.</verse>
				<verse number="2">Mik bãk n dag n be Zeruzalɛm, piisã dignoor sɛɛgẽ, tɩ b boond ne hebre goam tɩ Betɛsda, la zãn a nu n dag n be be.</verse>
				<verse number="3">Bãad-dãmb wʋsg n dag n gãe zãnã tẽngre: zoense, wobse, ki-boaga. B dag n bee be n gũud koomã rãmbgo.</verse>
				<verse number="4">Bala, malɛk n sigd bãkã pʋgẽ wakat wakat n dãmbd koomã. La koomã sã n dãmb n sa, ned ning sẽn yɩ-a pipi n lʋɩ koomẽ wã paamda maagre, baa bãagã sẽn ya bũmb ninga.</verse>
				<verse number="5">Dao a yen n dag n be be n ka keemẽ, la a bãagã taa yʋʋm pis-tã la a nii.</verse>
				<verse number="6">A Zezi yãa a sẽn gãe, la b sẽn mi t'a bee be hal daar zãrã, b sok-a lame yaa: Fo rat n paama laafɩ?</verse>
				<verse number="7">Bãadã leoka bãmb yaa: M kẽem sõngo, mam ka tar ned sẽn na n lob maam bãkẽ wã koomã lengr wakat ye. La mam sã n dabd be, ned n dengd maam n lʋɩ be.</verse>
				<verse number="8">A Zezi yeel-a lame yaa: Yik n dɩk f gãagã n kẽne.</verse>
				<verse number="9">Wakat kãng bala, daowã paama laafɩ. A rɩka a gãag n sɩng kẽna.</verse>
				<verse number="10">Badaar dag n yaa Zuif-rãmbã vʋʋsg daare. Dẽ, Zuif-rãmbã yeela rao ning sẽn paam-a maagrã tɩ daarã dag n yaa vʋʋsg daare, tɩ la a ka tar noor tɩ tʋk a gãagã ye.</verse>
				<verse number="11">La a leoka bãmb tɩ ned ning sẽn kõ-a yẽ laafɩ wã yeela yẽnda t'a rɩk a gãagã n kẽne.</verse>
				<verse number="12">Zuif-rãmbã soka daowã tɩ yaa ãnna soab n yeel yẽ t'a rɩk n kẽna?</verse>
				<verse number="13">La rao ning sẽn paam-a maagrã dag n ka mi sẽn ya ned ning ye, bala, a Zezi dag n kẽe nebã sẽn dag n be be wã sʋk n meneme.</verse>
				<verse number="14">Dẽ poore, a Zezi yãa rao wã wẽnd-doogẽ wã n yeel-a: Gese, fo paama laafɩ. Da leb n maan yel-wẽn ye, tɩ yell sẽn yɩɩd a woto da wa n paam foom ye.</verse>
				<verse number="15">Rao wã kẽngame n tɩ yeel Zuif-rãmbã tɩ yaa a Zezi la sẽn maag yẽ wã.</verse>
				<verse number="16">Rẽnda n kɩt tɩ Zuif-rãmbã dag n namsd a Zezi, b sẽn maand bõn-kãng vʋʋsg daarã yĩngã.</verse>
				<verse number="17">La a Zezi leoka bãmb n yeele: M baaba tʋmda hal tɩ ta moasã. Mam me tʋmdame.</verse>
				<verse number="18">Gom-kãng yĩnga, Zuif-rãmbã baooda a Zezi n yɩɩd pĩnd n dat n kʋ. Ka b sẽn kɩɩs bãmb vʋʋsg daar tõogã yĩng bal ye, la yaa b sẽn boond Wẽnnaam tɩ b meng ba, n wilgd tɩ bãmb ne Wẽnnaam yaa yembrã yĩnga.</verse>
				<verse number="19">Dẽ, a Zezi leoka bãmb n yeele: Mam yeta yãmb sɩd-sɩd tɩ Bi-riblã ka tõe n maan baa fɩ a toor ye, yaa bũmb nins a ba sẽn maand t'a yãtẽ wã bal la a maanda. Bũmb nins fãa ba wã sẽn maanda, Bi-riblã me maanda rẽ me.</verse>
				<verse number="20">Bala, ba wã nonga Bi-riblã, n wilgd-a bũmb nins fãa b sẽn maandã, la b na n le wilg-a-la tʋʋm sẽn ya kãsems n yɩɩd a woto, tɩ yãmb yɛɛse.</verse>
				<verse number="21">Sɩd me, a wa ba wã sẽn vʋʋgd kũum, n kɩtdẽ tɩ b leb n vɩ wã, woto me, Bi-riblã kɩtdame tɩ bãmb sẽn dat t'a soab vɩɩmdã vɩɩmde.</verse>
				<verse number="22">Sẽn paase, ba wã ka kaood ned baa a yembr bʋʋd ye, b basa bʋʋdã fãa ne Bi-riblã,</verse>
				<verse number="23">tɩ neba fãa na waoog-a wa b sẽn waoogd ba wã. Ned ning sẽn ka waoogd Bi-riblã ka waoogd ned ning sẽn tʋm-a wã me ye.</verse>
				<verse number="24">Mam yeta yãmb sɩd-sɩd tɩ ned ning fãa sẽn kelgd mam goama, la a tẽed sẽn tʋm-a maamã a tara vɩɩm sẽn kõn sa. B ka na n sɩbg-a ye. A yii kũumẽ n kẽ vɩɩmẽ.</verse>
				<verse number="25">Mam yeta yãmb sɩd-sɩd tɩ wakat watame - la yaa moasã bala - tɩ sẽn ki-bã na n wʋm Wẽnnaam Bi-riblã koɛɛga. La neb nins sẽn wʋm-bã na n vɩɩmdame.</verse>
				<verse number="26">Sɩd me, a wa vɩɩmã sẽn be ba wã nugẽ wã, ba wã kõo Bi-riblã pãn-tõog tɩ b tar vɩɩmã b nugẽ,</verse>
				<verse number="27">la b kõ-a-la noor tɩ kao bʋʋdo, bala, a yaa Ninsaal Bi-ribla.</verse>
				<verse number="28">Da sak-y tɩ rẽ yɛɛs yãmb ye, bala, wakat n wat tɩ neb nins fãa sẽn be yaadẽ na n wʋm bãmb koɛɛga.</verse>
				<verse number="29">Neb nins sẽn maan neerã na n yiime n paam vʋʋgr la vɩɩm. Neb nins sẽn maan wẽngã na n yiime n paam vʋʋgr la bʋʋdo.</verse>
				<verse number="30">Mam ka tõe n maan baa fɩ m toor ye. Mam bʋʋda bʋʋdã n zemsed m sẽn wʋmdã, la mam bʋʋdã yaa tɩrga, bala, mam ka baood tɩ maan m daab ye, la yaa sẽn tʋm-a maamã raabo.</verse>
				<verse number="31">Sã n yaa maam n kɩt m meng kaseto, mam kasetã ka sɩd ye.</verse>
				<verse number="32">Yaa ned a to n kɩt mam kaseto, la mam miime tɩ kaset ning a soab sẽn kɩt mam wɛɛngẽ wã yaa sɩda.</verse>
				<verse number="33">Yãmb tʋma koe-toagsedb a Zã nengẽ, la a Zã kɩsa sɩdã kaseto.</verse>
				<verse number="34">Ne maam, mam kasetã ka yit ninsaal nengẽ ye, la mam gomda a woto tɩ yãmb tõe n paam fãagre.</verse>
				<verse number="35">A Zã dag n yaa fɩtl sẽn wita, n yãgda, la yãmb tʋlgame n maan sũ-noog wakat bilf bal yẽ vẽenemẽ wã.</verse>
				<verse number="36">La maam, mam tara kaset sẽn yɩɩd a Zã rẽndã. Bala, tʋʋm nins m ba sẽn kɩt tɩ mam maandẽ wã, tʋʋm kãens meng mam sẽn maandã kɩta mam kaseto, n wilgdẽ tɩ m ba n tʋm maam.</verse>
				<verse number="37">La m ba sẽn tʋm maamã, bãmb meng kɩsa mam kaseto. Yãmb zɩ n wʋm b koɛɛga, wall y yãnd b neng ye,</verse>
				<verse number="38">la bãmb goamã ka be yãmb pʋgẽ, yãmb sẽn ka tẽed bãmb sẽn tʋm a soabã yĩnga.</verse>
				<verse number="39">Yãmb lɩkd n geta Wẽnnaam gʋls-sõamyã pʋse, yãmb sẽn tẽed tɩ yãmb na n paama vɩɩm sẽn kõn sɛ, b maasem yĩngã. Yaa gʋls-sõamy kãens n kɩt mam kaseto.</verse>
				<verse number="40">La yãmb yaool n ka rat n wa mam nengẽ n paam vɩɩmã ye.</verse>
				<verse number="41">Mam ka reegd ziir sẽn yit ninsaalb nengẽ ye...</verse>
				<verse number="42">La mam mii yãmba: Wẽnnaam nonglemã ka be yãmb pʋsẽ ye.</verse>
				<verse number="43">Mam waa m ba yʋʋr yĩnga, la yãmb ka reegd maam ye. Ned a to sã n wa ne a meng yʋʋre, yãmb deegda yẽnda.</verse>
				<verse number="44">Yãmb sẽn paamd pẽgr taab nengẽ, la y ka baood pẽgr sẽn yit Wẽnnaam b yen tãa nengẽ wã, yãmb tõee n yɩɩ wãn n tẽ?</verse>
				<verse number="45">Da tags-y tɩ mam na n yeela m ba tɩ yãmb ka maan neer ye. Sẽn na n yeel-a tɩ yãmb beegame wã, yaa a Moyiis, yãmb teegr sẽn be ne a soabã.</verse>
				<verse number="46">Bala, yãmb sã n dag n tẽedẽ a Moyiisi, yãmb dag n na tẽ maam, bala, a gʋlsame n gom mam yelle.</verse>
				<verse number="47">La yãmb sã n ka tẽed bũmb nins a sẽn gʋlsã, yãmb na n tẽe mam goama wãn-wãna?</verse>
			</chapter>
			<chapter number="6">
				<verse number="1">Rẽnda poore, a Zezi kẽnga Galile bɩ Tiberyaad ko-kãsengã rʋʋnde.</verse>
				<verse number="2">Neb kʋʋng wʋsg dag n pʋgda bãmba, b sẽn yãt bõn-bãn nins a Zezi sẽn maand n maagd bãad-dãmbã yĩnga.</verse>
				<verse number="3">A Zezi dʋʋ tãngã n zĩnd be ne b karen-biisã.</verse>
				<verse number="4">Zuif-rãmbã kibs sẽn boond tɩ zʋʋg-n-basã dag n kolgame.</verse>
				<verse number="5">A Zezi zẽka b nenga, la b yãa neb kʋʋng wʋsg sẽn wat bãmb nengẽ, la b yeela a Filip yaa: Tõnd na n daa bur yɛɛne tɩ nin-kãensã paam rɩɩbo?</verse>
				<verse number="6">A Zezi goma a woto n na n mak a Filip n gese. Bala, b meng rag n mii b sẽn na n maan bũmb ninga.</verse>
				<verse number="7">A Filip leoka bãmb n yeel tɩ deniye kobsi bur ka tõe n sek tɩ ned fãa paam gɩrg ye.</verse>
				<verse number="8">A Zezi karen-biig a yembre, a Sɩmo Pɩyɛɛr ba-biig a Ãndre yeela bãmb yaa:</verse>
				<verse number="9">Bi-ribl bil n be ka n tar orz bur a nu ne zĩm a yiibu. La rẽnda yaa bõe ne neb sõor a woto?</verse>
				<verse number="10">A Zezi yeelame yaa: Kɩt-y tɩ nebã zĩndi. Mood n dag n be zĩ-kãng wʋsgo. Dẽ, nebã zĩndame, la raopã sõor tata tus a nu.</verse>
				<verse number="11">A Zezi deega burã, n pʋʋs Wẽnnaam barka, n pʋɩ neb nins sẽn dag n be-b be wã. B maana a woto me ne zĩmã, tɩ ned fãa deeg a sẽn dat tɛka.</verse>
				<verse number="12">Nebã sẽn dɩ n tɩge, a Zezi yeela b karen-biisã tɩ b wʋk rɩ-zersã sẽn kellã, tɩ bũmb baa a yen da pa n sãam ye.</verse>
				<verse number="13">Dẽ, b wʋka orz bur a nu wã pedsã, nebã sẽn dɩ tɩ kellã, n pids pet piig la a yiibu.</verse>
				<verse number="14">Nin-kãens sẽn yã bõn-bãn nins a Zezi sẽn maanã, b yeelame yaa: Sɩd yaa bãmb la Wẽnnaam no-rɛɛs ning sẽn da tog n wa-a dũni pʋgẽ wã.</verse>
				<verse number="15">A Zezi sẽn mi tɩ nebã na n waa n yõka bãmb n tɩ maan b rĩmã yĩnga, b yii be n leb n dʋ tãngã zug b yembre.</verse>
				<verse number="16">Zaabr sẽn ta, a Zezi karen-biisã sigame n ta ko-kãsengã noore.</verse>
				<verse number="17">Bãmb kẽe koom-koglgẽ n na n kẽng Kapɛrnawom, ko-kãsengã rʋʋnd a to wã. Zĩigã ra zoe n sobga zãnga, la a Zezi dag n ka wa b nengẽ ye.</verse>
				<verse number="18">Sobg n dag n fugd ne pãng hal wʋsgo, la ko-pɛmã dag n zẽkdame.</verse>
				<verse number="19">Karen-biisã sẽn dugs koglgã n zãag sẽn zems kɩlo a nu bɩ a yoobe, b yãnda a Zezi sẽn kẽnd ko-kãsengã zug n kolgd koom-koglgã. La rabeem yõk-b lame.</verse>
				<verse number="20">La a Zezi yeel-b lame tɩ b ra maan dabeem tɩ yaa bãmba.</verse>
				<verse number="21">Karen-biisã dag n dat n dɩka a Zezi ne koom-koglgã, la tao-tao bala, koom-koglgã rʋʋga tẽnga. Bala, b taa b sẽn dag n dabdẽ wã. Koom-koglg sobg sẽn lengda (6.16)</verse>
				<verse number="22">Vẽkembeoogo, neb kʋʋngã sẽn dag n yals ko-kãsengã rʋʋndã tẽegame tɩ dag n yaa koom-koglg a yen tãa n dag n be be, la t'a Zezi dag n ka kẽ kogl-kãng ne b karen-biisã ye, la tɩ karen-biisã b yen-yen n looge.</verse>
				<verse number="23">La koom-kogend a taab yii Tiberyaad n wa n yals zĩig sẽn pẽ ne zĩig ning a Zezi sẽn ning burã bark n kõ neb kʋʋngã tɩ b wãbã.</verse>
				<verse number="24">La kʋʋngã sẽn yã t'a Zezi bɩ b karen-biisã ka be be wã, b mensã kẽe koom-kogendẽ wã n kẽng Kapɛrnawom n na n tɩ bao a Zezi.</verse>
				<verse number="25">B yãnda a Zezi ko-kãsengã rʋʋnd a to wã, n sok-b yaa: Karen-saamba, yãmb waa ka rabʋre?</verse>
				<verse number="26">A Zezi leoka bãmb n yeele: Mam yeta yãmb sɩd-sɩd tɩ yãmb sẽn baood maamã, ka bõn-bãnã yãmb sẽn yã wã yĩng ye, la yaa yãmb sẽn wãb burã n tɩgã yĩnga.</verse>
				<verse number="27">Da tʋm-y dɩɩb sẽn sãamdã yĩng ye. Tʋm-y rɩɩb ning sẽn paad vɩɩm sẽn kõn sa wã yĩnga: Ninsaal Bi-riblã n na n kõ-a yãmba. Bala, yaa yẽnda la m ba a Wẽnnaam kõ noore.</verse>
				<verse number="28">Nebã soka a Zezi yaa: Bõe la tõnd na n maan n tʋm Wẽnnaam tʋʋmdã?</verse>
				<verse number="29">A Zezi leoka bãmb n yeele: Wẽnnaam tʋʋmde, yaa tɩ yãmb tẽ a soab ning bãmb sẽn tʋmã.</verse>
				<verse number="30">La b yeela a Zezi yaa: Bõe bõn-bãnd la yãmb maand tɩ tõnd na n yã n tẽ yãmba? Bõe tʋʋm la yãmb tʋmda?</verse>
				<verse number="31">Tõnd ba-rãmbã dɩɩ man we-rasempʋɩɩgã pʋgẽ wa b sẽn gʋls n yeel tɩ: "A Moyiis kõo bãmb bur sẽn yit arzãn tɩ b wãbe."</verse>
				<verse number="32">A Zezi yeela bãmb yaa: Mam yeta yãmb sɩd-sɩd tɩ ka a Moyiis n kõ yãmb bur sẽn yi arzãnã ye, la yaa m baaba n kõt yãmb bur sɩd-sɩd sẽn yi arzãnã.</verse>
				<verse number="33">Bala, Wẽnnaam burã, yaa soab ning sẽn yit-a arzãn n sigda, n kõt dũni neb vɩɩmã.</verse>
				<verse number="34">La nebã yeela a Zezi yaa: Zu-soaba, kõt-y tõnd bur kãng daar fãa.</verse>
				<verse number="35">A Zezi yeela bãmb yaa: Maam la bur sẽn kõt vɩɩmã. Kom kõn leb n yõk ned ning sẽn wat-a mam nengẽ ye, la ko-yũud kõn leb n yõk ned ning sẽn tẽed-a maamã abada.</verse>
				<verse number="36">La mam yeela yãmb tɩ yãmb yãa maam la y ka tẽed ye.</verse>
				<verse number="37">Neb nins fãa m ba sẽn kõt maamã na n waa mam nengẽ, la mam kõn dig ned baa a yen sẽn wat mam nengẽ ye.</verse>
				<verse number="38">Bala, mam sẽn yi arzãn n sigã, ka tɩ maan m sẽn dat ye, la yaa tɩ maan sẽn tʋm-a maamã raabo.</verse>
				<verse number="39">La sẽn tʋm-a maamã raab la woto: yaa tɩ m da bas ned baa a yen bãmb sẽn kõ maamã tɩ menem ye, la mam na n vʋʋg-a-la yaoolem daarã.</verse>
				<verse number="40">Sɩd me, ad m baaba raabo: yaa tɩ ned ning fãa sẽn yã Bi-riblã n tẽ bãmb na paam vɩɩm sẽn kõn sa. La mam na n vʋʋg-a-la yaoolem daarã.</verse>
				<verse number="41">Zuif-rãmbã dag n yẽgemda ne taab a Zezi poorẽ, bala, a Zezi yeelame tɩ bãmb la bur sẽn yi arzãn n sigã.</verse>
				<verse number="42">Nebã yeelame yaa: Ka yẽnda la a Zezi wɛɛ, a Zozɛf bi-riblã, tɩ tõnd mi a ba ne a ma wã laa? La yaa a wãn t'a yetẽ tɩ yẽ yii arzãn n sigi?</verse>
				<verse number="43">A Zezi leoka bãmb n yeele: Da yẽgem-y ne taab ye.</verse>
				<verse number="44">Ned baa a yen ka tõe n wa mam nengẽ, tɩ sã n ka m ba, sẽn tʋm-a maamã n tak a soab n wa-ne ye. La mam na n vʋʋg-a-la yaoolem daarã.</verse>
				<verse number="45">A Gʋlsa Wẽnnaam no-rɛɛsdbã sɛbẽ tɩ: "B fãa na n deega zãmsg Wẽnnaam nengẽ." Ned ning fãa sẽn wʋm m ba koɛɛg la a reeg bãmb zãmsgã wata mam nengẽ.</verse>
				<verse number="46">Ka rat n yeel tɩ ned n zoe n yã d baaba ye, sã n ka soab ning sẽn yi-a Wẽnnaam nengẽ wã. Soab kãng yẽ yãa d ba wã.</verse>
				<verse number="47">Mam yeta yãmb sɩd-sɩd tɩ ned ning sẽn tẽedã tara vɩɩm sẽn kõn sa.</verse>
				<verse number="48">Mam yaa bur sẽn kõt vɩɩm.</verse>
				<verse number="49">Yãmb yaab-rãmbã dɩɩ mann we-rasempʋɩɩgẽ wã, la b kiime.</verse>
				<verse number="50">Bur ning sẽn yit-a yĩngrã yell la woto: Ned ning sẽn dɩt-a kõn ki ye.</verse>
				<verse number="51">Maam, mam yaa bur-vɩɩg sẽn yi arzãn n sigi. Ned sã n dɩ bur kãngã, a na n vɩɩmda wakat sẽn kõn sa. La bur ning mam sẽn na n kõ dũni wã vɩɩm yĩngã, yaa mam yĩngã.</verse>
				<verse number="52">Gom-kãng poorẽ, Zuif-rãmbã wẽe nokoeemd ne taab wʋsg n yeele: Nin-kãngã na n yɩɩ wãn n kõ tõnd a yĩngã tɩ d wãbe?</verse>
				<verse number="53">A Zezi yeela bãmb yaa: Mam yeta yãmb sɩd-sɩd tɩ yãmb sã n ka wãb Ninsaal Bi-riblã nemdo,la yãmb sã n ka yũ a zɩɩmã, yãmb ka tar vɩɩm y pʋsẽ ye.</verse>
				<verse number="54">Ned ning sẽn wãbd mam nemd la a yũud mam zɩɩm tara vɩɩm sẽn kõn sa, la mam na n vʋʋg-a-la yaoolem daarã.</verse>
				<verse number="55">Bala, mam nemdã yaa rɩɩb sɩd-sɩda, la mam zɩɩmã yaa bõn-yũudl sɩd-sɩda.</verse>
				<verse number="56">Sẽn wãbd-a mam nemd la a yũud mam zɩɩmã paada mam pʋgẽ, tɩ mam paad yẽ pʋgẽ.</verse>
				<verse number="57">A wa m ba wã sẽn vɩ, n tʋm maam, tɩ mam vɩ d ba wã maasem yĩngã, woto me, ned ning sẽn dɩt maam na n vɩɩ mam maasem yĩnga.</verse>
				<verse number="58">Ada la bur sẽn yi arzãn n sigi. A ka wẽnd bur ning yãmb ba-rãmbã sẽn wãbã ye: Bãmb kiime. Sẽn dɩt-a bur kãngã wã na n vɩɩmda wakat sẽn kõn sa.</verse>
				<verse number="59">Yaa woto la a Zezi gom wakat ning b sẽn dag n zãmsd nebã Kapɛrnawom karen-doogẽ wã.</verse>
				<verse number="60">A Zezi karen-biisã sẽn wʋm bãmb goamã, wʋsg yeelame yaa: Zãms-kãngã deegr yaa toogo. Ãnna n tõe n sak-a?</verse>
				<verse number="61">A Zezi sẽn mi b yamẽ tɩ b karen-biisã yẽgemda gomdã poorẽ, b yeela bãmb yaa: Yõwã tuka yãmb sũur laa?</verse>
				<verse number="62">La yãmb sã n yã Ninsaal Bi-riblã t'a zẽkd n lebd a sẽn dag n beẽ wã, na n yɩɩ a wãna?</verse>
				<verse number="63">Yaa Sɩɩg-sõng n kõt vɩɩm. Yĩngã ka sõngd ne baa fɩ. Goam nins mam sẽn togs yãmbã wata ne Sɩɩg-sõng la vɩɩm.</verse>
				<verse number="64">La neb kẽer n be yãmb sʋkã n ka tẽed ye. Bala, hal sɩngr wẽndẽ bala, a Zezi dag n mii neb nins sẽn ka tẽed bãmba, la ned ning sẽn na n zãmb-a bãmb n yõk n kõ wã.</verse>
				<verse number="65">A Zezi gomame n paas n yeele: Dẽ n kɩt tɩ mam yeel yãmb tɩ ned baa a yen ka tõe n wa mam nengẽ, tɩ sã n ka m ba n kõ-a tõogr ye.</verse>
				<verse number="66">Sẽn sɩng ne wakat kãnga, bãmb karen-biis wʋsg leba poorẽ, n bas n ka leb n tũud a Zezi ye.</verse>
				<verse number="67">Dẽ, a Zezi yeela b karen-biis piig la a yiibã yaa: La yãmb yẽ, yãmb ka rat n loog laa?</verse>
				<verse number="68">A Sɩmo Pɩyɛɛr leoka bãmb n yeele: Zu-soaba, tõnd na n kẽnga ãnna soab nengẽ? Yãmb tara vɩɩm sẽn kõn sa wã goama.</verse>
				<verse number="69">La tõnd tẽeme, la tõnd bãngame tɩ yãmb yaa sõmblem soab sẽn yi Wẽnnaam nengẽ.</verse>
				<verse number="70">A Zezi leoka bãmb n yeele: Ka maam n tũus yãmb piig la a yiibã wɛ? La yãmb ned a ye n ya zĩna.</verse>
				<verse number="71">Bãmb dag n gomda a Sɩmo Iskaryo biig a Zudas yelle. Bala, yaa yẽnda, bãmb piig la a yiibã sʋk ned ning sẽn da na n zãmb-a bãmbã.</verse>
			</chapter>
			<chapter number="7">
				<verse number="1">Rẽ poore, a Zezi dag n saagda Galile, bala, b dag n ka rat n saag Zude ye. Tɩ bõe, Zuif-rãmbã dag n baooda bãmb n na n kʋ.</verse>
				<verse number="2">Rẽ tɩ zãnã kibsa, sẽn ya Zuif-rãmbã kibs dag n kolgame.</verse>
				<verse number="3">A Zezi ma-biisã yeela bãmb yaa: Yi ka n kẽng Zude tɩ f karen-biisã me paam n yã tʋʋm nins fo sẽn maandã.</verse>
				<verse number="4">Ned sã n dat tɩ nebã yã-a, a ka soosd n tʋmd a tʋʋmã ye. Fo sẽn maand bõn-kãensã, maan tɩ dũni neb bãng-fo.</verse>
				<verse number="5">Sɩda, a Zezi ma-biisã me dag n ka tẽed bãmb ye.</verse>
				<verse number="6">A Zezi yeela bãmb yaa: Ne maam, wakatã nan ka ta ye, la ne yãmba, wakat fãa zemsame.</verse>
				<verse number="7">Dũni wã ka tõe n kisg yãmb ye. B kisa maam, tɩ bõe, mam kɩta kaset tɩ b tʋʋmã yaa wẽnse.</verse>
				<verse number="8">Kẽng-y kibsã. Mam nan ka na n kẽng kibs kãngã ye, tɩ bõe, mam wakatã nan ka pid ye.</verse>
				<verse number="9">A Zezi sẽn gom ne bãmb woto n sa, a Zezi kell n paa Galile.</verse>
				<verse number="10">A Zezi ma-bi-raopã sẽn kẽng kibsã, bãmb mengã me yaool n kẽngame. B soosame n kẽng tɩ nebã ka yã bãmb ye.</verse>
				<verse number="11">Zuif-rãmbã dag n baooda a Zezi kibsã wakat n sokdẽ tɩ b bee yɛ?</verse>
				<verse number="12">La vũn-vũn n dag n be kʋʋngã sʋk wʋsg bãmb poorẽ. Neb kẽer yetame tɩ bãmb yaa nin-sõngo, tɩ kẽer yetẽ tɩ ayo, bãmb kẽesda nebã moogo.</verse>
				<verse number="13">Ned baa a yen ka saagd n gom bãmb yellã vẽeneg ye, b sẽn zoet Zuif-rãmbã yĩnga.</verse>
				<verse number="14">Kibsã da zoe n taa pʋɩ-sʋka, t'a Zezi kẽng wẽnd-doogẽ wã, n sɩng n zãmsd nebã.</verse>
				<verse number="15">Linga Zuif-rãmbã, la b sokame yaa: Rao wã yɩɩ wãn n mi Wẽnnaam gʋls-sõamy wã n yaool n ka paam zãmsgo?</verse>
				<verse number="16">A Zezi leoka bãmb n yeele: Zãmsg ning mam sẽn zãmsd nebã ka yit mam nengẽ ye, a yita sẽn tʋm-a maamã nengẽ.</verse>
				<verse number="17">Ned ning fãa sẽn dat n tũ Wẽnnaam daabã na bãng zãms-kãng sã n yita bãmb nengẽ, wall mam goamã sã n yita mam meng nengẽ.</verse>
				<verse number="18">Ned ning goam sẽn yit a meng nengẽ baooda a meng waoogre. La ned ning sẽn baood sẽn tʋm-a yẽ wã waoogr yaa sɩd soaba, la ka-tɩrlem ka be yẽ pʋgẽ ye.</verse>
				<verse number="19">A Moyiis ka kõ yãmb tõogã sɩda? La yãmb ned baa a yen ka maand tõogã sẽn yetã ye. Yaa bõe tɩ yãmb baood n na n kʋ maam?</verse>
				<verse number="20">Neb kʋʋngã leokame tɩ zĩn n tar a Zezi, la tɩ ãnna n baood n na n kʋ bãmba?</verse>
				<verse number="21">A Zezi leoka bãmb n yeele: Mam tʋma tʋʋmd a yen, la a yɛɛsa yãmb fãa.</verse>
				<verse number="22">A Moyiis n yeel yãmb tɩ y kẽes kom-dibli wã bãongo (bãongã ka sɩng ne a Moyiis ye, yaa yaab-rãmbã n sɩng-a), la yãmb kẽesda kambã bãongo, baa ne vʋʋsg daare.</verse>
				<verse number="23">Yãmb sã n tõe n kẽes ned bãong vʋʋsg daare, n da kɩɩs a Moyiis tõogã, bõe tɩ yãmb sũyã yĩigd ne maam, mam sẽn kõ yĩn-tõr laafɩ vʋʋsg daarã yĩnga?</verse>
				<verse number="24">Da bʋ-y bʋʋdã tɩ zems ne nin sẽn yãtã ya, bʋ-y bʋ-tɩrga.</verse>
				<verse number="25">Zeruzalɛm neb kẽer yeelame yaa: Ka rao kãngã la b sẽn baood n na n kʋ wã wɛ?</verse>
				<verse number="26">Ad a sẽn yɛs nebã sʋk n gomd tɩ b ka yet-a tɩ bũmbu! Rẽ yĩnga, kãsem-dãmbã sɩd reegame tɩ yaa bãmb la Kiristã laa?</verse>
				<verse number="27">Tõnd yaool n mii rao kãngã sẽn yitẽ. La Kirist sã n wa, ned baa a yen ka na n bãng b sẽn yitẽ ye.</verse>
				<verse number="28">Dẽ, a Zezi zẽka b koɛɛg wakat ning b sẽn zãmsd nebã wẽnd-doogẽ wã n yeele: Yãmb mii maam, la y mii mam sẽn yitẽ. Baoosgo, mam ka wa m toor ye. La sẽn tʋm-a maamã yaa sɩd soaba, la yãmb ka mi-b ye.</verse>
				<verse number="29">Mam mii bãmba, bala, yaa bãmb yʋʋr yĩng la mam sẽn be ka wã, la yaa bãmb n tʋm maam.</verse>
				<verse number="30">Nebã da rat n yõka a Zezi, la ned baa a yen ka sɩɩs bãmb ye, bãmb wakatã sẽn dag n nan ka ta wã yĩnga.</verse>
				<verse number="31">Neb kʋʋngã sʋka, wʋsg tẽe a Zezi n yetẽ: Dẽ yĩnga, Kirist sã n wa, b na n maana bõn-bãn n yɩɩd dao kãngã sẽn maandã sɩda?</verse>
				<verse number="32">Fariisẽ-dãmbã wʋma neb kʋʋngã sẽn dag n gomd a Zezi yell vũn-vũnã. Dẽ, maan-kʋʋdbã kãsem-dãmba ne Fariisẽ-dãmbã tʋma gũudb tɩ b tɩ yõk a Zezi.</verse>
				<verse number="33">A Zezi yeel-b lame yaa: Mam ket n bee ne yãmb wakat bilf yĩng bala, la m na n leba sẽn tʋm-a maamã nengẽ.</verse>
				<verse number="34">Yãmb na n baoo maam, la y ka na n yã maam ye, la mam sẽn na n zĩnd zĩig ningã, yãmb ka tõe n wa be ye.</verse>
				<verse number="35">Zuif-rãmbã goma ne taab n yeele: A na n kẽe yɛ tɩ tõnd da yã-a? A na n kẽnga Zuif-rãmb nins sẽn sãeeg n be Gɛrk-rãmbã sʋka nengẽ n tɩ zãms Gɛrk-rãmbã bi?</verse>
				<verse number="36">A sẽn yeel tɩ tõnd na n baoo-a lame n ka yã, la tɩ tõnd ka tõe n wa zĩig ning a sẽn na n zĩndẽ wã, gom kãng võor yaa bõe?</verse>
				<verse number="37">Kibsã yaoolem daare, daar ning sẽn ya-a kãseng n yɩɩdã, a Zezi yalsa yĩngr n zẽk b koɛɛg n yeele: Bɩ Ko-yũud sẽn tar ned ning wa mam nengẽ n yũ.</verse>
				<verse number="38">Kʋɩlse, b koom sẽn kõt vɩɩm na n yii ned ning sẽn tẽed maamã pʋgẽ, wa Wẽnnaam gʋls-sõamyã sẽn yetã.</verse>
				<verse number="39">A Zezi dag n goma Sɩɩg-sõngã neb nins sẽn tẽed bãmbã sẽn na n deegã yelle. Bala, b dag n nan ka kõ nebã Sɩɩg-sõngã ye, a Zezi sẽn dag n nan ka paam waoogrã yĩnga.</verse>
				<verse number="40">Nebã sẽn wʋm gom kãensã, neb n zĩnd kʋʋngã sʋk n yeel tɩ dao kãngã sɩd yaa Wẽnnaam no-rɛɛsa.</verse>
				<verse number="41">Kẽer da yetame tɩ dao-kãngã yaa Kiristã. La neb a taab yetame yaa: Dẽ yĩnga, sɩd yaa Galile la Kiristã tog n yi sɩda?</verse>
				<verse number="42">Wẽnnaam gʋls-sõamyã ka yeel tɩ "Kiristã na n yɩɩ a Daviid yagenga, n dog Betlehɛm sẽn yaa a Daviid tẽngã" sɩda?</verse>
				<verse number="43">Dẽ, welgr zĩnda nebã sʋk a Zezi poorẽ.</verse>
				<verse number="44">Neb kẽer bãmb sʋk dag n dat n yõka a Zezi, la ned baa a yembr ka sɩɩs bãmb ye.</verse>
				<verse number="45">Gũudbã leba maan-kʋʋdbã kãsem-dãmbã ne Fariisẽ-dãmbã nengẽ, la b sok-b lame tɩ yaa bõe tɩ b ka tall a Zezi n wa?</verse>
				<verse number="46">Gũudbã leokame n yeele: Ned nan ka gom wa rao-kãngã ye.</verse>
				<verse number="47">Tɩ Fariisẽ-dãmbã le sok-ba: "A tõog n belga yãmb me n tõog laa?</verse>
				<verse number="48">Dẽ yĩnga, naab bɩ Fariisẽ baa a yen tãa beeme n tẽ bãmb sɩda?</verse>
				<verse number="49">La neb kʋʋngã sẽn ka mi tõogã, b yaa neba, kãab-wẽng sẽn be b zutu.</verse>
				<verse number="50">Bãmb ned a yembre, a Nikodɛm, sẽn dag n wa-a a Zezi nengẽ pĩndã yeel-b lame yaa:</verse>
				<verse number="51">Dẽ yĩnga, tõnd tõodã kaooda ned bʋʋd tɩ d ka reng n kelg-a, la d bãng bũmb ning a sẽn maanã sɩda?</verse>
				<verse number="52">B leoka yẽnda n yeele: Fo me yaa Galile ned laa? Vɛɛs sõama n gese, la f na yã tɩ Wẽnnaam no-rɛɛs ka yit Galile ye.</verse>
				<verse number="53">Rẽ poore, ned fãa kuila a yiri.</verse>
			</chapter>
			<chapter number="8">
				<verse number="1">A Zezi kẽnga oliiv tɩɩs tãngẽ wã.</verse>
				<verse number="2">La yibeoog bala, b leb n kẽnga wẽnd-doogẽ wã, la nebã fãa waa bãmb nengẽ. Bãmb zĩndame n zãmsd nebã.</verse>
				<verse number="3">Dẽ, tõog karen-saam-dãmbã ne Fariisẽ-dãmbã talla pag b sẽn yõk yoodem zug n wa ne-a</verse>
				<verse number="4">a Zezi taoore, n yals-a nebã fãa sʋk n yeel a Zezi yaa: Karen-saamba, b linga pʋg-kãngã t'a maand yoobo.</verse>
				<verse number="5">A Moyiis yeela tõnd a tõogã pʋgẽ tɩ d lob pagb a woto kuga. La yãmba, yãmb yetame tɩ bõe?</verse>
				<verse number="6">B goma a woto n na n bẽd a Zezi n paam n dõd-ba. La a Zezi zõondame n sɩng n gʋls tomã pʋgẽ ne b nug-bila.</verse>
				<verse number="7">La nebã sẽn dag n ket n pẽdgd bãmb ne b sokrã, b roogame n yeel-b yaa: Sẽn be-a yãmb sʋk n ka tar yel-wẽnde, bɩ a deng n lobg pagã kugri.</verse>
				<verse number="8">A Zezi leb n zõondame n gʋlsd tomẽ wã.</verse>
				<verse number="9">Tõog karen-saam-dãmbã ne Fariisẽ-dãmbã sẽn wʋm gom-kõngo, tɩ b sũyã kaset kao b bʋʋdo, b yii yembr yembre, sẽn sɩng ne kãsem hal tɩ ta yaoolem soaba. La a Zezi paa b yembr ne pagã sẽn dag n yɛs nebã sʋkã.</verse>
				<verse number="10">Dẽ, a Zezi roogame n yeel pagã yaa: Paga, sẽn dõt-b foomã bee yɛ? Baa a yen ka kao fo bʋʋd laa?</verse>
				<verse number="11">Pagã leokame tɩ: Zu-soaba, ned baa a yen. La a Zezi yeel-a lame yaa: Mam me ka kaood fo bʋʋd ye. Kẽnge, la f ra le saag n maan yel-wẽn ye.</verse>
				<verse number="12">A Zezi leb n goma ne bãmb n yeele: Mam yaa dũni vẽenem. Ned ning sẽn tũud maam kõn kẽn lik pʋgẽ ye, la a na n paama vɩɩm vẽenem.</verse>
				<verse number="13">Dẽ, Fariisẽ-dãmbã yeela bãmb yaa: Fo kɩta f meng kaseto, fo kaset ka sɩd ye.</verse>
				<verse number="14">A Zezi leoka bãmb n yeele: Baa ne mam sẽn kɩt m meng kasetã, mam kasetã yaa sɩda. Bala, mam mii m sẽn yiẽ, la m sẽn dabdẽ. La yãmb ka mi mam sẽn yiẽ, wall m sẽn dabdẽ ye.</verse>
				<verse number="15">Yãmb bʋʋda wa ninsaalb sẽn data. La maam, mam ka bʋʋd ned baa a yen bʋʋd ye.</verse>
				<verse number="16">La mam sã n bʋʋdẽ me, mam bʋʋdã tũuda sɩda, bala mam ka m yembr ye. M ba, sẽn tʋm-a maamã bee ne maam.</verse>
				<verse number="17">B gʋlsa yãmb tõogã pʋgẽ tɩ neb a yiib kaset yaa sɩda.</verse>
				<verse number="18">Mam kɩta m meng kaseto, la m ba, sẽn tʋm-a maamã kɩta mam kaseto.</verse>
				<verse number="19">Dẽ, b yeela a Zezi yaa: F baaba bee yɛ? A Zezi leokame n yeele: Yãmb zɩ mam sẽn yaa a soaba, la y zɩ m ba sẽn yaa a soab me. Yãmb sã n da miiẽ-la maam, y dag n na bãng m baaba me.</verse>
				<verse number="20">A Zezi goma woto, wakat ning b sẽn dag n zãmsd nebã wẽnd-doogẽ wã, ligd lobrã koglg sɛɛgẽ, la ned baa a yen ka yõk bãmb ye, bãmb wakatã sẽn ket n nan ka ta wã yĩnga.</verse>
				<verse number="21">A Zezi leb n yeela bãmb yaa: Mam loogdame, la yãmb na n baoo maam, la yãmb na n kii y yel-wẽndã pʋgẽ. Yãmb ka tõe n wa mam sẽn kẽndẽ wã ye.</verse>
				<verse number="22">Zuif-rãmbã yeelame yaa: A sẽn yet tɩ tõnd ka tõe n wa zĩig ning a sẽn kẽndẽ wã, a na n kʋʋ a meng laa?</verse>
				<verse number="23">La a Zezi yeela bãmb yaa: Yãmb yaa tẽngr ka neba, la mam yaa yĩngr neda. Yãmb yaa dũni kãngã neba, la mam ka dũni kãngã ned ye.</verse>
				<verse number="24">Dẽnda n kɩt tɩ mam yeel yãmb tɩ y na n kii y yel-wẽnã pʋgẽ wã. Bala, yãmb sã n ka tẽed tɩ mam yaa m sẽn yaa a soabã, yãmb na n kii y yel-wẽnã pʋgẽ.</verse>
				<verse number="25">B soka a Zezi b sẽn ya a soaba. A Zezi leoka bãmb n yeele: Pipi, bõe yĩng tɩ m na n gom ne yãmba?</verse>
				<verse number="26">Mam tara bũmb wʋsg n na n gome, sẽn kẽed ne yãmb yelle, la m bʋ b bʋʋdo. La sẽn tʋm-a maamã yaa sɩd soaba, la mam togsda dũni wã bũmb ning m sẽn wʋm bãmb nengẽ.</verse>
				<verse number="27">Nebã ka wʋm tɩ yaa b ba a Wẽnnaam yell la a Zezi sẽn gomd ne bãmbã ye.</verse>
				<verse number="28">Dẽ, a Zezi yeel-b lame yaa: Yãmb sã n wa n zẽk Ninsaal Bi-riblã n sa, y na yaool n bãng tɩ mam yaa m sẽn ya a soaba, la tɩ mam ka maand baa fɩ m toor ye, la tɩ mam gomda wa m ba sẽn zãms maamã.</verse>
				<verse number="29">Sẽn tʋm-a maamã bee ne maam. B ka bas maam m yembr ye, tɩ bõe, wakat fãa, mam maanda sẽn noom bãmba.</verse>
				<verse number="30">A Zezi sẽn gom a woto wã, neb wʋsg tẽe bãmba.</verse>
				<verse number="31">Dẽ, a Zezi yeela Zuif-rãmb nins sẽn tẽ bãmbã yaa: Yãmb sã n sak mam goama neere,</verse>
				<verse number="32">yãmb sɩd yaa mam karen-biisi. Yãmb na bãng sɩdã, la sɩdã na kɩt tɩ yãmb lebg burkĩmba.</verse>
				<verse number="33">Nebã leoka a Zezi n yeele: Tõnd yaa a Abraham yagense, la tõnd zɩ n yɩ ned yems ye. Bõe tɩ yãmb yetẽ tɩ tõnd na n lebga burkĩmba?</verse>
				<verse number="34">A Zezi leoka bãmb n yeele: Mam yeta yãmb sɩd-sɩd tɩ ned ning fãa sẽn maand yel-wẽnd yaa yel-wẽn yamba.</verse>
				<verse number="35">La yamb ka paad yir wakat fãa ye. La yirã bi-ribl paada be wakat fãa.</verse>
				<verse number="36">Dẽ, Bi-riblã sã n yols yãmba, yãmb na n yɩɩ burkĩmb meng-menga.</verse>
				<verse number="37">Mam miime tɩ yãmb yaa a Abraham yagense. La yãmb yaool n dat n kʋʋ maam, yãmb sẽn ka reegd mam goamã yĩnga.</verse>
				<verse number="38">Mam togsda bũmb ning m sẽn yã m ba wã nengẽ wã. La yãmba, yãmb maanda bũmb ning y sẽn wʋm y ba wã nengẽ.</verse>
				<verse number="39">Nebã leoka a Zezi n yeel tɩ bãmb ba la a Abraham. A Zezi yeela bãmb yaa: Yãmb sã n yaa a Abraham kamba, bɩ y tʋm y ba a Abraham tʋʋmã.</verse>
				<verse number="40">La moasã, maam, soab ning sẽn togs yãmb sɩd m sẽn wʋm Wẽnnaam nengẽ wã, yãmb baooda maam n na n kʋ. A Abraham zɩ n maan bõn-kãngã buudu.</verse>
				<verse number="41">Yãmb tʋmda y ba tʋʋma. Bãmb yeela a Zezi yaa: Tõnd ka tãmpĩib ye. Tõnd ba yaa a yen tãa: Yaa Wẽnnaam.</verse>
				<verse number="42">A Zezi yeela bãmb yaa: Wẽnnaam sã n dag n yaẽ yãmb ba, yãmb dag n na n nongẽ-la maam, bala, mam yii Wẽnnaam pʋgẽ, la m yii Wẽnnaam nengẽ n wa. Mam ka wa m toor ye, la yaa bãmb n tʋm maam.</verse>
				<verse number="43">Bõe tɩ yãmb ka wʋmd mam goamã võore? Yaa tɩ yãmb ka tõe n kelg mam gomd ye.</verse>
				<verse number="44">Yãmb ba la Sʋtãanã, la yãmb dat n pidsa y ba wã raabo. A yɩɩ nin-kʋʋd hal sɩngr wẽndẽ tɩ ta moasã, la a ka pa sɩd pʋgẽ ye, sɩd sẽn ka be yẽ pʋgẽ wã yĩnga. A sã n yagd zĩrĩ, yaa a pʋga fãa la rẽnda, bala, a yaa zĩrĩ yagda, la zĩrĩ wã ba.</verse>
				<verse number="45">La mam sẽn togsd sɩdã, yãmb ka tẽed maam ye.</verse>
				<verse number="46">Ãnna yãmb sʋkã n na n wilg maam tɩ m maana yel-wẽnde? Mam sã n togsda sɩda, bõe tɩ yãmb ka tẽed maam?</verse>
				<verse number="47">Wẽnnaam biig kelgda Wẽnnaam goama. Yãmb ka kelgda, yãmb sẽn ka Wẽnnaam kambã yĩnga.</verse>
				<verse number="48">Zuif-rãmbã leoka a Zezi n yeele: Tõnd ka tar bʋʋm tɩ yeel tɩ fo yaa Samari neda, la tɩ zĩn n tar foom sɩda?</verse>
				<verse number="49">A Zezi leokame n yeele: Zĩn ka tar maam ye. Mam waoogda m ba, la yãmb paoogda maam.</verse>
				<verse number="50">Mam yẽ ka baood m meng waoogr ye. Ned a yen tãa n baood waoogrã, la a bʋʋd bʋʋdã.</verse>
				<verse number="51">Mam yeta yãmb sɩd-sɩd tɩ ned sã n tall mam gomdã, a kõn tol n ki ye.</verse>
				<verse number="52">Zuif-rãmbã yeela bãmb yaa: Moasã wã yẽ, tõnd miime tɩ zĩn n tar foom. A Abraham kiime, Wẽnnaam no-rɛɛsdbã me kiime, tɩ fo yaool n yetẽ tɩ ned sã n tall fo goama a kõn tol n ki ye.</verse>
				<verse number="53">Dẽ yĩnga, fo yɩɩda tõnd ba a Abraham, sẽn ki-a wã laa? Wẽnnaam no-rɛɛsdbã me kiime. Fo tẽedame tɩ fo yaa ãnna?</verse>
				<verse number="54">A Zezi leokame n yeele: Mam sã n waoogd m menga, mam waoogrã ka fɩ. Yaa m ba, soab ning yãmb sẽn boond tɩ y Wẽnnaamã n waoogd maam.</verse>
				<verse number="55">La yãmb ka mi bãmb ye. Mam yẽ mii bãmba. Mam sã n yeel tɩ m ka mi bãmba, mam na n yɩɩ zĩrĩ yagd wa yãmba. La mam mii bãmba, n sakd bãmb noore.</verse>
				<verse number="56">Yãmb ba a Abraham dag n kɩdma ne sũ-noogo, a sẽn dag n tagsd t'a na n yãa mam daarã yĩnga. A yãa-a lame, n maan sũ-noogo.</verse>
				<verse number="57">Zuif-rãmbã yeela a Zezi yaa: Fo nan ka ta yʋʋm pis-nu, n yaool n yã a Abraham?</verse>
				<verse number="58">A Zezi yeela bãmb yaa: Mam yeta yãmb sɩd-sɩd tɩ sẽn deng a Abraham dogem, mam dag n beeme.</verse>
				<verse number="59">Gom-kãng poorẽ, Zuif-rãmbã wʋka kug n na n lob a Zezi, la a Zezi soondame, la b yii wẽnd-doogẽ wã.</verse>
			</chapter>
			<chapter number="9">
				<verse number="1">A Zezi sẽn loogda, b yãa dao a yen sẽn dog ne zondo.</verse>
				<verse number="2">Bãmb karen-biisã soka bãmb yaa: Karen-saamba, yaa ãnna soab n maan yel-wẽnd tɩ rao wã rog ne zondo? Yaa yẽ meng bii, bɩ yaa a ba-rãmbã?</verse>
				<verse number="3">A Zezi leokame n yeele: "Ka tɩ yaa yẽnda bɩ a ba-rãmbã n maan yel-wẽnd ye, la yaa tɩ Wẽnnaam tʋʋmã na tũnug yẽnda n puki.</verse>
				<verse number="4">Tõnd tog n tʋma sẽn tʋm-a maamã tʋʋma, wĩndg sẽn ket n be. Yʋng n wat tɩ ned baa a yen ka tõe n tʋm ye.</verse>
				<verse number="5">Mam sẽn be dũni pʋgẽ wakate, maam la dũni wã vẽenem."</verse>
				<verse number="6">A Zezi sẽn gom woto n sa, b tʋbsa tẽnga, n kalem tãndã ne kolkoodã tɩ lebg begdo, n dɩk n bɛ zoangã nini</verse>
				<verse number="7">n yeel-a t'a kẽng Siloe bãkẽ wã n tɩ widg a nenga (Siloe dat n yeelame t'a soab b sẽn tʋme). Zoangã kẽnga be n tɩ widg a nengã, la a sẽn lebg n watẽ wã, a ra neeme.</verse>
				<verse number="8">A yags-rãmbã ne neb nins sẽn dag n yã t'a yaa bõasã yetame yaa: Ka rao ning sẽn dag n zĩ n bõosdẽ wã la woto?</verse>
				<verse number="9">Neb kẽer yetame tɩ yaa yẽnda, tɩ kẽer yetẽ tɩ ayo, tɩ yaa a wẽnego. La yẽ mengã ra yetame tɩ yaa yẽnda vã.</verse>
				<verse number="10">Dẽ, b sok-a lame t'a ninã maana a wãn n puki?</verse>
				<verse number="11">A leokame n yeele: Dao ning b sẽn boond t'a Zezi wã n bui tom n bɛ mam ninã, la b yeel maam tɩ m kẽng Siloe bãkẽ wã n tɩ widg m nenga. Mam kẽngame n tɩ widg m nenga, la m ninã pukame.</verse>
				<verse number="12">La nebã soka rao wã yaa: Rao-kãng bee yɛ? La a leokame t'a ka mi ye.</verse>
				<verse number="13">Nebã talla ned ning sẽn dag n ya-a zoangã n kẽng Fariisẽ-dãmbã nengẽ.</verse>
				<verse number="14">Yaool n dag n yaa Zuif-rãmbã vʋʋsg daar la a Zezi bui tomã n puk rao wã ninã.</verse>
				<verse number="15">Fariisẽ-dãmbã me soka daowã a ninã sẽn maan to-to n puki. La a yeela bãmb tɩ sẽn maag-a yẽ wã bɛɛ yẽ ninã ne tãndo, tɩ yẽ tɩ widg a nenga, la yẽ neeme.</verse>
				<verse number="16">Fariisẽ-dãmbã sẽn wʋm woto, kẽer yeelame tɩ rao-kãngã ka yit Wẽnnaam nengẽ ye. Bala, a ka sakd vʋʋsg daar tõodã ye. Neb a taab yeelame tɩ yel-wẽn maand tõe n yɩɩ a wãn n maan bõn-bãn a woto?</verse>
				<verse number="17">La welgr kẽe bãmb sʋka. B leb n soka zoangã yaa: Fo kaset yaa bõe ne ned ning sẽn puk-a fo ninã? A leokame t'a yaa Wẽnnaam no-rɛɛsa.</verse>
				<verse number="18">Sẽn deng b sẽn na n bool daowã ba-rãmba, Zuif-rãmbã ka tẽ tɩ rao wã dag n yɩɩ zoang t'a ninã yaool n puk ye.</verse>
				<verse number="19">B soka a ba-rãmbã yaa: Yaa yãmb bi-ribl la woto, tɩ yãmb yet t'a roga ne zondã? Maana a wãn t'a yãtẽ moasã?</verse>
				<verse number="20">A ba-rãmbã leokame n yeele: Tõnd miime t'a yaa tõnd bi-ribla, la t'a roga ne zondo.</verse>
				<verse number="21">La sẽn yɩ to-to t'a yãt moasã wã, tõnd ka mi ye. Tõnd ka mi ned ning sẽn puk-a a ninã me ye. Sok-y-yã-a t'a yʋʋmã seka a sẽn na gom a mengã yelle.</verse>
				<verse number="22">Rao wã ba-rãmbã goma a woto, tɩ bõe, b rag n zoeta Zuif-rãmbã. Bala, Zuif-rãmbã dag n seda ne taab n yeel tɩ ned sã n yeel t'a Zezi yaa Kiristã, bɩ b rig-a n yiis karen-doogẽ wã.</verse>
				<verse number="23">Rẽnda n kɩt t'a ba-rãmbã yeel t'a yʋʋmã waoogame la b sok-a wã.</verse>
				<verse number="24">Fariisẽ-dãmbã leb n boola rao ning sẽn dag n yaa-a zoangã n yeel-a: Togs sɩd Wẽnnaam waoogr yĩnga. Tõnd yẽ miime tɩ rao-kãngã yaa yel-wẽn maanda.</verse>
				<verse number="25">A leokame n yeele: A sã n yaa yel-wẽn maanda, mam ka mi ye. Bũmb a yen la mam mi: yaa tɩ mam dag n yaa zoanga, la tɩ moasã mam neeme.</verse>
				<verse number="26">B soka yẽnda yaa: A maana foom bõe? A puka fo ninã wãn-wãna?</verse>
				<verse number="27">Sẽn dag n yaa-a zoangã leoka bãmb n yeele: Mam zoe n togsa yãmba, la yãmb ka kelg maam ye. Bõe tɩ yãmb dat tɩ mam leb n togs yãmb yɛs tɩ y kelge? Yãmb me dat n lebga bãmb karen-biis laa?</verse>
				<verse number="28">Fariisẽ-dãmbã tʋʋ rao wã n yeel-a yaa: Foo la bãmb karen-biiga. Tõnd yẽ yaa a Moyiis karen-biisi.</verse>
				<verse number="29">Tõnd miime tɩ Wẽnnaam goma ne a Moyiis, la yõwã soaba, tõnd ka mi a sẽn yitẽ ye.</verse>
				<verse number="30">Rao wã leoka bãmb yaa: Sẽn lingd maam yaa tɩ yãmb ka mi a sẽn yitẽ ye. B puka mam nini.</verse>
				<verse number="31">Tõnd miime tɩ Wẽnnaam ka leokd yel-wẽn maandb pʋʋsg ye. La ned sã n waoogd Wẽnnaam la a tũud bãmb daabã, Wẽnnaam leokda yẽnda soaba.</verse>
				<verse number="32">Ned nan ka wʋm tɩ ned n puk zoang sẽn dog ne zond nin ye.</verse>
				<verse number="33">Dao-kãngã sã n dag n ka yitẽ Wẽnnaam nengẽ, a dag n kõn tõog n maan baa fɩ.</verse>
				<verse number="34">B leok-a lame n yeele: Fo yĩngã tõr bee yel-wẽn pʋgẽ, hal f rogem wakat tɩ ta moasã, tɩ fo wa yɛs n na n zãms tõndo? La b rig-a lame n yiis yɩnga.</verse>
				<verse number="35">A Zezi wʋmame tɩ b riga rao wã n yiis karen-doogẽ wã. A Zezi yãnd-a lame n yeel-a yaa: Dẽ yĩnga, fo tẽeda Ninsaal Bi-riblã?</verse>
				<verse number="36">A leokame n yeele: Zu-soaba, bãmb yaa ãnna, tɩ mam na tẽ bãmba?</verse>
				<verse number="37">A Zezi yeel-a lame tɩ: Fo yãa-a lame, yaa sẽn gomd-a ne foomã, yaa yẽnda.</verse>
				<verse number="38">Dẽ, dao wã yeelame yaa: Zu-soaba, mam tẽedame. La a wõgemdame n waoog bãmba.</verse>
				<verse number="39">Dẽ poore, a Zezi yeela rao wã yaa: Mam waa dũni kãngã pʋgẽ bʋʋd yĩnga, tɩ neb nins sẽn ka yãtã na yã, tɩ neb nins sẽn yãtã na lebg zoense.</verse>
				<verse number="40">Fariisẽ-dãmb kẽer sẽn dag n be be ne a Zezi, n wʋm gom-kãensã soka bãmb yaa: Dẽ yĩnga, tõnd me yaa zoense?</verse>
				<verse number="41">A Zezi leoka bãmb n yeele: Yãmb sã n dag n yaẽ zoense, yãmb yel-wẽnã dag n kõn beẽ yãmb pʋsẽ ye. Moasã, yãmb yetame tɩ y yãtame. Woto, yãmb yel-wẽnã paada ne-yã.</verse>
			</chapter>
			<chapter number="10">
				<verse number="1">Mam yeta yãmb sɩd-sɩd tɩ ned ning sẽn ka tũud piisã yãgr noor n kẽedẽ, n gãndgd zĩig a to n kẽedẽ, a yaa wagdr la fãada.</verse>
				<verse number="2">La ned ning sẽn tũud-a yãgrã noor n kẽedẽ wã, yẽ soab la piisã pe-kɩɩma.</verse>
				<verse number="3">Zag-no-gũudã pakda yãgrã noor n kõ-a, la piisã wʋmda a koɛɛgã. A sẽn so piis ninsã, a boonda ned fãa ne a yʋʋre, n tall-b n yi yɩnga.</verse>
				<verse number="4">A sã n yiis piis nins a sẽn so wã zãnga, a lʋɩta b taoore, la piisã pʋgd-a lame, b sẽn mi a koɛɛgã yĩnga.</verse>
				<verse number="5">Piisã kõn tol n pʋg sãan ye, la b na n zoe n zãaga ne-a, tɩ bõe, b ka mi sãambã koees ye.</verse>
				<verse number="6">A Zezi wẽe yel-bũn kãngã, la b ka wʋm a võor ye.</verse>
				<verse number="7">A Zezi leb n yeela bãmb yaa: Mam yeta yãmb sɩd-sɩd tɩ yaa maam la piisã zag-noore.</verse>
				<verse number="8">Neb nins fãa sẽn deng maam n wa wã yaa wagda la fãadba. La piisã ka kelg-b ye.</verse>
				<verse number="9">Maam la zag-noorã. Sẽn tũ-a maam n kẽ na n paama fãagre. A na n kẽedame la yita, la a na n paama yamdo.</verse>
				<verse number="10">Wagdr sã n wa n watẽ, yaa tɩ zu, n kʋ, la a sãame. La mam waame tɩ piisã na paam vɩɩm, la tɩ b na paam-a sõama.</verse>
				<verse number="11">Maam la pe-kɩɩm-sõngã. Pe-kɩɩm-sõng gẽnegda a yõor a piis yĩnga.</verse>
				<verse number="12">La ned ning b sẽn dɩk t'a gũud piisã, n ka pe-kɩɩmã la a ka so piisã, a sã n yã we-baag sẽn wata, a basda piisã n zoe. We-baagã kẽeda piisã n yõg-ba, la a sãeeg-ba.</verse>
				<verse number="13">A sẽn zoetã, yaa tɩ yaa yaood yĩng la a gũud piisã, la b yellã ka pak-a ye. Maam la pe-kɩɩm-sõngã.</verse>
				<verse number="14">Mam mii m piisã, la m piisã mii maam,</verse>
				<verse number="15">wa m ba wã sẽn mi maam tɩ mam me mi m ba wã, la mam kõta m vɩɩmã m piisã yĩnga.</verse>
				<verse number="16">Mam tara piis a taab sẽn ket n nan ka be yãg-kãngã pʋgẽ ye. Kal mam tall bãmb me n wa. B na n wʋma mam koɛɛga, na n yɩɩ bãgr a yembre, la pe-kɩɩm yɛnga.</verse>
				<verse number="17">M baaba nonga maam, tɩ bõe, mam kɩta m vɩɩma n na n leb n deeg-a.</verse>
				<verse number="18">Ned ka yiisd mam vɩɩmã ye, la yaa maam n kɩt-a m toore. Mam tara pãn-tõog tɩ kɩs-a, la m tara pãn-tõog me tɩ leb n deeg-a yɛsa. Noor ning m ba sẽn yeel maamã la woto.</verse>
				<verse number="19">Gom-kãens yĩnga, welgr leb n kẽe Zuif-rãmbã sʋka.</verse>
				<verse number="20">Wʋsg bãmb sʋkã yeelame yaa: Zĩn n tar a Zezi! A yaa gãeenga! Bõe tɩ yãmb kelgd-a?</verse>
				<verse number="21">Neb a taab yeelame yaa: Gom-kãensã ka ned zĩn sẽn tar goam ye. Dẽ yĩnga, zĩn tõe n puka zoens nini?</verse>
				<verse number="22">Wakat kãng tɩ b dag n maanda bark ningr kibs Zeruzalɛm. Dag n yaa waood wẽnde.</verse>
				<verse number="23">A Zezi dag n bee a Salomo zãndẽ wã n kẽnda.</verse>
				<verse number="24">Zuif-rãmbã gũbga bãmba n yeele: Hal tɩ ta dabʋr la yãmb na n bas tõnd tɩ d yamã gõodẽ? Yãmb sã n yaa Kiristã, bɩ y togs tõnd vẽenega.</verse>
				<verse number="25">A Zezi leoka bãmb n yeele: Mam togsa yãmba, la yãmb ka tẽed ye. Tʋʋm nins mam sẽn maand ne m ba wã yʋʋrã kɩta mam kaseto.</verse>
				<verse number="26">La yãmb ka tẽed ye, tɩ bõe, yãmb ka mam piis ye.</verse>
				<verse number="27">Mam piisã wʋmda mam koɛɛga. Mam mi-b lame, la b pʋgda maam.</verse>
				<verse number="28">Mam kõt-b-la vɩɩm sẽn kõn sa. B kõn tol n sãam ye, la ned baa a yen kõn yiis-b mam nugẽ ye.</verse>
				<verse number="29">Mam ba sẽn kõ-a maam piisã yɩɩda fãa, la ned baa a yen ka tõe n yiis-b m baaba nugẽ ye.</verse>
				<verse number="30">Maam ne m ba, tõnd yaa yembre.</verse>
				<verse number="31">Zuif-rãmbã leb n wʋka kug n na n lob a Zezi.</verse>
				<verse number="32">A Zezi leb n goma ne bãmb n yeele: Mam wilga yãmb tʋʋm sõamy wʋsg sẽn yit m ba nengẽ tɩ y yãnde. Tʋʋm-sõng bʋg poorẽ la yãmb dat n lob maam kugã?</verse>
				<verse number="33">Zuif-rãmbã leoka bãmb n yeele: Ka tʋʋm-sõng yĩng la tõnd dat n lob yãmb kug ye, yaa Wẽnnaam tʋʋsg yĩnga. Sẽn paase, yãmb sẽn ya ninsaalã, yãmb geenda y meng wa Wẽnnaam.</verse>
				<verse number="34">A Zezi leoka bãmb yaa: B ka gʋls yãmb tõogã sebr pʋgẽ tɩ: "Mam yetame tɩ yãmb yaa wẽnnaam dãmb" sɩda?</verse>
				<verse number="35">Sã n yaa tɩ tõogã boola Wẽnnaam sẽn gom ne neb ninsã tɩ wẽnnaam dãmba (tõnd d miime tɩ ned ka tõe n sãam Wẽnnaam gʋls-sõngã ye),</verse>
				<verse number="36">yãmb yeta ned ning d ba wã sẽn welg toor la b tʋm-a wã t'a tʋʋsda Wẽnnaam, mam sẽn yeel tɩ m yaa Wẽnnaam bi-riblã yĩnga.</verse>
				<verse number="37">Mam sã n ka tʋmd m ba wã tʋʋmd bɩ y ra tẽ maam ye.</verse>
				<verse number="38">La mam sã n tʋmdame, baa yãmb sã n ka tẽed maam me, bɩ y tẽ tʋʋm-kãense, tɩ y tõe n bãng la y reeg tɩ d ba wã bee mam pʋgẽ, tɩ mam be bãmb pʋgẽ.</verse>
				<verse number="39">Nebã leb n baoome n na n yõk a Zezi, la a Zezi põsg-b lame.</verse>
				<verse number="40">A Zezi leb n leba Zʋrdẽ rʋʋndã, zĩig ning a Zã sẽn deng n lis nebã, la b paa be.</verse>
				<verse number="41">Neb wʋsg waa bãmb nengẽ n yetẽ: A Zã ka maan bõn-bãnd baa a yembr ye. La bũmb nins fãa a Zã sẽn togs ne rao-kãngã yellã yaa sɩda.</verse>
				<verse number="42">Neb wʋsg tẽe bãmb beene.</verse>
			</chapter>
			<chapter number="11">
				<verse number="1">Dao a yembr n lʋɩ bãaga. A yʋʋr la a Lazaar, n be Betani. A Maari ne a ma-bi-poak a Mart dag n vɩɩ tẽn-kãnga.</verse>
				<verse number="2">Yaa Maari kãng n dag n kiig tɩdar kaam a Zezi zug la a yẽes bãmb nao ne a zoobdã. Yaa yẽ tão a Lazaar n lʋɩ ka-keemã.</verse>
				<verse number="3">Ma-bi-pogs a yiibã tʋmame tɩ b tɩ yeel a Zezi yaa: Zu-soaba, ad ned ning yãmb sẽn nongã bẽedame.</verse>
				<verse number="4">A Zezi sẽn wʋm woto, b yeelame tɩ bã-kãngã ka kũum bãag ye, yaa Wẽnnaam waoogr yĩnga, la tɩ Wẽnnaam bi-riblã me na n tũnuga rẽnda n paam waoogre.</verse>
				<verse number="5">La a Zezi yaool n dag n nonga a Mart ne a ma-bi-poakã, la a Lazaare.</verse>
				<verse number="6">A Zezi sẽn wʋm t'a Lazaar ka laafɩ, b kell n paa zĩig ning b sẽn dag n be wã rasem a yiib yɛsa.</verse>
				<verse number="7">Rẽ poore, b yeela b karen-biisã tɩ b wa tɩ b leb Zude.</verse>
				<verse number="8">Karen-biisã yeela a Zezi yaa: Karen-saamba, nindaarẽ ka bal la Zuif-rãmbã dag n dat n lob yãmb ne kuga, tɩ yãmb le lebd be?</verse>
				<verse number="9">A Zezi leokame n yeele: Yibeoog tɩ ta zaabr ka lɛɛr-dãmb piig la a yiibu? Ned sã n kẽnd wĩndga, a ka lagsd ye, bala, a nee dũni kãngã vẽenemã.</verse>
				<verse number="10">La ned sã n kẽnd yʋngo, a lagsdame, bala, vẽenem ka be yẽ pʋgẽ ye.</verse>
				<verse number="11">A Zezi sẽn gom a woto n sa, b yeela b karen-biisã yaa: Tõnd zoa a Lazaar gũsame, la mam na n kẽng n tɩ nek-a lame.</verse>
				<verse number="12">Karen-biisã yeela bãmb yaa: A sã n gũsame, rẽnda a na n paama a menga.</verse>
				<verse number="13">A Zezi dag n gomda a Lazaar kũumã yelle, la b karen-biisã dag n tẽedame tɩ yaa gõeem meng-menga.</verse>
				<verse number="14">Dẽ, a Zezi yeel-b-la vẽeneg yaa: A Lazaar maana kaalem.</verse>
				<verse number="15">La mam sũur nooma m sẽn ka zĩnd be wã yĩnga, tɩ yãmb tõe n tẽ. Wa-y tɩ d kẽng a nengẽ.</verse>
				<verse number="16">Dẽ, a Toma b sẽn boond tɩ Didim yeela karen-biis a taabã yaa: Wa-y tɩ d me tũ bãmb n tɩ naag n ki.</verse>
				<verse number="17">A Zezi sẽn na n ta wã, rẽ tɩ b sẽn mum a Lazaar yaa tɩ rab-naaslẽ.</verse>
				<verse number="18">Betani yaool n dag n pẽe ne Zeruzalɛm sẽn zems kɩlo a tãab bala.</verse>
				<verse number="19">Zuif-rãmb wʋsg waa a Maari ne a Mart nengẽ n na n bels-ba, b tão wã kũum yĩnga.</verse>
				<verse number="20">A Mart sẽn wʋm t'a Zezi watame, a yiime n seg bãmba, la a Maari paa yir n zĩẽ.</verse>
				<verse number="21">A Mart yeela a Zezi yaa: Zu-soaba, yãmb sã n dag n beẽ ka, mam tão wã dag n ka na n ki ye.</verse>
				<verse number="22">La baa ne moasã, mam miime tɩ Wẽnnaam na n kõo yãmb bũmb ning fãa yãmb sẽn na kos bãmba.</verse>
				<verse number="23">A Zezi yeel-a lame t'a tão wã na n vʋʋgame.</verse>
				<verse number="24">A Mart leoka bãmb n yeele: Mam miime t'a na n vʋʋga vʋʋgrã wakate, yaoolem daarã.</verse>
				<verse number="25">A Zezi yeel-a lame yaa: Yaa maam la vʋʋgrã soaba, la vɩɩm. Ned ning fãa sẽn tẽed maam na vɩɩmde, baa a sã n zoe n kiime.</verse>
				<verse number="26">La ned ning fãa sẽn vɩ n tẽed maam kõn tol n ki ye. Dẽ yĩnga, fo tẽeda yõwã?</verse>
				<verse number="27">A Mart yeela a Zezi yaa: N-ye, Zu-soaba, mam tẽedame tɩ yãmb yaa Kirist, Wẽnnaam bi-riblã, soab sẽn tog n wa-a dũni pʋgẽ wã.</verse>
				<verse number="28">A Mart sẽn gom woto n sa, a loogame. La a boola a ma-bi-poak a Maari n soos n yeel-a tɩ Karen-saamb waame la b boond-a lame.</verse>
				<verse number="29">A Maari sẽn wʋm a woto, a yika tao-tao n babs a Zezi,</verse>
				<verse number="30">bala, a Zezi dag n nan n ka kẽ tẽngã pʋgẽ ye, b rag n ket n bee zĩig ning a Mart sẽn seg bãmbã.</verse>
				<verse number="31">Zuif-rãmb nins sẽn dag n be yir n belsd a Maari wã sẽn yã t'a yika tao-tao n yi wã, b pʋg-a lame, n tẽed t'a kẽnda yaoogẽ wã n na n tɩ yãbe.</verse>
				<verse number="32">A Maari sẽn ta zĩig ning a Zezi sẽn be wã, n yãnd bãmba, a wõgemda bãmb taoor n yeel bãmba: Zu-soaba, yãmb sã n dag n zĩndẽ ka, mam tão wã dag n ka na n ki ye.</verse>
				<verse number="33">A Zezi sẽn yã t'a Maari yãbdame, la tɩ Zuif-rãmb nins sẽn tũ yẽ wã me yãbdame, bãmb yĩngã sidgame, la b sũurã bõdmame.</verse>
				<verse number="34">A Zezi sokame ya: Yãmb ning-a-la yɛ? La b leoka a Zezi n yeele: Zu-soaba, wa n ges-y-yã.</verse>
				<verse number="35">A Zezi yãbame.</verse>
				<verse number="36">Dẽ, Zuif-rãmbã yeelame yaa: Ges-y-yã a sẽn dag n nong-a to-to!</verse>
				<verse number="37">Bãmb neb kẽer yeelame yaa: Bãmb sẽn puk zoangã ninã, bãmb dag n ka tõe n maan tɩ rao-kãngã ka ki laa?</verse>
				<verse number="38">A Zezi yĩngã leb n sidgame, la b kẽnga yaoogẽ wã. Dag n yaa tãn-yokẽ, tɩ b bilim kugr n yẽd a noorã.</verse>
				<verse number="39">A Zezi yeelame tɩ b lak kugrã. Kiidã tão a Mart yeela a Zezi yaa: Zu-soaba, a zoe n lebga yũugu, bala, a kũumã rasem a naas la rũnna.</verse>
				<verse number="40">A Zezi yeel-a lame yaa: Mam ka yeel foom tɩ fo sã n tẽ, fo na n yãa Wẽnnaam ziir sɩda?</verse>
				<verse number="41">Dẽ, nebã laka kugrã, la a Zezi nak n gesa yĩngr n yeele: M ba, mam pʋʋsda yãmb barka, y sẽn leok mam kosgã yĩnga.</verse>
				<verse number="42">Mam yẽ miime tɩ yãmb leokda mam kosg wakat fãa, la yaa neb kʋʋngã sẽn be ka wã yĩng la mam gomda, tɩ b na tẽ tɩ yaa yãmb n tʋm maam.</verse>
				<verse number="43">A Zezi sẽn gom woto n sɛ, b goma ne pãng n yeele: Lazaar, wa yi ka!</verse>
				<verse number="44">La sẽn dag n ki-a wã yiime, la a nao wã ne a nusã vila ne pɛɛla, la a nengã dag n luda ne peende. A Zezi yeela nebã tɩ b lood a pɛɛlã, la b bas-a t'a looge.</verse>
				<verse number="45">Zuif-rãmb nins sẽn dag n wa a Maari nengẽ, n yã bũmb nins a Zezi sẽn maanã, wʋsg tẽe bãmba.</verse>
				<verse number="46">La neb kẽer kẽngame n tɩ yã Fariisẽ-dãmbã n togs-b bũmb ning a Zezi sẽn maanã.</verse>
				<verse number="47">Dẽ, maan-kʋʋdbã kãsem-dãmba, la Faariisẽ-dãmbã tigsa kaorengã yɛl bʋ-bʋʋdbã n yeele: Tõnd na n maana a wãna? Rao wã maanda bõn-bãn wʋsgo.</verse>
				<verse number="48">Tõnd sã n bas-a t'a ket n maandẽ, nebã fãa na n tẽe-a lame, la Rome dãmbã na n waa n sãama tõnd wẽnd-doogã ne d soolmã.</verse>
				<verse number="49">Bãmb ned a yembre, a Kayif, sẽn dag n ya-a maan-kʋʋd kãsem yʋʋm kãngã yeel-b lame yaa: Yãmb ka wʋmd yellã baa fɩ.</verse>
				<verse number="50">Yãmb ka ne tɩ ned a yen sã n ki nebã fãa yĩng tɩ soolmã tõr da sãam n são?</verse>
				<verse number="51">Mik ka ne a mengã yam la a gom a woto ye. A sẽn dag n ya maan-kʋʋd kãsem yʋʋm kãngã, a togsa bãngr gomd n wilg t'a Zezi tog n kii bãmb soolmã yĩnga.</verse>
				<verse number="52">La ka bãmb soolmã yĩng bal ye, la yaa sẽn na yɩlẽ me n tigim Wẽnnaam kambã sẽn sãeegã, tɩ b lebg yĩng a yembre.</verse>
				<verse number="53">Sẽn sɩng ne da-kãnga, Zuif-rãmbã yãka yam tɩ kʋ a Zezi.</verse>
				<verse number="54">Dẽ, a Zezi da ka leb n pukd b meng n kẽnd Zuif-rãmbã sʋk ye. La bãmb yii be n kẽng zĩig sẽn pẽ ne we-rasempʋɩɩgã, tẽng b sẽn boond tɩ Efrayim pʋgẽ. Bãmb zĩnda be ne b karen-biisã.</verse>
				<verse number="55">Zuif-rãmbã zʋʋg-n-bas kibsa dag n kolgame, la tẽngã neb wʋsg kẽnga Zeruzalɛm, sẽn deng kibsã, n na n tɩ yɩlg b mense.</verse>
				<verse number="56">B dag n baooda a Zezi la b yet taab wẽnd-doogẽ wã yaa: Yãmb tagsg yaa bõe ne b yellã? B na n kell n paame n ka wa kibsã?</verse>
				<verse number="57">Mik maan-kʋʋdbã kãsem-dãmbã ne Fariisẽ-dãmbã dag n yeela nebã tɩ ned sã n bãng a Zezi zĩiga, bɩ a wa n wilg tɩ b tɩ yõk-ba.</verse>
			</chapter>
			<chapter number="12">
				<verse number="1">Zʋʋg-n-basã kibs sẽn ket tɩ rasem a yoobe, a Zezi waa Betani, tẽng ning a Lazaar bãmb sẽn vʋʋg-a t'a yi n bas kũumã sẽn be wã.</verse>
				<verse number="2">La b segla rɩɩb be bãmb yĩnga. A Mart dag n pʋɩta rɩɩbã, la a Lazaar dag n naaga ne neb nins sẽn zĩ ne a Zezi n dɩtẽ wã.</verse>
				<verse number="3">A Maari dɩka tɩdar sẽn maan ne naar halaale, n tat litr pʋɩ-sʋka, t'a ligd ya wʋsgo, n waal a Zezi nao wã, n yẽes-b ne a zoobdo. La doogã fãa lebga tɩdarã yũugu.</verse>
				<verse number="4">A Zezi karen-biig a yembre, a Zudas Iskaryo, soab ning sẽn na n zãmb-a bãmbã yeelame yaa:</verse>
				<verse number="5">Bõe tɩ b ka koos tɩdarã deniye kobs-tã n kõ naong rãmba?</verse>
				<verse number="6">A sẽn gom woto wã, ka t'a kʋmda naong rãmbã ye. Yaa t'a dag n yaa wagdre, la yẽ sẽn zãad ligdã korgã, b sã n ning bũmb be fãa, a vaagd-a lame.</verse>
				<verse number="7">La a Zezi yeelame yaa: Bas-y pagã t'a bĩng tɩdar-kãngã mam mumb yĩnga.</verse>
				<verse number="8">Naong rãmbã bee ne yãmb wakat fãa, la yãmb kõn paam tɩ mam be ne yãmb wakat fãa ye.</verse>
				<verse number="9">Zuif-rãmbã wʋsg wʋmame t'a Zezi bee Betani, la neb kʋʋng waa be. B sẽn wa wã, ka a Zezi yĩng bal ye, la yaa tɩ yã a Lazaar a Zezi sẽn vʋʋg t'a yi kũum sʋkã.</verse>
				<verse number="10">Maan-kʋʋdbã kãsem-dãmb yẽsa ne taab n na n kell n kʋ a Lazaar me,</verse>
				<verse number="11">bala, Zuif-rãmbã wʋsg basda bãmba n tẽed a Zezi, a Lazaar yĩnga.</verse>
				<verse number="12">Vẽkembeoogo, neb kʋʋng wʋsgã sẽn wa Zeruzalɛm kibsã yĩngã wʋmame t'a Zezi kẽeda Zeruzalɛm.</verse>
				<verse number="13">B kaoo koms vãad n yi n seg bãmba, n kelemdẽ n yetẽ tɩ: Hozaana, bark bee ned ning sẽn wat ne Zu-soabã yʋʋre, Israyɛll Rĩmã zugu.</verse>
				<verse number="14">A Zezi yãa bõn-bila, n zomb-a wa b sẽn gʋlsã. B gʋlsame n yeele:</verse>
				<verse number="15">Siyõ neba, da maan-y rabeem ye. Ad yãmb Rĩma zomba bõan-bil n watẽ.</verse>
				<verse number="16">Bãmb karen-biisã ka wʋm ada võor sɩngrẽ wã ye. La a Zezi sẽn wa n paam waoogrã, karen-biisã yaool n tẽegame tɩ b dag n gʋlsa yel-kãens yell a Zezi wɛɛngẽ, la tɩ nebã pidsa sẽn gʋlsã.</verse>
				<verse number="17">Neb kʋʋngã sẽn dag n be ne a Zezi wakat ning bãmb sẽn bool a Lazaar yaoogẽ wã, n vʋʋg-a t'a yi kũumẽ wã kɩsa a Zezi kaseto.</verse>
				<verse number="18">Rẽ n kɩt tɩ nebã yi n seg bãmbã, bala, b wʋmame t'a Zezi maana bõn-bãn kãnga.</verse>
				<verse number="19">Dẽ, Fariisẽ-dãmbã yeela taab yaa: Yãmb neeme tɩ y ka tõogd baa bilf ye. Nebã fãa pʋgda bãmba.</verse>
				<verse number="20">Gɛrk-rãmb n dag n be neb nins sẽn wa Zeruzalɛm n na n pʋʋs Wẽnnaam kibsã wakatã sʋka.</verse>
				<verse number="21">Bãmb kolga Galile Betsayida ned a Filip n kos-a n yeele: Kãsma, tõnd dat n yãa a Zezi.</verse>
				<verse number="22">A Filip kẽngame n tɩ togs a Ãndre, la bãmb b yiibã kẽngame n tɩ togs a Zezi.</verse>
				<verse number="23">A Zezi leoka bãmb a woto: Wakat taame tɩ ninsaal Bi-riblã tog n paam waoogre.</verse>
				<verse number="24">Mam yeta yãmb sɩd-sɩd tɩ ka-buug sã n ka kẽ tãndẽ n pa be n ki, a paada a yembre. La a sã n ki, a womda biis wʋsgo.</verse>
				<verse number="25">Ned ning sẽn nong a vɩɩm menesd-a lame. La ned ning sẽn na kisg a vɩɩm dũni kãngã pʋgẽ, a na n bĩng-a lame wakat sẽn kõn sa wã yĩnga.</verse>
				<verse number="26">Ned sã n dat n tʋm mam yĩnga, a tog n tũu maam. La mam sẽn be zĩig ninga, mam tʋmtʋmd me na n bee be. Ned sã n tʋmd mam yĩnga, m ba na n waooga a soaba.</verse>
				<verse number="27">Moas-moasã wã, sũ-bõdem n tar maam. La mam na n yeelame tɩ bõe? Mam na n kosa m ba tɩ b kɩt tɩ m põs to-kãngã? La hal tɩ ta moasã, yaa rẽnda yĩng la mam wa-yã.</verse>
				<verse number="28">M ba, waoog-y y yʋʋrã! Dẽ, koɛɛg zĩnda yĩngr n yeele: Mam waooga m yʋʋrã, la m na n le waoog-a lame yɛsa.</verse>
				<verse number="29">Neb kʋʋngã sẽn dag n yas be, n wʋm koɛɛgã dag n yetame tɩ yaa sa-tãsga. Neb a taab dag n yetame tɩ malɛk n gom ne a Zezi.</verse>
				<verse number="30">A Zezi leb n gomame n yeele: Ka mam yĩng la koɛɛgã sẽn gom tɩ yãmb wʋmã ye, yaa yãmb yĩnga.</verse>
				<verse number="31">Moasã yaa dũni kãngã bʋʋd wakate. Moasã, b na n yiisa dũni kãngã naabã n bas yɩnga.</verse>
				<verse number="32">La b sã n wa n zẽk maam tɩ m bas tẽn-gãongã, mam na n taka nebã fãa tɩ b wa m nengẽ.</verse>
				<verse number="33">A Zezi goma a woto n na n wilg kũum ninga buud bãmb sẽn na n ki wã.</verse>
				<verse number="34">Kʋʋngã leoka bãmb n yeele: A Moyiis tõogã wilga tõnd tɩ Kiristã paada wakat sẽn kõn sa. Bõe tɩ yãmb yetẽ tɩ yaa tɩlɛ tɩ b zẽk Ninsaal Bi-ribla? Ninsaal Bi-ribl kãng yaa ãnna?</verse>
				<verse number="35">A Zezi yeel-b lame yaa: Vẽenemã ket n bee yãmb sʋk wakat bilf yĩnga. Yãmb sẽn tar vẽenemã wakate, bɩ y kẽne, tɩ lik bida da wa n ling yãmb ye. Sẽn kẽnd-a lik bida pʋgẽ ka mi a sẽn dabdẽ ye.</verse>
				<verse number="36">Wakat ning yãmb sẽn tar vẽenemã, bɩ y tẽ-a, tɩ y na lebg vẽenem kamba. A Zezi yeela rẽnda, la b loog n zãag ne nebã n tɩ soonde.</verse>
				<verse number="37">Baa ne a Zezi sẽn maan bõn-bãn wʋsg a woto nebã taoorã, b ka tẽ bãmb ye,</verse>
				<verse number="38">tɩ gomd ning Wẽnnaam no-rɛɛs a Ezayi sẽn yeelã pidi. A yeelame yaa: Zu-soaba, ãnna n tẽ koɛɛg ning tõnd sẽn moonã? La Zu-soabã pãng puka ne ãnna?</verse>
				<verse number="39">Sẽn paase, b ka tõe n tẽ ye, tɩ bõe, a Ezayi leb n yeela a woto:</verse>
				<verse number="40">Wẽnnaam luda b ninã, la b keng b sũyã, tɩ b da wa n yã ne b ninã, tɩ b da tags n wʋm a võore, la tɩ b da wa n tek yam, tɩ mam maag-b ye.</verse>
				<verse number="41">Yaa woto la a Ezayi gom wakat ning a sẽn yãnd a Zezi ziirã n gom bãmb yellã.</verse>
				<verse number="42">Baoosgo, baa nanamsã sʋka, wʋsg tẽe a Zezi, la Fariisẽ-dãmbã yĩnga, b ka sak n togs tɩ b tẽedame ye, tɩ b da wa n dig-b n yiis karen-doogẽ wã ye.</verse>
				<verse number="43">Bala, b dag n nonga ninsaalbã waoogr n yɩɩd Wẽnnaam sẽn na n waoog bãmbã.</verse>
				<verse number="44">A Zezi zẽka b koɛɛg n yeele: Sẽn tẽed-a maam ka tẽed maam ye, yaa sẽn tʋm-a maamã la a tẽeda,</verse>
				<verse number="45">la sẽn yãt-a maam yãta sẽn tʋm-a maamã.</verse>
				<verse number="46">Mam sẽn ya vẽenemã, mam waa dũni pʋgẽ, tɩ ned ning fãa sẽn tẽed maam kõn pa lik pʋgẽ ye.</verse>
				<verse number="47">Ned sã n wʋm mam goamã n ka reege, ka maam n bʋʋd a soabã bʋʋd ye: Bala, mam sẽn wa wã, ka tɩ bʋ dũni nebã bʋʋd ye, la yaa tɩ fãag-ba.</verse>
				<verse number="48">Sẽn tõdg-a maam la a ka reegd mam goamã, a tara a bʋ-kaooda: goam nins mam sẽn goma n na n kao yẽ bʋʋd yaoolem daare.</verse>
				<verse number="49">Bala, mam goamã ka yit mam nengẽ ye. La m ba, sẽn tʋm-a maamã, bãmb b toor n wilg maam m sẽn tog n yeel la m gome.</verse>
				<verse number="50">La mam miime tɩ bãmb noorã yaa vɩɩm sẽn kõn sa. Woto, bũmb nins mam sẽn gomdã, yaa wa m ba sẽn yeel maamã.</verse>
			</chapter>
			<chapter number="13">
				<verse number="1">Sẽn deng zʋʋg-n-basã kibsã, a Zezi sẽn mi tɩ bãmb wakat taame tɩ yi dũni kãngã n kẽng b ba nengẽ wã, bãmb nonga b nebã sẽn dag n be dũni pʋgẽ tɩ bãmb nongẽ wã, hal ne nonglem tɛkẽ.</verse>
				<verse number="2">Rɩɩbã wakate, rẽ tɩ Sʋtãanã dag n ninga a Sɩmo biig a Zudas sũurẽ t'a zãmb a Zezi n yõk n kõ.</verse>
				<verse number="3">A Zezi sẽn mi tɩ b ba wã ninga bũmb fãa bãmb nugẽ, la b mi tɩ bãmb yii Wẽnnaam nengẽ n wa, la tɩ b le lebda beene wã,</verse>
				<verse number="4">b yik n basa rɩɩbã, n yees b futã, la b rɩk peend n sẽbg b sɛɛga.</verse>
				<verse number="5">Rẽ poore, b pʋdga koom laagẽ, n sɩng n waasd b karen-biisã nao la b yẽesd-b ne peendã sẽn sẽbg bãmb sɛɛgã.</verse>
				<verse number="6">Bãmb taa a Sɩmo Pɩyɛɛr, la a yeela bãmb yaa: Zu-soaba, yãmb n na n waas mam nao wã?</verse>
				<verse number="7">A Zezi leoka yẽnda n yeele: Fo ka wʋmd mam sẽn maandã võor moasã ye, la sã n yɩ bilfu, f na yaool n wʋme.</verse>
				<verse number="8">A Pɩyɛɛr yeela a Zezi yaa: Ayo! Yãmb kõn waas mam nao abada! A Zezi leoka yẽnda n yeele: Mam sã n ka waas foom, fo kõn le paam baa fɩ mam nengẽ ye.</verse>
				<verse number="9">A Sɩmo Pɩyɛɛr yeela bãmb yaa: Ka mam nao wã bal la y na n waas ye, yaa ne m nusã la m zugã me.</verse>
				<verse number="10">A Zezi yeela a Pɩyɛɛr yaa: Sẽn so-a koom ka le baood soobo, sã n ka nao wã waoosg bal ye. Bala, a yĩngã tõr yaa yolgemde. Yãmb yaa yoalgema, la ka yãmb fãa ye.</verse>
				<verse number="11">Sɩd me, bãmb dag n mii ned ning sẽn na n zãmb-a bãmbã. Dẽnda n kɩt tɩ bãmb yeel tɩ ka karen-biisã fãa n ya yoalgem ye.</verse>
				<verse number="12">A Zezi sẽn waas b karen-biisã nao n sa, la b lebs n yeelg b futã, b leb n zĩnda rɩɩbẽ wã n yeel b karen-biisã yaa: Yãmb wʋma mam sẽn maan yãmbã võore?</verse>
				<verse number="13">Yãmb boonda maam tɩ karen-saamba la Zu-soaba, la yãmb sẽn yetã zemsame, bala, mam sɩd yaa a boto.</verse>
				<verse number="14">Dẽ, mam sẽn ya Zu-soab la Karen-saambã sa n waasa yãmb nao wã, yãmb me tog n waasa taab nao wã.</verse>
				<verse number="15">Bala, yaa mamsg la mam kõ yãmba, tɩ yãmb me na maan wa mam sẽn maan yãmbã.</verse>
				<verse number="16">Mam yeta yãmb sɩd-sɩd tɩ tʋmtʋmd ka yɩɩd a zu-soab ye, la tẽn-tʋmd me ka yɩɩd sẽn tʋm-a yẽ wã ye.</verse>
				<verse number="17">Yãmb sã n mi rẽnda, yãmb yaa sũ-noog rãmba, yãmb sã n maand a woto.</verse>
				<verse number="18">Ka yãmb fãa yell la mam sẽn gomdã ye. Mam mii neb nins mam sẽn tũusã. La yaa tɩlɛ tɩ bũmb ning sẽn gʋls Wẽnnaam gʋls-sõamyã pʋgẽ wã pidsi. B yeela be tɩ: "Ned ning sẽn wãbd-a bur ne maamã wẽneg n zabda ne maam."</verse>
				<verse number="19">Mam pĩnd n togsa yãmb moasã, sẽn deng a pidsgu, t'a sã n wa n pidsi, bɩ yãmb tẽ tɩ mam yaa m sẽn ya.</verse>
				<verse number="20">Mam yeta yãmb sɩd-sɩd tɩ ned sã n deeg mam sẽn tʋm a soaba, a reega maam, la sẽn deeg-a maam deega sẽn tʋm-a maamã.</verse>
				<verse number="21">A Zezi sẽn gom woto n sa, sũ-sãoong yõka bãmba, la b yeelame yaa: Sɩd-sɩda, mam yeta yãmb tɩ yãmb ned a yembr n na n yõk maam n kõ.</verse>
				<verse number="22">Bãmb karen-biisã dag n geta taab n sokd a Zezi sẽn gomd ned ningã yelle.</verse>
				<verse number="23">A Zezi karen-biig a yembre, soab ning bãmb sẽn dag n nongã dag n kɩɩ kãntɩɩg rɩɩbã zĩigẽ n yegl a Zezi.</verse>
				<verse number="24">A Sɩmo Pɩyɛɛr kamsa yẽnda n yeel-a t'a sok a Zezi tɩ yaa ãnna yell la bãmb sẽn gomdã.</verse>
				<verse number="25">Karen-bi-kãng kɩlla a Zezi yãoogẽ n yeel-b yaa: Zu-soaba, yaa ãnna?</verse>
				<verse number="26">A Zezi leoka yẽnda n yeele: Yaa ned ning mam sẽn na n suk bur-gɩrg n kõ-a wã. Bãmb suka bur-gɩrgã n kõ Iskaryo Sɩmo biig a Zudas.</verse>
				<verse number="27">A Zudas sẽn deeg burã bal la Sʋtãanã sẽn kẽ yẽnda. A Zezi yeel-a lame: Fo sẽn na n maan bũmb ningã, maan-a tao-tao.</verse>
				<verse number="28">La neb nins sẽn dag n zĩ be n dɩtẽ wa, baa a yen ka wʋm a Zezi sẽn yeel a Zudas woto wã võor ye.</verse>
				<verse number="29">Sɩd me, sẽn dag n ya a Zudas n zãad bãmb ligdã, kẽer tagsame t'a Zezi yet-a lame t'a ra bũmb nins bãmb sẽn tog n paam kibsã yĩnga, wall t'a kõ naong rãmbã bũmbu.</verse>
				<verse number="30">A Zudas deega bur-gɩrgã n kell n yik n yi. Dag n yaa yʋngo.</verse>
				<verse number="31">A Zudas sẽn yi, a Zezi yeelame yaa: Ninsaal bi-riblã paama waoogr moasã, la Wẽnnaam paama waoogr bãmb pʋgẽ.</verse>
				<verse number="32">Wẽnnaam sã n paam waoogr bãmb pʋgẽ, Wẽnnaam me na n waooga bãmb b mengã pʋgẽ, la keta bilf bal tɩ b waoog-ba.</verse>
				<verse number="33">M kom-bõonego, mam sẽn ket n be ne yãmbã, yaa wakat bilf bal yĩnga. Yãmb na n baoo maam, la a wa mam sẽn dag n yeel Zuif-rãmbã tɩ bãmb ka na n tõog n wa mam sẽn dabdẽ wã, mam yeta yãmb woto me moasã.</verse>
				<verse number="34">Mam kõta yãmb tõ-paalga: Nong-y taaba. Nong-y taab me wa mam sẽn nong yãmbã.</verse>
				<verse number="35">Yãmb sã n tall nonglem taab yĩnga, nebã fãa na bãng tɩ yãmb yaa mam karen-biisi.</verse>
				<verse number="36">A Sɩmo Pɩyɛɛr yeela bãmb yaa: Zu-soaba, yãmb dabda yɛ? A Zezi leokame n yeele: Fo ka tõe n pʋgl maam n kẽng m sẽn dabdẽ wã moasã ye, la kaoosg pʋgẽ, fo na pʋgl n wa.</verse>
				<verse number="37">A Pɩyɛɛr yeela bãmb yaa: Zu-soaba, bõe yĩng tɩ mam ka tõe n pʋgl yãmb moasã? Mam na n saka kũum yãmb yĩnga.</verse>
				<verse number="38">A Zezi leokame n yeele: Fo na n saka kũum mam yĩnga. Sɩd-sɩdã, mam yeta foom tɩ no-raoog kõn kelem tɩ fo ka kɩɩs naoor a tãab tɩ f ka mi maam ye.</verse>
			</chapter>
			<chapter number="14">
				<verse number="1">Da sak-y tɩ y sũyã sãam ye. Tẽ-y Wẽnnaam, la y tẽ maam me.</verse>
				<verse number="2">Zĩnd-zĩis yaa wʋsg m ba wã yiri, sã kaẽ dẽ, mam dag n na n yeela yãmba. Bala, mam dabdame n na n tɩ segl zĩig yãmb yĩnga.</verse>
				<verse number="3">Dẽ, mam sã n kẽng n tɩ segl zĩig yãmb yĩnga, mam na n lebg n waa n peega yãmba, tɩ yãmb na be ne maam zĩig ning mam sẽn na n zĩndã.</verse>
				<verse number="4">Yãmb mii mam sẽn dabd zĩig ningã sore.</verse>
				<verse number="5">A Toma yeela bãmb yaa: Zu-soaba, tõnd ka mi yãmb sẽn dabdẽ ye. Dẽ, tõnd na n yɩɩ a wãn n bãng a sore?</verse>
				<verse number="6">A Zezi yeela yẽ yaa: Maam la sore, la sɩda, la vɩɩm. Ned baa a yen ka tõe n wa m baaba nengẽ tɩ ka tũ ne maam ye.</verse>
				<verse number="7">Yãmb sã n dag n miẽ maam, yãmb dag n na miẽ m baaba me. La sẽn sɩng ne moasã, yãmb mii bãmba, la yãmb yãa bãmba.</verse>
				<verse number="8">A Filip yeela bãmb yaa: Zu-soaba, wilg-y tõnd y ba wã, la rẽ na sek tõndo.</verse>
				<verse number="9">A Zezi yeela yẽ yaa: Filip, mam sẽn be ne yãmb kaoosa wʋsgo, tɩ fo ket n nan ka bãng maam? Sẽn yã-a maam yãnda m baaba. Yɩta a wãn tɩ fo yet maam tɩ m wilg yãmb m baaba?</verse>
				<verse number="10">Fo ka tẽed tɩ mam bee m ba wã pʋgẽ, tɩ m ba wã be mam pʋgẽ laa? Goam nins mam sẽn gomd ne yãmbã ka yit mam meng nengẽ ye. M ba sẽn be mam pʋgẽ wã n maand b tʋʋma.</verse>
				<verse number="11">Mam sẽn yet tɩ mam bee m ba pʋgẽ, tɩ m ba wã be mam pʋgẽ wã, tẽ-y rẽnda, wall n tẽ maam tʋʋm kãsems kãensã yĩnga.</verse>
				<verse number="12">Sɩd-sɩdã, mam yeta yãmb tɩ ned ning sẽn tẽed maam me na n tʋma tʋʋm nins mam sẽn tʋmdã, la a na n tʋma tʋʋm kãsems n yɩɩda, tɩ bõe, mam dabda m ba nengẽ,</verse>
				<verse number="13">la bũmb nins fãa yãmb sẽn na kos ne mam yʋʋre, mam na n maan-b lame, tɩ m ba wã paam ziir b biigã pʋgẽ.</verse>
				<verse number="14">Yãmb sã n kos maam bũmbu, mam na maane.</verse>
				<verse number="15">Yãmb sã n nong maam, y na n saka mam tõodã,</verse>
				<verse number="16">la maam, mam na n bõosa m baaba, la b na n kõo yãmb sõangd a to tɩ b pa ne yãmb wakat sẽn kõn sa.</verse>
				<verse number="17">Sõangd kãng yaa sɩd Sɩɩg dũni sẽn ka tõe n deege, a sẽn ka ne bãmba la a ka mi-bã yĩnga. La yãmba, yãmb mii bãmba, bala, b bee ne yãmba, la b na n zĩnda yãmb pʋsẽ.</verse>
				<verse number="18">Mam ka na n bas yãmb kɩɩbd ye, mam na n waa yãmb nengẽ.</verse>
				<verse number="19">Bilf bal sã n paase, dũni kõn leb n yã maam ye. La yãmb yẽ na yã maam. Bala, mam vɩɩme, la yãmb me na n vɩɩme.</verse>
				<verse number="20">Badaare, yãmb na bãng tɩ mam bee m ba pʋgẽ, tɩ yãmb be mam pʋgẽ, tɩ mam be yãmb pʋsẽ.</verse>
				<verse number="21">Ned ning sẽn talld-a mam tõodã n sakd-ba, yaa yẽ soab n nong maam. M ba na n nonga ned ning sẽn nong-a maam, la mam me na n nong-a lame, la m na n puka m meng ne-a.</verse>
				<verse number="22">A Zuud, sẽn ka a Iskaryo yeela bãmb yaa: Zu-soaba, yɩta a wãn tɩ yaa ne tõnd la yãmb tog n puk y menga, la ka ne dũni wã?</verse>
				<verse number="23">A Zezi leoka yẽ yaa: Ned sã n nong maam, a na n saka mam gomde, la m baaba na n nonga a soaba. Tõnd na n waa yẽ nengẽ, n zĩnd yẽ pʋgẽ.</verse>
				<verse number="24">Ned ning sẽn ka nong-a maam ka sakd mam goam ye. La gomd ning yãmb sẽn wʋmdã ka mam gomd ye, la yaa m ba, sẽn tʋm-a maamã gomde.</verse>
				<verse number="25">Mam goma ne yãmb bõn-kãng yelle, mam sẽn ket n be ne yãmb wakate.</verse>
				<verse number="26">La sõangdã, Sɩɩg-sõngã m ba sẽn na n tʋm ne mam yʋʋrã, yaa bãmb n na n zãms yãmb bũmb fãa, la b tẽeg yãmb bũmb nins fãa mam sẽn yeel yãmbã.</verse>
				<verse number="27">Mam basda laafɩ ne yãmba. Mam kõta yãmb m laafɩ. Mam ka kõt yãmb wa dũni wã sẽn kõtã ye. Bɩ y ra maan yɩɩr wall y yɛɛs ye.</verse>
				<verse number="28">Yãmb wʋma mam sẽn yeel yãmb tɩ m na n loogame la m na n lebg n waa yãmb nengẽ wã. Yãmb sã n da nongẽ maam, y dag n na maanẽ sũ-noogo, mam sẽn dabd m ba nengẽ wã yĩnga. Bala, m baaba yɩɩda maam.</verse>
				<verse number="29">Mam togsa yãmb bõn-kãens tɩ b nan ka ta ye, tɩ b sã n wa n pidsi, bɩ y tẽ.</verse>
				<verse number="30">Mam ka na n tol n leb n gom ne yãmb yɛs ye, bala, dũni naabã watame. A baa fɩ ka be mam pʋgẽ ye.</verse>
				<verse number="31">La yaa tɩ dũni na bãng tɩ mam nonga m ba, la tɩ mam maanda wa m ba sẽn yeel maamã. Yik-y tɩ d loog ka.</verse>
			</chapter>
			<chapter number="15">
				<verse number="1">Mam yaa nasaar sib tɩɩg sɛɛg meng-menga, la m baaba yaa nasaar sib pʋ-koaada.</verse>
				<verse number="2">Will ning fãa sẽn tão mam zug n yaool n ka womd biisi, m baaba kʋrgd-a lame. La b na n yosa will ning fãa sẽn womd biisi, t'a tõe n wom n paase.</verse>
				<verse number="3">B zoe n yosa yãmba, gomd ning mam sẽn togs yãmbã yĩnga.</verse>
				<verse number="4">Pa-y mam pʋgẽ, wa mam sẽn paad yãmb pʋsẽ wã. A wa nasaar sib tɩɩg will sẽn ka tõe n wom biis a toore, a sã n ka kell n tong ne tɩɩgã sɛɛgã, woto me, yãmb ka tõe n wom biisi, y sã n ka pa mam pʋgẽ ye.</verse>
				<verse number="5">Maam la nasaar sib tɩɩgã sɛɛga, tɩ yãmb ya wilã. Ned ning sẽn paad mam pʋgẽ, tɩ mam paad a soab pʋgẽ womda biis wʋsgo. Bala, sã n ka ne maam, yãmb ka tõe n maan baa fɩ ye.</verse>
				<verse number="6">Ned sã n ka paad mam pʋgẽ, b na n lob-a-la yɩng wa nasaar sib tɩɩg willã, la a na n kʋɩɩme. La b wʋkda wilã n tugund bugum, la bugmã rɩt-b lame.</verse>
				<verse number="7">Yãmb sã n pa mam pʋgẽ, tɩ mam goamã pa yãmb pʋgẽ, bɩ y kos bũmb ning fãa y sẽn data, la b na kõ yãmba.</verse>
				<verse number="8">Yãmb sã n wom biis wʋsgo, m baaba na n paama waoogre, la yãmb na n yɩɩ mam karen-biisi. Nasaar sib ne a tɩɩga (15.1)</verse>
				<verse number="9">Mam me nonga yãmb wa m ba sẽn nong maamã. Pa-y mam nonglemã pʋgẽ.</verse>
				<verse number="10">Yãmb sã n tall mam tõodã, yãmb na n paa mam nonglemã pʋgẽ, wa mam me sẽn tall m baaba tõod n be bãmb nonglem pʋgẽ wã.</verse>
				<verse number="11">Mam goma ne yãmb a woto, tɩ mam sũ-noogã na zĩnd yãmb pʋgẽ, la tɩ y sũ-noogã na pidi.</verse>
				<verse number="12">Ad mam tõogo: Nong-y taab wa mam sẽn nong yãmbã.</verse>
				<verse number="13">Nonglem ka be ninsaal yĩnga, n yɩɩd tɩ kõ f vɩɩm f zo-rãmb yĩng ye.</verse>
				<verse number="14">Yãmb sã n maan bũmb nins mam sẽn yet yãmbã, yãmb yaa mam zo-rãmba.</verse>
				<verse number="15">Mam ka boond yãmb tɩ tʋmtʋmdb ye, tɩ bõe, tʋmtʋmd ka mi a zu-soab sẽn maand ye. Mam boola yãmb tɩ m zo-rãmba, tɩ bõe, mam kɩtame tɩ yãmb bãng bũmb nins fãa m ba sẽn togs maamã.</verse>
				<verse number="16">Ka yãmb n yãk maam ye, yaa maam n yãk yãmba, n ning m tʋʋmd yãmb zutu, tɩ yãmb na kẽng n wom biisi, la tɩ yãmb biisã na pa wakat fãa. Woto, bũmb ning fãa yãmb sẽn na kos m baaba ne mam yʋʋre, b na kõ yãmba.</verse>
				<verse number="17">Bũmb ning mam sẽn yet yãmb tɩ y maane, yaa tɩ y nong taaba.</verse>
				<verse number="18">Dũni neb sã n kis yãmba, bãng-y tɩ b reng n kisga maam.</verse>
				<verse number="19">Yãmb sã n dag n ya dũni rẽnda, dũni neb dag n na nong bũmb nins dũni sẽn so. La yãmb sẽn ka dũni rẽnda, n paas mam sẽn tũus yãmb n yiis dũni neb sʋkã yĩnga, dũni rãmb kisa yãmba.</verse>
				<verse number="20">Tẽeg-y gomd ning mam sẽn yeel yãmbã. Mam yeela yãmb tɩ tʋmtʋmd ka yɩɩd a zu-soab ye. B sã n namsa maam, b na n namsa yãmb me. B sã n deega mam goama, b na n deega yãmb goam me.</verse>
				<verse number="21">La b na n maana yãmb bõn-kãensã fãa mam yʋʋrã yĩnga, tɩ bõe, b ka mi sẽn tʋm-a maamã ye.</verse>
				<verse number="22">Mam sã n dag n ka waẽ, la m dag n ka gomẽ ne-ba, beegr dag n kõn zĩnd b zut ye. La moasã, b ka tar padeng sẽn na n padem b yel-wẽnã yĩng ye.</verse>
				<verse number="23">Sẽn kis-a maam kisa m baaba me.</verse>
				<verse number="24">Mam sã n dag n ka maanẽ tʋʋm nins ned baa a yen sẽn nan ka maan bãmb sʋkã, beegr dag n kõn zĩnd b zut ye. Moasã, b yãa mam tʋʋmã, la b kisga maam ne m ba wã fãa.</verse>
				<verse number="25">La beemã kẽeme, tɩ bũmb ning sẽn gʋls bãmb tõogã pʋgẽ wã pidsi. A yeela be yaa: "Bãmb kisga maam zaalem bala."</verse>
				<verse number="26">Sõangdã mam sẽn na n deeg m ba nengẽ n tʋm yãmbã, sɩd Sɩɩgã sẽn yit m ba pʋgẽ wã sã n wa, b na n kɩsa mam kaseto,</verse>
				<verse number="27">la yãmb me na n kɩsa mam kaseto, yãmb sẽn be ne maam hal sɩngr wẽndẽ wã yĩnga.</verse>
			</chapter>
			<chapter number="16">
				<verse number="1">Mam goma ne yãmb a woto tɩ bũmb da wa kɩt tɩ yãmb lʋɩ ye.</verse>
				<verse number="2">B na n diga yãmb n yiis karen-dotẽ wã, la wakat pʋs n watame tɩ ned ning fãa sẽn na n kʋ-a yãmb na tẽ tɩ yẽ maanda Wẽnnaam tʋʋmde.</verse>
				<verse number="3">B na n maana a woto, tɩ bõe, b ka bãng m baaba, wall maam ye.</verse>
				<verse number="4">Mam goma ne yãmb a woto, tɩ wakat sã n wa ta, bɩ yãmb tẽeg tɩ mam dag n yeela yãmba. Mam ka yeel yãmb ada hal sɩngrẽ ye, tɩ bõe, mam dag n bee ne yãmba.</verse>
				<verse number="5">Moasã, mam lebda sẽn tʋm-a maamã nengẽ, la yãmb ned baa a yen ka sokd maam tɩ mam dabda yɛɛne ye.</verse>
				<verse number="6">La mam sẽn gom ne yãmb bõn-kãng yellã yĩnga, sũ-sãoong n pid yãmba.</verse>
				<verse number="7">Baoosgo, mam yeta yãmb sɩd tɩ mam loogr n são yãmb yĩnga. Bala, mam sã n ka kẽnge, sõangdã ka na n wa yãmb nengẽ ye. La mam sã n kẽnge, mam na n tʋm-b lame n kõ-yã.</verse>
				<verse number="8">La b sã n wa, b na n kɩtame tɩ dũni neb sak n deeg yel-wẽnã yelle, la tɩrlem yelle, la bʋʋd yelle.</verse>
				<verse number="9">B na n sak n deega yel-wẽnã yellã, tɩ bõe, b ka tẽed maam ye.</verse>
				<verse number="10">B na n deega tɩrlmã yellã, tɩ bõe, mam dabda m baaba nengẽ, la tɩ yãmb ka na n leb n yã maam yɛs ye.</verse>
				<verse number="11">B na n deega bʋʋdã yellã, tɩ bõe, dũni-kãngã naabã bʋʋd kaoome.</verse>
				<verse number="12">Bũmb wʋsg la mam ket n tar n na n togs yãmba, la yãmb ka tõe n wʋm-b moasã ye.</verse>
				<verse number="13">La sɩd Sɩɩgã sã n wa, b na n tɛɛ yãmb sɩdã fãa pʋgẽ. Bala, b ka na n gom b sẽn dat ye, b na n togsa yãmb bũmb nins b sẽn wʋme, la b na n togsa yãmb bũmb sẽn be taoor n watẽ.</verse>
				<verse number="14">Bãmb na n waooga maam, tɩ bõe, b na n dɩka bũmb nins sẽn ya mam deng n togs yãmba.</verse>
				<verse number="15">M ba sẽn tar fãa yaa maam n so. Dẽ n kɩt tɩ mam yeel tɩ sɩd Sɩɩgã na n dɩka bũmb nins sẽn ya mam dend n togs yãmbã.</verse>
				<verse number="16">Sã n yɩ bilfu, yãmb ka na n leb n yã maam ye, la sã n leb n yɩ bilf n paase, yãmb na n le yãa maam, tɩ bõe, mam dabda m ba nengẽ.</verse>
				<verse number="17">Dẽ, bãmb karen-biisã yeela taab yaa: Bãmb sẽn yeel tɩ sã n yɩ bilfu tõnd ka na n leb n yã bãmba, la sã n leb n yɩ bilf n paase tõnd na n leb n yãa bãmbã, n leb n yeel tɩ b dabda b ba nengẽ wã, a võorã yaa bõe?</verse>
				<verse number="18">Dẽ, karen-biisã yeelame yaa: Bõe gomd la b sẽn gomdã? "Sã n yɩ bilfu?" Tõnd ka mi b sẽn gomd bũmb ning yell ye.</verse>
				<verse number="19">A Zezi sẽn dag n mi tɩ b karen-biisã na n soka bãmbã, b yeel-b lame yaa: Yãmb sogsda taab ne mam sẽn yeel tɩ bilf sã n paase yãmb ka na leb n yã maam ye, la sã n leb n yɩ bilf n paase, yãmb na n leb n yãa maamã.</verse>
				<verse number="20">Sɩd-sɩdã, mam yeta yãmb tɩ yãmb na n yãbame n wiisi, la dũni neb sũy na n yɩɩ noogo. Yãmb na n yãa sũ-sãoongo, la yãmb sũ-sãoongã na n tekame n lebg sũ-noogo.</verse>
				<verse number="21">Pag rogem sã n ta, sũ-sãams n tar-a, tɩ bõe, a wakatã taame. La a sã n dog biigã n sa, a ka leb n tẽr a toogã ye, a sũur sẽn noom ne ned sẽn dogã yĩngã.</verse>
				<verse number="22">Moasã, yãmb tara sũ-sãamse, la mam na n leb n yãa yãmba, y sũyã na n yɩɩ noodo, la ned baa a yen kõn yiis yãmb sũ-noogã ye.</verse>
				<verse number="23">Da-kãng daare, yãmb kõn leb n sok maam bũmb baa a yembr yell ye. Sɩd-sɩdã, mam yeta yãmb tɩ bũmb ning yãmb sẽn na n kos m baaba, b na n kõo yãmb mam yʋʋrã yĩnga.</verse>
				<verse number="24">Hal tɩ ta moasã, yãmb nan ka kos bũmb ne mam yʋʋr ye. Kos-y tɩ y na n deegame, tɩ y sũ-noogã tõe n pid zãnga.</verse>
				<verse number="25">Mam goma ne yãmb a woto ne yel-bũna. Wakat n wat tɩ mam ka na n leb n gom ne yãmb ne yel-bũn ye, la mam na n togsa yãmb m ba wã yell vẽenega.</verse>
				<verse number="26">Badaare, yãmb na n kosa ne mam yʋʋre, la mam ka yet tɩ m na n bõosa m ba yãmb yĩng ye.</verse>
				<verse number="27">Bala, m ba wã meng nonga yãmba, tɩ bõe, yãmb nonga maam, la y tẽeme tɩ mam yii Wẽnnaam nengẽ.</verse>
				<verse number="28">Mam yii Wẽnnaam nengẽ n wa dũni pʋgẽ. Moasã, mam yita dũni wã, la mam dabda m ba nengẽ.</verse>
				<verse number="29">Bãmb karen-biisã yeela bãmb yaa: Ges-y-yã, yãmb gomda ne tõnd vẽeneg moasã, n ka leb n gomd baa fɩ yell ne yel-bũn ye.</verse>
				<verse number="30">Moasã, tõnd miime tɩ yãmb mii bũmb fãa, la tɩ yãmb ka baood tɩ ned sok yãmb ye. Yaa rẽnda yĩng la tõnd sẽn tẽed tɩ yãmb yii Wẽnnaam nengẽ wã.</verse>
				<verse number="31">A Zezi leoka bãmb n yeele: Yãmb tẽeda moasã...?</verse>
				<verse number="32">Ad wakat n wate, la a zoe n waame, tɩ b na n sãeeg yãmb fãa yembr-yembre, la yãmb na n basa maam m yembre. La mam ka m yembr ye, bala, m baaba bee ne maam.</verse>
				<verse number="33">Mam goma ne yãmb a woto tɩ yãmb tõe n paam sũur laafɩ mam pʋgẽ. Yãmb na n paama namsg dũni pʋgẽ. La bɩ y keng y sũyã, tɩ mam tõoga dũni wã.</verse>
			</chapter>
			<chapter number="17">
				<verse number="1">A Zezi sẽn gom woto n sɛ, bãmb nak n gesa yĩngr n yeele: M ba, wakat taame. Waoog-y y bi-riblã, tɩ yẽ me na waoog yãmb</verse>
				<verse number="2">wa sẽn zems noor ning yãmb sẽn kõ-a ne Ninsaal buud fãa, t'a tõe n kõ neb nins fãa yãmb sẽn kõ yẽ wã vɩɩm sẽn kõn sa.</verse>
				<verse number="3">La vɩɩm sẽn kõn sa wã yaa tɩ nebã na bãng yãmb sẽn ya y yen, n ya sɩd Wẽnnaamã, la b bãng a Zezi Kirist, yãmb sẽn tʋm a soabã.</verse>
				<verse number="4">Mam kɩtame tɩ yãmb paam waoogr tẽng zugu. Mam sɛɛsa tʋʋmd ning yãmb sẽn kõ maam tɩ m maanã.</verse>
				<verse number="5">Dẽ, moasã, m ba, waoog-y maam y meng nengẽ ne ziir ning mam sẽn dag n tar yãmb nengẽ sẽn deng dũni belmã.</verse>
				<verse number="6">Mam puka yãmb yʋʋrã neb nins yãmb sẽn yiis dũni pʋgẽ n kõ maamã sʋka. Yãmb n dag n so-ba, la yãmb kõ-b-la maam, la b reega yãmb goamã.</verse>
				<verse number="7">Moasã, b bãngame tɩ bũmb nins fãa yãmb sẽn kõ maamã yita yãmb nengẽ.</verse>
				<verse number="8">Bala, mam togs-b-la goam nins yãmb sẽn kõ maamã. B reega goamã, la b bãnga sɩd-sɩd tɩ mam yii yãmb nengẽ, la b tẽeme tɩ yãmb n tʋm maam.</verse>
				<verse number="9">Yaa bãmb yĩng la mam sẽn pʋʋsdã. Mam ka pʋʋsd dũni nebã yĩng ye, yaa neb nins yãmb sẽn kõ maamã yĩnga, tɩ bõe, bãmb yaa yãmb neba</verse>
				<verse number="10">la tɩ bũmb nins fãa mam sẽn so yaa yãmb n so, la yãmb sẽn so yaa maam n so. La mam paamda waoogr bãmb pʋgẽ.</verse>
				<verse number="11">Mam ka leb n be dũni kãngã pʋgẽ ye, la bãmb ket n bee a pʋgẽ, tɩ mam wat yãmb nengẽ. M ba sẽn ya sõmblem soaba, tall-y-b yãmb yʋʋrã yĩnga, yʋʋr ning yãmb sẽn kõ maamã, tɩ bãmb na lebg yembr wa tõnd sẽn ya yembrã.</verse>
				<verse number="12">Mam sẽn dag n be ne bãmbã wakate, mam dag n gũuda neb nins yãmb sẽn kõ maamã ne yãmb yʋʋre. Mam kogl-b lame tɩ ned baa a yembr ka menem ye, sã n ka sẽn da tog n sãam-a wã, tɩ yãmb gʋls-sõamyã paam pidsgã.</verse>
				<verse number="13">Moasã, mam wata yãmb nengẽ, la mam gomda a woto dũni pʋgẽ, tɩ nebã na paam mam sũ-noog sẽn zems zãngã.</verse>
				<verse number="14">Mam kõo bãmb yãmb goamã, la dũni neb kisga bãmba, tɩ bõe, bãmb ka dũni neb wa mam me sẽn ka dũni nedã.</verse>
				<verse number="15">Mam ka kot yãmb tɩ y yiis-b dũni ye, la yaa tɩ yãmb na gũ-b ne wẽng soabã.</verse>
				<verse number="16">Bãmb ka dũni neb ye, wa mam me sẽn ka dũni nedã.</verse>
				<verse number="17">Kɩt-y tɩ yãmb sɩdã kɩt tɩ b welg toor yãmb yĩnga. Yaa yãmb goamã la sɩdã.</verse>
				<verse number="18">Mam tʋma bãmb dũni pʋgẽ wa yãmb sẽn tʋm maam dũni pʋgẽ wã me.</verse>
				<verse number="19">Mam welga m meng toor bãmb yĩnga, tɩ bãmb me na welg toor sɩdã pʋgẽ.</verse>
				<verse number="20">Ka bãmb yĩng bal la mam pʋʋsd ye. Yaa neb nins sẽn na tẽ maam bãmb goam yĩngã yĩng me,</verse>
				<verse number="21">tɩ bãmb fãa na lebg yembre, wa yãmba, m ba sẽn be mam pʋgẽ, tɩ mam be yãmb pʋgẽ wã. Bɩ bãmb me lebg yembr tõnd pʋgẽ, tɩ dũni nebã na tẽ tɩ yaa yãmb n tʋm maam.</verse>
				<verse number="22">La mam kõo bãmb ziir ning yãmb sẽn kõ maamã, tɩ bãmb na lebg yembr wa tõnd sẽn ya yembrã,</verse>
				<verse number="23">tɩ mam be bãmb pʋgẽ, tɩ yãmb be mam pʋgẽ, tɩ b na lebg yembr fasɩ, la tɩ dũni neb na bãng tɩ yaa yãmb n tʋm maam, la tɩ yãmb nonga bãmb wa yãmb sẽn nong maamã.</verse>
				<verse number="24">M ba, mam datame tɩ neb nins yãmb sẽn kõ maamã me na zĩnd ne maam zĩig ning mam sẽn be, tɩ b na get mam ziirã, ziir ning yãmb sẽn kõ maam, yãmb sẽn nong maam hal sẽn deng dũni yẽbgrã yĩnga.</verse>
				<verse number="25">M ba sẽn ya tɩrga, dũni neb ka bãng yãmb ye, la maam yẽ, mam bãnga yãmba, la nin-bãmba bãngame tɩ yaa yãmb n tʋm maam.</verse>
				<verse number="26">Mam kɩtame tɩ b bãng yãmb yʋʋrã, la mam na n kɩtame tɩ b bãng-a, tɩ nonglem ning yãmb sẽn nong maamã na zĩnd bãmb pʋse, la tɩ mam na zĩnd bãmb pʋse.</verse>
			</chapter>
			<chapter number="18">
				<verse number="1">A Zezi sẽn gom woto n sa, b yii ne b karen-biisã n kẽng Sedrõ kʋɩl-bilã rʋʋnd a to wã. Zẽed zĩig n be be, la a Zezi kẽe be ne b karen-biisã.</verse>
				<verse number="2">A Zudas, soab ning sẽn da zãmbd-a bãmb n na n yõk n kõ wã rag n mii zĩ-kãng sõama, tɩ bõe, a Zezi ne b karen-biisã dag n tigma taab be naoor wʋsgo.</verse>
				<verse number="3">Dẽ, a Zudas peega sodaas sulli, ne gũudbã maan-kʋʋdbã kãsem-dãmbã ne Fariisẽ-dãmbã sẽn tʋmã, tɩ b zãad bug-vɩlemse, la fɩtɩl-dãmba, la zab-teedo, n kẽng zĩigẽ wã.</verse>
				<verse number="4">A Zezi sẽn mi bũmb nins fãa sẽn na n paam bãmbã, b kolga nebã n yeel-b yaa: Yãmb baooda ãnna?</verse>
				<verse number="5">La b leoka bãmb tɩ yaa Nazarɛt Zezi wã. La a Zezi yeel-b lame yaa: Yaa maam! A Zudas, soab ning sẽn yõkd bãmb n na n kõ wã dag n bee ne nebã.</verse>
				<verse number="6">Wakat ning a Zezi sẽn yeel tɩ: Yaa maamã, nebã tarame n lʋɩ tẽnga.</verse>
				<verse number="7">A Zezi leb n sok-b lame yaa: Ãnna la yãmb baooda? La b yeelame tɩ yaa Nazarɛt Zezi wã.</verse>
				<verse number="8">A Zezi leokame n yeele: Mam yeela yãmb tɩ yaa maam. Dẽ, sã n yaa maam la yãmb baooda, bɩ y bas nin-kãensã tɩ b looge.</verse>
				<verse number="9">Yaa sẽn na yɩl tɩ bãmb sẽn dag n yeelã pidsi: Neb nins yãmb sẽn kõ maamã, ned baa a yen ka menem ye.</verse>
				<verse number="10">A Pɩyɛɛr dag n tara zabr sʋʋga, la a wõog-a lame n kɛ maan-kʋʋd kãsmã tʋmtʋmd n fiuug a rɩtg tʋbre. Tʋmtʋmdã yʋʋr la a Malkus.</verse>
				<verse number="11">A Zezi yeela a Pɩyɛɛr yaa: Lebs f zabr sʋʋgã a wʋʋgẽ. Mam ka na n yũ bõn-yũudl ning m ba sẽn kõ maamã laa?</verse>
				<verse number="12">Dẽ, sodaasã sull ne b sodaas naabã, la Zuif-rãmbã gũudbã yõka a Zezi n sẽbe.</verse>
				<verse number="13">B deng n talla bãmb n kẽng a Ann yiri, bala, yẽ dag n yaa a Kayif sẽn ya maan-kʋʋd kãsem yʋʋm kãngã rɛɛmba.</verse>
				<verse number="14">Yaa a Kayif n dag n sagl Zuif-rãmbã tɩ ned a yen tãa sã n ki soolmã nebã yĩng n são wã.</verse>
				<verse number="15">Mik t'a Sɩmo Pɩyɛɛr ne a Zezi karen-biig a to dag n pʋgda a Zezi. Maan-kʋʋd kãsmã dag n mii karen-bi-kãnga, la karen-biiga tũu a Zezi n kẽ maan-kʋʋd kãsmã zakẽ,</verse>
				<verse number="16">la a Pɩyɛɛr paa yɩnga, zag-noorã sɛɛga. Karen-biig a to wã maan-kʋʋd kãsmã sẽn mi wã yiime n gom ne pag ning sẽn gũud zakã noorã, n kɩt t'a Pɩyɛɛr kẽ.</verse>
				<verse number="17">Dẽ, tʋmtʋmd poakã, zag-no-gũudã yeela a Pɩyɛɛr yaa: Fo ka rao-kãngã karen-biig a yen sɩda? La a Pɩyɛɛr yeelame tɩ yẽ ka bãmb karen-biig ye.</verse>
				<verse number="18">Tʋmtʋmdbã ne gũudbã dag n yasa be. La waood yĩnga, b dag n yõgna saal bugum n wootẽ. A Pɩyɛɛr me dag n bee ne bãmb n woot bugmã.</verse>
				<verse number="19">Maan-kʋʋd kãsmã soka a Zezi b karen-biisã yelle, la bũmb nins b sẽn zãmsd nebã yelle.</verse>
				<verse number="20">A Zezi leoka yẽnda n yeele: Mam goma nebã fãa taoor wakat fãa, mam zãmsa nebã karen-doogẽ la wẽnd-doogẽ wã, zĩig ning Zuif-rãmbã sẽn tigimd taabã, la mam ka soos n gom baa fɩ.</verse>
				<verse number="21">Bõe tɩ fo sokd maam? Sok neb nins sẽn wʋm-b maamã bũmb nins mam sẽn gomã. Ad mam mii bũmb nins fãa mam sẽn gomã.</verse>
				<verse number="22">A Zezi sẽn gom woto wã, gũud a yen sẽn dag n be be wẽe a Zezi pɛk n yeele: Yaa woto la fo leokd maan-kʋʋd kãsmã?</verse>
				<verse number="23">A Zezi leoka yẽnda n yeele: Mam goamã sã n ka yɩ sõama, wilg a sẽn ka sõama zĩig ninga. La mam sã n goma sõama, bõe tɩ f wẽed-ma?</verse>
				<verse number="24">Dẽ, a Ann kɩtame tɩ b tall a Zezi b sẽn sẽbã n kẽng maan-kʋʋd a Kayif yiri.</verse>
				<verse number="25">A Sɩmo Pɩyɛɛr dag n bee be n woot bugum. Ned n yeel-a yaa: Fo me ka bãmb karen-biiga? A kɩɩsame n yeel yaa: Mam ka bãmb karen-biig ye.</verse>
				<verse number="26">Maan-kʋʋd kãsmã tʋmtʋmd a yembre, sẽn ya rogem ne ned ning a Pɩyɛɛr sẽn dag n kɛ a tʋbr n fiuugã yeelame yaa: Mam ka yã foom zẽedã zĩigẽ ne bãmb sɩda?</verse>
				<verse number="27">A Pɩyɛɛr leb n kɩɩsame. La wakat kãng bala, no-raoog kelmame.</verse>
				<verse number="28">B yii ne a Zezi a Kayif zakẽ wã n tall-b n kẽng gʋvɛrneerã zakẽ. Dag n yaa yibeoogo. Bãmb mensã ka kẽ zakẽ wã ye, sẽn na yɩl n da rẽgem b mense, n paam n dɩ zʋʋg-n-bas kibsã.</verse>
				<verse number="29">Dẽ, a Pilat yiime n wa nebã nengẽ n yeel-ba: Bõe rõadg la yãmb tar ne rao-kãngã?</verse>
				<verse number="30">B leokame n yeele: A sã n dag n ka maanẽ wẽnga, tõnd dag n kõn tall-a n wa n kõ yãmb ye.</verse>
				<verse number="31">Dẽ, a Pilat yeel-b lame yaa: Bɩ yãmb mensã deeg-a n bʋ a bʋʋdã wa sẽn zems yãmb tõogã. Zuif-rãmbã yeela a Pilat tɩ bãmb ka tar noor tɩ kʋ ned ye.</verse>
				<verse number="32">Yaa sẽn na yɩl la gomd ning a Zezi sẽn gom n na n wilg kũum ning buud bãmb sẽn na n ki wã pidsi.</verse>
				<verse number="33">A Pilat kẽe a zakẽ wã n bool a Zezi n yeel-ba: Yaa yãmb la Zuif-rãmbã dĩma?</verse>
				<verse number="34">A Zezi leokame n yeele: Yãmb meng n tags a woto n sokdẽ bii, bɩ yaa neb a taab n gom mam yell a woto?</verse>
				<verse number="35">A Pilat leokame n yeele: Dẽ yĩnga, mam yaa Zuif laa? Fo soolmã neb ne maan-kʋʋdbã kãsem-dãmbã n tall foom n wa n kõ maam. Bõe la f maan-yã?</verse>
				<verse number="36">A Zezi leokame n yeele: Mam soolmã ka dũni ka rẽnd ye. Mam soolmã sã n dag n yaẽ dũni ka rẽnda, mam tʋmtʋmdbã dag n na zab n sõng maam, tɩ b ra yõk maam n kõ Zuif-rãmbã ye. La moasã, mam soolmã ka tẽng zug ka rẽnd ye.</verse>
				<verse number="37">A Pilat yeelame: Dẽnd fo yaa dĩm wɛ? A Zezi leokame n yeele: Ya wa yãmb sẽn yeelã, mam yaa rĩma. Ad bũmb ning yĩng mam sẽn dogã, la bũmb ning yĩng mam sẽn wa dũni wã: Yaa tɩ kɩs sɩdã kaseto. Ned ning fãa sɩd sẽn so kelgda mam koɛɛga.</verse>
				<verse number="38">A Pilat sokame yaa: Sɩd yaa bõe?</verse>
				<verse number="39">La yãmb tara mining sẽn yaa tɩ mam yiis bi-bɛɛg a yembr y zʋʋg-n-basã kibs wakat n base. Yãmb datame tɩ mam bas Zuif-rãmbã rĩmã y yĩnga?</verse>
				<verse number="40">Nebã leb n kaasame n yeele: Ayo! Da bas-y yẽ ye, bas-y-yã a Barabas. A Barabas yaool n dag n yɩɩ fãada.</verse>
			</chapter>
			<chapter number="19">
				<verse number="1">Dẽ, a Pilat kɩtame tɩ b tall a Zezi n tɩ pãb-b ne kalwaase.</verse>
				<verse number="2">Sodaasã wʋga maanf ne gõos n fõgen a Zezi zugu, la b yeelg bãmb ne fu-bed miuugu,</verse>
				<verse number="3">n yaool n kolg bãmb n yetẽ yaa: Zuif-rãmbã dĩma, tõnd pʋʋsda yãmba. La b dag n laanda bãmb pegse. Gõos maanfo (19.2)</verse>
				<verse number="4">A Pilate leb n yiime n yeel Zuif-rãmbã yaa: Ad-y, mam yiisda rao wã yɩnga, tɩ yãmb na bãng tɩ mam ka yã bũmb baa a yembr ne-a sẽn sekd m na yeel t'a toga kʋʋb ye.</verse>
				<verse number="5">Dẽ, a Zezi yii yɩng ne gõos maanfã, la fu-bed-miuugã, la a Pilat yeela nebã yaa: Ad daowã!</verse>
				<verse number="6">Maan-kʋʋdbã kãsem-dãmbã ne gũudbã sẽn yã a Zezi, b kaasame n yeele: Ka-a da-pɩk zugu! Ka-a da-pɩk zugu. A Pilat yeel-b lame yaa: Deeg-y-yã-a n ka-a y toore, bala, mam ka yã bũmb ne-a sẽn sek m na yeel t'a toga kʋʋb ye.</verse>
				<verse number="7">Zuif-rãmbã leoka a Pilat n yeele: Tõnd tara tõogo, la ne tõogã, a segda kʋʋbo, tɩ bõe, a maana a meng Wẽnnaam Bi-ribla.</verse>
				<verse number="8">A Pilat sẽn wʋm gom-kãnga, a rabeemã paasame.</verse>
				<verse number="9">A leb n kẽe zakẽ wã n sok a Zezi tɩ b yaa yɛ neda? La a Zezi ka leok-a ye. Dẽ, a Pilat yeela bãmb yaa:</verse>
				<verse number="10">Maam la fo sĩnd n ka gomd-ne? Fo ka mi tɩ mam tara noor tɩ kɩt tɩ b bas foom, la m tar noor tɩ kɩt tɩ b ka foom da-pɩk zug laa?</verse>
				<verse number="11">A Zezi leokame n yeele: Sã n ka noorã sẽn yi yĩngrã, yãmb da ka tarẽ noor tɩ maan maam baa fɩ. Rẽnda n kɩt tɩ ned ning sẽn tall maam n wa n kõ yãmbã yel-wẽnd yɩɩd yãmb dẽndã.</verse>
				<verse number="12">Sẽn sɩng ne wakat kãnga, a Pilat baoome n na n bas a Zezi. La Zuif-rãmbã kaasame n yeele: Yãmb sã n bas rao wã, rẽnd yãmb ka Sezaar zoa ye. Ned ning fãa sẽn maand a meng rĩm wilgdame t'a kisa Sezaar.</verse>
				<verse number="13">A Pilat sẽn wʋm gom-kãensã, a talla a Zezi n yi yɩnga, n zĩnd bʋʋdã zĩigẽ, b sẽn boond tɩ kug sẽn gãneg zĩiga, la Gabata ne hebre goama.</verse>
				<verse number="14">Dag n yaa zʋʋg-n-basã kibs seglg daare, sẽn kolg wĩnto-sʋka. A Pilat yeela Zuif-rãmbã yaa: Ad-y y rĩma!</verse>
				<verse number="15">La b kaasame n yeele: Kʋ-y-yã-a! Kʋ-y-yã-a! Ka-y-yã-a da-pɩk zugu! A Pilat yeel-b lame yaa: M ka y dĩmã da-pɩk zugu? Maan-kʋʋdbã kãsem-dãmb leokame n yeele: Tõnd ka tar dĩm a to, tɩ ka Sezaar ye.</verse>
				<verse number="16">Dẽ, a Pilat kõ-b-la a Zezi tɩ b tɩ ka da-pɩk zugu. Dẽ, b deega a Zezi n tall n looge.</verse>
				<verse number="17">A Zezi tʋka b ra-pɩkã n yi tẽngã, n tees zĩig sẽn boond tɩ zu-wang zĩiga, la Golgota ne hebre goama.</verse>
				<verse number="18">Yaa be la b ka a Zezi ne neb a yiib a taaba, da-pɩgs zutu, a yen goabga la a yen dɩtgo, t'a Zezi be sʋka.</verse>
				<verse number="19">A Pilat gʋlsa da-peok zug n tabl da-pɩkã. A gʋlsa be tɩ: Nazarɛt dao a Zezi, Zuif-rãmbã dĩma.</verse>
				<verse number="20">Zuif-rãmbã wʋsg karma gʋlsmã, tɩ bõe, zĩig ning b sẽn ka a Zezi da-pɩk zugã pẽe ne tẽngã. B dag n gʋlsa gomdã ne Hebre, la Latẽ, la Gɛrk.</verse>
				<verse number="21">Maan-kʋʋdbã kãsem-dãmbã yeela a Pilat yaa: Da gʋls-y tɩ Zuif-rãmbã dĩm ye, gʋls-y t'a yeelame t'a yaa Zuif-rãmbã dĩma.</verse>
				<verse number="22">A Pilat leokame n yeele: Bũmb ning mam sẽn gʋlse, mam gʋlsame.</verse>
				<verse number="23">Sodaasã sẽn ka a Zezi n sa, b wʋka bãmb futã n pʋɩ zĩis a naase, tɩ sodaag fãa dɩk pʋɩɩr a yembre. B rɩka a Zezi fu-wokã me. A ka tar sẽnesem ye, yaa peen yend bala, yĩngr tɩ ta tẽngre. B goma ne taab n yeele:</verse>
				<verse number="24">Wa-y tɩ d da pãrs fuugã ye. D maan bãnde, tɩ bãndã wilg ned ning sẽn na n soog-a fuugã. Yɩɩ woto tɩ Wẽnnaam gʋls-sõngã pidsi. A yeelame: B pʋɩɩ mam futã ne taaba, la b maana bãnd mam fu-wokã yĩnga. Ad bũmb ning sodaasã sẽn maanã.</verse>
				<verse number="25">A Zezi ma wã ne a ma-bi-poaka, a Kolopas pag a Maari ne a Maari Madelɛn dag n yɛsa da-pɩkã sɛɛgẽ.</verse>
				<verse number="26">A Zezi sẽn yã b ma wã, la karen-biig ning bãmb sẽn nongã, t'a yɛs b ma wã sɛɛgẽ, b yeela b ma yaa: Paga, ad f bi-ribla.</verse>
				<verse number="27">La b yeela karen-biigã yaa: Ad f ma. La sẽn sɩng ne wakat kãnga, karen-biigã deega a Zezi ma wã a zakẽ.</verse>
				<verse number="28">Rẽ poore, a Zezi sẽn mi tɩ bũmb fãa zoe n maan n saame wã, b yeelame tɩ ko-yũud n tar bãmba, tɩ Wẽnnaam gʋls-sõngã pidsi.</verse>
				<verse number="29">Laok n dag n dɩg be n pid ne divẽ miisga. B rɩka neoodg n los divẽ miisgẽ wã, n vil kãnkãre, n zẽk n tees a Zezi noorã.</verse>
				<verse number="30">La a Zezi sẽn fõos divẽ miisgã n sa, b yeelame yaa: Bũmb fãa maan n saame. La b sulga b zugu, la b kiime.</verse>
				<verse number="31">Dag n yaa zʋʋg-n-basã kibs seglg daare. La Zuif-rãmbã sẽn ka rat n bas nebã tɩ b pa ra-pɩgsã zut bãmb vʋʋsg daarã yĩnga, "Vʋʋsg da-kãng dag n yaa da-kãsenga," b kosa a Pilat t'a kɩt tɩ b kao b gɛy wã la b sigs-ba.</verse>
				<verse number="32">Dẽ, sodaasã waame, n kao pipi ned ning sẽn dag n ka da-pɩk zug a Zezi sɛɛgẽ wã gɛy, la b kao ned a to wã me gɛya.</verse>
				<verse number="33">B sẽn ta a Zezi, n mik tɩ b zoe n kiime wã, b ka kao bãmb gɛyã ye.</verse>
				<verse number="34">La sodaag a yembr kõsa bãmb lʋgr ne kãnde, la tao-tao bala, koom ne zɩɩm n yi be.</verse>
				<verse number="35">Ned ning sẽn yã bõn-kãngã kɩsa a kaseto, la a kasetã yaa sɩda. La a miime t'a togsa sɩda, tɩ yãmb me na tẽ.</verse>
				<verse number="36">Yɩɩ woto tɩ Wẽnnaam gʋls-sõngã pidsi. A yeelame yaa: Bãmb kõbr baa a yembr ka na n kaoog ye.</verse>
				<verse number="37">Wẽnnaam gʋls-sõngã yeela zĩig a to yaa: Bãmb na n gesa ned ning bãmb sẽn kõsã.</verse>
				<verse number="38">Rẽ poore, Arimate dao a Zozɛf sẽn dag n soos n ya a Zezi karen-biiga, a sẽn zoet Zuif-rãmbã yĩngã kosa a Pilat noor n na n dɩk a Zezi kũumã. La a Pilat kõ-a-la noore. Dẽ, a waa n sika kũumã n tall n looge.</verse>
				<verse number="39">A Nikodɛm, sẽn dag n wa-a a Zezi nengẽ ne yʋngã me talla miir ne alowɛs sẽn kalem taaba, sẽn tar yũ-noogo, sẽn tat kɩlo pis-naas la a nu n wa.</verse>
				<verse number="40">Dẽ, b dɩka a Zezi kũuma, n ning-a bõn-yũugã, n vil ne pɛɛla, wa sẽn zems Zuif-rãmbã sẽn minim n mumd kũum to-to wã.</verse>
				<verse number="41">La tɩɩs zĩig n dag n be zĩig ning b sẽn ka a Zezi da-pɩkã zugã, la zĩigã pʋgẽ, yao-paall n dag n be be b sẽn da nan ka mum ned a pʋgẽ ye.</verse>
				<verse number="42">Yɩɩ be la b gãneg a Zezi kũumã, Zuif-rãmbã seglg yĩnga, tɩ bõe, yaoogã dag n pẽeme.</verse>
			</chapter>
			<chapter number="20">
				<verse number="1">Dimaasã daar yibeoog pĩnda, a Maari Madelɛn kẽnga yaoogẽ wã, rẽ tɩ zĩigã ket n yaa libsgu. La a mikame tɩ b bilga kugrã n bas yaoogã.</verse>
				<verse number="2">Yẽ zoeeme n tɩ yãnd a Sɩmo Pɩyɛɛr ne karen-biig a to wã a Zezi sẽn dag n nongã, n yeel-b tɩ yaa: B yiisa Zu-soabã yaoogẽ wã, la tõnd ka mi b sẽn tɩ bĩng-b zĩig ning ye.</verse>
				<verse number="3">A Pɩyɛɛr ne karen-biig a to wã yiime n na n kẽng yaoogẽ wã.</verse>
				<verse number="4">Bãmb b yiibã ra zoetame, la karen-biig a to wã zoee tao-tao n yɩɩg a Pɩyɛɛr, n deng-a n ta yaoogẽ wã.</verse>
				<verse number="5">A sulgame n gese, n yã pɛɛlã sẽn be be wã, la a yaool n ka kẽ ye.</verse>
				<verse number="6">A Sɩmo Pɩyɛɛr sẽn dag n pʋgd yẽ wã taame. A kẽe yaoogẽ wã, n mik tɩ pɛɛlã bee be.</verse>
				<verse number="7">Peend ning b sẽn dag n lud a Zezi zug ne-wã me dag n bee be, la a ka naag ne a taabã ye, la b gil-a lame n dɩgl toor.</verse>
				<verse number="8">Dẽ, karen-biig a to wã, sẽn deng-a n ta wã me kẽe yaoogẽ wã n yã bũmb nins sẽn be be wã, la a tẽeme.</verse>
				<verse number="9">Bala, a dag n nan ka wʋm Wẽnnaam gʋls-sõngã sẽn yet t'a Zezi tog n vʋʋgame wã võor ye.</verse>
				<verse number="10">La karen-biisã lebg n kuila b yiya.</verse>
				<verse number="11">A Maari yaool n dag n yasa yɩng yaoogã sɛɛgẽ n yãbda. A yãbdame, la a sulgame n na n ges yaoogã pʋgẽ,</verse>
				<verse number="12">la a yãa malegs a yiib sẽn yer fu-peelse, n zĩ zĩig ning b sẽn dag n gãneg a Zezi wã. A yen dag n zĩi zugã zĩigẽ, t'a yen zĩ nao wã zĩigẽ.</verse>
				<verse number="13">Malegsã yeela pagã yaa: Paga, yaa wãn tɩ fo yãbda? La a leokame tɩ yaa b sẽn dɩk a Zu-soabã t'a ka mi b sẽn ning-b zĩig ningã yĩnga.</verse>
				<verse number="14">Pagã sẽn gomd a woto wã, a wẽnegame n yãnd a Zezi sẽn yɛs yĩngri, la a dag n ka mi tɩ yaa bãmb ye.</verse>
				<verse number="15">A Zezi yeel-a lame yaa: Paga, bõe tɩ fo yãbda? Ãnna la fo baooda? La pagã sẽn tẽed tɩ yaa tɩɩsã soab la sẽn gomd ne yẽ wã, a yeelame yaa: M kẽema, sã n yaa yãmb n dɩk-b bɩ y togs maam yãmb sẽn bĩng-b zĩig ning tɩ m na tɩ rɩk-ba.</verse>
				<verse number="16">A Zezi yeel-a lame yaa: Maari! A Maari wẽnemdame n yeel ne hebre goam tɩ rabuni, sẽn dat n togs tɩ karen-saamba.</verse>
				<verse number="17">A Zezi yeel-a lame yaa: Ra sɩɩs-m ye. Mam nan ka rʋ m ba nengẽ ye. Kẽng m ba-biisã nengẽ n tɩ yeel-b tɩ mam dʋʋda m ba sẽn ya yãmb ba wã nengẽ, mam Wẽnnaam sẽn ya yãmb Wẽnnaamã nengẽ.</verse>
				<verse number="18">A Maari Madelɛn waa n togsa karen-biisã t'a yãnda Zu-soabã, la tɩ b yeela yẽnda bõn-kãense.</verse>
				<verse number="19">Da-kãng sẽn ya dimaas daarã yʋngo, doog ning a Zezi karen-biisã sẽn dag n be wã noy dag n pagame, bãmb sẽn zoet Zuif-rãmbã yĩnga. A Zezi waame n yals bãmb sʋk n yeel-b yaa: Bɩ laafɩ zĩnd ne yãmba!</verse>
				<verse number="20">A Zezi sẽn yeel woto, b wilga b karen-biisã b nusã ne b lʋgrã. Karen-biisã sẽn yãnd Zu-soabã, b kɩdmame.</verse>
				<verse number="21">A Zezi leb n yeel-b lame yaa: Bɩ laafɩ zĩnd ne yãmba! Mam me tʋmda yãmb wa m ba sẽn tʋm maamã.</verse>
				<verse number="22">Gom-kãens zugẽ, a Zezi fʋʋsa bãmb zug n yeel-ba: Reeg-y Sɩɩg-sõngo.</verse>
				<verse number="23">Neb nins yãmb sẽn na n kõ sugrã na n paama sugri, la neb nins yãmb sẽn na tõdg sugrã kõn paam sugr ye.</verse>
				<verse number="24">Karen-biisã piig la a yiibã ned a yembre, a Toma b sẽn boond tɩ Didimã dag n ka be ne a taabã wakat ning a Zezi sẽn wa wã ye.</verse>
				<verse number="25">Dẽ, karen-biis a taabã yeela yẽnda yaa: Tõnd yãnda Zu-soabã! La a yeela bãmb yaa: Mam sã n ka yãnd kutã bãn b nusẽ wã, mam sã n ka tʋm m nug-bil kutã bogdẽ wã, la m sã n ka tʋm m nug bãmb lʋgrẽ wã, mam kõn tol n tẽ ye.</verse>
				<verse number="26">Rasem a nii rẽ zugẽ, a Zezi karen-biisã da leb n tigma taab roogẽ wã, la a Toma dag n bee ne bãmba. Kʋɩlemsã dag n pagame, la a Zezi waa n yalsa bãmb sʋk n yeel-b yaa: Bɩ laafɩ zĩnd ne yãmba!</verse>
				<verse number="27">La b yeela a Toma yaa: Tẽeg f nug-bilã ka. Ges mam nusã. Tẽeg f nugã n tʋm mam lʋgrẽ wã me, la f tẽ n da yɩ ka-tẽeb soab ye.</verse>
				<verse number="28">A Toma leoka bãmb n yeele: Mam Zu-soaba la mam Wẽnnaam!</verse>
				<verse number="29">A Zezi yeela yẽnda yaa: Yaa fo sẽn yã maamã yĩng la fo tẽeda. Bark bee neb nins sẽn ka yã n yaool n tẽedã zutu.</verse>
				<verse number="30">Bõn-bãn wʋsg a taab la a Zezi maan b karen-biisã taoor tɩ ka gʋls seb-kãngã pʋgẽ ye.</verse>
				<verse number="31">La bãmbã sẽn gʋlsã, yaa tɩ yãmb na tẽ t'a Zezi yaa Kirist, Wẽnnaam Bi-ribla, la tɩ yãmb na paam vɩɩm bãmb yʋʋrã yĩnga, yãmb sẽn tẽ wã yĩnga.</verse>
			</chapter>
			<chapter number="21">
				<verse number="1">Rẽ zugẽ, a Zezi puka b meng ne karen-biisã Tiberyaad ko-kãsengã noore. Ad b sẽn puk b meng to-to:</verse>
				<verse number="2">A Zezi karen-biisã rag n bee ne taaba: A Sɩmo Pɩyɛɛr ne a Toma b sẽn boond tɩ Didim, la a Natanayɛl sẽn yit Galile Kana wã, la a Zebde kom-dibli wã ne a Zezi karen-biis a taab a yiibu.</verse>
				<verse number="3">A Sɩmo Pɩyɛɛr yeelame t'a na n tɩ yõga zĩma, la neb a taabã yeel-a lame tɩ bãmb me na n tũu yẽnda. B yiime n tɩ kẽ koom koglgo. B ka yõk fɩ yʋn-kãng ye.</verse>
				<verse number="4">Yibeoog sẽn ta, a Zezi dag n bee kʋɩl-koakẽ wã, la karen-biisã dag n ka mi tɩ yaa a Zezi ye.</verse>
				<verse number="5">A Zezi yeel-b lame yaa: M kamba, yãmb ka tar sẽn na rɩ laa? B leoka a Zezi tɩ ayo.</verse>
				<verse number="6">A Zezi yeel-b lame yaa: Lob-y zĩm-gãmbrã koglgã rɩtgo, la y na paame. Dẽ, b loba zĩm-gãmbrã, la b dag n ka le tõe n tak-a ye, zĩmã waooglem yĩnga.</verse>
				<verse number="7">Dẽ, karen-biig ning a Zezi sẽn dag n nongã yeela a Pɩyɛɛr yaa: Yaa Zu-soabã! A Sɩmo sẽn wʋm tɩ yaa Zu-soaba yee, la a yeelg a fuugu, bala, a dag n yaa beelle, la a yɩk n lʋɩ koomẽ wã.</verse>
				<verse number="8">Karen-biis a taabã taee zĩm-gãmbrã sẽn pid ne zĩmã ne koom-koglgã n wa, bala, b ne tẽngã dag n ka yɩɩd nao-yakem koabg la pis-nu ye.</verse>
				<verse number="9">Bãmb sẽn yi koomẽ wã n ta tẽnga, bãmb yãa bug-saal sẽn wit tɩ zĩm be a zugu, n paas buri.</verse>
				<verse number="10">A Zezi yeel-b lame tɩ b wa ne zĩmã b sẽn yõg paalmã.</verse>
				<verse number="11">A Sɩmo Pɩyɛɛr kẽe koom-koglgẽ wã n vuug zĩm-gãmbrã n yiisi, la a dag n pida ne zĩm-bɛd koabg la pis-nu la a tãabo. La baa ne zĩmã sẽn dag n waoog a woto wã, zĩm-gãmbrã ka kẽeg ye.</verse>
				<verse number="12">A Zezi yeel-b lame: Wa n dɩ-y-yã. La karen-biisã ned baa a yen ka saag n sok-b bãmb sẽn yaa a soab ye, bala, b dag n miime tɩ yaa Zu-soabã.</verse>
				<verse number="13">A Zezi kolgame n dɩk burã n kõ-ba, la b kõ-b zĩmã me.</verse>
				<verse number="14">A Zezi sẽn vʋʋg n yi kũum sʋkã tɛka, naoor a tãab moasã la b puk b meng ne b karen-biisã.</verse>
				<verse number="15">Bãmb sẽn dɩ n sa, a Zezi yeela a Sɩmo Pɩyɛɛr yaa: A Zonaas biig a Sɩmo, dẽ yĩnga fo nonga maam n yɩɩd bãmbã sẽn nong maamã? A leoka bãmb yaa: N-ye, Zu-soaba! Yãmb miime tɩ mam nonga yãmba. A Zezi yeel-a lame yaa: Ges mam pe-bi wã yelle.</verse>
				<verse number="16">B leb n yeel-a-la naoor a yiib soab yaa: A Zonaas biig a Sɩmo, dẽ yĩnga, fo nonga maam? A Pɩyɛɛr leoka bãmb n yeele: N-ye, Zu-soaba! Yãmb mi tɩ mam nonga yãmba. A Zezi yeel-a lame yaa: Yɩ mam piisã pe-kɩɩma.</verse>
				<verse number="17">B yeela yẽnda naoor a tãab soab yaa: A Zonaas biig a Sɩmo, dẽ yĩnga fo nonga maam? A Pɩyɛɛr sũur sãamame, a Zezi sẽn sok yẽnda naoor a tãab moasã tɩ rẽnda yĩnga yẽ nonga bãmbã yĩnga. La a leoka bãmb n yeele: Zu-soaba, yãmb mii bũmb fãa. Yãmb miime tɩ mam nonga yãmba. A Zezi yeel-a lame yaa: Ges m piisã yelle.</verse>
				<verse number="18">Sɩd-sɩdã, mam yeta foom tɩ fo sẽn dag n ya bi-bɩɩgã, fo dag n sẽbgda f sɛɛg sẽbdga, n dabd f sẽn datẽ. La fo sã n wa n kʋʋle, fo na n zẽka f bãgdo, tɩ ned a to sẽb foom f sẽbdgã, n tall foom n kẽng f sẽn ka ratẽ ye.</verse>
				<verse number="19">A Zezi goma a woto n na n wilg kũum ning buud a Pɩyɛɛr sẽn na n ki n kõ Wẽnnaam waoogrã. A Zezi sẽn gom a woto n sa, b yeel-a lame yaa: Wa n tũ maam!</verse>
				<verse number="20">A Pɩyɛɛr wẽnegame n yã karen-biig ning a Zezi sẽn nongã t'a wat bãmb nengẽ. Yaa soab kãng n kɩll a Zezi yãoogẽ dɩɩbã wakat n sok bãmb tɩ: Zu-soaba, yaa ãnna n na n zãmb yãmb n yõk n kõ wã?</verse>
				<verse number="21">A Pɩyɛɛr sẽn yã yẽ, a soka a Zezi yaa: Zu-soaba, la bõe n na n paam rao-kãngã?</verse>
				<verse number="22">A Zezi yeel-a lame yaa: Mam sã n dat t'a vɩɩmd hal tɩ mam wa, bʋg n pak foom? Fo yẽ ye n wa n tũ maam.</verse>
				<verse number="23">Gom-kãng zugẽ, gomd n saag ba-biisã sʋk n yetẽ tɩ karen-bi-kãng ka na n ki ye. A Zezi yaool n ka yeel t'a ka na n ki ye. B yeelame tɩ bãmb sã n dat t'a vɩɩmd hal tɩ bãmb wa, bʋg n pak a Pɩyɛɛre?</verse>
				<verse number="24">Yaa karen-bi-kãng n kɩt bõn-kãens kaseto, la a gʋls-ba. La tõnd miime t'a kasetã yaa sɩda.</verse>
				<verse number="25">A Zezi maana bũmb wʋsg a taaba. Ned sã n dag n na n gʋlsẽ yɛla fãa yembr-yembre, mam ka tẽed tɩ dũni meng dag n na tõog n deegẽ sɛbã b sẽn na n gʋlsã ye.</verse>
			</chapter>
		</book>
		<book number="44">
			<chapter number="1">
				<verse number="1">Teofill, mam dẽenem sebrã pʋgẽ, mam wilga bũmb nins fãa a Zezi sẽn sɩng n maan la b zãms nebã,</verse>
				<verse number="2">hal tɩ ta daar ning bãmb sẽn zẽk n kẽng arzãna. Sẽn deng a Zezi sẽn na n zẽke, b kõo b tõodã tẽn-tʋmdb nins bãmb sẽn tũusã, ne Sɩɩg-sõng pãnga.</verse>
				<verse number="3">A Zezi namsgã zugẽ, b maana bũmb wʋsg n na n wilg b karen-biisã tɩ b vɩɩme. A Zezi puka b meng ne tẽn-tʋmdbã rasem pis-naase, n gom ne bãmb Wẽnnaam soolmã yelle.</verse>
				<verse number="4">Daar a yembre, a Zezi da zĩ ne tẽn-tʋmdbã n dɩtẽ, la b yeel-b lame yaa: Da zãag-y ne Zeruzalɛm ye. Pa-y be n gũ bũmb ning m ba sẽn da kãabã, kũun ning mam sẽn da gom ne yãmb a yellã.</verse>
				<verse number="5">Bala, a Zã ra lisa nebã koomẽ. La yãmba, rasem bilf sã n paase, yãmb na n paama lisg Sɩɩg-sõng pʋgẽ.</verse>
				<verse number="6">La tẽn-tʋmdbã sẽn da tigim taabã soka a Zezi yaa: Zu-soaba, yaa moasã la y na n deeg Israyɛl soolmã n lebs-ba?</verse>
				<verse number="7">A Zezi leok-b lame yaa: Ka be ne yãmb tɩ bãng wakate la sasa ning m ba sẽn yãk ne noor ning b sẽn tarã ye.</verse>
				<verse number="8">La Sɩɩg-sõng sã n wa yãmb zutu, y na n deega pãnga, la yãmb na n yɩɩ mam kaset dãmb Zeruzalɛm, la Zude soolmã fãa, la Samari, la hal tɩ ta dũni tɛk fãa.</verse>
				<verse number="9">A Zezi sẽn gom a woto n sɛ, b zẽkame tɩ nebã get-ba. La sawadg lilla a Zezi tɩ nebã ka le ne-b ye.</verse>
				<verse number="10">La bãmb sẽn da ket n get yĩngr wakat ning a Zezi sẽn zẽkdã, haya! Raop a yiib sẽn yer fu-peels waa n yalsa bãmb sɛɛgẽ</verse>
				<verse number="11">n yeel-b yaa: Galile neba, yaa bõe tɩ y yas n get yĩngri? Zezi kãngã Wẽnnaam sẽn zẽk tɩ b yi yãmb sʋk to-to n kẽng arzãn tɩ yãmb yã wã, b na n lebg n waa a woto bala.</verse>
				<verse number="12">Dẽ, tẽn-tʋmdba yii tãng ning sẽn boond tɩ Oliiv tɩɩs tãngã n sig n leb Zeruzalɛm. Tãngã zãrem ne Zeruzalɛm zemsa vʋʋsg daar kẽnd bala.</verse>
				<verse number="13">La bãmb sẽn ta Zeruzalɛm, b rʋʋ yĩngr doogã, zĩig ning bãmb sẽn minim n sigdã. Dag n yaa a Pɩyɛɛr ne a Zã la a Zak la a Ãndre la a Filip la a Toma la a Bartelemi la a Matye la a Alfe biig a Zak la a Sɩmo sẽn ya Zelot ne a Zak biig a Zuud.</verse>
				<verse number="14">Bãmb fãa lagma taab ne yam a yembr n kẽngd taoor n pʋʋsd daar fãa, ne pagbã, la a Zezi ma a Maari ne a Zezi ma-biisã.</verse>
				<verse number="15">Badaare, a Pɩyɛɛr yika a ba-biis a taabã sʋka, la b sõorã da taa neb koabg la pisi, n yeel yaa:</verse>
				<verse number="16">M saam-biisi, ra yaa tɩlɛ tɩ bũmb ning Sɩɩg-sõng sẽn da gom ne a Daviid noor tɩ b gʋls gʋls-sõamyã pʋsẽ, n deng n togs t'a Zudaas na n lʋɩɩ neb taoor tɩ b wa n yõk a Zezi wã paam pidsgu.</verse>
				<verse number="17">A Zudaas ra yaa tõnd sullã ned a yen, la a ra paama a pʋɩɩr ne tõnd tʋʋmdã.</verse>
				<verse number="18">La rao-kãng rɩka ligd ning a sẽn paam a yel-wẽndã poorẽ wã n da pʋʋgo, la a lʋɩɩme t'a zugã reng taoore, t'a pʋgã pusg t'a yãadã yʋlʋm.</verse>
				<verse number="19">La Zeruzalɛm tẽngã neba fãa wʋma bõn-kãnga. Rẽ n kɩt tɩ b pʋd pʋʋgã yʋʋr ne b buudã goam tɩ "Hakeldama" sẽn dat n togs tɩ zɩɩm pʋʋgo.</verse>
				<verse number="20">Mik b gʋlsa yɩɩn-sõamyã sebr pʋgẽ n yeel yaa: Bɩ a yirã lebg raboogo, tɩ ned ra zĩnd be ye. La tɩ ned a to reeg yẽ tʋʋmdã. 21-22 Rẽ wã, tɩ d gẽes neb nins sẽn zĩnd-b ne tõnd wakat ning Zu-soab a Zezi sẽn dag n tar tõnd n kẽnd la b watẽ, sẽn sɩng ne wakat ning a Zã sẽn lis bãmbã n tãag daar ning Wẽnnaam sẽn zẽk bãmb n bas tõndã sʋka, n yãk ned a yembr t'a naag tõnd n kɩs a Zezi vʋʋgrã kaseto.</verse>
				<verse number="21">Bãmb wilga neb a yiibu: A Zozɛf b sẽn boond t'a Barsabas la b boondẽ me t'a Zustus ne a Matyaas.</verse>
				<verse number="22">Dẽ, bãmb fãa pʋʋsa a woto: Zu-soaba, yãmb sẽn mi neba fãa sũyã, wilg-y ned ning yãmb sẽn yãk bãmb b yiibã sʋka,</verse>
				<verse number="23">t'a kẽ tʋʋmdã pʋgẽ, n yɩ tẽn-tʋmd n led a Zudaas zĩigẽ, t'a basame n kẽng zĩig ning sẽn segd ne-a.</verse>
				<verse number="24">Bãmb maana bãnde n na n yãk ned a yembre, la bãndã yõka a Matyaas. La yẽ naaga tẽn-tʋmdb piig la a yembrã sullẽ.</verse>
			</chapter>
			<chapter number="2">
				<verse number="1">Pãntekotã daar sẽn ta, bãmb fãa ra tigma taab zĩig a yembre.</verse>
				<verse number="2">La tao-tao bala, bʋrg sẽn wẽnd sob-kãseng sẽn fugd bʋrg yii arzãn n wa n pid roog ning pʋg bãmb sẽn da zĩ wã.</verse>
				<verse number="3">La bãmb yãa bũmb sẽn wẽnd wa zɛlma, n ya wa bug-witim, n welg taab n sig ned kam fãa zugu.</verse>
				<verse number="4">Bãmb fãa pida ne Sɩɩg-sõngo. La b sɩngame n gom gom-zẽn wa sẽn zems Sɩɩgã sẽn kõ-b tɩ b goma.</verse>
				<verse number="5">Mik tɩ Zuif-rãmb sẽn sakd tẽebã sõama, sẽn yi soolem nins fãa sẽn be dũniyã tɛkã, n wa n be Zeruzalɛm.</verse>
				<verse number="6">Bʋrgã sẽn maanã, neb kʋʋng wʋsg tigma taaba. La bãmb fãa yɛɛsa wʋsgo, ned kam fãa sẽn da wʋmd tẽedbã sẽn gomd ne yẽ meng goama yĩnga.</verse>
				<verse number="7">La a linga bãmb tɩ b yɛɛs n yetẽ yaa: Nin-kãensa fãa sẽn gomdã, b ka Galile neb wɛ?</verse>
				<verse number="8">La yɩɩ a wãn tɩ tõnd ned kam fãa wʋmd bãmb sẽn gomd tõnd mens goam d sẽn dog ne a wã?</verse>
				<verse number="9">Neb sẽn yit Part la Meed ne Elam dãmba, ne neb nins sẽn yi Mezopotami la Zude la Kapados la Põ ne Azi soolem,</verse>
				<verse number="10">la Firzi la Pamfili ne Ezipt la Libi soolem toadgã sẽn pẽ Sirɛn.</verse>
				<verse number="11">La neb nins sẽn yi Rom n ya Zuif-rãmba la bu-zẽms sẽn sakd Zuif-rãmba kaorengo, la Kɛrɛt neba ne Arabi neb bee tõnd sʋka. La baoosgo tõnd wʋmda b sẽn gomd Wẽnnaam tʋʋm kãsmsã ne tõnd mens goama!</verse>
				<verse number="12">Bãmb fãa yɛɛsame n da ka mi b sẽn na tags tɩ bũmb ning ye. La b goma ne taab n yeel tɩ bõn-kãngã võor yaa bõe.</verse>
				<verse number="13">La neb a taab ra yaanda tẽedbã n yetẽ tɩ b yũu rã-toose n tɩge.</verse>
				<verse number="14">Dẽ, a Pɩyɛɛr yika yĩngr ne neb piig la a yembrã n zẽk a koɛɛg n gom ne neb kʋʋngã a woto: Yãmb Zuif-rãmba, la yãmb fãa sẽn be-b Zeruzalɛm, bãng-y bõn-kãnga la y kelg mam goama neere.</verse>
				<verse number="15">Nin-kãensã ka yũ rãam wala yãmb sẽn tẽedã ye. Bala, nan ket n yaa yibeoogo, wakat a wɛ bala.</verse>
				<verse number="16">La yaa bũmb ning Wẽnnaam no-rɛɛs a Zowɛl sẽn da togsã:</verse>
				<verse number="17">"Wẽnnaam yeelame yaa: Yaoolem wakate, mam na n pʋdga m Sɩɩgã ninsaalbã buud fãa zutu. Yãmb kom-dibli la y kom-pugli na n togsa bãngr goama. Yãmb kom-bɩɩs na n yãa vẽnegre, la yãmb nin-kẽemb na n paama zãmsdo.</verse>
				<verse number="18">N ye! Ra-kãens daare, mam na n pʋdga m Sɩɩgã m tʋmtʋmd-raopa la m tʋmtʋmd-pogs zutu, la b na n togsa bãngr goama.</verse>
				<verse number="19">Mam na n maana bõn-yɛɛsds yĩngri, saasẽ, la bõn-bãn dũniyã zugu, zɩɩm, la bugum, la bug-zõos na n zĩndame.</verse>
				<verse number="20">Wĩndgã na n lebga lik bida, la kiuugã na n lebga wa zɩɩm, tɩ Zu-soabã daarã sẽn ya ra-kãseng la sẽn be ziirã yaool n wa.</verse>
				<verse number="21">La ned ning fãa sẽn na n pʋʋs ne Zu-soaba yʋʋr na n paama fãagre."</verse>
				<verse number="22">Yãmb Israyɛl neba, kelg-y gom-kãensã. Yãmb mens miime tɩ yaa Nazarɛt dao a Zezi la Wẽnnaam tall n maan bõn-bãnã la bõn-yɛɛsds la bãn yãmb sʋka, n wilg tɩ yaa bãmb n tʋm-ba.</verse>
				<verse number="23">B zãmba rao-kãnga, n yõk n kõ yãmb wa sẽn zems Wẽnnaam yam-yãkrã, la bãmb sẽn da pĩnd n yeelã. Yãmb kɩtame tɩ yel-wẽn maandb ka a Zezi da-pɩk zug n kʋ-ba.</verse>
				<verse number="24">La Wẽnnaam vʋʋga bãmb n fãag-b kũum pãng nugẽ. Tɩ bõe, kũumã pãng ra ka tõe n tall bãmb ye.</verse>
				<verse number="25">Bala, a Daviid dag n goma b yell n yeel yaa: "Mam dag n yãta Zu-soaba mam taoor wakat fãa. Bala, bãmb bee ne maam, sẽn na n yɩl tɩ bũmb da wa n miim maam ye.</verse>
				<verse number="26">Woto yĩnga, mam sũur pida ne sũ-noogo, la mam zelemd kɩdemdame. La baa mam yĩngã na n vʋʋsa tẽeb pidsg gũudem pʋgẽ.</verse>
				<verse number="27">Tɩ bõe, yãmb ka na n bas maam kɩɩm-kulg pʋgẽ ye, la yãmb kõn bas y sõmblem soabã t'a pa yaoogẽ n põog ye.</verse>
				<verse number="28">Yãmb wilga maam vɩɩm soaya: Yãmb na n pida maam ne sũ-noog y nengẽ."</verse>
				<verse number="29">M saam-biisi, kõ-y maam noor tɩ m gom ne yãmb tõnd yaab a Daviid yell vẽenega: Bãmb kiime, tɩ b mum-ba, la b yaoog ket n bee tõnd sʋk hal tɩ ta rũnna.</verse>
				<verse number="30">La bãmb da yaa Wẽnnaam no-rɛɛsa, n mi tɩ Wẽnnaam dag n wẽename n kãab bãmb n yeel tɩ b na n kɩtame tɩ b yagensa sʋka, a yembr sẽn yit bãmb buud pʋgẽ zaoond b naama geer zugu.</verse>
				<verse number="31">A Daviid da reng n goma Kiristã vʋʋgr yell n yeel tɩ b ka bas Kirist kɩɩm-kulg ye, la b yĩngã ka pa yaoogẽ n põog ye.</verse>
				<verse number="32">Yaa Zezi kãng la Wẽnnaam sẽn vʋʋgã, la tõnd fãa yaa bõn-kãng kaset dãmba.</verse>
				<verse number="33">A Zezi zẽkame n be Wẽnnaam dɩtgo, la bãmb deega Sɩɩg-sõngã b sẽn da kãabã, b ba wã nengẽ, n pʋdg-a tõnd zutu. La yaa bõn-kãng la yãmb sẽn yãt la y wʋmd moasã wã.</verse>
				<verse number="34">Tɩ bõe, a Daviid meng ka rʋ arzãn ye, la a yeelame tɩ Zu-soab a Wẽnd yeela yẽ Zu-soaba yaa: "Wa n zĩnd mam dɩtgo,</verse>
				<verse number="35">hal tɩ m kɩt tɩ f tab f bɛɛbã."</verse>
				<verse number="36">Dẽ yĩngã, Israyɛl buudã fãa, bãng-y sɩd-sɩd tɩ Zezi kãng yãmb sẽn ka da-pɩkã zugã, Wẽnnaam kɩtame tɩ bãmb lebg Zu-soaba la Kirist.</verse>
				<verse number="37">La nebã sẽn wʋm gom-kãnga, a sɩɩsa bãmb sũyã. La b soka a Pɩyɛɛr ne tẽn-tʋmdba a taabã yaa: D saam-biisi, tõnd tog n maana bõe?</verse>
				<verse number="38">A Pɩyɛɛr yeel-b lame yaa: Tek-y yam n kos sugri, la bɩ ned kam fãa sak n deeg koom lisg ne a Zezi Kirist yʋʋr a yel-wẽna sugr kũun yĩnga. Dẽ, y na yaool n deeg Wẽnnaam kũuna sẽn ya Sɩɩg-sõngã.</verse>
				<verse number="39">Tɩ bõe, Wẽnnaam kãabgã yaa yãmb ne y kamb yĩnga, la neb nins fãa sẽn be zĩ-zãrgã yĩnga, la neb nins fãa tõnd Wẽnnaam sẽn na n boolã me yĩnga.</verse>
				<verse number="40">A Pɩyɛɛr leb n goma goam a taab n kɩs kaset n sagl-b ne pẽdgr n yeel-b tɩ b fãag b mens n yi zamaan kãnga sẽn ya wẽngã pʋgẽ.</verse>
				<verse number="41">Neb nins sẽn sak a Pɩyɛɛr goama paama koom lisgu. La badaare, karen-biis sõor sẽn kolg tus a tãab n paase.</verse>
				<verse number="42">Bãmb da sakda tẽn-tʋmdba zãmsga neere, n vɩ ba-biis lagem-n-taar pʋgẽ, la b kaood burã n dɩt ne taaba, la b pʋʋsd ne taaba.</verse>
				<verse number="43">La yɛɛsg ra tara neba fãa, tɩ bõe, tẽn-tʋmdbã ra maanda bõn-yɛɛsds ne bõn-bãn wʋsgo.</verse>
				<verse number="44">Tẽedba fãa ra naaga taaba zĩ-yende, n dɩk b paoongã fãa n naag taaba.</verse>
				<verse number="45">B ra koosda b paoongã ne b sẽn tarã n pʋɩt ligdã tɩ tat neba fãa, tɩ ned kam fãa paamd sẽn zemsd sẽn tõe sõng-a.</verse>
				<verse number="46">Daar fãa, bãmb da naagda taab noor a yembr n be wẽnd-doogẽ wã. Bãmb da naagda taab n dɩt rɩɩbã b yiyã pʋse, la b dag n dɩta b rɩɩbã ne sũ-noogo, la ne sũy sẽn ya sõama.</verse>
				<verse number="47">Bãmb da pẽgda Wẽnnaam. La neba fãa ra nong-b lame. La daar fãa, Zu-soabã da fãagda neb n paasd wẽnd-doogẽ wã.</verse>
			</chapter>
			<chapter number="3">
				<verse number="1">Zaabr lɛɛr a tãab sẽn ya pʋʋsgã wakat sẽn ta, a Pɩyɛɛr ne a Zã da tũu taab n kẽng wẽnd-doogẽ wã.</verse>
				<verse number="2">La rao a ye sẽn dog ne komsem n da be be. La b ra rɩkda yẽ daar fãa n wat n zĩndgd-a wẽnd-doogã noor ninga b sẽn boond tɩ rigno-neerã t'a bõosd neb nins sẽn da kẽed wẽnd-doogẽ wã.</verse>
				<verse number="3">La rao wã sẽn yã a Pɩyɛɛr ne a Zã sẽn dat n kẽ wẽnd-doogẽ wã, yẽ bõos-b lame.</verse>
				<verse number="4">A Pɩyɛɛr ne a Zã gesa yẽnda n yeel-a t'a ges bãmba.</verse>
				<verse number="5">La rao wã gesa a Pɩyɛɛr ne a zã n tẽed tɩ bãmb na n kõ-a-la bũmbu.</verse>
				<verse number="6">La a Pɩyɛɛr yeel-a lame yaa: Mam ka tar wanzuri wala sãnem ye, la mam kõta foo bũmb ninga mam sẽn tarã, ne a Zezi Kirist sẽn yi Nazarɛt yʋʋre, yik n kẽne!</verse>
				<verse number="7">La a Pɩyɛɛr gãda rao wã nug-rɩtgo, n kɩt t'a yiki. La wakat kãng bala koamsã nao wã ne a nao-sẽbã lebga kãenkãe.</verse>
				<verse number="8">La yẽ yika wʋgʋp n yals yĩngr n sɩng kẽna. La yẽ kẽname n tũ bãmb n kẽ wẽnd-doogẽ wã n yɩgd n tiimsid n pẽgd Wẽnnaam.</verse>
				<verse number="9">Nebã fãa yãnda yẽ sẽn kẽnd la a pẽgd Wẽnnaamã.</verse>
				<verse number="10">La bãmb bãngame tɩ yaa rao ninga sẽn da zĩ wẽnd-doogã rignoor ninga sẽn boond tɩ neerã n bõosdẽ wã, la b sẽn yã bũmb ninga sẽn maan rao wã, dabeem yõk-b lame tɩ b yɛɛs wʋsgo.</verse>
				<verse number="11">La rao wã sẽn da pʋgd a Pɩyɛɛr ne a Zã wã, neba fãa yɛɛsame n zoe n kẽng bãmb nengẽ, zĩig sẽn boond t'a Salmo veranda wã.</verse>
				<verse number="12">A Pɩyɛɛr sẽn yã woto, a yeela nebã yaa: Yãmb Israyɛl neba, yaa bõe tɩ bõn-kãnga yɛɛs yãmba? La yaa bõe yĩng tɩ yãmb get tõnd a woto wala yaa ne tõnd pãng wala d sõmblem yĩng la d tõog n kɩt rao-kãnga kẽnda?</verse>
				<verse number="13">Yaa Abraham ne Izak la a Zakob Wẽnnaam sẽn ya tõnd yaab-rãmba Wẽnnaamã n waoog b tẽn-tʋmd a Zezi. Yaa bãmb la yãmb sẽn da zãmb n yõk n kɩs a Pilat, t'a Pilat da tags n dat n bas-b tɩ yãmb tõdg yẽnda taoorã.</verse>
				<verse number="14">Yãmb tõdga sõmblem la tɩrlem soabã, n kos tɩ b bas nin-kʋʋdã n kõ-yã.</verse>
				<verse number="15">La y yaool n kɩt tɩ b kʋ vɩɩm-naabã. La Wẽnnaam vʋʋg-b lame tɩ b yi kũum sʋk n vɩ. Tõnd yaa bõn-kãng kaset dãmba.</verse>
				<verse number="16">Yaa ne tẽeb la a Zezi yʋʋrã n kõ dao kãngã yãmb sẽn ne la y miẽ wã pãnga tõnd sẽn tẽe bãmb yʋʋrã yĩnga. Yaa tẽeb ne a Zezi n maag rao-kãnga zãng fasɩ yãmb fãa nifẽ.</verse>
				<verse number="17">La moasã, m saam-biisi, mam miime tɩ yaa yãmb ne y nanamsa zɩɩlma yĩng n kɩt tɩ y maan a Zezi a woto.</verse>
				<verse number="18">La Wẽnnaam maana a woto n pids bũmb ninga b sẽn da pĩnd n togs ne b no-rɛɛsdbã fãa noy tɩ bãmb Kiristã na n namsame wã.</verse>
				<verse number="19">Dẽ, tek-y yam n kos sugri tɩ Wẽnnaam tõe n yẽes y yel-wẽna,</verse>
				<verse number="20">woto, Zu-soaba na n kɩtame tɩ yolsg wakat wa. La b na n tʋma Kirist a Zezi bãmb sẽn da yãk yãmb yĩngã.</verse>
				<verse number="21">A Zezi tog zĩnda arzãn nanda hal tɩ Wẽnnaam sẽn da togs bũmb ningã fãa wakat sẽn loogã ne b no-rɛɛs sõamyã noyã manegre wakat ta.</verse>
				<verse number="22">A Moyiis ra yeelame: "Zu-soaba sẽn ya yãmb Wẽnnaam na n yãka b no-rɛɛs sẽn ya wa maam yãmb buudã sʋk n kõ-yã. Yãmb na n kelga bũmb nins fãa yẽ sẽn na n togs yãmbã.</verse>
				<verse number="23">La ned ning sẽn ka kelgd-a Wẽnnaam no-rɛɛs kãnga, b na n menes-a-la Wẽnnaam nebã sʋka."</verse>
				<verse number="24">La Wẽnnaam no-rɛɛsdbã fãa sẽn sɩng ne a Sãmwɛll la sẽn pʋgl-b bãmba me goma ra-kãens yelle.</verse>
				<verse number="25">Yãmb yaa Wẽnnaam no-rɛɛsdba kamba, la kaool ninga Wẽnnaam sẽn maan ne tõnd yaab-rãmbã kamba, Wẽnnaam sẽn yeela Abraham tɩ dũniyã buud fãa na n paama bark bãmb yagensã maasem yĩngã.</verse>
				<verse number="26">Yaa yãmb yĩng pipi la Wẽnnaam yãk b tẽn-tʋmd n tʋm-b yãmb nengẽ, tɩ ned kam fãa yãmb sʋkã sã n wẽnemd n bas a yel-wẽna bɩ b ning-a barka.</verse>
			</chapter>
			<chapter number="4">
				<verse number="1">A Pɩyɛɛr ne a Zã sẽn da ket n gomd ne nebã, maan-kʋʋdbã ne wẽnd-doog gũudba naab la Saduusẽ-dãmba waame.</verse>
				<verse number="2">Bãmb sũyã puuga wʋsg ne tẽn-tʋmdba yiibã sẽn da zãmsd nebã la b moondẽ n yetẽ tɩ neb nins sẽn tũud a Zezi wã na n vʋʋg n bas a kũum wala a Zezi sẽn vʋʋg n bas kũuma.</verse>
				<verse number="3">La b yõga tẽn-tʋmdbã n kɩs gũudbã tɩ b gũ-b hal tɩ beoog vẽege, bala wĩndga da zoe n kẽeme.</verse>
				<verse number="4">Baoosgo, neb nins sẽn da wʋm koe-moonegã, wʋsg tẽeme. Neba sẽn tẽ wã sõor kolga tus a nu.</verse>
				<verse number="5">La vẽkembeoogo, Zuif-rãmba nanamse la kãsem-dãmba ne tõog karen-saam-dãmbã,</verse>
				<verse number="6">la maan-kʋʋdbã kãsem a Ãnn ne a Kayif, la a Zã la a Alegsãndr la neb nins fãa sẽn da ya maan-kʋʋdba kãsem-dãmb buudã tigma taab Zeruzalɛm.</verse>
				<verse number="7">Bãmb talla a Pɩyɛɛr ne a Zã n wa n yals bãmb sʋk n sok-b tɩ yaa ne pãng bʋg wala yaa ne ãnna yʋʋr la b maan bõn-kãnga.</verse>
				<verse number="8">Dẽ, a Pɩyɛɛr sẽn pid ne Sɩɩg-sõngo, yẽ yeel-b lame yaa:</verse>
				<verse number="9">Zuif-rãmba nanamse ne kãsem-dãmba, b sẽn sokd tõnd rũnna n dat bãng maan-neerã tõnd sẽn maan koamsã, la sẽn yɩ to-to tɩ rao-kãng paam maagrã.</verse>
				<verse number="10">Yãmb fãa ne Israyɛl neba fãa bãng-y neere, tɩ yaa ne Nazarɛt dao a Zezi Kirist yãmb sẽn ka da-pɩk zug tɩ Wẽnnaam vʋʋg-b n bas kũuma yʋʋre, n kɩt tɩ rao-kãnga paam laafɩ zãng n yas yãmb fãa taoore.</verse>
				<verse number="11">Wa gʋls sõamyã sẽn yetã, a Zezi yaa: "Kugr ninga yãmb a tãn-metbã sẽn da zagsã, la kug-kãng n lebg roogã pãng kugri."</verse>
				<verse number="12">Fãagr ka be ne ned a to sã ka a Zezi ye. Tɩ bõe, Wẽnnaam ka kõ ned yʋʋr a to ninsaalba sʋk dũniyã zug tɩ tõnd tõe n tũ m paam fãagr ye.</verse>
				<verse number="13">La bãmb sẽn yã a Pɩyɛɛr ne a Zã pɛl-kɛgengã, b yɛɛsame, tɩ bõe, b ra bãngame t'a Pɩyɛɛr ne a Zã yaa nin-zaals sẽn ka paam zãmsgo. La b ra bãngame t'a Pɩyɛɛr ne a Zã ra tũuda a Zezi.</verse>
				<verse number="14">Kaorengã yɛl-bʋ-kaoodbã sẽn yã rao ningã sẽn paam maagrã t'a yik n yas a Pɩyɛɛr ne a Zã sɛɛgẽ wã, b ra ka tar sẽn na leok ye.</verse>
				<verse number="15">La b kõo a Pɩyɛɛr dãmb noor tɩ b yi kaoreng yɛl-bʋ-kaoodba roogẽ. La kaoreng yɛl-bʋ-kaoodbã yẽsa ne taab n yeel yaa: Tõnd na n maana nin-kãensa bõe?</verse>
				<verse number="16">Bala, Zeruzalɛm neba fãa bãnga vẽeneg tɩ nin-kãensa maana bõn-bãn-kãsenga, la tõnd ka tõe n kɩɩs bõn-kãng ye.</verse>
				<verse number="17">La sẽn na n yɩl tɩ yel-kãnga ra saag neba sʋk n paase, wa-y tɩ d gɩdg-b tɩ b ra leb n gom ne ned ba a yen a Zezi yʋʋrã yell ye.</verse>
				<verse number="18">Dẽ, b boola a Pɩyɛɛr ne a Zã n yeel-b tɩ b ra leb n tol n gom la b zãms nebã ne a Zezi yʋʋr ye.</verse>
				<verse number="19">La a Pɩyɛɛr ne a Zã leok-b lame yaa: Yaa tɩrg Wẽnnaam nifẽ tɩ tõnd sak yãmb n yaool n bas Wẽnnaam? Bɩ yãmb mens togse.</verse>
				<verse number="20">Bala, tõnd ka tõe n ka gom bũmb ninga tõnd sẽn yã la d wʋma yell ye.</verse>
				<verse number="21">La kaoreng yɛl-bʋ-kaoodba leb n lenga a Pɩyɛɛr dãmb n leb n bas-b n ka tõog n paam bũmb sẽn na n sɩbg-b ye, b sẽn zoet nebã yĩnga. Tɩ bõe, neba fãa ra pẽgda Wẽnnaam bũmb ninga sẽn maana yĩnga.</verse>
				<verse number="22">Bala, rao ninga maagrã sẽn yɩ bõn-bãndã da tara sẽn yɩɩd yʋʋm pis-naase.</verse>
				<verse number="23">La b sẽn yiis a Pɩyɛɛr ne a Zã n base, bãmb kẽnga b ba-biis a taaba nengẽ, n tɩ togs-b bũmb ning fãa maan-kʋʋdba kãsem-dãmba ne kãsem-dãmba sẽn da yeel bãmbã.</verse>
				<verse number="24">Tẽedba sẽn wʋm yõwã, b lagma taab n pʋʋs Wẽnnaam n yeel yaa: Zu-soaba, yãmb n naan yĩngr la tẽnga, la ko-kãsengã, la bũmb nins fãa sẽn be b pʋsẽ wã,</verse>
				<verse number="25">yãmb n kɩt tɩ tõnd yaab a Daviid sẽn ya yãmb tʋmtʋmda gom ne Sɩɩg-sõng pãnga, n yeel tɩ: "Yaa bõe yĩng tɩ buud toay-toayã sũy puudẽ, la yaa bõe tɩ nebã set sedb sẽn ka võore.</verse>
				<verse number="26">Dũniyã rĩm-dãmba segla b mens zabr yĩnga, la nanamsã lagma taaba, n na n zab ne Zu-soabã la ne bãmb Kiristã."</verse>
				<verse number="27">Tɩ bõe, Herood ne a Põns Pilat sɩd lagma taab Zeruzalɛm ka, ne bʋ-zẽmsã la ne Israyɛl nebã n zab ne yãmb tẽn-tʋmd-sõng a Zezi yãmb sẽn yãkã.</verse>
				<verse number="28">Woto, bãmb pidsa bũmb ninga fãa sẽn zems yãmb sẽn da pĩnd n yãk ne y pãnga la y ratma.</verse>
				<verse number="29">La moasã, Zu-soaba, kelg-y b zabr goama. La y kõ y tẽn-tʋmdbã raood kãseng tɩ b moon yãmb koɛɛgã.</verse>
				<verse number="30">Tẽeg-y y nug n kɩt tɩ neb paam maagre, tɩ bõn-bãna la bãna maan ne y tẽn-tʋmd-sõng a Zezi yʋʋre.</verse>
				<verse number="31">La bãmb sẽn pʋʋs n sɛ, bãmb sẽn da tigim taab roog ningã rigmdame. La b fãa pida ne Sɩɩg-sõngo. La b moona Wẽnnaam koɛɛgã ne raoodo.</verse>
				<verse number="32">Neb wʋsgã sẽn ya tẽedbã sũyã la b yama fãa ra yaa a yembre. Bãmb ned ba a yen dag n ka yet tɩ bũmb nins yẽ sẽn so wã yaa a meng rẽnd ye. La paoongã fãa ra yaa bãmb fãa n so.</verse>
				<verse number="33">La tẽn-tʋmdbã ra kɩta Zu-soaba a Zezi vʋʋgrã kaset ne pãn-kãsenga. La bark kãseng ra sigda bãmb fãa zutu.</verse>
				<verse number="34">La bãmb sʋka ned ba a yen da ka naong soab ye, bala, neb nins fãa sẽn da tar pʋto, wall rotã koosa bãmb fãa, n dɩk b sẽn koosã ligd n tall n wa.</verse>
				<verse number="35">La b kɩta tẽn-tʋmdba ligdã, la b pʋɩta ligdã tɩ ned kam fãa paam sẽn zems a sõngre.</verse>
				<verse number="36">La a Zozɛf, tẽn-tʋmdbã sẽn pʋd a soab yʋʋr t'a Barnabas sẽn dat n togs tɩ ned sẽn belsd a taaba. Yẽ yaa Levi buudu la a yita Sɩpr.</verse>
				<verse number="37">Yẽ koosa a pʋʋg n tall ligdã n wa rɩgl tẽn-tʋmdba taoore.</verse>
			</chapter>
			<chapter number="5">
				<verse number="1">La rao a yen yʋʋr sẽn boond t'a Ananiyas ne a paga a Safɩra me koosa b pʋʋgo.</verse>
				<verse number="2">La a Ananiyas ne a paga seda ne taab n yãk ligdã n bĩng b mens yĩnga. La a rɩk sẽn kellã n tɩ kɩs tẽn-tʋmdbã.</verse>
				<verse number="3">La a Pɩyɛɛr sok-a lame yaa: Ananiyas, yaa bõe tɩ Sʋtãana soog fo sũurã hal n kɩt tɩ f yag zĩrĩ ne Sɩɩg-sõng n yãk pʋʋgã ligd fo sẽn koosã?</verse>
				<verse number="4">Fo sẽn dag n nan ka koos pʋʋgã, a ka foom n so laa? La fo sẽn koos-a wã ligdã ka fo rẽnd sɩda? La yɩɩ a wãn tɩ fo tags f sũurẽ tɩ maan bõn-kãnga? Fo ka yag zĩrĩ wã ne ninsaalb ye, la yaa ne Wẽnnaam la f yag-yã.</verse>
				<verse number="5">A Ananiyas sẽn wʋm gom-kãense a lʋɩɩ tẽng n ki. La rabeem kãseng yõka neb nins fãa sẽn wʋm yel-kãnga</verse>
				<verse number="6">La kom-bɩɩsa yikame n dɩk-a n vil ne pɛɛl n tɩ mumi.</verse>
				<verse number="7">La sẽn kaoos bilf n kolg lɛɛr a tãabo, a Ananiyas pagã me kẽeme la yẽ ka bãng bũmb ninga sẽn da maana ye.</verse>
				<verse number="8">A Pɩyɛɛr sok-a lame yaa: Togs maam yãmb sã n koosa y pʋʋgã a woto tɛka. La a leokame tɩ n-ye, tɩ yaa woto tɛka.</verse>
				<verse number="9">Dẽ, a Pɩyɛɛr yeela yẽ yaa: Yɩɩ a wãn tɩ yãmb sed ne taab n na n mak Zu-soabã Sɩɩga? Gese, neb nins sẽn mum fo sɩdã bee rignoorẽ, la bãmb na n dɩka foom me n looge.</verse>
				<verse number="10">La wakat kãng bala, yẽ lʋɩɩ tẽng a Pɩyɛɛr taoor n ki. La kom-bɩɩsã kẽeme n mik t'a Safɩra kiime. La b rɩk-a lame n tɩ mum n yegl a sɩdã.</verse>
				<verse number="11">Rabeem kãseng yõka tẽedba fãa ne neb nins fãa sẽn wʋm bõn-kãensa.</verse>
				<verse number="12">Tẽn-tʋmdba maana bãna la bõn-yɛɛsds wʋsg nebã sʋka. Tẽedba fãa tigma taab zĩig ning sẽn boond tɩ Salmo zãndã.</verse>
				<verse number="13">La neb a taabã sʋk ned ba a yen da ka saagd n dat n naag-b ye. La nebã ra pẽgda tẽedba wʋsgo.</verse>
				<verse number="14">Raop la pagb wʋsg sẽn da tẽed Zu-soaba tara paasg daar fãa.</verse>
				<verse number="15">B ra tallda bãad-dãmb ne gãas wala pãnday n wat n gãnegd-b soaya zut tɩ daar ninga a Pɩyɛɛr sã n wa n loogdẽ, bɩ a maasma tõe n bui bãad-dãmb kẽere.</verse>
				<verse number="16">La neb wʋsg-wʋsg yii tẽns sẽn yeg Zeruzalɛm n tall bãad-dãmb la neb zĩn-dẽgd sẽn namsd n wa. La bãmb fãa paama maagre.</verse>
				<verse number="17">La maan-kʋʋdba kãsem ne neb nins fãa sẽn da be ne yẽnda wã, sẽn dat n togs tɩ Saduusẽ-dãmbã, yik n pida ne sũ-kiiri.</verse>
				<verse number="18">Bãmb yõga tẽn-tʋmdbã n kẽes bi-bees roogẽ.</verse>
				<verse number="19">La Zu-soabã malɛk waa ne yʋng n pak bi-bees roogã kʋɩleng n yiis tẽn-tʋmdbã n yeel-b yaa:</verse>
				<verse number="20">Kẽng-y n tɩ yals-y wẽnd-doogã pʋg n togs nebã vɩɩm kãnga koɛɛga fãa.</verse>
				<verse number="21">La bãmb sẽn wʋm woto, bãmb kẽe wẽnd-doogẽ wã yibeoog pĩnd n sɩng n zãmsd nebã. La maan-kʋʋdba kãsem ne neb nins sẽn da be ne yẽ wã waame n tigim kaorengã yɛl-bʋ-kaoodba la Israyɛl kãsem-dãmbã, La b tʋmame tɩ b tall tẽn-tʋmdbã sẽn be bi-bees roogẽ wã n wa.</verse>
				<verse number="22">La gũudba sẽn ta bi-bees roogẽ wã, b ka yãnd tẽn-tʋmdbã be ye. La b lebgame n tɩ yeel yaa:</verse>
				<verse number="23">Tõnd yãa bi-bees roogã sẽn pag sõama, tɩ gũudbã yas noyẽ wã n gũudẽ. La tõnd sẽn pake d ka yã ned doogã pʋgẽ ye.</verse>
				<verse number="24">La bãmb sẽn wʋm gom-kãensã, wẽnd-doog gũudbã kãsem ne maan-kʋʋdba kãsem-dãmb dag n ka mi b sẽn na n tags bũmb ninga tẽn-tʋmdbã wɛɛngẽ ye, la b ra sokda b mens tɩ yel-kãnga na n yɩɩ a wãna.</verse>
				<verse number="25">La ned n wa n yeel-b tɩ neb nins bãmb sẽn dag n kẽes bi-bees roogã bee wẽnd-doogẽ wã n zãmsd nebã.</verse>
				<verse number="26">La wẽnd-doog gũudbã kãsem ne gũudba kẽngame n tɩ tall tẽn-tʋmdbã n wa n ka maan-b pãng ye. Tɩ bõe, gũudba ra yɛɛsdame tɩ nebã na n wa lob bãmb kuga.</verse>
				<verse number="27">La b sẽn tall tẽn-tʋmdbã n leb n wa, b kɩtame tɩ b yals kaoreng yɛl-bʋ-kaoodbã taoore. La maan-kʋʋdba kãsem yeel-b lame yaa:</verse>
				<verse number="28">Tõnd dag n yeela yãmb tɩ y ra le saag n zãms nebã ne yʋ-kãngã ye. La ade, yãmb pidsa Zeruzalɛm ne y zãmsgã. La y rat n dɩk raowã kũum yell n dogl tõnd zutu!</verse>
				<verse number="29">A Pɩyɛɛr ne tẽn-tʋmdbã leokame yaa: Tõnd tog n saka Wẽnnaam n yɩɩd ninsaalbã.</verse>
				<verse number="30">Tõnd yaab-rãmba Wẽnnaam vʋʋga a Zezi yãmb sẽn dag n ka a soab da-pɩkã zug tɩ b ki wã.</verse>
				<verse number="31">Wẽnnaam zẽka a Zezi tɩ b be bãmb rɩtgo n ya rĩma la fãagda n na n kõ Israyɛl nebã yam tekre la yel-wẽna sugri.</verse>
				<verse number="32">Tõnd yaa bõn-kãens kaset dãmba. La Sɩɩg-sõng Wẽnnaam sẽn kõ neb nins sẽn sak bãmbã me yaa kaset soaba.</verse>
				<verse number="33">La kaoreng yɛl-bʋ-kaoodbã sẽn wʋm gom-kãense, b sũyã puugame tɩ b ra baood tẽn-tʋmdbã n dat n kʋ.</verse>
				<verse number="34">La tõog karen-saamb a yen yʋʋr sẽn boond t'a Gamalyɛll n ya Fariisẽ ned n dag be b sʋka. La neba ra waoogda yẽnda la a yika kaoreng yɛl-bʋ-kaoodbã taoor n kõ noor tɩ yiis tẽn-tʋmdbã tɩ yɩ bilfu.</verse>
				<verse number="35">La yẽ yeela nebã yaa: Israyɛl neba, gũus-y ne bũmb ningã yãmb sẽn dat n maan nin-bãmba wã.</verse>
				<verse number="36">Tɩ bõe, a Tedaas yika wakat sẽn ka zãra n yetẽ tɩ yẽ yaa nin-kãsenga. La neb sẽn kolg kobs naas da tũuda yẽnda. La b kʋ-a lame, la neb nins fãa sẽn da tũud yẽ wã zoe n sãeegame, la b tũudma yɩɩ zaalem.</verse>
				<verse number="37">La yẽ sẽn looge, Galile dao a Zudas me yika sõdbã wakat n kɩt tɩ neb wʋsg tũ yẽnda. La b kʋʋ yẽ me, la neb nins fãa sẽn da tũud yẽ wã sãeegame.</verse>
				<verse number="38">Dẽ, moasã, mam yeta yãmb tɩ y bas nin-bãmba tɩ b loog la y ra le bao tɩ maan bãmb bũmb ye. Tɩ bõe, bãmb sẽn maanda, wala b tʋʋma sã yaa ninsaalb rẽnda, b na n sãama b toore.</verse>
				<verse number="39">La b sã n yita Wẽnnaam nengẽ, yãmb kõn tõog n sãam-b ye. Gũus-y y mens n da wa n zab ne Wẽnnaam ye.</verse>
				<verse number="40">Bãmb saka a Gamalyɛl goama. La b leb n boola tẽn-tʋmdbã n kɩt tɩ b pãb-b ne kalwaase n yeel-b tɩ b ra le saag n gom ne a Zezi yʋʋr ye. La b bas-ba.</verse>
				<verse number="41">Tẽn-tʋmdbã yii kaoreng yɛl-bʋ-kaoodbã taoor ne sũ-noogo b sẽn ges tɩ bãmb zemsame tɩ paam namsg a Zezi yʋʋrã yĩnga.</verse>
				<verse number="42">Bãmb dag n zãmsda nebã la b moond Kirist Zezi koe-noogã wẽnd-doogẽ wã la zagsã pʋs daar fãa n ka basdẽ ye.</verse>
			</chapter>
			<chapter number="6">
				<verse number="1">Wakat kãnga, karen-biisã ra lebgda wʋsgo. Zuif-rãmb nins sẽn vɩ-b tẽn-taasã yẽgma ne Zuif-rãmb nins sẽn vɩ-b Zeruzalɛma, b sẽn da ka kõt bãmb pʋgkõapã b daar fãa pʋɩɩrã wa sẽn zemsã yĩnga.</verse>
				<verse number="2">Dẽ, tẽn-tʋmdba piig la a yiibã tigma karen-biisa fãa n yeel-b yaa: A ka zems tɩ tõnd bas Wẽnnaam koɛɛgã mooneg n pʋɩt neb rɩɩb ye.</verse>
				<verse number="3">Ba-biisi, woto yĩngã, bɩ y yãk raop a yopoe yãmb sʋkã sẽn tar kaset sõngo, n pid ne Sɩɩg-sõng la yam, tɩ tõnd ning tʋʋm-kãngã bãmb zutu.</verse>
				<verse number="4">La tõnd na n kell n kẽnga taoor ne pʋʋsgo la Wẽnnaam koɛɛgã moonego.</verse>
				<verse number="5">La neb kʋʋngã fãa sũur yɩɩ noog ne koe-kãnga. Dẽ, bãmb yãka a Etɛn sẽn pid ne tẽeb la Sɩɩg-sõngo la a Filip la a Porkoor la a Nikanoor la a Tɩmo la a Parmenaas ne a Nikola sẽn yit Ãntiyos n dag n kẽ Zuif-rãmba kaorengo.</verse>
				<verse number="6">B talla bãmb n wa tẽn-tʋmdba nengẽ la b pʋʋsame n tik-b ne b nusi.</verse>
				<verse number="7">La Wẽnnaam koɛɛgã ra saagdame n yɩɩd pĩnda, la karen-biisã sõor dag n paasda wʋsg Zeruzalɛm. La maan-kʋʋdb wʋsg ra sakda tẽebã.</verse>
				<verse number="8">A Etɛn sẽn pid ne bark la pãnga, a maana bõn-yɛɛsds kãsemse la bãn neba sʋka.</verse>
				<verse number="9">La karen-doog ning sẽn boond tɩ neb sẽn paam lohorem karen-doogã neb kẽere sẽn yit Sirɛn la Alegsãndri n paas ne Zuif-rãmb sẽn yit Silisi la Azi soolem sɩngame n wẽ nokoeemd ne a Etɛn.</verse>
				<verse number="10">La a Etɛn sẽn da gomd ne yam la Sɩɩg-sõng pãngã, b ka tõog n leok yẽ ye.</verse>
				<verse number="11">Dẽ, b maana Zãmb n paam neb tɩ b yeel tɩ bãmb wʋmame t'a Etɛn tʋʋd a Moyiis ne Wẽnnaam.</verse>
				<verse number="12">La b rãmba nebã ne kãsem-dãmba la ne gʋlsdbã. La b waame n yõk a Etɛn ne pãng n tall-a n kẽng Kaoreng-yɛl-bʋ-kaoodbã taoore.</verse>
				<verse number="13">Bãmb waa ne zĩri kaset dãmb tɩ b yet t'a Etɛn tʋʋda zĩ-sõngã la tõogã n ka basdẽ ye.</verse>
				<verse number="14">Bala, bãmb wʋma a Etɛn sẽn yeel tɩ Nazarɛt dao a Zezi na n sãama zĩ-kãnga la b tek minind nins a Moyiis sẽn da kõ bãmbã.</verse>
				<verse number="15">Neb nins sẽn da zĩ bʋ-kaoorã zĩigẽ wã fãa ra geta a Etɛn la b yãame tɩ yẽ nengã wẽnda wa malɛk nenga.</verse>
			</chapter>
			<chapter number="7">
				<verse number="1">La maan-kʋʋdbã kãsem soka a Etɛn tɩ sɩd yaa a woto laa?</verse>
				<verse number="2">A Etɛn leokame n yeel yaa: Raopa, la ba-biisi la m ba-rãmba, kelg-y-yã. Tõnd yaab a Abraham sẽn dag n be Mezopotami n nan ka kẽng kaarã nandã, Wẽnnaam sẽn tar zĩirã vẽnega b meng ne bãmba.</verse>
				<verse number="3">La Wẽnnaam yeel-b lame tɩ: "Yi n bas f tẽngã ne f buudã n kẽng tẽng ning mam sẽn na n wilg foomã."</verse>
				<verse number="4">Dẽ, a Abraham yi n basa Kalde-rãmba tẽng n kẽng n tɩ zĩnd kaarã. La bãmb ba wã kũum poore, Wẽnnaam kɩtame tɩ b yi be n wa tẽn-kãnga yãmb sẽn be moasã wã pʋgẽ.</verse>
				<verse number="5">La Wẽnnaam ka kõ a Abraham zĩig ba sẽn sekd naoor rɩglog tɩ yɩ a pʋɩɩr tẽng kãngã pʋgẽ ye. La Wẽnnaam kãabame tɩ b na n kõo bãmb ne b yagensã tẽngã tɩ b soog-a, a Abraham loogr poore. La rẽ t'a Abraham nan ka tar biig ye. Wẽnnaam da gomame n yeel a Abraham a woto:</verse>
				<verse number="6">"Fo yagensã na n zĩnda tẽng a to, tɩ b kẽes-b yembdo, la b na n namsa bãmb hal tɩ ta yʋʋm kobs naase."</verse>
				<verse number="7">Wẽnnaam yeelame yaa: "La mam na n sɩbga buud ninga sẽn na n kẽes-b yembdã, la bõn-kãng zugẽ b na n yaool n yii be n waoog maam tẽn-kãnga pʋgẽ."</verse>
				<verse number="8">Dẽ, Wẽnnaam maaana zood lagem-n-taar ne a Abraham n kõ-a bãong kẽesg tɩ yɩ bãnde. La a Abraham doga a Izake. La rasem a nii sẽn ta, b kẽesa a Izak bãongo, la a Izak sẽn dog a Zakobe, a kẽesa yẽ me bãongo. La a Zakob sẽn dog Zuif-rãmba yaab-rãmb piig la a yiibã, a kẽes-b la bãongo.</verse>
				<verse number="9">La Zuif-rãmba yaab-rãmb maana sũ-kiir ne a Zozɛf n koos-a tɩ b tall-a n kẽng Ezipt.</verse>
				<verse number="10">La Wẽnnaam dag n bee ne a Zozɛf, la b fãaga yẽ namsgã fãa pʋgẽ. La Wẽnnaam kɩtame t'a Zozɛf tar yam la bark Ezipt rĩm a Farõ nifẽ. La Farõ kɩtame t'a Zozɛf lebg Ezipt Gʋvɛrneer ne na-yirã fãa.</verse>
				<verse number="11">La kom-kãseng n kẽ Ezipt soolma fãa ne Kana tẽng gilli, la namsgã yɩɩ wʋsgo la tõnd yaab-rãmba ra ka tar dɩɩb sẽn na rɩ ye.</verse>
				<verse number="12">A Zakob sẽn wʋm tɩ kood bee Ezipt tẽnga, b tʋma tõnd yaab-rãmba be dẽenem.</verse>
				<verse number="13">La a Zakob sẽn tʋm-b naoor a yiib soaba, a Zozɛf vẽnega a meng ne a ba-biisã. La Farõ bãnga a Zozɛf sẽn ya buud ninga.</verse>
				<verse number="14">Dẽ, a Zozɛf tʋmame tɩ b tɩ peeg a ba a Zakob ne b yirã rãmb fãa, b sõora taa bãmb pis-yopoe la a nu.</verse>
				<verse number="15">A Zakob kẽnga Ezipt la b kii be. La tõnd yaab-rãmba me kii be.</verse>
				<verse number="16">La b tʋka b kũuma n kẽng Sɩsɛm n tɩ mum yaoog ninga a Abraham sẽn dag n da ne ligd a Hamoor kamba nengẽ sẽn be Sɩsɛma pʋgẽ.</verse>
				<verse number="17">La wakatã sẽn kolgd tɩ Wẽnnaam sẽn dag n maan kãabg ninga ne a Abrahamã tog n pidsi, neba fɩɩgame n lebg wʋsg Ezipt tẽngã pʋgẽ,</verse>
				<verse number="18">hal tɩ Ezipt rĩm a to sẽn ka bãng a Zozɛf reeg naam.</verse>
				<verse number="19">Rĩm kãng maana sɩlem n zãmb tõnd buudã n maan tõnd yaab-rãmbã pãng n kɩt tɩ b bas b kom-peels tɩ b ki.</verse>
				<verse number="20">La yaa wakat kãng la b rog a Moyiis. A rag n yaa bi-neere n ta Wẽnnaam yam. La yẽ zĩnda a ba wã zakẽ kiis a tãabo.</verse>
				<verse number="21">La b sẽn yiis a Moyiis n base, Farõ bi-pugla rɩka yẽ n wub-a wa a biiga.</verse>
				<verse number="22">B zãmsa a Moyiis Ezipt-rãmba yama fãa. La a goama ne a tʋʋma ra tara pãnga.</verse>
				<verse number="23">La a Moyiis sẽn ta yʋʋm pis naase, a tags a sũurẽ n dat n gesa a ba-biisã sẽn ya Israyɛl yagensã.</verse>
				<verse number="24">A Moyiis yãa b sẽn maand Israyɛl ned a yen pãnga, la a sõnga Israyɛl nedã n dok a sũur n kʋ Ezipt nedã.</verse>
				<verse number="25">A Moyiis ra tẽedame t'a ba-biisã na n bãngame tɩ Wẽnnaam na n talla yẽnda n fãag ba. La b ka bãng ye.</verse>
				<verse number="26">La vẽkembeoogo, a Moyiis yãa Israyɛl neb a yiib sẽn zabd taaba. La yẽ rat paas a zabrã n yeel yaa: "Yaa bõe tɩ y maan taab pãnga? Yãmb yaa ba-biisi."</verse>
				<verse number="27">Ned ninga sẽn maand a to wã pãngã tusa yẽ n yeel-a tɩ ãnna n yãk-a t'a yɩ bãmb naab la b bʋ-kaooda,</verse>
				<verse number="28">t'a Moyiis rat kʋʋ yẽ wala a sẽn kʋ Ezipt nedã zaame wã laa?</verse>
				<verse number="29">A Moyiis sẽn wʋm gom-kãngã, a Zoeeme n kẽng n tɩ zĩnd Madiyã tẽng n dog kom-dibli a yiib beene.</verse>
				<verse number="30">La yʋʋm pis naas rẽ zugẽ, malɛk puka a meng ne a Moyiis tuug sẽn wit bugum pʋgẽ weoog sẽn pẽ Sinayi tãngã.</verse>
				<verse number="31">A Moyiis sẽn yã tuugã sẽn wit bugmã b yɛɛsame. La b sẽn kolgd n na n gese, bãmb wʋma Zu-soaba koɛɛg sẽn yeel yaa:</verse>
				<verse number="32">"Mam yaa fo yaab-rãmba Wẽnnaam. A Abraham la a Izak ne a Zakob Wẽnnaam." La rabeem yõka a Moyiis t'a sɩng n digda, n ka saag n na n ges ye.</verse>
				<verse number="33">La Zu-soaba yeela a Moyiis yaa: "Piid f neooda wã, bala fo sẽn be zĩig ningã yaa zĩ-sõngo.</verse>
				<verse number="34">Mam yãa m nebã sẽn be Eziptã namsgã, la m wʋma b wõosgã. La m sigame n na n fãag-ba. Moasã, wa tɩ m na n tʋm-f la Ezipt."</verse>
				<verse number="35">Moyiis ninga Israyɛl kamba sẽn dag yeel tɩ ãnna yãk-a t'a yɩ bãmb naab la b bʋ-kaoodã, yaa Moyiis kãng la Wẽnnaam tʋmy t'a yɩ naaba la fãagda, ne malɛk ninga sẽn dag n puk a meng ne bãmb tuugã pʋgẽ wã sõngre.</verse>
				<verse number="36">Yaa a Moyiis n maan bõn-yɛɛsds la bãna Ezipt tẽngã n yiis Israyɛl kambã Ezipt soolma pʋgẽ la mog-miuugã ne weoogã pʋgẽ yʋʋm pis-naasã.</verse>
				<verse number="37">Leb n ya a Moyiis kãng n dag n yeel Israyɛl kambã yaa: "Wẽnnaam na n yãka b no-rɛɛs sẽn wẽnd maam yãmb ba-biisã sʋk n kõ yãmba."</verse>
				<verse number="38">La yaa yẽnda n zĩnd ne Israyɛl nebã weoogẽ wã, n dag n be ne malɛkã sẽn gomd ne yẽnda Sinayi tãngã. La a zĩnda ne tõnd yaab-rãmbã n deeg tõog sẽn kõt vɩɩmã n kõ yãmba.</verse>
				<verse number="39">Tõnd yaab-rãmbã rag n ka tʋlg n na n sak a Moyiis ye. Bãmb basa a Moyiis kɛɛnga n baood n lebg n leb Ezipt.</verse>
				<verse number="40">B yeela a Aarõ yaa: "Maan wẽnnaam-dãmb n kõ tõnd tɩ b lʋɩ d taoore. Tɩ bõe, a Moyiisi, soab ning sẽn yiis-a tõnd Ezipt tẽngã, tõnd ka mi bũmb ning sẽn maan-a ye."</verse>
				<verse number="41">Dẽ, badaare b maana nag-bila, n maan maoong n kõ wẽnd-naandgã, la b maana sũ-noog ne bũmb ninga b mens nus sẽn maana.</verse>
				<verse number="42">La Wẽnnaam wẽnemda b neng n bas-b tɩ b pʋʋs yĩngr ãds wa sẽn gʋls Wẽnnaam no-rɛɛsdbã sebr pʋgẽ wã: "Israyɛl neba, yãmb sẽn zĩnd weoogã pʋgẽ yʋʋm pis-naasã, yãmb kʋʋ rũms la y maan maand n kõ maam sɩda?</verse>
				<verse number="43">La yãmb zẽka wẽnnaam a molok fu-roogo ne wẽnnaam a Ramfã ãdga. Yãmb maana wẽnd-naands kãens n na n waoogd-ba. Woto yĩnga, mam na n yiisa yãmb tɩ y kẽng hal n zãag ne Babilon."</verse>
				<verse number="44">Weoogẽ wã tõnd yaab-rãmba da tara kaset fu-roogã. Fu-roogã wẽnda mamsg ninga a Moyiis sẽn dag n yãndã, tɩ sẽn gomd-a ne yẽ wã yeel-a t'a ti n wẽneg a woto wã.</verse>
				<verse number="45">Rẽ zugẽ, tõnd yaab-rãmba reega fu-ro-kãng n tall-a n kẽ tẽng ninga pʋg a Zozoe sẽn lʋɩ bãmb taoor n zab tɩ Wẽnnaam dig buud a taabã tɩ b reeg n soogã, la fu-roogã paa be hal tɩ ta a Daviid zamaane.</verse>
				<verse number="46">A Daviid paama bark Wẽnnaam nifẽ, n kos bãmb noor n dat n me roog n kõ a Zakob Wẽnnaam.</verse>
				<verse number="47">La baoosgo yɩɩ a Salmo n me roogã n kõ Wẽnnaam.</verse>
				<verse number="48">La Wẽnnaam sẽn-ka-to ka kẽed rot sẽn me ne ninsaalb nus ye. Wala Wẽnnaam no-rɛɛsa sẽn yeelã:</verse>
				<verse number="49">Zu-soaba yeelame: "Arzãn yaa mam geere la dũniyã yaa mam nao-raogendga. Ro-bʋg buud la yãmb na n me n kõ maam? La mam vʋʋsg zĩig bee yɛ?</verse>
				<verse number="50">Ka mam meng n naan bõn-kãens fãa laa?"</verse>
				<verse number="51">Yãmb yaa kɩɩsdba. La yãmb sũyã ne y tʋba pagame n ka wʋmd Wẽnnaam boaalã ye. Yãmb kɩɩsda Sɩɩg-sõng daar fãa wala y yaab-rãmbã sẽn da maana.</verse>
				<verse number="52">Wẽnnaam no-rɛɛs bʋg la y yaab-rãmbã ka namse? B kʋʋ neb nins sẽn da pĩnd n togs tɩrlem soaba waoongã. La moasã, yaa yãmb n zãmb tɩrlem soabã n kʋ-a.</verse>
				<verse number="53">Malɛk-rãmba kõo yãmb Wẽnnaam tõogã la yãmb ka sak-a ye.</verse>
				<verse number="54">Kaoreng yɛl-bʋ-kaoodbã sẽn wʋm gom-kãensã, b sũyã yika ne a Etɛn tɩ b wãb b yẽna.</verse>
				<verse number="55">La a Etɛn sẽn pid ne Sɩɩg-sõngo, yẽ gesa yĩngri la a yãnda Wẽnnaam ziirã, la a Zezi sẽn yas Wẽnnaam dɩtgo.</verse>
				<verse number="56">La a Etɛn yeelame yaa: Kelg-y yã, mam nee yĩngr sẽn pake la Ninsaal Bi-riblã sẽn yas Wẽnnaam dɩtgo.</verse>
				<verse number="57">Dẽ, bãmb kelma ne pãng n yẽd b tʋba. La b fãa wudgame n yõk a Etɛn.</verse>
				<verse number="58">La b talla yẽnda n yi tẽngã n sɩng n lob-a ne kug n na n kʋ. La kaset dãmba rʋʋga b fut bi-bɩɩg a yen yʋʋr sẽn boond t'a Soll taoore.</verse>
				<verse number="59">La b sẽn da lobd a Etɛn ne kugã, a ra pʋʋsdame n yetẽ: Zu-soab a Zezi, reeg-y m sɩɩgã.</verse>
				<verse number="60">Dẽ, a Etɛn yĩgimda a rũm zug n kelem ne pãng n yeel yaa: Zu-soaba da ning-y b taal yel-wẽn-kãnga yĩng ye. La a sẽn yeel a woto n sɛ, a gũsame.</verse>
			</chapter>
			<chapter number="8">
				<verse number="1">La a Soll da gesame t'a Etɛn kʋʋbã zemsame.</verse>
				<verse number="2">Nin-sõamyã rɩka a Etɛn n mum la b yãba wʋsg yẽ kũuma yĩnga.</verse>
				<verse number="3">La a Soll da namsda tẽedbã wʋsgo. Yẽ ra kẽeda rot pʋs fãa n yõgd raop la pagb n kẽesd-b bi-bees roogẽ.</verse>
				<verse number="4">Dẽ, b sẽn sãeeg neb ninsã da kẽngda zĩig zĩig n moond koe-noogã.</verse>
				<verse number="5">A Filip kẽnga Samari na-tẽngã n tɩ moon Kirist koɛɛgã be.</verse>
				<verse number="6">Neb kʋʋngã sẽn wʋmd la b yãt a Filip sẽn maand bõn-bãna, bãmb naaga taab n kelgd bũmb ninga yẽ sẽn togsdã neer neere.</verse>
				<verse number="7">Tɩ bõe, zin-dẽgd wʋsg ra kelemda ne pãng n yit n basd neb nins b sẽn da tarã. La koms-rãmb wʋsg ne wobs me ra paamda maagre.</verse>
				<verse number="8">La sũ-no-kãseng zĩnda tẽn-kãng pʋga.</verse>
				<verse number="9">Dao a yen yʋʋr sẽn boond t'a Sɩmo n da zoe n deng n be tẽn-kãng me pʋga n maand tɩt n yɛɛsd Samari nebã. A ra yeta a meng tɩ nin-kãsenga.</verse>
				<verse number="10">La sẽn sɩng ne nin-tals la nin-kãsems fãa ra kelgda yẽnda neere n yetẽ tɩ rao-kãng yaa Wẽnnaam pãnga. Tɩ yaa pãng ninga b sẽn boond tɩ pãn-kãsengã.</verse>
				<verse number="11">Nebã ra kelgda yẽ neere, tɩ bõe, yaa daar zãr la a maand a tɩɩmã n yɛɛsd bãmba.</verse>
				<verse number="12">La neba sẽn tẽ a Filip sẽn moond Wẽnnaam soolem koe-noogã la a Zezi Kirist yʋʋrã, b raop la b pagb sak n deega koom lisgu.</verse>
				<verse number="13">A Sɩmo menga tẽeme n deeg koom lisg n kell n pa ne a Filip la a sẽn yãt bõn-yɛɛsdsã ne bõn-bãn kãsemsã sẽn maandã, a yɛɛsame.</verse>
				<verse number="14">Tẽn-tʋmdbã sẽn be Zeruzalɛmã sẽn wʋm tɩ Samari nebã reega Wẽnnaam goama, b tʋma a Pɩyɛɛr ne a Zã bãmb nengẽ.</verse>
				<verse number="15">A Pɩyɛɛr ne a Zã sẽn ta Samari b pʋʋsa tẽedbã yĩng tɩ b reeg Sɩɩg-sõngo.</verse>
				<verse number="16">Bala, Sɩɩg-sõng nan zɩɩ n sig bãmb ned ba a yen zug ye. Bãmb da paama koom lisg bal ne zu-soab a Zezi yʋʋre.</verse>
				<verse number="17">Dẽ, a Pɩyɛɛr ne a Zã tika tẽedba ne b nusi, la b reega Sɩɩg-sõngo.</verse>
				<verse number="18">A Sɩmo sẽn yã tɩ wakat ning tẽn-tʋmdbã sẽn tikd tẽedbã ne b nusã b reegda Sɩɩg-sõngo, yẽ waa ne ligd n na n kõ a Pɩyɛɛr ne a Zã.</verse>
				<verse number="19">Yẽ yeel-b lame yaa: Kõ-y maam me pãn-kãnga tɩ mam sẽn na n tik ned ning fãa ne m nusi, bɩ a reeg Sɩɩg-sõngo.</verse>
				<verse number="20">La a Pɩyɛɛr yeela yẽnda yaa: Bɩ f ligdã naag foom n sãam, fo sẽn tẽed tɩ ligd tõe n daa Wẽnnaam kũunã yĩnga.</verse>
				<verse number="21">Fo ka tar pʋɩɩr yel-kãnga pʋgẽ ye. Tɩ bõe fo sũurã ka tɩrg Wẽnnaam taoor ye.</verse>
				<verse number="22">Dẽ yĩnga, bɩ f tek yam n bas f tags wẽnsã n pʋʋs Zu-soabã tɩ sã n tõe bɩ f paam sugr kũun tags kãnga sẽn be fo sũurẽ wã yĩnga.</verse>
				<verse number="23">Tɩ bõe, mam neeme tɩ sũ-toog n tar foo tɩ f ya yel-wẽna yamba.</verse>
				<verse number="24">A Sɩmo yeel-b lame yaa: Yãmb mens pʋʋs Zu-soabã mam yĩnga, tɩ bũmb nins yãmb sẽn yeelã ba a yen da paam maam ye.</verse>
				<verse number="25">La a Pɩyɛɛr ne a Zã sẽn kɩs kaset la b moon Zu-soabã koɛɛg n sa, b lebg n leba Zeruzalɛm. La b sẽn wa n dabdã, b moona koe-noogã Samari tẽn-bõones wʋsg pʋse.</verse>
				<verse number="26">La Zu-soabã malɛk goma ne a Filip n yeel-a t'a yik n kẽng wĩndgã goabg n tũ sor ningã sẽn yit Zeruzalɛm n dabd Gaza, n ya weoog sorã.</verse>
				<verse number="27">A Filip yikame kẽng tao-tao. La rao a yen sẽn ya zu-soab n yit Etiyopi sega yẽ sorã zugu. Rao-kãng yaa Etiyopi rĩm-poaka, Kãndaas ligd gũuda, yẽ ra waa Zeruzalɛm n na n pʋʋs Wẽnnaam.</verse>
				<verse number="28">La yẽ ra lebg n kuiisame, a ra zĩi a wiid voatɩɩr pʋg n karemd Wẽnnaam no-rɛɛs a Ezayi sebre.</verse>
				<verse number="29">La Sɩɩg-sõng yeela a Filip t'a kẽng n kolg voatɩɩrã.</verse>
				<verse number="30">Yẽ wudg n kolgame, la a wʋma Etiyopi rao wã sẽn da karemd Wẽnnaam no-rɛɛs a Ezayi sebre, t'a Filip sok-a t'a wʋmda a sẽn karemda võor sɩda?</verse>
				<verse number="31">Tɩ raowã leok tɩ yẽ na n yɩɩ wãn n tõog n wʋm a võor tɩ sã n ka ned n bilg n kõ-a. La a boola a Filip t'a wa kẽ voatɩɩrã pʋg n zĩnd ne yẽnda.</verse>
				<verse number="32">Rao wã sẽn da karemd zĩig ninga gʋls-sõngã pʋgẽ wã ra yeta a woto: B waa ne bãmb wala b sẽn wat ne pesg kʋʋb zĩigẽ, la wala pe-bil sẽn ka yaagd a noor a wõrsdã ye.</verse>
				<verse number="33">B sẽn paoog bãmba pʋgẽ, b ka kao b bʋʋd tɩrg ye. Ãnna n na n tõog n wilg bãmb sẽn bas b poorẽ? Bala, b yiisa bãmb vɩɩm dũniyã zug ka.</verse>
				<verse number="34">Ligd-gũudã yeela a Filip yaa: M Bõosdame tɩ y togs maam. Yaa ãnna yell la Wẽnnaam no-rɛɛsã sẽn gomd a woto wã? Yaa b meng yell bii, bɩ yaa ned a to yelle?</verse>
				<verse number="35">Dẽ, a Filip sɩnga ne gʋls-sõngã zĩ-kãng n moon yẽnda a Zezi koe-noogã.</verse>
				<verse number="36">La bãmb sẽn ket n kẽnda, b waa n taa koom zĩigẽ. La ligd-gũudã yeelame yaa: Ad koom, bõe n gɩdg maam ne koom lisgu?</verse>
				<verse number="37">A Filip yeel-a lame t'a sã n tẽ ne a sũurã fãa, a tõe n paama koom lisgu. La a leokame tɩ yẽ tẽedame t'a Zezi Kirist yaa Wẽnnaam Bi-ribla.</verse>
				<verse number="38">Dẽ, a kɩtame tɩ voatɩɩrã yalse. La a Filip ne ligd-gũudã tũu taab n sig n kẽ koome wã. La a Filip lisa yẽnda.</verse>
				<verse number="39">La bãmb sẽn lebg n yi koomã pʋgẽ, Zu-soabã Sɩɩg rɩka a Filip n looge, la ligd-gũudã ka le yãnd-a ye. La a leb n dɩka a sor ne sũ-noogo.</verse>
				<verse number="40">La b yãa a Filip Azot. La yẽ moona koe-noogã tẽns nins fãa yẽ sẽn tũ wã, halɩ n tɩ ta Sezaare.</verse>
			</chapter>
			<chapter number="9">
				<verse number="1">Baoosgo, a Soll sẽn dag n ket n namsd Zu-soaba karen-biis n dat kʋ-bã, a kẽnga maan-kʋʋdba kãsem nengẽ</verse>
				<verse number="2">n tɩ kos-a t'a gʋls sɛb n tʋm karen-dot nins sẽn be Damasã tɩ yẽ sã tɩ n yã neb beene sẽn tũud Zu-soaba sore, sã n ya raop wala pagba, bɩ yẽ yõg-b n tall n wa Zeruzalɛm.</verse>
				<verse number="3">La yẽ sẽn wa n be sorẽ n kolg Damase, tao-tao bala, vẽenem n yi arzãn n yãg n gũbg yẽnda.</verse>
				<verse number="4">La a Soll lʋɩɩ tẽnga. La a wʋma koɛɛg sẽn yet yẽnda yaa: Solle, Solle, yaa bõe tɩ fo namsd maam?</verse>
				<verse number="5">A Soll leokame tɩ Zu-soaba, yãmb yaa ãnna: La Zu-soaba yeelame yaa: Mam yaa a Zezi fo sẽn namsd a soabã. Na n yɩɩ toog ne foom, fo sẽn kɩɩsda yĩnga. La yẽ ra yɛɛsame n digd n sok Zu-soaba tɩ bãmb datame tɩ yẽ maan bõe. Dẽ Zu-soaba yeela yẽnda</verse>
				<verse number="6">Yik n kẽ tẽngã pʋgẽ, la beene b na n yeela foom bũmb ninga f sẽn tog n maane.</verse>
				<verse number="7">La raop nins sẽn da tũud a Sollã yɛɛsame n yas n ka tõe n gom ye. B dag n wʋmda koɛɛgã la b ka ne ned ye.</verse>
				<verse number="8">A Soll yikame, la baa yẽ nina sẽn pukã, a ra ka tõe n yã baa fʋɩ. B gãda a nug n tae-a n kẽng Damase.</verse>
				<verse number="9">Yẽ maana rasem a tãab n ka tõe n yã ye. La a ka rɩ wala a yũ bũmb ye.</verse>
				<verse number="10">Karen-biig a ye n dag n be Damas t'a yʋʋr boond t'a Ananiyas. Zu-soaba puka b meng ne yẽnda vẽnegr pʋgẽ n yeel-a tɩ Ananiyas! T'a leok yaa: Ad mam Zu-soaba.</verse>
				<verse number="11">Zu-soaba yeela a Ananiyas yaa: Yik n kẽng sor ning sẽn boond tɩ tɩrgã n ta a Zudas zakẽ n bao ned yen sẽn yit Tars t'a yʋʋr boond t'a Solle.</verse>
				<verse number="12">Tɩ bõe yẽ pʋʋsdame n yã vẽnegr pʋgẽ tɩ ned a yen yʋʋr sẽn boond t'a Ananiyas waa n tik yẽ ne a a nus tɩ yẽnda leb n paam a nini.</verse>
				<verse number="13">A Ananiyas leokame n yeel yaa: Zu-soaba, mam wʋma neb wʋsg sẽn gomd rao-kãnga sẽn maan yãmb nebã sẽn be Zeruzalɛma wẽng wʋsga yelle.</verse>
				<verse number="14">La maan-kʋʋdba kãsem-dãmb kõo yẽ noor t'a wa ka n yõg neb nins fãa sẽn pʋʋsd ne yãmb yʋʋrã.</verse>
				<verse number="15">La Zu-soab yeela a Ananiyas yaa: Kẽnge. Tɩ bõe, mam yãka rao-kãnga n na n kɩt t'a tall mam yʋʋrã n wilg bu-zẽmse la rĩm-dãmba la Israyɛl nebã.</verse>
				<verse number="16">La mam meng n na n wilg yẽnda namsg nins fãa yẽ sẽn tog n nams yʋʋrã yĩngã.</verse>
				<verse number="17">La a Ananiyas kẽngame. La yẽ taa n kẽe roogẽ wã n tik a Soll ne a nus n yeel-a yaa: Ba-biig a Solle, Zu-soab a Zezi sẽn puk b meng ne yãmb y sẽn wa n be sorã zug n watẽ wã tʋma maan tɩ m wa tɩ y tõe n leb n paam y nini, la y pid ne Sɩɩg-sõngo.</verse>
				<verse number="18">La tao-tao bala, bũmb sẽn wẽnd wa nod-pags yi a Soll nini wã n lʋɩ. La yẽ leb n paama a nini. La yẽ yikame n deeg koom lisgu.</verse>
				<verse number="19">Dẽ, a Soll deega rɩɩb n dɩ la a pãnga leb n waame.</verse>
				<verse number="20">La a Soll paa ne karen-biisã sẽn be Damasã rasem bilfu. La tao-tao bala, yẽ sɩngame n moond koɛɛga karen-dot pʋs n yẽte t'a Zezi yaa Wẽnnaam Bi-ribla.</verse>
				<verse number="21">Neb nins fãa sẽn wʋm yẽnda wã yɛɛsame n sokdẽ tɩ rao-kãnga n dag n namsd neb nins sẽn be Zeruzalɛm n pʋʋsd ne a Zezi yʋʋra wɛ! Tɩ la yẽ ka wa ka n na n yõg neb nins sẽn pʋʋsd ne a Zezi yʋʋrã n tall-b n kẽng n tɩ ko maan-kʋʋdba kãsem-dãmba wɛ?</verse>
				<verse number="22">La a Soll koe-moonegã pãng ra paasdame daar fãa la yẽ ra tõogda Zuif-rãmbã sẽn be Damasã n wilgd-b t'a Zezi sɩd yaa Kiristã.</verse>
				<verse number="23">La sẽn kaoos bilfu, Zuif-rãmba naaga taab n yãk yam n dat n kʋ a Solle.</verse>
				<verse number="24">La a Soll bãnga b yam-wẽngã. Bãmb dag n gũusda tẽnga noyã wĩndg la yʋngo, sẽn na n yɩl n kɩt tɩ b kʋ a Solle.</verse>
				<verse number="25">Dẽ, karen-biisa kẽesa a Soll peoogẽ ne yʋng n gãndg n sik yẽ lalgã poore.</verse>
				<verse number="26">A Soll sẽn ta Zeruzalɛm, yẽ makame n dat n lagem ne karen-biisã, la bãmb fãa ra zoeta a Solle. Tɩ bõe, b ra ka tẽed t'a Soll sɩd lebga a Zezi karen-biig ye.</verse>
				<verse number="27">Dẽ, a Barnabas peega a Soll n tall-a n kẽng tʋmtʋmdba nengẽ, n togs bãmb a Soll sẽn yã Zu-soaba sorã zugã, la Zu-soaba sẽn gom ne-a to-to wã. La yẽ togsa bãmb a Soll sẽn moon koɛɛgã ne pɛl-kɛgeng Damas tẽngã pʋgẽ ne a Zezi yʋʋrã.</verse>
				<verse number="28">La a Soll dag n tũuda bãmb n gõod la a wat Zeruzalɛm la a moond koɛɛga ne Zu-soaba yʋʋr ne raoodo.</verse>
				<verse number="29">A Soll ra gomda ne Zuif-rãmb nins sẽn gomd Gɛrk goama la a wẽed nokoɛɛm ne-ba. La b ra baood n na n kɩtame tɩ b kʋ a Solle.</verse>
				<verse number="30">La ba-biisã sẽn bãng bõn-kãnga, b talla a Soll n ta Sezaare n kɩt t'a kẽng Tars:</verse>
				<verse number="31">A Zezi tẽedba sẽn be zuude la Galile ne Samari wã fãa dag n bee laafɩ, b pãnga ra paasdame la b ra sakda Zu-soabã la Sɩɩg-sõng ra sõngd-b lame tɩ b lebgd wʋsgo.</verse>
				<verse number="32">A Pɩyɛɛr sẽn da saagd zĩiga fãa n get nin-tũusdsã, a kẽnga a Zezi tẽedba sẽn da be lida wã nengẽ.</verse>
				<verse number="33">La yẽnda yaa rao a yen beene t'a yʋʋr boond t'a Ene n ya ki-bogre n gãe gãag zug hal yʋʋm a nii.</verse>
				<verse number="34">A Pɩyɛɛr yeel-a lame yaa: Ene, a Zezi maagda foo, yik n maneg f gãagã f toore. La tao-tao bala a Ene yikame</verse>
				<verse number="35">Lida ne Saarõ tẽnga neba fãa yãa a Ene la b saka Zu-soabã.</verse>
				<verse number="36">Tẽed-poak a ye n da be Zope t'a yʋʋr boond t'a Tabita sẽn dat n togs tɩ Dorkas ne Gɛrk goama. A yʋʋra võor yaa yãka: Pʋg-kãng ra maanda tʋʋm-sõamyã wʋsgo, la a sõngd naong rãmba.</verse>
				<verse number="37">Ra-kãense, a Dorkas lʋɩɩ bãag n ki. La b sẽn so yẽ koom n sɛ, b rɩk-a lame n gãneg yĩngr doog pʋgẽ.</verse>
				<verse number="38">La Lida dag n ka zãr ne Zope ye. Dẽ, karen-biisã sẽn wʋm t'a Pɩyɛɛr bee Lida, b tʋma raop a yiib ye nengẽ tɩ b tɩ bõos-a t'a wa bãmb nengẽ n da kaoos ye.</verse>
				<verse number="39">La a Pɩyɛɛr yikame n tũ-b n looge. La yẽnda sẽn ta, b talla yẽ n dʋ yĩngr dooga pʋgẽ. La pʋgkõapa fãa kolga a Pɩyɛɛr n yãbd la b wilgd yẽndã fu-yerd ninsi la fut nins a Dorkas sẽn dag n sẽ a sẽn wa n ket n vɩ wã.</verse>
				<verse number="40">A Pɩyɛɛr kɩtame tɩ neba fãa yi. La yẽ yĩgimdame n pʋʋse. Dẽ a wẽnemdame n ges kũuma n yeel-a tɩ Tabita yiki. La a puka a nini. La a sẽn yãa a Pɩyɛɛr, a yikame n zĩndi.</verse>
				<verse number="41">La a Pɩyɛɛr gãda a nug n sõng-a t'a yik yĩngri. A Pɩyɛɛr boola nin-sõamyã ne pʋgkõapã n wilg-b t'a Dorkas vʋʋgame.</verse>
				<verse number="42">Zope tẽnga fãa wʋma bõn-kãnga, la neb wʋsg suk tẽe Zu-soabã.</verse>
				<verse number="43">A Pɩyɛɛr paa Zope n kaoos bilfu, yẽ siga zapa a sɩmo yiri.</verse>
			</chapter>
			<chapter number="10">
				<verse number="1">Dao a ye n da be Sezaare t'a yʋʋr boond t'a Korney n ya sodaas koabg naab n be soda-kʋʋngã b sẽn boond tɩ Itali-rãmba sʋka.</verse>
				<verse number="2">Rao-kãng ra yaa wẽn-tũuda, la yẽ ne a yirã rãmb ra zoeta wẽnnaam. Yẽ ra sõngda neb wʋsg sẽn ya naong rãmba, la a ra pʋʋsda Wẽnnaam wakat fãa.</verse>
				<verse number="3">Sẽn zems zaabr lɛɛr a tãab sasa, yẽ yãa Wẽnnaam malɛk vẽeneg vẽnegr pʋgẽ t'a kẽ n yeel yẽ tɩ Korney.</verse>
				<verse number="4">La yẽ gesa malɛk ne rabeem n yeel-a yaa: Yaa a wãna m Zu-soaba? Malɛk yeel-a lame yaa: Wẽnnaam tẽra fo pʋʋsgã la f sẽn sõngd naong rãmba yelle, la b ka yĩnd f yell ye.</verse>
				<verse number="5">Dẽ moasã, bɩ f tʋm neb Zope tɩ b tɩ bool ned a yen yʋʋr sẽn boond t'a Sɩmo Pɩyɛɛr t'a wa.</verse>
				<verse number="6">Yẽ siga zap a Sɩmo zakẽ, yirã bee ko-kãsenga noore.</verse>
				<verse number="7">La malɛk ning sẽn gom ne yẽ wã looge, a Korney boola a tʋmtʋmdb a yiib ne a sodaag a yen sẽn ya nin-sõng sodaas nins yẽ sẽn so wã sʋka.</verse>
				<verse number="8">A Korney togsa bãmb bũmb nins fãa sẽn maana la a tʋm-b Zope.</verse>
				<verse number="9">Vẽkembeoogo, bãmb sẽn waa n be sorẽ n kolgd Zope, sẽn zems wĩnto-sʋka, a Pɩyɛɛr dʋʋ roogã zug n na n pʋʋse.</verse>
				<verse number="10">La kom yõka a Pɩyɛɛr t'a rat rɩɩb n dɩ. La b sẽn segend rɩɩbã n na n kõ-a wakate, yẽ paama vẽnegre.</verse>
				<verse number="11">A Pɩyɛɛr yãnda arzãn sẽn pake, la bũmb sẽn wẽnd wa peen-bedr b sẽn loe a noy a naasã t'a sigd n sigd tẽnga.</verse>
				<verse number="12">La rũms buud fãa sẽn tar nao a naase, la bõn-vuudsã la bõn-pɩgs buud fãa n dag n be a pʋgẽ.</verse>
				<verse number="13">La koɛɛg n yeel a Pɩyɛɛr t'a yik n kʋ ne dɩ.</verse>
				<verse number="14">La a Pɩyɛɛr leokame yaa: Ayo, Zu-soaba, tɩ bõe mam zɩɩ n dɩ bũmb sẽn ka zems wala sẽn ya rẽgd ye.</verse>
				<verse number="15">La yẽ leb n wʋma koɛɛg sẽn gomd ne yẽnda n yetẽ tɩ Wẽnnaam sẽn yeel tɩ bũmb ning yaa yɩlgemdã bɩ a ra bool bõn-kãng tɩ yaa rẽgd ye.</verse>
				<verse number="16">Bõn-kãng maana naoor a tãabo. La tao-tao bal rẽ zugẽ bõn-kãng leb n zẽk leba arzãn pʋgẽ.</verse>
				<verse number="17">Wakate ninga a Pɩyɛɛr sẽn nan tagsd a sũurẽ n dat n bãng vẽnegr ninga yẽ sẽn yã wã võore, rẽ t'a Korney sẽn tʋm neb ninsã sok n bãnga a Sɩmo yirã zĩig n wa n be zaka noore.</verse>
				<verse number="18">Bãmb boolame n sok tɩ yaa ka la a Sɩmo Pɩyɛɛr sẽn be wã?</verse>
				<verse number="19">A Pɩyɛɛr sẽn da ket n tagsd n baood vẽnegra võore, sɩɩgã yeela yẽnda tɩ ad neb a</verse>
				<verse number="20">tãab n be be n baood-a. T'a yik n sig n tũ la a ra sãmb ye tɩ bala yaa bãmb n tʋmba.</verse>
				<verse number="21">Dẽ, a Pɩyɛɛr sigame n kẽng ra-kãens nengẽ n yeel yaa: Yaa maam la ned ninga yãmb sẽn baoodã, yaa bõe yell n wa ne yãmb ka?</verse>
				<verse number="22">Bãmb leokame yaa: Sodaas koabg naab a Korney n tʋm tõndo. Bãmb yaa nin-tɩrga n zoet Wẽnnaam, la Zuif-rãmba fãa kɩta bãmb kaset sõngo. Wẽnnaam malɛk n sagl-b tɩ b kɩt yãmb wa b yirã tɩ b kelg bũmb ninga y sẽn tar n na n gom ne-bã.</verse>
				<verse number="23">Dẽ, a Pɩyɛɛr kɩtame tɩ b kẽ, la yẽ reeg-b-la sãando. Vẽkembeoogo, a Pɩyɛɛr yikame n tũ-b n looge. La ba-biisã sẽn be Zope wã neb kẽer yãaga bãmba.</verse>
				<verse number="24">La ra-yɩt-n-daare, bãmb taa Sezaare. A Korney ra gũudb lame, la yẽ ra boola a roagdba la a zo-nongds tɩ b tigim yẽ yirã.</verse>
				<verse number="25">A Pɩyɛɛr sẽn wa n kẽedẽ wã, a Korney wa n sega yẽnda n lʋɩ n wõgemd a taoore, n na n pʋʋs-a ne waoogre.</verse>
				<verse number="26">La a Pɩyɛɛr roog-a lame n yeel-a yaa: Yiki, bala mam me yaa ninsaal bala.</verse>
				<verse number="27">Dẽ, yẽ kell n sõsda ne a Korney. La a kẽe roogẽ wã n mik neb wʋsg sẽn tigim be.</verse>
				<verse number="28">A Pɩyɛɛr yeel-b lame yaa: Yãmb miime t'a ka zems ne Zuif-rãmba tõog tɩ ned sẽn ya Zuif lagem ne buud sẽn ka Zuif wala kẽ a zakẽ ye. La Wẽnnaam wilga maam tɩ mam ka tog n yeel ned ba yen tɩ sẽn ka zemse, wala rẽgd ye.</verse>
				<verse number="29">Yaa woto yĩng n kɩt tɩ yãmb sẽn bool maama, m waame n ka kɩɩs ye. Dẽ, mam dat n bãnga bũmb ninga sẽn kɩt tɩ yãmb tʋm n bool maama.</verse>
				<verse number="30">A Korney leokame yaa: Rab-tatẽ sẽn zems wakat kãnga, mam dag n bee m doogẽ zaabr lɛɛr a tãab wakat n pʋʋsdẽ. Tao-tao bala, rao sẽn da yer fut sẽn pɩnd n yals mam taoorã,</verse>
				<verse number="31">n yeel yaa: Korney! Wẽnnaam wʋma fo pʋʋsgã, la b ka yĩmd sõngr ninga fo sẽn sõngd naong rãmbã yell ye.</verse>
				<verse number="32">Dẽ, bɩ f tʋm neb Zope tɩ b tɩ bool a Sɩmo Pɩyɛɛr t'a wa. Yẽ siga a Sɩmo sẽn ya zapã zakẽ sẽn be ko-kãsengã sɛɛgã.</verse>
				<verse number="33">La tao-tao bala mam tʋma neb tɩ b bool yãmba. La yãmb maana neer n sak n wa. Moasã, tõnd fãa bee Wẽnnaam taoor ka n na n kelg bũmb nins fãa Zu-soabã sẽn yeel yãmb tɩ y togs tõndã.</verse>
				<verse number="34">Dẽ, a Pɩyɛɛr gomame n yeel yaa: Moasã, mam sɩd bãngame tɩ Wẽnnaam ka tũusd neb ye.</verse>
				<verse number="35">Ned ning fãa, sẽn ya buud ninga fãa sẽn zoet Wẽnnaam la a maand tɩrlem, yẽnda soab tata bãmb yam.</verse>
				<verse number="36">Wẽnnaam tʋma b koɛɛga Israyɛl yagensa nengẽ n togs-b tɩ laafɩ koe-noog wata a Zezi sẽn ya neba fãa Zu-soabã maasem yĩnga.</verse>
				<verse number="37">Yãmb mii bũmb ninga sẽn sɩng n maan Galile la Zude soolma fãa a Zã sẽn dag n moond neba koom lisg koɛɛg zugẽ.</verse>
				<verse number="38">Yãmb bãnga sẽn yɩ to-to tɩ Wẽnnaam sik b Sɩɩg-sõng pãngã Nazarɛt dao a Zezi zugã. La sẽn yɩ to-to me t'a Zezi saag tẽngã n maan neer n maag neb nins fãa sẽn dag n be Sʋtãana yembd pʋgẽ wã, tɩ bõe, Wẽnnaam bee ne bãmba.</verse>
				<verse number="39">A Zezi sẽn maan bũmb nins fãa Zuif-rãmbã tẽngẽ wã la Zeruzalɛm pʋgẽ, tõnd yaa kaset dãmba. Bãmb ka a Zezi da-pɩk zug n kʋ-ba,</verse>
				<verse number="40">la rasem a tãab daare, Wẽnnaam vʋʋga bãmb n kõ-b noor tɩ b vẽneg b menga.</verse>
				<verse number="41">La b ka vẽneg b meng ne neba fãa ye. La yaa ne tõndo, Wẽnnaam sẽn dag n pĩnd n yãk tɩ ya kaset dãmbã tõnd dɩɩme la d yũ ne bãmb b vʋʋgrã zugẽ.</verse>
				<verse number="42">La a Zezi kõo tõnd noor tɩ d moon neba sʋk n kɩs kaset n yeel tɩ Wẽnnaam yãka bãmb tɩ b na n kao nin-vɩɩse la kũum bʋʋdo.</verse>
				<verse number="43">Wẽnnaam no-rɛɛsdbã fãa goma Zezi yell n yeel tɩ ned ning fãa sẽn tẽeda bãmb na n paama a yel-wẽn sugr kũun ne bãmb yʋʋre.</verse>
				<verse number="44">A Pɩyɛɛr sẽn ket n gomda, Sɩɩg-sõng siga neb nins fãa sẽn dag n kelgd yẽ goama zutu.</verse>
				<verse number="45">Tẽedb nins sẽn ya Zuif buud n tũ a Pɩyɛɛr n wa wã yɛɛs wʋsg ne Sɩɩg-sõng sẽn ya Wẽnnaam kũuna sẽn sigd neb nins me sẽn ka Zuif-rãmba zutã.</verse>
				<verse number="46">Tɩ bõe, b da wʋmda b sẽn gom-zẽn n waoogd Wẽnnaam.</verse>
				<verse number="47">Dẽ, a Pɩyɛɛr leb yeelame yaa: Nin-bãmba sẽn paam Sɩɩg-sõng pidb wala tõndã, moasã b tõe n gɩdga bãmb tɩ b ka paam koom lisg sɩda?</verse>
				<verse number="48">A Pɩyɛɛr kõo noor tɩ b lis-b ne a Zezi Kirist yʋʋre. Dẽ, bãmb kosa a Pɩyɛɛr t'a pa ne-b rasem bilfu.</verse>
			</chapter>
			<chapter number="11">
				<verse number="1">Tʋmtʋmdba la b ba-biisã sẽn da be Zude wã wʋmame tɩ bu-zẽmsã me reega Wẽnnaam goama.</verse>
				<verse number="2">La a Pɩyɛɛr sẽn lebg n wa Zeruzalɛm tẽedb nins sẽn ya Zuif buudã wẽe nokoeemd ne yẽnda.</verse>
				<verse number="3">N yeel-a yaa: Yãmb kẽe neb sẽn ka kẽ bãong zakẽ n dɩ ne-ba!</verse>
				<verse number="4">La a Pɩyɛɛr togsa bãmb ball-ball yellã fãa sẽn maana, n yeel-b yaa:</verse>
				<verse number="5">Mam dag n bee Zope tẽngã pʋgẽ, La mam sẽn wa n pʋʋsdẽ, mam paama vẽnegre. Mam yãa bũmb sẽn wẽnd wa peen-bedr sẽn yi arzãn n sigd mam nengẽ t'a noy a naasa loe. La a sulgame n pẽneg maam.</verse>
				<verse number="6">Mam maaga m meng n gese la m yãa rũms sẽn tar nao a naase, we-rũmsi, baa bõn-vuuds ne bõn-pɩgs sẽn be a pʋgẽ wã.</verse>
				<verse number="7">Dẽ mam wʋma koɛɛg sẽn yeel tɩɩyɛɛr yik n kʋ n dɩ.</verse>
				<verse number="8">La mam leokame yaa: Ayo, Zu-soaba, tɩ bõe bũmb sẽn ka zems wala sẽn ya rẽgd na n zɩɩ n kẽ mam noorẽ ye.</verse>
				<verse number="9">La koɛɛga yii arzãn naoor a yiib soab n yeel maam yaa: Wẽnnaam sẽn yeel tɩ bũmb ninga yaa yɩlemdã, bɩ f ra bool-a tɩ rẽgd ye.</verse>
				<verse number="10">Bõn-kãng maana hal naoor a tãabo, dẽ, a fãa lebg n dʋʋ arzãna.</verse>
				<verse number="11">La wakat kãng bala, raop a tãab sẽn yi Sezaare b sẽn tʋm-b mam nengẽ waa n taa zak ninga mam sẽn da be wã noore.</verse>
				<verse number="12">Sɩɩg-sõng yeela maam tɩ m tũ-b n loog la m da sãmb ye. Ba-biisã yoobã sẽn be ka wã yãaga maam n ta Sezaare. La tõnd kẽ a Korney zakẽ wã.</verse>
				<verse number="13">La a Korney togsa tõnd sẽn yɩ to-to tɩ yẽnda yã malɛkã sẽn wa yẽ rooga pʋgẽ n yeel yẽ t'a tʋm neb Zope tɩ b tɩ bool a Sɩmo Pɩyɛɛr t'a wa.</verse>
				<verse number="14">T'a Pɩyɛɛr na n togsa yẽ koees sẽn na n kɩt tɩ yẽnda ne a yirã rãmb fãa paam fãagre.</verse>
				<verse number="15">La mam sẽn sɩng n gomdã, Sɩɩg-sõng siga bãmb zut wala b sẽn dag sig tõnd zut sɩngrẽ wã.</verse>
				<verse number="16">Dẽ, mam tẽega Zu-soabã goamã b sẽn dag n yeelã: A Zã lisa ne koom la b na n lisa yãmb Sɩɩg-sõng pʋga.</verse>
				<verse number="17">Rẽ wã yĩnga, Wẽnnaam sẽn kõ-b kũun ninga b sẽn dag n kõ tõnd d sẽn tẽ Zu-soab a Zezi Kirist yĩngã, dẽ mam yaa ãnna soab n tõe n kɩɩs Wẽnnaam?</verse>
				<verse number="18">Bãmb sẽn wʋm bõn-kãnga, b sĩnda b noore. La b pẽga Wẽnnaam n yeel yaa: Rẽnd Wẽnnaam kɩtame tɩ bu-zẽmsã me tek yam n kos sugr n na paam vɩɩm.</verse>
				<verse number="19">Namsg ninga sẽn paam tẽedba a Etɛn kũuma poorẽ wã kɩtame tɩ b sãeeg n kẽng hal Fenisi, la Sɩpr ne Ãntiyos la b ka moon ned a to Wẽnnaam koɛɛga sã ka Zuif-rãmba bal ye.</verse>
				<verse number="20">Baoosgo tẽedb kẽer sẽn yi Sɩpr la Sirɛn waa Ãntiyos la b goma ne neb a taabã me n moon-b Zu-soab a Zezi koe-noogã.</verse>
				<verse number="21">Zu-soaba pãng da bee ne bãmba la neb wʋsg tẽe Zu-soabã n kos sugri.</verse>
				<verse number="22">A Zezi tẽedba sẽn be Zeruzalɛma wʋma koe-kãnga, la b tʋma a Barnabas Ãntiyos.</verse>
				<verse number="23">La yẽnda sẽn ta n yãnd Wẽnnaam sẽn ning tẽedba bark to-to wã, a sũurã yɩɩ noogo. La a paasa b fãa raood n yet tɩ b kell n tũ Zu-soabã ne b sũyã fãa n da bas ye.</verse>
				<verse number="24">Tɩ bõe, a Barnabas yaa nin-sõngo, n pid ne Sɩɩg-sõngo n tar tẽebo. La neb wʋsg tẽe Zu-soabã.</verse>
				<verse number="25">Dẽ poore,a Barnabas kẽnga Tars n na n tɩ bao a Solle.</verse>
				<verse number="26">La yẽ sẽn yãnd-a Soll be a peeg-a lame n wa Ãntiyos. Bãmb paa be ne a Zezi tẽedba yʋʋmd tõre n zãms neb kʋʋng wʋsgo. Yaa Ãntiyos la b sɩng n bool a Zezi karen-biisã tɩ Kirist neba.</verse>
				<verse number="27">La ra-kãense, Wẽnnaam no-rɛɛsdb yii Zeruzalɛm n wa Ãntiyos.</verse>
				<verse number="28">La bãmb ned a yen yʋʋr sẽn boond t'a Agabus yikame n togs ne Sɩɩg-sõng pãng tɩ wakat n wat tɩ kom-kãseng na n zĩnd dũniyã tɛk fãa. La komã sɩd zĩnda a Sezaar kolood sẽn wa n dɩt naam wakate.</verse>
				<verse number="29">Dẽ karen-biisã yãka yam tɩned kam fãa kɩs sõngr ning sẽn zems a pãng tɩ b tʋm n sõng ba-biisã sẽn dag n be Zude soolma.</verse>
				<verse number="30">La b maana a woto n dɩk n ning a Barnabas ne a Soll nusẽ tɩ b tɩ kɩs kãsem-dãmba sẽn be Zude wã.</verse>
			</chapter>
			<chapter number="12">
				<verse number="1">La wakat kãng sasa, rĩm a Herood sɩngame n nams a Zezi tẽedba kẽere.</verse>
				<verse number="2">Yẽnda kɩtame tɩ b kʋ a Zã ba-biig a Zak ne sʋʋga.</verse>
				<verse number="3">La yẽ sẽn yã tɩ bõn-kãng taa Zuif-rãmba yam, a kell n kɩtame tɩ b yõk a Pɩyɛɛr. Rag n yaa bur sẽn ka rã-bɩll kibs daare.</verse>
				<verse number="4">Herood sẽn yõk a Pɩyɛɛr n kẽes bi-bees roogẽ, a kɩtame tɩ sodaas piig la a yoob gũ a Pɩyɛɛr n dees taab naas-naase, n dag n tagsdẽ tɩ zʋʋg-n-basã kibs sã n loog bɩ a yiis-a n kao a bʋʋd neba nifẽ.</verse>
				<verse number="5">Dẽ, bi-bees roogã pʋgẽ b ra gũuda a Pɩyɛɛre. La a Zezi tẽedba rag n pʋʋsda Wẽnnaam ne b sũur fãa a Pɩyɛɛr yĩnga.</verse>
				<verse number="6">Yʋng ninga sẽn deng a Herood sẽn na n yiis a Pɩyɛɛr n kao a bʋʋdã, gũudba rag n bee bi-bees rooga noor n gũudẽ la b ra balga a Pɩyɛɛr ne bãens a yiib t'a gãe pʋgẽ. Sodaas a yiib tẽn-sʋka.</verse>
				<verse number="7">Tao-tao bala, Zu-soaba malɛk puka a menga la vẽenem n yãg bi-bees roogã pʋgẽ. Malɛkã wẽe a Pɩyɛɛr lʋgr n nek-a n yeel-a yaa: Yik tao-tao. La bãensa lʋɩɩme n bas a Pɩyɛɛr nusã.</verse>
				<verse number="8">Dẽ, malɛka yeela a yẽnda t'a sẽb a sẽbdgã la a wid a neooda. A Pɩyɛɛr maana a woto. La malɛkã yeel-a lame t'a rɩk a fuugã n yeelg n tũ yẽnda.</verse>
				<verse number="9">A Pɩyɛɛr tũu malɛkã n yi, la a ra ka tagsd tɩ bũmb ninga malɛkã sẽn moonda yaa sɩd ye. A ra tagsdame tɩ yẽ yãa vẽnegre.</verse>
				<verse number="10">La bãmb sẽn loog pipi gũudã ne yiib soabã n ta kʋleng ninga sẽn teesd tẽngã n pag ne kutã, kʋɩlen-kãng paka a toor bãmb taoore. La b yiime n kẽng n dɩk sorã, la tao-tao bala, malɛkã loog n bas yẽnda.</verse>
				<verse number="11">Dẽ, a Pɩyɛɛr yam vẽnegame t'a bãng bũmb ning sẽn maana. La a yeelame yaa: Moasã, mam bãnga sɩd-sɩd tɩ yaa Zu-soabã n tʋm malɛk t'a fãag maam Herood nugẽ la na bũmb ning fãa Zuif-rãmba sẽn da rat n maan maama.</verse>
				<verse number="12">A Pɩyɛɛr sẽn tagse, a kẽnga a Maari yiri. Yaa a Zã b sẽn boond t'a markã ma. La neb wʋsg n dag n tigim taab beene n pʋʋsdẽ.</verse>
				<verse number="13">A Pɩyɛɛr wẽe rignoor ninga b sẽn kẽeda kʋɩlengã, la tʋmtʋmd poak a yen yʋʋr sẽn boond t'a Rood kolgame n na n kelge.</verse>
				<verse number="14">La yẽnda bãnga a Pɩyɛɛr koɛɛgã la a sũurã yɩɩ noog t'a bas kʋɩlengã pakr n wudg n leb pʋgẽ n tɩ togs t'a Pɩyɛɛr n wa n be rignoorẽ wã.</verse>
				<verse number="15">Bãmb yeela yẽnda t'a lebgame. La tʋmtʋmd-poakã kell n baas n yeelame tɩ yẽ sẽn yetã yaa sɩda.</verse>
				<verse number="16">Dẽ, b yeelame tɩ yaa a Pɩyɛɛr malɛka. La wakat kãnga, a Pɩyɛɛr dag n ket wẽeda kʋɩlengã. La b sẽn yaool n pake, b yãa a Pɩyɛɛr la b yɛɛsame.</verse>
				<verse number="17">A Pɩyɛɛr Zãasa bãmb ne nug n na n kɩt tɩ b sĩndi. La a Pɩyɛɛr togs-b-la Zu-soabã sẽn maan to-to n yiis yẽnda bi-beesa roog pʋgẽ. La a yeel tɩ b tɩ togs a zak ne ba-biis a taabã bõn-kãnga. Dẽ, yẽ yiime n kẽng zĩig a to.</verse>
				<verse number="18">La beoogã sẽn vẽege, rãmbg kãseng n yik sodaasã sʋka, b sẽn dag n dat n bãng a Pɩyɛɛr sẽn be zĩig ninga yĩnga.</verse>
				<verse number="19">Herood kɩtame tɩ bao a Pɩyɛɛr, la b ka yãnd-a ye. A kɩtame tɩ b kao gũudba bʋʋdo, la a kõ noor tɩ b kʋ-ba. Rẽ zugẽ, Herood yii Zude n kẽng Sezaare n tɩ pa be wakat bilfu.</verse>
				<verse number="20">Herood sũur puuga wʋsg ne Tɩɩr la Sɩdõ nebã. Nin-kãensa zemsa taab n na n kẽng Herood nengẽ bãmb yãga zood ne sõgen ning sẽn manegd rĩma roogã, la b waa Herood nengẽ n na n bao tɩ laafɩ zĩnd bãmb ne rĩma sʋka, sʋka, bala rĩma soolma n dag n dɩlg bãmb tẽngã.</verse>
				<verse number="21">Daar ninga Herood sẽn yãkã sẽn ta, a yeelga a naam fut n zaoond a naam geer zug n gom gom-bɛd neba taoore.</verse>
				<verse number="22">La neba kelmame n yeel tɩ yaa wẽnd n gom, tɩ ka ninsaal n goma ye.</verse>
				<verse number="23">La wakat kãng bala, Zu-soaba malɛk wẽe Herood yẽ sẽn dɩk Wẽnnaam waoogrã n kõ a mengã yĩnga. La zũnzũi n dɩ-a t'a ki.</verse>
				<verse number="24">Wẽnnaam koɛɛga ra saagdame n yɩɩd pĩnda.</verse>
				<verse number="25">La barnabas ne a Soll sẽn maan b tʋʋmd Zeruzalɛm n sɛ, b peega a Zã b sẽn boond t'a Mark n lebg n wa Ãntiyos.</verse>
			</chapter>
			<chapter number="13">
				<verse number="1">Wẽnnaam no-rɛɛsdb la karen-saam-dãmb n dag n be a Zezi tẽedba sẽn be Ãntiyosã sʋka. Yaa a Barnabas ne a Sɩmyõ b sẽn boond t'a Nizɛɛr ne a lisiyus sẽn yit Sirɛn la a Manayɛn sẽn wub rĩma Herood ba wã Zakẽ la a Solle.</verse>
				<verse number="2">Bãmb sẽn da maand Zu-soaba tʋʋmd la b loet noore, Sɩɩg-sõng yeel-b lame tɩ b yãk a Barnabas ne a Soll n welg-b toore, tɩ b maan tʋʋmd ninga b sẽn bool-b tɩ b maana.</verse>
				<verse number="3">Dẽ, bãmb loee noor n pʋʋs la yaool n tik a Barnabas ne Soll ne b nus pʋʋs b yĩng n bas-b tɩ b kẽnge.</verse>
				<verse number="4">La Sɩɩg-sõng sẽn tʋm a Barnabas ne Solle, b kẽnga Selesi, la b kẽe koom-koglg be n kẽng Sɩpr.</verse>
				<verse number="5">Bãmb sẽn ta tẽng sẽn boond tɩ Salamin, b sɩng n moona Wẽnnaam koɛɛga Zuif-rãmba karen-dot pʋse. A Zã-Mark ra bee ne bãmb n sõngd-ba.</verse>
				<verse number="6">Bãmb pɩʋʋga tẽng ninga koomã sẽn gũbgã fãa hal n ta tẽng sẽn boond tɩ Pafos, la b yãa bag a yen be sẽn ya zãmb-no-rɛɛsa, yẽ yaa Zuif t'a yʋʋr boond t'a Bar-Zezi sẽn dat n togs t'a zezi biiga.</verse>
				<verse number="7">Yẽnda ra bee ne tẽn-kãng Gʋvɛrneer a Sergiyus Polus sẽn da ya ned sẽn tar yam wʋsgã. Gʋvɛrneerã kɩtame tɩ b bool a Barnabas ne a Solle, bala a rag n dat wʋma Wẽnnaam goama.</verse>
				<verse number="8">La a Elimas sẽn ya bagã yʋʋr ne Gɛrk goama kɩɩsa a Barnabas ne a Soll n baood n sãam Gʋvɛrneerã tẽebo.</verse>
				<verse number="9">Dẽ, a Soll b sẽn boond me t'a Poll pida ne Sɩɩg-sõng n ges bagã,</verse>
				<verse number="10">n yeel-a yaa: Sɩlem-wẽng soaba fo pida ne wẽnem Sʋtãan biiga, f yaa tɩrlem fãa bɛyã. F ka na n bas Zu-soab so-tɩrsã sãoongo?</verse>
				<verse number="11">Moasã, gese, Zu-soaba na n wẽe foo ta f leg Zoang, n kaooswakat bilfu f kõn tol n leb n yã wĩntoogã vẽenem ye. La tao-tao bala, a Elimas nina sɩnga mumbu la lebga lik bida ne yẽnda. Yẽnda Wẽnnaam zĩiga fãa n baood ned sẽn na n gãd a nug n tɛ-a.</verse>
				<verse number="12">Dẽ, guvɛrneerã sẽn yã bũmb ninga sẽn maana, a tẽeme. Bala, Zu-soaba zãmsgã wɛɛngẽ wã yɛɛsa yẽnda.</verse>
				<verse number="13">A Poll ne a tũud-n-taasa kẽe koom-koglg Pafos n yi be n kẽng Pɛrz sẽn be Paamfili soolma. A Zã-Mark basa bãmb be n lebg n leb Zeruzalɛm.</verse>
				<verse number="14">A Poll dãmb yii Pɛrz n kell n kẽng n ta Ãntiyos sẽn be Pisidi soolem. La Zuif-rãmba vʋʋsg daare, a Poll dãmb kẽ karen-doogẽ wã n zĩndi.</verse>
				<verse number="15">La sẽn karem tõogã ne Wẽnnaam no-rɛɛsdbã sɛbã n sɛ, karen-doogã nanams tʋma neb tɩ b yeel a Poll dãmb yaa: Ba-biisi, yãmb sã n tara koɛɛg n na n gom ne nebã n paas-b raoodo, yãmb tõee n gomame moasã.</verse>
				<verse number="16">A Poll yikame n zãas a nug n yeel yaa: Yãmb Israyɛl neba, la yãmb dãmb sẽn zoet Wẽnnaamã, kelg-y yã!</verse>
				<verse number="17">Wẽnnaam ninga sẽn ya Israyɛl nin-kãensa Wẽnnaam tũusa tõnd yaab-rãmbã n kɩt tɩ bu-kãng bɩ a sẽn wa n be sãand weoog Ezipt tẽngã wakate. La Wẽnnaam yiisa bãmb be ne pãn-kãsenga.</verse>
				<verse number="18">La b sõnga bãmb sẽn kolg yʋʋm pis-naas weooga pʋga.</verse>
				<verse number="19">La Wẽnnaam sãama buud a yopoe Kana n dɩk b soolma n kõ b nebã tɩ b sooge.</verse>
				<verse number="20">La bõn-kãens fãa kolga yʋʋm kobs-naas la pis-nu. Dẽ poorẽ, Wẽnnaam kõo tõnd yaab-rãmba bʋ-kaoodba hal tɩ ta Wẽnnaam no-rɛɛs a Sãmwɛll zamaane.</verse>
				<verse number="21">Rẽ zugẽ, bãmb kosa rĩma, la Wẽnnaam kõ b la a Sayull sẽn ya rao a kiis biiga n ya Bɛnzame buudu. Yẽ rɩɩ naam yʋʋm pis-naase (40).</verse>
				<verse number="22">Wẽnnaam sẽn yiis a Sayull naame wã b yãka a David t'a yɩ Israyɛl dãmba rĩma. La Wẽnnaam kɩsa a David kaset n yeel a woto: "Mam yãame t'a Izayi biig a Daviid yaa rao sẽn ta mam yam. Yẽnda n na n pids mam datmã fãa zãnga."</verse>
				<verse number="23">Yaa a Daviid yagensã sʋk la Wẽnnaam kɩtɩ t'a Zezi rog n yɩɩ fãagd Israyɛl neba yĩnga wa sẽn zems bãmb sẽn dag n kãabã.</verse>
				<verse number="24">Sẽn deng a Zezi waoongo, a Zã dag n mooname n yeel Israyɛl neba fãa tɩ b tek yam n sak lisgu.</verse>
				<verse number="25">La a Zã tʋʋmd sẽn wa n kolgd sɛɛbo, a rag n yetame yaa: Yãmb tagsdame tɩ mam yaa ãnna? Mam ka ned ninga yãmb sẽn gũud a soaba ye. La kelg-y yã: Bãmb na n pʋgla maam n waa, la mam sõmblem pʋs n ka sek tɩ m lok b neooda sẽbds ye.</verse>
				<verse number="26">M ba-biisi, yãmb sẽn ya a Abraham yagensã la neb nins sẽn be yãmb sʋk n zoet Wẽnnaamã, yaa yãmb yĩng la b tʋm fãagrã koe-no-kãngã.</verse>
				<verse number="27">Tɩ bõe, Zeruzalɛm neba ne b nanamsa ka bãng a Zezi sẽn ya ned ning ye. La b ka wʋm Wẽnnaam no-rɛɛsdba goama b sẽn karemd vʋʋsg daar fãa wã võor ye. La b kaoo a Zezi bʋʋd n pids Wẽnnaam no-rɛɛsdba gom-kãense.</verse>
				<verse number="28">Baa b sẽn ka yã bũmb ne bãmb sẽn zems kũuma, b kosa a Pilat t'a kɩt tɩ b kʋ a Zezi.</verse>
				<verse number="29">La b sẽn pids bũmb nins fãa gʋls-sõamyã sẽn da togs bãmb wɛɛngẽ wã, b sik-b-la da-pɩkã zug n tɩ gãneg yaoogẽ.</verse>
				<verse number="30">La Wẽnnaam vʋʋga a Zezi n bas kũum.</verse>
				<verse number="31">La neb nins sẽn dag n tũ a Zezi n yi Galile n kẽng Zeruzalɛm yãa bãmb rasem wʋsgo. La moasã b yaa a Zezi kaset dãmb Israyɛl nebã sʋka.</verse>
				<verse number="32">La tõnd togsda yãmb koe-no-kãnga, n wilgd yãmb kãabg ninga Wẽnnaam sẽn da kãab tõnd yaab-rãmbã,</verse>
				<verse number="33">moasã, Wẽnnaam pids-a lame n kõ tõnd sẽn ya bãmb yagensã n vʋʋg a Zezi n bas kũum wa sẽn gʋls yɩɩn-sõng a yiib soaba pʋgẽ wã: "Rũnna, mam yaa fo ba, la fo yaa mam biiga, maam n dog foom."</verse>
				<verse number="34">Wẽnnaam dag n yeelame tɩ b na n vʋʋg-b lame n bas kũuma tɩ b yĩngã ra põog ye. Yaa bũmb ninga Wẽnnaam sẽn dag n gom la a woto: "Mam na n kõo yãmb a David bõn-sõamyã. Bũmb nins sẽn sõama la sɩdã."</verse>
				<verse number="35">Yaa woto yĩng tɩ b leb n yeel zĩig a to yaa: "Yãmb kõn bas y sõmblem soaba t'a põog ye."</verse>
				<verse number="36">La a Daviid sẽn maan sẽn tat Wẽnnaam yam bãmb wakatẽ wã, b yaool n kiime n paam b saam-dãmba, la b yĩnga põogame.</verse>
				<verse number="37">La Wẽnnaam sẽn vʋʋg ned ninga n bas kũuma ka põog ye.</verse>
				<verse number="38">Dẽ, ba-biisi, bɩ y bãng tɩ yaa a Zezi maasem yĩng la b moond yãmb yel-wẽma sugr kũun koɛɛga.</verse>
				<verse number="39">La ned ninga fãõa sẽn tẽed bãmba, b basda yẽnda taal ne bũmb ninga fãa a Moyiis tõogã sẽn dag n ka tõe n bas-y taalã.</verse>
				<verse number="40">Woto yĩnga, bɩ y gũus tɩ Wẽnnaam no-rɛɛsdba sẽn yeel bũmb ninga b sɛbã pʋsã ra paam yãmb ye.</verse>
				<verse number="41">"Nin-kɩɩsdba, ges-y-yã la y yɛɛs n menem, tɩ bõe mam na n maana tʋʋmd yãmb belma wakate. Yaa tʋʋmde, tɩ b sã n dag n togs-a yãmb bɩ y ka tõe n tẽ ye."</verse>
				<verse number="42">La a Poll ne a Barnabas sẽn yi karen-doogẽ wã, neba kosa bãmb tɩ vʋʋsg daar sẽn watã bɩ b leb n wa n moon koe-kãnga yɛsa.</verse>
				<verse number="43">La kaorengã sẽn sɛ, Zuif-rãmb ne neb nins sẽn tẽed Zuif-rãmba kaoreng wʋsg tũu a Poll ne a Barnabas tɩ b sõs ne-b n sagl-b tɩ kell n pa Wẽnnaam barkã pʋgẽ.</verse>
				<verse number="44">La vʋʋsg daar sẽn leb n ta, sẽn kolg tẽnga neba fãa tigma taab n na n kelg Wẽnnaam goama.</verse>
				<verse number="45">Zuif-rãmba sẽn yã neb kʋʋgã, sũ-kiir yõk-b lame tɩ b kɩɩs a Poll goama la b tʋ yẽnda.</verse>
				<verse number="46">A Poll ne a Barnabas yeela bãmb vẽeneg yaa: yaa yãmb la b rag n tog n deng n togs Wẽnnaam goama pipi. La y sẽn zãgs Wẽnnaam goma, yãmb kao y mens bʋʋd n yet tɩ yãmb ka zems tɩ paam vɩɩm sẽn kõn sɛ wã ye. Rẽ wã tõnd na n kẽnga bu-zẽmsã nengẽ moasã.</verse>
				<verse number="47">Tɩ bõe, Zu-soaba yeela tõnd a woto yaa: "Mam yãka foom tɩ f yɩ vẽenem bu-zẽmsã yĩnga, n tall fãagrã n ta hal dũniyã tɛk fãa."</verse>
				<verse number="48">La bu-zẽmsa sẽn wʋm woto, b sũyã yɩɩ noodo, la b pẽga Zu-soaba goamã. La neb nins fãa sẽn da na n paam vɩɩm sẽn kõn sɛ wã lebga tẽedba.</verse>
				<verse number="49">La Zu-soabas koɛɛg ra saagda soolem kãng fãa.</verse>
				<verse number="50">La Zuif-rãmba pagb nins sẽn sakd tẽebã yell neerã la ne tẽnga nin-kãsems tɩ b nams a Poll la a Barnabas n dig-b tɩ b yi bãmb soolmẽ.</verse>
				<verse number="51">A Poll ne a Barnabas pĩmsa b nao wã tom nin-bãmb yĩnga, la b yɩ n kẽng Ikoniyom.</verse>
				<verse number="52">La karen-biisã sẽn be Ãntiyosã ra pida ne sũ-no-kãsenga la ne Sɩɩg-sõngo.</verse>
			</chapter>
			<chapter number="14">
				<verse number="1">A Poll ne a Barnabas tũu taab n kẽ Zuif-rãmba karen-doog a yen pʋg sẽn be Ikoniyom, la b gomame n tõog tɩ Zuif-rãmba wʋsg ne Gɛrk-rãmba lebg tẽedba.</verse>
				<verse number="2">La Zuif-rãmb nins ka tẽ wã rãmba bu-zẽmsã n kɩt tɩ b sũyã sãam ne karen-biisã.</verse>
				<verse number="3">A Poll ne a Barnabas paa Ikoniyom n kaoose. A Poll dãmb daag n kɩsa sɩd ne Zu-soabã n gomd ne pɛl-kɛgenga. La Zu-soaba kɩsa bãmb bark goama a Poll dãmb sẽn moondã kaseto n kõ bãmb pãn-tõog tɩ b maan bãna la bõn-yɛɛsds ne b nusi.</verse>
				<verse number="4">La tẽnga neba welga taaba, tɩ kẽer ra be Zuif-rãmba poorẽ la kẽer ra bee tʋmtʋmdba poorẽ.</verse>
				<verse number="5">La bu-zẽmsa ne Zuif-rãmba la b nanamsa sɩngame n segl b mens n na n maan a Poll dãmb wẽnga, n dat lob bãmb kug n kʋ.</verse>
				<verse number="6">La a Poll ne a Barnabas sẽn bãnge, b zoeeme n kẽng Listr ne Dɛrb tẽnsã, sẽn be Likaoni soolma, la tẽns a taab sẽn pẽ be.</verse>
				<verse number="7">La b moona koe-noogã beene.</verse>
				<verse number="8">Dao a ye n da be Listr t'a nao ki t'a ka tõe n yik ye. Yẽ sẽn dogã tɛka, a yaa põore la a zɩ n tõog n kẽn ye.</verse>
				<verse number="9">Yẽ ra kelgda bũmb ninga a Poll sẽn togsdã. La a Poll ges-a lame n bãng t'a tara tẽeb n tõe n paam maagre.</verse>
				<verse number="10">A Poll Zẽka a Koɛɛg n yeel rao wã t'a yik n yals a nao wã zugu. La rao wã yɩɩ yagbgo n yik n sɩng kẽna.</verse>
				<verse number="11">Neb kʋʋnga sẽn yã bũmb ninga a Poll sẽn maana, b zẽka b koees n yeel ne Likaoni-rãmba goam tɩ yaa Wẽnnaam dãmb n dɩk yĩns n sig n wa bãmb sʋka.</verse>
				<verse number="12">B pʋda a Barnabas yʋʋr t'a Zees la b pʋd a Poll t'a Hɛrmes sẽn dag n ya yẽnda n gomda yĩnga.</verse>
				<verse number="13">Wẽnnaam ning sẽn boond tɩ Zeesã pʋʋgã roog rag n bee tẽnga noore, la zees maan-kʋʋdã baoo tɩ-puud n wʋg n pid lols yubli n tall-b n wa tẽnga yoy n dat tɩ neb kʋʋngã lagem yẽnda tɩ b maan maoong n kõ a Poll ne Barnabas.</verse>
				<verse number="14">La tʋmtʋmdb a yiibã sẽn wʋm bõn-kãnga, b kẽesa b fut n wudg n kẽ kʋʋngã sʋk n kelem n yeel yaa:</verse>
				<verse number="15">Daopa, yaa bõe tɩ y maand a woto? Tõnd me yaa ninsaalb wa yãmb bala. Tõnd moonda yãmb koe-noog n yet-y tɩ y bas wẽnd-naands-kãens sẽn ka tar yõoda la y wẽnemd n sak Wẽnnaam ninga sẽn vɩ wã la sẽn naan yĩngr la tẽnga la ko-kãsenga ne bũmb nins fãa sẽn be b pʋgẽ wã.</verse>
				<verse number="16">Yʋʋm sẽn looge, Wẽnnaam sẽn vɩ wã basa buudã fãa tɩ b maan b yam daabo.</verse>
				<verse number="17">La baoosgo, Wẽnnaam maana kaset n wilg-b tɩ bãmb beene n mam neer n kõ yãmb saaga t'a niid tɩ sẽoog ne bõn-bɩʋʋng beẽ tɩ rɩɩb sekd yãmb n pids y sũyã ne sũ-noogo.</verse>
				<verse number="18">Baa ne gom-kãensã, yɩɩ toog ne tʋmtʋmdbã tɩ b tõog tɩ neba ra maan maoong n waoog-ba.</verse>
				<verse number="19">La Zuif-rãmb n yi Ãntiyos ne Ikoniyom n wa n rãmb nebã tɩ b lob a Poll kuga. La b sẽn tẽed t'a kiime wã, b vuuga yẽnda n yiis tẽngã pʋga.</verse>
				<verse number="20">La tẽedba gũbga a Poll la a leb n yikame n kẽ tẽnga pʋga. La vẽkembeoogo, a Poll ne a Barnabas kẽnga tẽnga a yen sẽn boond tɩ Dɛrb.</verse>
				<verse number="21">La bãmb sẽn moon koe-noogã tẽng pʋga, b paamame tɩ neb wʋsg lebg karen-biisi. La a Poll ne a Barnabas lebg n leba Listr ne Ikoniyom la Ãntiyos yɛsa.</verse>
				<verse number="22">Bãmb belsa tẽedba sũyã n paas-b raood n sagl-b tɩ b yals tẽeba pʋg kãenkãe n yeel-b yaa: Yaa tɩlɛ tɩ tõnd paam namsg wʋsg n yaool n tõog n kẽ Wẽnnaam soolme wã.</verse>
				<verse number="23">A Zezi tẽedba sẽn be zĩig ninsã fãa, a Poll dãmb yãka kãsem-dãmb n kõ-ba. La bãmb loee noor n Pʋʋs n dɩk-b n bas Zu-soab ninga bãmb sẽn tẽ a soaba nugẽ.</verse>
				<verse number="24">La a Poll ne a Barnabas pɩʋʋga Pisidi soolem n kẽng Paamfili soolem.</verse>
				<verse number="25">Bãmb moona Wẽnnaam koɛɛgã Pɛrz n yaool n kẽng Atali.</verse>
				<verse number="26">Bãmb kẽ koom-koglg tẽn-kãng n leb Ãntiyos, yaa tẽng ninga b sẽn dag n ning b zut bark tɩ b maan tʋʋmd ning bãmb sẽn maana.</verse>
				<verse number="27">La b sẽn ta Ãntiyos b tigma a Zezi tẽedba fãa n togs-b Wẽnnaam sẽn tall bãmb n maan bãmb bũmb nins fãa wã. La sẽn yɩ to-to tɩ Wẽnnaam pak sor tɩ bu-zẽmsa me tõe n tẽ wã.</verse>
				<verse number="28">La a Poll dãmb paa be ne tẽedbã n kaoose.</verse>
			</chapter>
			<chapter number="15">
				<verse number="1">Neb kẽer yii Zude n wa Ãntiyos n sɩng n zãmsd ba-biisã n yetẽ tɩ b sã n ka kẽ bãong wa sẽn zems a Moyiis tõogã, b ka tõe n paam fãagr ye.</verse>
				<verse number="2">A Poll ne a Barnabas kɩɩs-b lame n wẽ nokoeem-kãseng ne-b bõn-kãng wɛɛngẽ. Rẽ, ba-biisã yãka yam t'a Poll ne a Barnabas ne bãmb sʋkã neb kẽer na n kẽnga tẽn-tʋmdbã ne kãsem-dãmba nengẽ Zeruzalɛm n tɩ ges yel-kãng yelle.</verse>
				<verse number="3">Dẽ, a Zezi tẽedbã sẽn be Ãntiyosã yãag-b lame. A Poll dãmb pɩʋʋga Fenisi la Samari soolem la b togsda sẽn yɩ to-to tɩ bu-zẽmsã me sak Wẽnnaamã. La bõn-kãng kõo ba-biisã fãa sũ-no-kãsenga.</verse>
				<verse number="4">La a Poll dãmb sẽn ta Zeruzalɛm, a Zezi tẽedba ne tẽn-tʋmdbã ne kãsem-dãmbã reeg-b lame. La a Poll dãmb togs-b la bũmb nins fãa Wẽnnaam sẽn tall bãmb n maana.</verse>
				<verse number="5">La Fariisẽ-dãmba neb kẽer sẽn ya tẽedbã yikame n yeel tɩ yaa tɩlɛ tɩ b kẽes bu-zẽmsã bãongo la b kɩt tɩ b sak a Moyiis tõogã.</verse>
				<verse number="6">Tẽn-tʋmdbã ne kãsem-dãmba tigma taab n na n ges yel-kãng yelle.</verse>
				<verse number="7">Bãmb sẽn wẽ nokoɛɛma wʋsg n kaoose, a Pɩyɛɛr yikame n yeel yaa: M ba-biisi, hal pipi wakat bala, Wẽnnaam yãka maam yãmb sʋk tɩ m moon koe-noogã bu-zẽmsa me tɩ b wʋme la b tẽ.</verse>
				<verse number="8">La Wẽnnaam sẽn mi ninsaalbã fãa sũyã, b kõ-b la Sɩɩg-sõng wa b sẽn dag n kõ tõndã, tɩ yɩ kaset tɩ b sak n deeg-b lame.</verse>
				<verse number="9">Wẽnnaam ka welg tõnd toor ne bu-zẽmsã ye, bala b sẽn tẽ wã yĩnga, Wẽnnaam yɩlga b sũyã.</verse>
				<verse number="10">Dẽ moasã, yaa bõe tɩ y baood Wẽnnaam noor n zɩlgd karen-biisã zɩɩb tõnd yaab-rãmba wala tõnd mens sẽn ka tõog n tʋke?</verse>
				<verse number="11">La tõnd tẽedame tɩ yaa Zu-soab a Zezi barkã yĩng n kɩt tɩ tõnd paam fãagr wala bãmb me sẽn paam to-to wã.</verse>
				<verse number="12">Nebã sẽn tigma fãa sĩndame n kelg a Barnabas na a Poll sẽn togsd Wẽnnaam sẽn tall bãmb n maan bõn-bãna la bõn-yɛɛsdsã fãa bu-zẽmsã sʋkã.</verse>
				<verse number="13">Bãmb sẽn gom n sɛ, a Zak gomame n yeel yaa:</verse>
				<verse number="14">M ba-biisi, kelg-y maam. A Sɩmo wilga yãmb Wẽnnaam sẽn geelg bu-zẽmsã to-to n sɩng n yãk neb be n maan b rẽndã.</verse>
				<verse number="15">La bõn-kãng zemsa ne Wẽnnaam no-rɛɛsdbã sẽn goma. B gʋlsame n yeel yaa:</verse>
				<verse number="16">"Zu-soabã yetame yaa: Rẽ poore, mam na n lebgame n wa n me a Daviid doogã sẽn dag n lʋɩ wã. Mam na n leb n manega yẽ raboogã n me, la m na yik-a lame n yalse,</verse>
				<verse number="17">tɩ neb a taabã sẽn ketã bao Zu-soabã. La buud nins fãa sẽn pʋʋsd ne mam yʋʋrã me na n baoo maam.</verse>
				<verse number="18">Ade, yaa Zu-soabã sẽn wilg bõn-kãens hal yʋʋm zãrã n yeel a woto."</verse>
				<verse number="19">Yaa woto yĩng n kɩt tɩ mam togsdẽ t'a zemsame tɩ d da bao yell n kõ bu-zẽmsã sẽn sakd Wẽnnaamã ye.</verse>
				<verse number="20">La bɩ d gʋls-b n yeel-b tɩ b lak b mens ne wẽn-naandsã maand nemdo la wɩɩbdo, la b ra wãb rũng sẽn sãrg nemdo, la b ra rɩ zɩɩm ye.</verse>
				<verse number="21">Tɩ bõe, hal kʋdem wẽndẽ tɩ ta moasã, b moonda a Moyiis tõogã tẽnsã pʋse, la b karemd-a karen-dotã pʋs vʋʋsg daar fãa.</verse>
				<verse number="22">Dẽ, tẽn-tʋmdbã ne kãsem-dãmbã la tẽedba fãa yãka yam n na n tũus neb kẽer bãmb sʋkã n tʋm-b tɩ b tũ a Poll ne Barnabas n kẽng Ãntiyos. Bãmb yãka a Zud b sẽn boond t'a Barsabas la a Sɩlaas. Bãmb b yiibã fãa yaa neb ba-biisã sẽn waoogda.</verse>
				<verse number="23">B kɩs b la sebrã, la b sẽn gʋlsã yeelame yaa: Tẽn-tʋmdbã ne kãsem-dãmbã, la ba-biisã pʋʋsda ba-biis nins sẽn be bu-zẽmsã sʋk n be Ãntiyos la Siri ne Silisi soolma.</verse>
				<verse number="24">Tõnd wʋmame tɩ neb kẽer n yi tõnd nengẽ n wa n dãmbd yãmb la b yuusd yãmb yam ne b goama. La ka tõnd n kõ-b noor ye.</verse>
				<verse number="25">Yaa woto yĩnga, tɩ tõnd tigim taab n yãk yam a yembr n yãk neb n tʋm-b tɩ b na n yãag d zo-nongds a Poll ne a Barnabas n wa yãmb nengẽ.</verse>
				<verse number="26">A Poll dãmb ra gẽnega b yõe tõnd Zu-soab a Zezi Kirist tʋʋmdã yĩnga.</verse>
				<verse number="27">Rẽnda yĩng la d tʋm a Zud ne a Sɩlaas yãmb nengẽ. La b mens na n togs-y la bõn-kãense.</verse>
				<verse number="28">Tɩ bõe, Sɩɩg-sõng ne tõnd me gesame tɩ yaa neere tɩ d da zɩlg-y zɩɩb sã n ka bũmb nins sẽn ya tɩlɛ wã ye. La yaa tɩ yãmb ka tog n wãb nemd</verse>
				<verse number="29">b sẽn maan maoong n kõ wẽn-naands ye, la y ka tog n dɩ rũng sẽn sãrg ye, la y da rɩ zɩɩm ye, la y ra maan wɩɩbd ye. Yãmb sã n lak y mens ne bõn-kãense, y maana sẽn ya neere. Wẽnd na sõng yãmba.</verse>
				<verse number="30">Dẽ, b basa b sẽn tʋm-b rãmbã tɩ b loog n kẽng Ãntiyos. La b tigma tẽedbã fãa beene n kɩs-b sebrã.</verse>
				<verse number="31">B sẽn kɩt tɩ b karem sebrã n sɛ, b fãa sũyã yɩɩ noogo, b sẽn paas bãmb raoodã yĩnga.</verse>
				<verse number="32">A Zud ne a Sɩlaas mens sẽn da ya Wẽnnaam no-rɛɛsdbã, b goma ne ba-biisã n kaoose, n paas-b raoodo la pãnga.</verse>
				<verse number="33">La b sẽn pa Ãntiyos n kaoos bilfu, ba-biisã pʋʋs-b lame tɩ wẽnd na kuils-b laafɩ, n bas-b tɩ b lebg n leb neb nins sẽn tʋm-b bãmbã nengẽ.</verse>
				<verse number="34">La a Sɩlaas yãka yam n na n pa Ãntiyos.</verse>
				<verse number="35">La baoosgo, a Poll ne a Barnabas paa Ãntiyos. La bãmb ne neb a taab wʋsg ra zãmsda nebã la b moond-b koe-noogã sẽn ya Zu-soabã goama.</verse>
				<verse number="36">Rasem bilf sẽn paase, a Poll yeela a Barnabas t'a wa tɩ b leb n kẽng tẽns nins fãa bãmb sẽn dag n moon Zu-soabã koɛɛgã n tɩ ges ba-biisã n bãng b kibar sẽn ya to-to.</verse>
				<verse number="37">A Barnabas rag n dat n peega a Zã b sẽn boond t'a Mark t'a tũ-ba.</verse>
				<verse number="38">La a Poll tagsame tɩ yaa neer tɩ b ra peeg-a Zã-Mark ye. Tɩ bala, a rag n lebg n basa bãmb Paamfili soolem n ka le yãag-b n maan tʋʋmdã ye.</verse>
				<verse number="39">La b kɩɩsa taab wʋsg yel-kãng wɛɛngẽ hal n welg taaba. La a Barnabas peega a Mark n kẽ koom-koglg n na n kẽng Sɩpr.</verse>
				<verse number="40">La a Poll yãka a Sɩlaas, la ba-biisã pʋʋsame tɩ Zu-soabã ning-b barka, la b loogame.</verse>
				<verse number="41">A Poll pɩʋʋga Siri ne Silisi soolem n paas a Zezi tẽedbã pãnga.</verse>
			</chapter>
			<chapter number="16">
				<verse number="1">A Poll taa Dɛrb ne Listri. Karen-biig a ye n dag n be beene t'a yʋʋr la a Tɩmote. A ma yaa Zuif poak sẽn ya tẽeda, la ba wã yaa Gɛrk buudu.</verse>
				<verse number="2">Ba-biisã sẽn be Listr ne Ikoniyomã ra kɩta yẽ kaset sõngo.</verse>
				<verse number="3">A Poll dag n datame n peeg a Tɩmote, la tall-a lame n tɩ kẽes bãongo, Zuif-rãmbã sẽn dag n be tẽn-kãensã yĩnga. Bala, b fãa ra miime t'a Tɩmote ba wã yaa Gɛrka.</verse>
				<verse number="4">A Poll dãmb sã n ta tẽngẽ fãa, b togsda tẽedbã yam-yãkr nins tẽn-tʋmdbã ne kãsem-dãmbã sẽn be Zeruzalɛmã sẽn yãkã, sẽn na yɩlg tɩ b sak yam-yãk kãense.</verse>
				<verse number="5">A Zezi tẽedba tẽeb pãng da paasdame, la b sõorã ra paasda daar o daare.</verse>
				<verse number="6">La Sɩɩg-sõng sẽn gɩdg a Poll dãmb tɩ b ra moon Wẽnnaam koɛɛgã Azi soolem yĩnga, b pɩʋʋga Firzi ne Galasi soolem.</verse>
				<verse number="7">Bãmb sẽn kolg Mizi soolem, b makame n na n kẽng Bitini soolem, la a Zezi Sɩɩgã ka sak tɩ b kẽng ye.</verse>
				<verse number="8">Dẽ, bãmb pɩʋʋga Mizi soolmã, n kẽng n ta Torwas.</verse>
				<verse number="9">Yʋngo, a Poll paama vẽnegre. A yãa Masedoan ned sẽn yas n bõosd yẽ n yetẽ yaa: Wa-y Masedoan, n wa n sõng-do.</verse>
				<verse number="10">Vẽneg kãngã a Poll sẽn paamã zugẽ, tao-tao bala, tõnd baoome tɩ kẽng Masedoan. Tɩ bõe, tõnd yeela tɩ yaa Wẽnnaam n boond tõnd tɩ d tɩ moon koe-noogã soolem kãng pʋga.</verse>
				<verse number="11">Tõnd kẽe koom-koglg Torwas n kẽng Samotars tɩrga. La vẽkembeoogo, tõnd kẽnga Neyapolis.</verse>
				<verse number="12">La tõnd yii beene n kẽng Filip. Filip yaa Masedoan soolem na-tẽnga la ra yaa Rom nebã n so-a. Tõnd paa tẽn-kãng rasem bilfu.</verse>
				<verse number="13">Zuif-rãmbã vʋʋsgã daare, tõnd yii tẽngã n kẽng kʋɩlg noore, tõnd sẽn dag n tagsd tɩ d na n yãa pʋʋsg zĩig beene wã yĩnga. Tõnd zĩnda tẽnga, n gom ne pagb nins sẽn da tigim taab be wã.</verse>
				<verse number="14">Pag a yembr n dag n be be n zoet Wẽnnaam, t'a yʋʋr ya a Lidi. A yita Tɩyatɩɩr, la a koosda peen-miid sẽn be neer wʋsgo. Pʋg-kãng ra kelgdame, la Zu-soabã sɩɩsa a sũurã t'a sak n deeg bũmb nins a Poll sẽn da togsdã.</verse>
				<verse number="15">La yẽnda ne a yirã rãmb sẽn paam lisgu, a kosa tõnd a woto: Yãmb sã n tẽed tɩ mam tũuda Zu-soabã sɩd-sɩda, bɩ y wa n sig mam yirã n zĩnd be. La a pẽdga tõnd wʋsg n tõoge.</verse>
				<verse number="16">Tõnd wa n dag n dabda pʋʋsg zĩigẽ, la tʋmtʋmd-poak a yen sẽn ya kĩnkir bag n wa n seg tõndo. A zu-soben-dãmbã ra paamda ligd wʋsg a bagrã bʋgb yĩnga.</verse>
				<verse number="17">Yẽ sɩngame n pʋgd a Poll ne tõnd poor n yetẽ yaa: Nin-bãmba yaa Wẽnnaam sẽn-ka-to tʋmtʋmdba, la b wilgd-y la fãagr sore.</verse>
				<verse number="18">A maana a woto n kaoos rasem wʋsgo. La a Poll yam yii ne yẽnda t'a wẽnemd n yeel zĩna yaa: Mam yeta foom ne a Zezi Kirist yʋʋre tɩ f yi n bas bi-puglã. La wakat kãng bala, zĩna yiime n bas-a.</verse>
				<verse number="19">Tʋmtʋmd-poakã zu-soben-dãmbã sẽn yã tɩ b ka na n leb n paam ligd bi-puglã yĩnga, b yõka a Poll ne a Sɩlaas n tɛ-b n kẽng raagẽ wã, taoor dãmbã nengẽ.</verse>
				<verse number="20">B talla a Poll dãmb n kẽng bʋ-kaoodba nengẽ n tɩ yeel yaa: Nin-bãmba sẽn ya Zuif-rãmbã rãmbda tõnd tẽngã,</verse>
				<verse number="21">n zãmsd nebã minindu, tõnd sẽn ya Rome nebã sẽn ka tar noor tɩ reeg-b wall d tũ-b ye.</verse>
				<verse number="22">Neb kʋʋngã yika zabr ne a Poll dãmba. La bʋ-kaoodbã kɩtame tɩ b pãrs a Poll ne a Sɩlaas futã la b yeel tɩ b pãb-b ne kalwaase.</verse>
				<verse number="23">B sẽn pãb a Poll dãmb sõama n sɛ, b kẽes-b-la bi-bees roogo, la b yeel bi-bees roog gũudã t'a gũ-b neere.</verse>
				<verse number="24">B sẽn yeel gũudã a woto n sɛ, a kẽesa bãmb roog sẽn be roog a to pʋgẽ n balg-b ra-bãongo.</verse>
				<verse number="25">La sẽn kolg yʋʋn-sʋka, a Poll ne a Sɩlaas ra pʋʋsdame, la b yɩɩnd n waoogd Wẽnnaam. La bi-beesã ra kelgd-b lame.</verse>
				<verse number="26">Tao-tao bala, tẽn-digemd kãseng n zĩndi, hal tɩ bi-bees roogã yẽbgr rigimdi. Wakat kãng bala, kʋɩlemsã fãa pagsame, la bi-beesã fãa bãens sogsame.</verse>
				<verse number="27">Bi-bees roog gũuda nekame. La a sẽn yã tɩ bi-bees roogã kʋɩlems pagsame, a wõoga a sʋʋg n na n kʋ a menga, a sẽn tagsd tɩ bi-beesã zoeeme wã yĩnga.</verse>
				<verse number="28">La a Poll zẽka a koɛɛg n yeel yaa: Da maan-y y meng bũmb ye! Tõnd fãa bee ka.</verse>
				<verse number="29">Dẽ, bi-bees roog gũudã kosame tɩ b wa ne bugum, la a wudga tao-tao n kẽ bi-beesã roogẽ, n lʋɩ a Poll ne a Sɩlaas taoor ne rigbu.</verse>
				<verse number="30">La yẽ yiisa a Poll ne a Sɩlaas yɩnga, n sok-b yaa: M neb sõamyã, bõe la mam tog n maan n paam fãagre?</verse>
				<verse number="31">La b leokame n yeele: Tẽ-y Zu-soab a Zezi, la yãmb ne y yirã rãmb na n paama fãagre.</verse>
				<verse number="32">La a Poll dãmb moona yẽnda ne neb nins fãa sẽn dag n be yẽ zakẽ wã Zu-soabã koɛɛga.</verse>
				<verse number="33">Gũudã talla bãmb wakat kãng bala, ne yʋngã, n tɩ pegs b noadã. La tao-tao bala, yẽnda ne a zaka rãmb fãa paama koom lisgu.</verse>
				<verse number="34">A talla a Poll dãmb n kẽ a zakẽ, n kõ-b rɩɩbo, la yẽ ne a yirã rãmb fãa paama sũ-noogo, b sẽn tẽ Wẽnnaamã yĩnga.</verse>
				<verse number="35">La beoog sẽn vẽege, bʋ-kaoodbã tʋma gũudb tɩ b tɩ yeel bi-bees roogã gũud yaa: yiis nin-bãmbã n base.</verse>
				<verse number="36">Bi-bees roogã gũud tɩ togsa a Poll gom kãens n yeele: Bʋ-kaoodbã tʋma koɛɛg n yeel tɩ m yiis-y n base. Rẽ wã, yi-y n loog-y ne laafɩ.</verse>
				<verse number="37">La a Poll yeela gũudbã yaa: Bãmb kɩtame tɩ b pãb tõnd neba fãa taoore, tɩ tõnd bʋʋd nan ka kao ye, la b kẽes tõnd bi-bees roogo. Tõnd yaool n yaa Rom neba. Tɩ moasã, bãmb rat n soos n yiis tõndo? Bada! B wa b toor n wa n yiis tõndo.</verse>
				<verse number="38">Gũudbã tɩ togsa bʋ-kaoodbã gom kãense. La b sẽn wʋm t'a Poll ne a Sɩlaas yaa Rom nebã, rabeem yõk-b lame.</verse>
				<verse number="39">Dẽ, b waa n kosa a Poll dãmb sugri, n yiis-ba, la b bõos-b tɩ b yi tẽngã.</verse>
				<verse number="40">Bãmb sẽn yi bi-bees roogã, b kẽnga a Lidi yiri. La b sẽn yã ba-biisã, b sagl-b lame la b looge.</verse>
			</chapter>
			<chapter number="17">
				<verse number="1">A Poll dãmb tũu Amfipolis ne Apoloni n ta Tesalonik. Zuif-rãmbã karen-doog n da be be.</verse>
				<verse number="2">A Poll kẽe karen-doogẽ wã wa a sẽn minim n maandẽ wã, La a sõsa ne bãmb gʋlsg sõamyã wɛɛngẽ, vʋʋsg ray a taab n pʋgl taaba.</verse>
				<verse number="3">Yẽ ra bilgda bãmb la a wilgd-b tɩ Kirist da tog n namsame, la tɩ b na n vʋʋgame n bas kũum. A Poll yeel-b lame yaa: Zezi ning mam sẽn gomd ne yãmb b yellã, yaa bãmb la Kiristã.</verse>
				<verse number="4">La Zuif-rãmbã kẽer tẽe a Poll sẽn yeelã, la bãmb ne Gɛrk-rãmb kʋʋng wʋsgo, la pagb wʋsg me nebã sẽn waoogd naaga ne a Poll la a Sɩlaas.</verse>
				<verse number="5">La sũ-kiir yõka Zuif-rãmbã tɩ b kams ninsaan-faad neba sʋka, n kɩt tɩ b gũm taaba, n dambd tẽngã. B kẽnga a Zaazõ yirã n na n tɩ bao a Poll ne a Sɩlaas n tall-b n kẽng nebã taoore.</verse>
				<verse number="6">La b sẽn ka yãnd a Poll rãmba, b yõga a Zaazõ ne ba-biis kẽer n tall-b n kẽng tẽn-soaadbã taoore, n kelemd n yetẽ yaa: Nin bãmbã, sẽn dãmb-b dũni fãa wã waa ka me, la a Zaazõ reeg-b-la a yiri.</verse>
				<verse number="7">B fãa tʋʋmã kɩɩsda Sezaar noorã, la b yetame tɩ rĩm a to n be: a Zezi.</verse>
				<verse number="8">Gom-kãens namsa neb kʋʋngã ne tẽn-soaadbã.</verse>
				<verse number="9">La b kɩtame t'a Zaazõ ne neb a taabã gãneg yaood tɩ b yaool n bas-b tɩ b looge.</verse>
				<verse number="10">Tao-tao bala, ba-biisã kɩtame t'a Poll ne a Sɩlaas loog Beere ne yʋngã. La b sẽn ta beene bala, b kẽe Zuif-rãmba karen-doogẽ.</verse>
				<verse number="11">Zuif-rãmb nins sẽn dag n be Beere wã da tara yam sõng n yɩɩd sẽn be-b Tesalonikã. Bãmb deega Wẽnnaam koɛɛgã ne b sũyã fãa. La daar fãa, bãmb da vɛɛsda gʋls sõamyã n dat n bãng bũmb nins b sẽn yet bãmbã sã n yaa a sɩda.</verse>
				<verse number="12">Neb wʋsg bãmb sʋkã tẽeme, la Gɛrk-rãmba sʋk me, pagb wʋsg nebã sẽn nande, ne raop wʋsg tẽeme.</verse>
				<verse number="13">La Zuif-rãmb nins sẽn be Tesalonikã sẽn bãng t'a Poll da moonda Wẽnnaam koɛɛgã Beere me, b waa beene, n pirs nebã, n dãmb-ba.</verse>
				<verse number="14">Dẽ, tao-tao bala, ba-biisã kɩtame t'a Poll zãag n kẽng ko-kãsengã noore. La a Sɩlaas ne a Tɩmote paa Beere.</verse>
				<verse number="15">Neb nins sẽn yãag a Pollã talla yẽnda n ta Atɛn. La a Poll yeel-b lame tɩ b sã n leb bɩ b tɩ yeel a Sɩlaas ne a Tɩmote tɩ b babs-a n wa tao-tao. Dẽ, b lebgame.</verse>
				<verse number="16">A Poll sẽn be Atɛn n gũud a Sɩlaas ne a Tɩmote waoongã, yẽ sũurã sãama wʋsgo, a sẽn yã tɩ tẽngã pida ne wẽn-naandsã yĩnga.</verse>
				<verse number="17">Dẽ, a Poll dag n sõsda ne Zuif-rãmbã, la ne buud a taabã neb sẽn zoet Wẽnnaamã karen-doogẽ wã. La daar fãa, raagã pʋga, a ra sõsda ne neb nins sẽn wat be wã.</verse>
				<verse number="18">Epikuryẽ-rãmba ne Ɛstoyisẽ-dãmba karen-saam-dãmb kẽer me sɩngame n gom ne a Polle. La kẽer sokame tɩ gom-to-nedã rat n yeelame tɩ bõe? La neb a taab yetame tɩ yaa wa a Poll yaa wẽn-zẽms koe-toagsda, bala, a dag n gomda a Zezi la kũum vʋʋgr yelle.</verse>
				<verse number="19">La b talla a Poll n kẽng Areopaazã kãsem-dãmbã taoor n sok-a yaa: Dẽ yĩnga, fo tõe n togsa tõnd zãms-paalgã fo sẽn tarã võor tɩ d bãnge?</verse>
				<verse number="20">Bala, bũmb nins fo sẽn togsd tõndã yaa bõn-sãams ne tõndo, la tõnd dat n bãnga b võore.</verse>
				<verse number="21">Tɩ bõe, Atɛn neba fãa ne sãambã sẽn be bãmb sʋkã da ka rɩkd b weerã n maand bũmb a to tɩ sã n ka tɩ gom, wall tɩ kelg koe-paals ye.</verse>
				<verse number="22">A Poll yik n yalsa Areopaazã sʋk n yeel yaa: Atɛn neba, bũmb fãa pʋgẽ, mam mikame tɩ yãmb yaa wẽn-pʋʋsdb meng-menga.</verse>
				<verse number="23">Tɩ bõe, mam sẽn wa n kẽnd la m get bũmb nins yãmb sẽn dond n pʋʋsdã, mam pʋs n yãa tẽn-kugr a yen tɩ b gʋls a zug tɩ "wẽnnaam ning d sẽn ka mi wã rẽnda". Wẽnnaam ning yãmb sẽn waoogd n yaool n ka mi-bã, yaa Wẽnnaam kãng yell la mam sẽn gomd ne yãmbã.</verse>
				<verse number="24">Wẽnnaam ning sẽn naan-a dũni wã ne bũmb nins fãa sẽn be a pʋgẽ wã, bãmb yaa yĩngr la tẽng Zu-soaba, la b ka kẽed pʋʋsg rot ninsaalb nus sẽn me pʋsẽ,</verse>
				<verse number="25">la b ka baood me tɩ ninsaalb tʋm ne b nus n sõng-b wa bũmb n paoog-b ye. Tɩ bõe, yaa bãmb n kõt ninsaalbã vɩɩm, la vʋʋsem, la bũmbã fãa.</verse>
				<verse number="26">Wẽnnaam talla nin-yend n kɩt tɩ ninsaalbã buud fãa zĩnd dũni zug tɛk fãa, la b welga wakat n kõ ninsaalbã, la b ning b soolmã tods n kõ-ba.</verse>
				<verse number="27">Wẽnnaam maana bõn-kãnga, sẽn na n yɩlẽ tɩ ninsaalba bao bãmba, la tɩ b sẽn maood n dat n yãnd Wẽnnaamã, bɩ tõe tɩ b yãnd-ba. Tɩ bõe, Wẽnnaam ka zãr ne tõnd ned ba a yen ye,</verse>
				<verse number="28">bala, yaa bãmb pʋg la d tar vɩɩm, la d tõe n kẽne la d beẽ. Yaa wala yãmb yʋʋmba kẽer sẽn dag n yeel me tɩ tõnd yaa Wẽnnaam koãmbã.</verse>
				<verse number="29">Rẽ, wã yĩnga, tõnd sẽn ya Wẽnnaam kambã, d ka tog n tags tɩ Wẽnnaam wẽnda sãnem, wala wanzuri, wala kugr sẽn peese wa sẽn zems ninsaalb minim la b tagsg ye.</verse>
				<verse number="30">Neba sẽn ka mi b sẽn maanda wakate, Wẽnnaam ka maand bũmb ye, La moasã, b yeta nebã fãa sẽn be zĩiga fãa tɩ b tek yam n kos sugri.</verse>
				<verse number="31">Tɩ bõe, Wẽnnaam yãka raare tɩ rao ning bãmb sẽn yãkã na n kao dũniyã fãa bʋʋd ne tɩrlem. La Wẽnnaam kõo neba fãa bãnde n vʋʋg rao-kãng n bas kũum n wilg tɩ yaa sɩda.</verse>
				<verse number="32">La b sẽn wʋm a Poll sẽn gomd kũum vʋʋgr yellã, kẽer yaala yẽnda, la kẽer yeelame tɩ b na n leb n kelga a Poll koe-kãnga nindaare.</verse>
				<verse number="33">Dẽ, a Poll yii bãmb sʋka.</verse>
				<verse number="34">La baoosgo neb kẽer lagma a Poll n tẽ. A Denis sẽn ya bʋ-kaoodba sʋk ned a yen dag n naaga be, ne pag a yembr yʋʋr sẽn boond t'a Damaris n leb n paas neb a taaba.</verse>
			</chapter>
			<chapter number="18">
				<verse number="1">Rẽ poore, a Poll basa Atɛn n kẽng Korẽnt.</verse>
				<verse number="2">Yẽnda yãnda Zuif a yen beene t'a yʋʋr boondẽ t'a Akilas, yẽ yaa soolem a yen sẽn boond tɩ Põ neda. La yẽnda ne a pag a Pirsill yii Itali soolem n nan wa be paalem, naab a Kolood sẽn dag n yiis tõog n yet tɩ Zuif-rãmba fãa yi Rom tẽnga yĩnga. A Poll kẽnga bãmb nengẽ.</verse>
				<verse number="3">La a Poll nug-tʋʋmdã ne bãmb dẽndã sẽn dag n ya bũmb a yembrã, yẽ zĩnda bãmb yirã n naag taab n tʋmdẽ. Bãmb dag n sẽta fu-roto.</verse>
				<verse number="4">Vʋʋsg daar fãa a Poll moonda koɛɛg karen-doogã pʋgẽ n maoodẽ tɩ Zuif-rãmba ne Gɛrk-rãmba tẽ-a.</verse>
				<verse number="5">La a Sɩlaas ne a Tɩmote sẽn yi Masedoan a wa, a Poll rɩka a weerã zãng n moon koe-noogã n yeel Zuif-rãmba tɩ yaa a Zezi la Kiristã.</verse>
				<verse number="6">La Zuif-rãmba ra kɩɩsda a Poll la b tʋʋd-a. Dẽ, yẽnda fugsa a fut n yeel-b yaa: Yãmb sã n sãame, a taala bee ne yãmba la a ka be ne maam ye. La sẽn sɩng ne moasã, mam na n kẽnga bu-zẽmsã nengẽ.</verse>
				<verse number="7">Dẽ, a Poll yii be n kẽng ned a yembr yʋʋr sẽn boond t'a Titiyuus Zustus yiri, yẽ yaa ned sẽn zoet Wẽnnaam dabeem, la a zakã ra pẽe ne karen-doogã.</verse>
				<verse number="8">La a Kirspus sẽn ya karen-doog naaba ne a yirã rãmb fãa tẽe Zu-soabã. La Korẽntẽ neb wʋsg sẽn wʋm a Poll koe-moonegã bãmb me tẽeme n paam koom lisgu.</verse>
				<verse number="9">La yʋngo, Zu-soaba goma ne a Poll vẽnegr pʋg n yeel-a yaa: Da zoe rabeem ye, kẽng taoor n gom la f ra sĩnd ye.</verse>
				<verse number="10">Tɩ bõe, mam bee ne foom, la ned ba a yen kõn tõog n yõk foom n maan-f wẽng ye, bala, neb wʋsg n be tẽn-kãnga pʋg n ya mam neba.</verse>
				<verse number="11">A Poll zĩnda Korẽnt yʋʋmd la kiis a yoobe, n zãms nebã Wẽnnaam goama beene.</verse>
				<verse number="12">La wakat ninga a Galiyõ sẽn dag n ya Akayi soolem Gʋvɛrneerã, Zuif-rãmba lagma taab n dõd a Poll n tall a n kẽng bʋʋd zĩigẽ.</verse>
				<verse number="13">B tɩ yeelame yaa: Rao-kãnga sẽn baood n kɩt tɩ nebã waoog Wẽnnaam to-to wã ka zemsd ne tõogã ye.</verse>
				<verse number="14">A Poll sẽn yet t'a na n gome, la a Galiyõ sẽn yeel Zuif-rãmba yaa: Zuif-rãmba, sã n dag ya bũmb sẽn ka tɩrg wala tʋʋm wẽng poorẽ, mam dag n na n maaga m meng n kelg yãmba.</verse>
				<verse number="15">La sã n yaa nokoɛɛma, goam poorẽ, la yʋy la yãmb mens tõogã poorẽ, yõwã yaa yãmb la pak-yã. Mam ka na n yɩ bõn-kãens bʋ-kaood ye.</verse>
				<verse number="16">La a Galiyõ riga bãmb tɩ b yi bʋʋda zĩigẽ.</verse>
				<verse number="17">Dẽ, b naaga taab n yõk a Sostɛn sẽn ya karen-doog naabã n sɩng n pãbd-a bʋʋda zĩig noore. La a Galiyõ dag n ka maand yɩɩr ne yel-kãng ye.</verse>
				<verse number="18">A Poll kell n paa Korẽnt n kaoose. Dẽ, a yaool n basa ba-biisã n kẽ koom-koglg n kẽng Siri la a Pirsill ne a Akilas tũu yẽnda. La sẽn deng a Poll sẽn na n kẽ koom-koglgã, a kɩtame tɩ b põng a zugã Sãnkre, bala yẽ rag n pʋlma Wẽnnaam.</verse>
				<verse number="19">Bãmb taa Efɛɛse, la a Poll basa a Akilas ne a Pirsill beene. A Poll kẽnga karen-doogẽ n tɩ sõs ne Zuif-rãmbã.</verse>
				<verse number="20">La b kos-a lame t'a pa be n kaoose, la a zãgsame.</verse>
				<verse number="21">A Poll pʋʋsa bãmb wẽn-na-taas n yeel-b yaa: kibsã sẽn watã, yaa tɩlɛ tɩ mam maan-a Zeruzalɛm. Wẽnnaam sã n data, mam na n leb n waa yãmb nengẽ. La yẽ kẽe koom-koglg Efɛɛs n looge.</verse>
				<verse number="22">A Poll sẽn sig Sezaare, a kẽnga Zeruzalɛm n na n tɩ pʋʋs a Zezi tẽedbã n yaool n kẽng Ãntiyos.</verse>
				<verse number="23">La yẽnda sẽn kaoos Ãntiyos bilfu, a lebg n dɩka sor n kẽng tẽng-tẽnga, n pɩʋʋg Galasi soolem ne Firzi soolem n paas karen-biisã fãa pãng b tẽebã pʋga.</verse>
				<verse number="24">Zuif a yembr yʋʋr sẽn boond t'a Apolos n dag n wa Efɛɛse, yẽ roga Alegsãndri. Yẽ yaa ned sẽn ya gom-minim soaba la yẽ ra mii gʋls-sõamyã neere.</verse>
				<verse number="25">B rag n zãms-a-la Zu-soabã sore. La baa sẽn da yaa a Zã lisgã yell bal la yẽ mi wã, a ra zãmsda neba ne a sũura fãa bũmb nins sẽn wilgd a Zezi kibarã tɩrga.</verse>
				<verse number="26">Dẽ, a Apolos sɩngame n gom karen-doogã pʋg ne pɛl-kɛgenga. La a Pirsill ne a Akilas sẽn wʋm yẽ koɛɛgã, b peeg-a lame n maneg n zãms-a Wẽnnaam sorã tɩrg n paase.</verse>
				<verse number="27">A Apolos sẽn dat n kẽng Akayi wã, ba-biisã paasa yẽnda raood n gʋls sebr n tʋm karen-biisã sẽn be soolem kãngã n yet tɩ b reeg-a neere. La yẽ sẽn ta beene, a sõnga neb nins sẽn ya tẽedbã wʋsg ne Wẽnnaam barkã.</verse>
				<verse number="28">Bala, yẽ goma wʋsg ne Zuif-rãmbã, n tall gʋls-sõamyã nebã taoor n wilg-b t'a Zezi yaa Kiristã.</verse>
			</chapter>
			<chapter number="19">
				<verse number="1">A Apolos sẽn wa n be Korẽntã wakate, a Poll pɩʋʋga soolem nins sẽn be zugẽ wã n kẽng Efɛɛse. A Poll yãa karen-biis kẽer be,</verse>
				<verse number="2">n sok-b tɩ b sẽn tẽ wã, b paama Sɩɩg-sõngo. La b leoka yẽnda tɩ bãmb zɩɩ n wʋm tɩ b gomd tɩ Sɩɩg-sõng n be ye.</verse>
				<verse number="3">T'a Poll sok-b tɩ rẽ wã lisg ninga b sẽn deegã yaa bʋgo? Tɩ b leok tɩ yaa a Zã lisgã.</verse>
				<verse number="4">Dẽ, a Poll yeel-b lame yaa: A Zã rag n lisda neb nins sẽn tek-b yam n kos sugrã, la b rag n yeta Israyɛl nebã tɩ b tẽ ned ningã sẽn na n pʋgl a yẽnda n wa wã. Sẽn dat n togs t'a Zezi.</verse>
				<verse number="5">Bãmb sẽn wʋm a woto, b kɩtame tɩ b lis-b koomẽ ne Zu-soab a Zezi yʋʋre.</verse>
				<verse number="6">A Poll tika bãmb ne a nusi, la Sɩɩg-sõng siga b zutu. Bãmb sɩngame n gom gom-zẽna n togs bãngr goama.</verse>
				<verse number="7">Nin-kãens fãa sõorã ra kolga piig la a yiibu.</verse>
				<verse number="8">A Poll kẽe karen-doogẽ wã n gom ne Pɛl-kɛgenga, la yẽ moona Wẽnnaam soolem koɛɛgã kiis a tãabo n maood n dat n wilg sẽn kelgd-b yẽ wã tɩ yaa sɩda.</verse>
				<verse number="9">La neb kẽer riglima b sũyã n tõgdg tɩ b ka na n tẽ ye. La b gom Zu-soaba sor wẽng neb wʋsgã taoore. Dẽ, a Poll yii bãmb sʋk, n peeg karen-biisã toor n kẽng a Tiranuus kaorengã roog pʋg n zãms-b daar fãa.</verse>
				<verse number="10">Bõn-kãng kaoosa yʋʋm a yiibu, hal tɩ Zuif-rãmba ne Gɛrk-rãmba la neb nins fãa sẽn be Azi soolma wʋm Zu-soabã koɛɛgã.</verse>
				<verse number="11">La Wẽnnaam maana bõn-bãn-kãsems ne a Poll nusi.</verse>
				<verse number="12">Hal tɩ b rɩgs pɛɛla wala fut sẽn da sɩɩs a Poll yĩngã n ningd bãad-dãmba zut la b paamda maagre, la sɩ-wẽnsã yit n basd-b lame.</verse>
				<verse number="13">Tɩt rãmb kẽer sẽn da ya Zuif buud n ya gõaadb makame n na tall Zu-soab a Zezi yʋʋrã n dig zĩn-dãmb tɩ b yi n bas bãad-dãmba. Tɩtã rãmb yeela sɩ-wẽnsã yaa: Ne a Poll sẽn moond Zezi ningã wã yʋʋre, mam yeta yãmb tɩ y yi.</verse>
				<verse number="14">Neb nins sẽn dag n maand a woto wã yaa Zuif-rãmba maan-kʋʋdbã kãsem a yen yʋʋr sẽn boond t'a Seva kom-dibli a yopoe.</verse>
				<verse number="15">La sɩ-wẽnga leok-b lame yaa: Mam mii a Zezi, la m mii a Poll sẽn ya ned ninga. La yãmba, yãmb yaa ãnna rãmba?</verse>
				<verse number="16">La sɩ-wẽngã sẽn tar ned ningã yikame n yẽeg-b n zab ne-b n tõog-b fãa ne pãng hal tɩ b zoe n yi ro-kãng pʋg bɛɛl la ne sãmpoaga.</verse>
				<verse number="17">La Zuif-rãmba ne Gɛrk-rãmba sẽn da be Efɛɛs fãa wʋma bõn-kãnga: La rabeem yõka b fãa, la Zu-soab a Zezi yʋʋrã paama waoogre.</verse>
				<verse number="18">Neb nins sẽn tẽ wã wʋsg dag wat n togsda b sẽn da maan bũmb ninsã neba taoore.</verse>
				<verse number="19">La bãmb neb wʋsg sẽn da be bãmb sʋkã n ya bag-bʋgdbã talla b sɛbã n wa n yõog bugum neba fãa taoore. La b geela sɛba ligd n mik tɩ taa wanzuri ligd tus pis nu.</verse>
				<verse number="20">Woto kɩtame tɩ Zu-soaba koɛɛg saag ne pãnga la tõogre.</verse>
				<verse number="21">Bõn-kãens zugẽ, a Poll yãka yam n na pɩʋʋg Masedoan ne Akayi n kẽng Zeruzalɛm, la a yet tɩ yẽ sã n ta beene, yaa tɩlɛ t'a kẽng Rom tẽng me.</verse>
				<verse number="22">A Poll tʋma a sõangdb a yiib tɩ b kẽng Masedoan, yaa a Tɩmote ne a Erast. La yẽnda meng leb n paa Azi soolem n kaoos bilfu.</verse>
				<verse number="23">Wakat kãnga, rãmb-kãsems n yik Zu-soabã sor wɛɛngẽ.</verse>
				<verse number="24">Yõak a yembr n da be t'a yʋʋr boond t'a Demetiryus, yẽ ra maanda wẽn-poak a Artemi pʋʋsg ro-bõoneg ne wanzuri. A maanda a woto t'a tʋmtʋmdba paamd ligd wʋsgo.</verse>
				<verse number="25">Yẽ tigma nin-bãmb ne neb nins sẽn ya yõgsã n yeel-b yaa: Raopa, yãmb fãa miime tɩ yaa ne nug-tʋʋm kãngã la tõnd tʋmd n paamd ligdi.</verse>
				<verse number="26">La yãmb yãtame la y wʋmd bũmb nins rao a Pollã sẽn maandã. Tɩ bõe, yẽnda yetame tɩ neba nus sẽn maan wẽnnaam-dãmba ninsã ka wẽnnaam-dãmb ye, la a tõogame n tek neb wʋsg yam. La ka Efɛɛs soolem bal ye, yaa sẽn kolg Azi fãa gilli.</verse>
				<verse number="27">Sã n ka gũusi, bõn-kãnga na n sãama tõnd tʋʋmdã, la sẽn paase, a na n maaname tɩ wẽn-poak kãseng a Artemi pʋʋsgã roog ka leb n tar waoogr ye. Dẽ, Azi soolem nebã fãa ne dũniyã fãa sẽn da pʋʋsd wẽn-poak ninga ka na n le paam pẽgr ye.</verse>
				<verse number="28">La tẽnga fãa rãmbame. Bãmb yõga Gayus ne a Aristark sẽn ya Masedoan neba n yaa a Poll tũud-n-taasã, n naag taab n wudg tao-tao n kẽ reema zĩigẽ.</verse>
				<verse number="29">A Poll dag n dat n kẽnga neb kʋʋngã taoore, la karen-biisã gɩdg-a lame.</verse>
				<verse number="30">Kãsem-dãmb kẽer meng sẽn be Azi soolem n ya a Poll Zo-rãmb tʋmame tɩ b kos-a t'a ra kẽng reema zĩigẽ ye.</verse>
				<verse number="31">La wakat kãnga, neb kẽer kelemdame n yet tɩ woto, tɩ neb kẽer kelem n yeel bũmb a to. Tɩ bõe, neb kʋʋngã rãmbdame, hal tɩ neb kẽer meng rag ka mi bũmb ning yĩng sẽn kɩt tɩ b tigma ye.</verse>
				<verse number="32">La b kɩtame t'a Alegsãndr yi kʋʋngã sʋka, tɩ Zuif-rãmba tus-a t'a kẽng neba taoore. La a Alegsãndr zẽka a nug n na n gom neba taoore.</verse>
				<verse number="33">La neba sẽn bãng t'a Alegsãndr yaa Zuifã, b fãa naaga taab n kelem hal tɩ kolg lɛɛr a yiib n yetẽ tɩ Efɛɛsẽ-rãmbã wẽn-poak a Artemi yaa kãsenga.</verse>
				<verse number="34">Baoosgo, tẽnga seb-gʋlsdã tõogame tɩ neba sĩndi, la a yeel yaa: Efɛɛs neba, ãnna soab n ka mi tɩ yaa Efɛɛz tẽngã n ya Artemi kãsenga pʋʋsg roog gũuda, la Artemi naandã sẽn yi yĩngr n lʋɩ wã gũuda?</verse>
				<verse number="35">La ned ka tõe n kɩɩs bõn-kãng ye. Rẽ wã yĩnga, y tog n maaga y mense n da maan bũmb baa fʋɩ ne yãgb ye.</verse>
				<verse number="36">Tɩ bõe, rao-kãens yãmb sẽn tall n wa ka wã, b ka paooge, wala b tʋʋs tõnd wẽn-poakã ye.</verse>
				<verse number="37">Rẽ wã yĩnga, a Demetiryus ne a tʋmd-n-taasã sã n tar yell ne neda, bʋʋd ray beeme, la bʋ-kaoodb beeme. Bɩ b tɩ bʋ ne taab be.</verse>
				<verse number="38">Yãmb sã n ket n tar yɛl a taaba, bʋ-kaoodbã sã n wa tigim wa sẽn zems ne tõogã, b na ges yel-kãng yelle.</verse>
				<verse number="39">La sɩdã, b tõe dõda tõnd n yet tɩ d rãmbda tẽngã, bũmb ning sẽn maan dũnna wã yĩnga. Bala, tõnd ka tar bũmb sẽn wilgd tɩ d tara noor tɩ tigim a woto ye.</verse>
				<verse number="40">La yẽ sẽn gom a woto n sɛ, a kɩtame tɩ nebã looge.</verse>
			</chapter>
			<chapter number="20">
				<verse number="1">La rãmbgã sẽn sigi, a Poll tigma karen-biisã n paas-b raood n yaool n loog n kẽng Masedoan.</verse>
				<verse number="2">Yẽ pɩʋʋga zĩig zĩig soolem kãng pʋg n sagl karen-biisã wʋsgo, n yaool n kẽng Gɛrs tẽnga.</verse>
				<verse number="3">La a Poll zĩnda Gɛrs soolem kiis a tãabo. La yẽ rag n dat n kẽe koom-koglg n kẽng Siiri, la Zuif-rãmbã sẽn soos n sed n dat yõk-a wã yĩnga, yẽ yãka yam n na n lebg n tũ Masedoan sore.</verse>
				<verse number="4">Neb nins sẽn yãag a Poll n ta Azi soolma, yaa Beere rao a Pirus biiga a Sopatɛɛr ne a Aristark ne a Sekõndus sẽn yit Tesalonik la a Gayus sẽn yit Dɛrb tẽnga, ne a Tɩmote ne a Tisik la a Torfim sẽn dog Azi soolma.</verse>
				<verse number="5">Nin-kãens renga taoor n tɩ gũ tõnd Torwas soolem.</verse>
				<verse number="6">La bur sẽn ka rã-bɩll kibsã loogr poore, tõnd mensã kẽe koom-koglg Filip. La sẽn kaoos rasem a nu, tõnd tɩ bʋʋga bãmb Torwas, la d zĩnda be rasem a yopoe.</verse>
				<verse number="7">Dimaas daar zaabre, tõnd dag n tigmame n na dɩ tẽegr buri. A Poll sẽn da tog n loog vẽkembeoogã, yẽ moona koɛɛgã ne karen-biisã n gom n kaoos halɩ n ta yʋn-sʋka.</verse>
				<verse number="8">Yĩngr doog ninga pʋg tõnd sẽn da tigma, fɩtl-dãmb wʋsg n dag n be be.</verse>
				<verse number="9">La bi-bɩɩg a yen yʋʋr sẽn boond t'a Etikus n da zao fẽnetr zugu. La a gũsa sõama, a Poll koe-moon-wokã wakate. La gõeemã sẽn dɩk-a wã yĩnga, a yii yĩngr ro-tomdem a tãab soabã n lʋɩ tẽnga. La b rɩk-a lame n mik t'a kiime.</verse>
				<verse number="10">La a Poll sigame n zõond a Etikus zug n dɩk-a a nusẽ n yeel yaa: Da maan-y yɩɩr ye, a vɩɩme.</verse>
				<verse number="11">La a Poll sẽn lebg n dʋ, a Kao burã n dɩ. La a gomame yɛs n kaoos hal tɩ beoogã vẽege, n yaool n looge.</verse>
				<verse number="12">La b yãaga bi-bɩɩgã vɩɩga. La a yɩɩ belsg kãseng bãmb fãa yĩnga.</verse>
				<verse number="13">Tõnd denga taoor n kẽ koom-koglg n kẽng Asos, yaa be la tõnd da tog n tɩ seg a Poll n dɩke, yẽnda n da yãk yam a woto n na n kẽn ne nao n kẽng be.</verse>
				<verse number="14">La a Poll sẽn seg tõnd Asose, a kẽe koom-koglgã ne tõnd n kẽng Mitilɛn.</verse>
				<verse number="15">Tõnd yika be ne koom-koglgã n looge, la vẽkembeoogo, tõnd taa tẽng sẽn boond tɩ Siyo taoore, la daar ning sẽn pʋgdã, tõnd taa Samos, la daar ninga sẽn pʋgla yẽ wã, tõnd siga Mile.</verse>
				<verse number="16">A Poll dag n sɩd yãka yam n na n loog Efɛɛs n da sig be ye, sẽn na n yɩl n da sãam weer Azi soolme wã ye. Tɩ bõe, yẽ ra yãgdame n datẽ tɩ sã n tõe, bɩ a zĩnd Zeruzalɛm Pãntekotã daare.</verse>
				<verse number="17">A Poll zĩnda Mile n tʋm koɛɛg tɩ b bool a Zezi tẽedbã kãsem-dãmbã sẽn be Efɛɛsã tɩ b wa.</verse>
				<verse number="18">La b sẽn wa n ta a Poll nengẽ, yẽ yeel-b lame yaa: Yãmb mii mam yel-manesem sẽn yɩ to-to ne yãmb wakat fãa, sẽn sɩng ne daar ning mam sẽn wa Azi soolmã pʋgẽ wã.</verse>
				<verse number="19">Mam tʋma Zu-soab yĩng ne sik-m-menga, baa ne nintãmã, la tood nins mam sẽn paamã, Zuif-rãmbã sẽn da set n dat n kʋ maamã.</verse>
				<verse number="20">Yãmb miime tɩ mam ka solg yãmb bũmb nins fãa sẽn na n sõng-y wã ye. Mam togsa yãmb bũmba fãa la m zãms-y nebã sʋka la rot pʋse.</verse>
				<verse number="21">Mam kɩsa kaset ne Zuif-rãmba la Gɛrk-rãmbã n yeel-b tɩ b tek yam n kos Wẽnnaam sugri, la b tẽ tõnd Zu-soab a Zezi.</verse>
				<verse number="22">La moasã, Sɩɩg-sõng sẽn modgd maam tɩ m kẽng Zeruzalɛmã, mam na n kẽngame, la m ka mi bũmb ning sẽn na n tɩ paam maam be ye.</verse>
				<verse number="23">Mam sẽn mi bala, yaa tɩ Sɩɩg-sõng keoogda maam tẽng tẽnga, tɩ bi-bees roogo la namsg n gũud maam.</verse>
				<verse number="24">La mam tagsdame tɩ mam vɩɩmã ka tar yõod ne maam ye. La sẽn pak maam yaa tɩ m wee n tõog n maan m tʋʋmdã hal n ta a tɛka, n tõog n baas tʋʋmd ning Zu-soab a Zezi sẽn ning mam zugã, n moon Wẽnnaam barkã koe-noogã.</verse>
				<verse number="25">Mam zĩnda yãmb sʋk n moon Wẽnnaam soolem koɛɛgã, la mam mii moasã tɩ yãmb ned baa a yen ka na n le yã mam neng yɛs ye.</verse>
				<verse number="26">Yaa woto yĩng tɩ mam togsd yãmb dũnna, tɩ yãmb ned a yen sã n sãame, a taalã ka be ne maam ye.</verse>
				<verse number="27">Bala, mam togsa yãmb Wẽnnaam daabã fãa n ka solg bũmb ye.</verse>
				<verse number="28">Dẽ wã, gũus-y mense, la y ges piis nins fãa Sɩɩg-sõng sẽn kõ-y tɩ y gũ wã yelle. Rɩlg-y Zu-soabã tẽedbã b sẽn da ne b biigã zɩɩmã.</verse>
				<verse number="29">Mam miime tɩ mam loogr poore, neb sẽn wẽnd wa rigd-n-yĩid toos n na n wa yãmb sʋk n sãam piisã.</verse>
				<verse number="30">La neb n na n yik yãmb sʋkã n zãmsd nebã sẽn ka sɩda, n maan a woto n belg tẽedba tɩ b tũ-ba.</verse>
				<verse number="31">Rẽ wã yĩnga, neend-y la y tẽeg tɩ yʋʋm a tãabo, mam sagla yãmb ned kam fãa ne nintãm, wĩntoog ne yʋng n ka bas ye.</verse>
				<verse number="32">La moasã, mam basda yãmb Wẽnnaam nugẽ, la m basd-y ne bãmb bark goamã sẽn tar pãng n tõe n paas yãmb daoodo, la a kɩt tɩ yãmb yɩ pʋɩt-n-taas ne Wẽnnaam neba fãa wã.</verse>
				<verse number="33">Mam ka maan sũ-kiir ne ned ligdi, wall a sãnem, wall a fut ye.</verse>
				<verse number="34">Yãmb mens miime tɩ mam tʋma ne m meng nus n na n paam bũmb ning sẽn na sek maam ne neb nins sẽn tũud maamã.</verse>
				<verse number="35">Mam wilga yãmb bũmb fãa pʋgẽ tɩ d tog n tʋma a woto n tõog n sõng naong rãmba, la d tẽeg goam nins Zu-soab a Zezi meng sẽn yeelã: Tɩ kõ bee bark n yɩɩd tɩ reege.</verse>
				<verse number="36">A Poll sẽn gom a woto n sɛ, a yĩgimdame n pʋʋs ne bãmb fãa.</verse>
				<verse number="37">La b fãa ra yãbda wʋsgo, n mobgd a Poll n mogsd-a, n pʋʋsd-a wẽnd-na-taase.</verse>
				<verse number="38">La b sũyã sẽn sãam ne bũmb ning n yɩɩd yaa a Poll sẽn yeel tɩ b ka na n leb n yãnd-a wã. Rẽ poore, b yãaga yẽnda hal n ta koom-koglgẽ wã.</verse>
			</chapter>
			<chapter number="21">
				<verse number="1">La tõnd sẽn bas bãmba, d kẽe koom-koglg n loog n kẽng tɩrg n ta Kos. La vẽkembeoogo tõnd taa Rood, n yaool n yi be n kẽng Patara.</verse>
				<verse number="2">Tõnd yãnda koom-koglg beene sẽn dag n dabd Fenisi, tõnd yaool n kẽe yẽnda n kẽnge.</verse>
				<verse number="3">Tõnd sẽn kẽng n kolg Sɩpre, tõnd bas-a-la goabg n kẽng Siiri sẽne n na yeg Tɩɩr n tɩ sig zĩig ning koom-koglgã sẽn tog n sik a zɩɩbã.</verse>
				<verse number="4">Tõnd yãa tẽedb beene la tõnd paa ne bãmb rasem a yopoe. La Sɩɩg-sõng wilga bãmb tɩ b yeel a Poll t'a ra kẽng Zeruzalɛm ye.</verse>
				<verse number="5">La rasem kãens loogr zugẽ, tõnd loogame. La b fãa ne b pagbã la b kambã yãaga tõndo, hal n yi tẽnga pʋgẽ. Tõnd yĩgimda koomã noor n pʋʋse.</verse>
				<verse number="6">Dẽ, tõnd sẽn pʋʋs taab wẽnd-na-taas n sɛ, tõnd kẽe koom-koglgẽ wã, la b lebgame n kuil b yiyã.</verse>
				<verse number="7">Tõnd sẽn kẽn ne koom-koglgã n sɛ, tõnd yii Tɩɩr n kẽng Tolemayiis n tɩ pʋʋs ba-biisã la d zĩnd ne bãmb beene daar a yen.</verse>
				<verse number="8">Vẽkembeoogo, tõnd loogame n ta Sezaare. Tõnd siga koe-moaand a Filip zakẽ. Yẽnda yaa neb a yopoe wã b sẽn da tũus Zeruzalɛmã nin-yende.</verse>
				<verse number="9">La yẽ ra tara kom-pugli a naas sẽn nan ka mi rao ye, n ya Wẽnnaam no-rɛɛsdba.</verse>
				<verse number="10">Tõnd paa Sezaare rasem wʋsgo, la Wẽnnaam no-rɛɛs a yen yʋʋr sẽn boond t'a Agabus yii Zude n wa tõnd nengẽ.</verse>
				<verse number="11">Yẽ rɩka a Poll sẽbdgã n sẽb a nao ne a nus n yeel yaa: Ade, Sɩɩg-sõng yetame tɩ Zuif-rãmbã na n sẽba ned ning sẽn so-a sẽbd kãnga wã a woto Zeruzalɛm, n ning-a bu-zẽmsa nusẽ.</verse>
				<verse number="12">Tõnd ne neb nins sẽn be Sezaare wã sẽn wʋm bõn-kãnga, tõnd kosa a Poll t'a ra kẽng Zeruzalɛm ye.</verse>
				<verse number="13">La a Poll leokame: yaa bõe n tar yãmb tɩ y yãbd n na n sãam mam sũuri? Bala, mam seglame n sɛ, la ka sẽbrã yĩng bal ye. M seglame me n na n ki Zeruzalɛm Zu-soab a Zezi yʋʋrã yĩnga.</verse>
				<verse number="14">La yẽ sẽn ka sak tõnd sẽn datã, d bas-a lame la d yeel tɩ Zu-soabã maan b raabo.</verse>
				<verse number="15">Rasem kãens sẽn looge, tõnd segla d teed n kẽng Zeruzalɛm.</verse>
				<verse number="16">Sezaare karen-biis kẽer me yãaga tõndo. B talla tõnd n tɩ ta rao a yen sẽn yit Sɩpr t'a yʋʋr boond t'a Nazõ yiri. Yẽ yaa karen-bi-kʋdre. Yaa yẽ zakẽ la tõnd tog n zĩndi.</verse>
				<verse number="17">Tõnd sẽn ta Zeruzalɛm, ba-biisã reega tõnd ne sũ-noogo.</verse>
				<verse number="18">Vẽkembeoogo, a Poll kẽnga a Zak yir ne tõndo, la a Zezi tẽedba kãsem-dãmb fãa tigma beene.</verse>
				<verse number="19">A Poll sẽn pʋʋs-b n sɛ, a sɩngame n togs bãmb bũmb nins fãa Wẽnnaam sẽn tall yẽnda n maan bu-zẽmsã sʋkã.</verse>
				<verse number="20">Bãmb sẽn kelg a Poll goama, b pẽga Wẽnnaam la b yeel a Poll yaa: Ba biiga, yãmb yãame, Zuif-rãmb tus wʋsg n lebg tẽedba, la b fãa wɩngda ne a Moyiis tõogã.</verse>
				<verse number="21">Mik b ra kɩtame tɩ bãmb tẽed tɩ yãmb zãmsda Zuif-rãmb nins fãa sẽn be bu-zẽmsa sʋkã n yet-b tɩ b wẽnemd n bas a Moyiis tõogã, la b ra kẽes b kamba bãongo, la b ra tũ mininda ye.</verse>
				<verse number="22">Dẽ wã, d na n maana wãna? Bala, neb wʋsg na n sɩd wʋmame tɩ y waame la neb kʋʋng na n tigmame.</verse>
				<verse number="23">Woto yĩnga, bɩ y maan bũmb ninga tõnd sẽn na n yeel-y wã. Tõnd tara raop a naas sẽn maan pʋleng ne Wẽnnaam.</verse>
				<verse number="24">Peeg-y-ba, n naag ne-b n sak miningã n yɩlg-y mense, la y yao yaoodã, tɩ b põng b zutã. Dẽ neba fãa na n bãngame tɩ bũmb nins fãa b sẽn wʋm tɩ b gomd yãmb wɛɛngẽ wã ka sɩd ye, la tɩ yãmb meng sakda a Moyiis tõogã.</verse>
				<verse number="25">Sã n ya ne bu-zẽms nins sẽn lebg tẽedbã, tõnd gʋls-b lame n yeel-b tɩ b ra wãb rũms nemd b sẽn maan maoong n kõ wẽn-naands ye, la b ra rɩ zɩɩm, la b ra wãb rũng sẽn sãrg nemd ye, la b ra maan wɩɩbd ye.</verse>
				<verse number="26">Vẽkembeoogo, a Poll peega nin-bãmba b naasã n naag ne-b n yɩlg-b mense, n yaool n kẽ wẽnd-doogẽ wã n togs nebã bãmb yɩlgrã rayã sẽn na n baas wakat ninga, la wakat ning bãmb ned kam fãa sẽn na n wa ne a kũun tɩ b maan maoongã.</verse>
				<verse number="27">Rasem a yopoe wã sẽn kolg pidsgu, Zuif-rãmbã sẽn yit Azi soolmã sẽn yãa a Poll wẽnd-doogã pʋgẽ, b rãmba neb kʋʋngã gilli, n yõk a Polle,</verse>
				<verse number="28">n kelemd n yetẽ yaa: Israyɛl neba, wa n sõng-y-do! Ad rao ninga sẽn zãmsd neba fãa zĩiga fãa tɩ b kɩɩs Israyɛl buudã, la b kɩɩs a Moyiis tõogã la zĩ-kãnga, la a kɩtame meng tɩ Gɛrk-rãmb kẽ wẽnd-doogẽ wã n kɩt tɩ zĩ-sõng-kãnga rẽgme.</verse>
				<verse number="29">Bala b rag n yãa Efɛɛs rao a Torfim t'a tũud a Poll tẽngã pʋgẽ, la b tagsdame t'a Poll tall-a lame n kẽ wẽnd-doogẽ wã.</verse>
				<verse number="30">Tẽngã fãa rãmbame, la neb yii zĩiga fãa n zoe n wa. B yõka a Poll n tɛ-a n yiis wẽnd-doogẽ wã, la b pag kuɩlemsã tao-tao.</verse>
				<verse number="31">La b sẽn dat kʋ a Pollã, b wa n togsa sodaas tusr naaba tɩ Zeruzalɛm fãa dãmbame.</verse>
				<verse number="32">Wakat kãng bala, yẽ yãka sodaase, la sodaas koabg nanamse, n zoe n kẽng neba nengẽ. Nebã sẽn yã sodaas tusr naaba ne sodaasã, b basa a Poll pãbre.</verse>
				<verse number="33">Dẽ, sodaas tusr naaba kolgame n yõka a Poll n kɩt tɩ b balg-a ne bãens a yiibu. La a yaool n sok a Poll sẽn ya ned ninga, la a sẽn maan bũmb ninga.</verse>
				<verse number="34">La neb kʋʋngã sʋka, kẽer kelemdame n yet tɩ woto, tɩ kẽer yet bũmb a to. Dẽ, bʋrgã sẽn ya wʋsg tɩ sodaas tusr naabã ka tõe n bãng sẽn ya sɩdã, a yeelame tɩ b tall a Poll n kẽng gãosgẽ wã.</verse>
				<verse number="35">La a Poll sẽn ta rʋʋdgã, yɩɩ tɩlɛ tɩ sodaasã tebg yẽnda, neb kʋʋngã sẽn maood n dat n maan a Poll pãnga yĩnga.</verse>
				<verse number="36">Bala, b fãa ra pʋgdame n kelemdẽ n yetẽ tɩ b kʋ-a.</verse>
				<verse number="37">La wakat ning b sẽn tar a Poll n kẽed gãosgẽ wã, a Poll yeela sodaas tusr naabã yaa: M tara noor tɩ yeel-y bũmbu? La sodaas tusr naabã sok-a lame yaa: Fo mii Gɛrk goamã?</verse>
				<verse number="38">Rẽnd fo ka Ezipt ned ninga sẽn dag n wa-a ne rãmbg pĩndã, n peeg nin-kʋʋdb tus a naas tɩ b tũ-f n kẽ weoogã wɛ?</verse>
				<verse number="39">A Poll leokame yaa: Mam yaa Zuif, m doga Tars sẽn be Silisi soolem, m yaa tẽn-kãseng neda. M bõosd-y lame tɩ y kõ-maam noor tɩ m gom ne nebã.</verse>
				<verse number="40">La sodaas tusr naabã kõ-a-la noore, la a Poll yik n yalsa rʋʋdgã zug n zẽk a nug n zãas neba, la bʋrga sɛɛme, tɩ lebg sɩddd. Dẽ, yẽ gomã ne bãmb ne hebre-rãmb goamã.</verse>
			</chapter>
			<chapter number="22">
				<verse number="1">A Poll yeela nebã yaa: M ba-biisi la m ba-rãmba, kelg-y bũmb ning mam sẽn tar moasã n na n togs yãmb n yiis m meng yellẽ wã.</verse>
				<verse number="2">Bãmb sẽn wʋm t'a Poll gomd ne bãmb ne Hebre-rãmba goama, b yalsa sɩddd n yɩɩd pĩnda. Dẽ, a Poll yeel-b lame.</verse>
				<verse number="3">Mam yaa Zuif sẽn dog Tars sẽn be Silisi soolem. La b wuba maam Zeruzalɛm ka la mam zĩnda a Gamalyɛl taoor tɩ b zãms maam tɩ m bãng tõnd yaab-rãmbã tõod neere. Mam me rag n wɩngda ne Wẽnnaam tʋʋmdã wala yãmb fãa sẽn ya to-to rũnna wã.</verse>
				<verse number="4">Mam dag n namsa neb nins sẽn dag n tũud so-kãnga wã n kʋ-ba, la m yõg raop la pagb n sẽb n kẽes-b bi-bees roogo.</verse>
				<verse number="5">Maan-kʋʋdbã kãsem ne kãsem-dãmbã fãa sullã yaa mam kaset dãmba. Mam tol n deega sɛb bãmb nengẽ, ba-biis nins sẽn be Damasã yĩnga, la m kẽnga be n na n tɩ sẽb tẽedba sẽn be be wã n tall-b n wa Zeruzalɛm n kɩt tɩ b sɩbg-ba.</verse>
				<verse number="6">La mam sẽn waa n be sorẽ n kolgd Damase, sẽn zems wĩnto-sʋk sasa, tao-tao bala, vẽenem kãseng n yi arzãn n yãg n gũbg maam.</verse>
				<verse number="7">Mam lʋɩɩ tẽnga, la m wʋma koɛɛg sẽn dag n yet maam yaa: "Solle! Solle! Yaa bõe tɩ fo namsd maam?"</verse>
				<verse number="8">Mam sokame tɩ Zu-soaba yãmb yaa ãnna soab tɩ mam namsd-yã? La koɛɛgã yeela maam yaa: "Mam yaa a Zezi sẽn yit Nazarɛt, soab ning fo sẽn namsdã."</verse>
				<verse number="9">Neb nins sẽn da be ne maama yãa vẽenemã, la b ka wʋm ned ninga sẽn da gomd-a ne maama koɛɛgã ye.</verse>
				<verse number="10">Dẽ, mam sokame yaa: "Zu-soaba, bõe la mam tog n maane?" La Zu-soabã yeela maam yaa: "Yik n kẽng Damas la beene, b na n togsa foom bũmb nins fãa Wẽnnaam sẽn yet foo tɩ f maana."</verse>
				<verse number="11">La vẽenemã sẽn yãg tɩ mam lebg zoangã yĩnga, mam tũud-n-taasã gãda mam nug n tae maam n ta Damase.</verse>
				<verse number="12">Mik tɩ rao a yen n dag n be be t'a yʋʋr boondẽ t'a Ananiyas n sakd tõodã, la Zuif-rãmba fãa sẽn da be be wã ra kõta yẽ kaset sõngo.</verse>
				<verse number="13">Yẽ waa mam nengẽ n yeel maam yaa: "M ba-biig a Solle, paam-y nin yɛsa." La wakat kãng bala, mam le paama m nini, la m yãnd-a lame.</verse>
				<verse number="14">A Ananiyas yeelame yaa: "Tõnd yaab-rãmba Wẽnnaam pĩnd n yãka yãmb tɩ y bãng b tʋlsem, tɩ y yã tɩrlem soabã la y wʋm bãmb noor goama.</verse>
				<verse number="15">Bala, yãmb na n yɩɩ bãmb kaset soaba n togs bũmb nins yãmb sẽn yã la y wʋmã, neba fãa taoore.</verse>
				<verse number="16">La moasã, yaa bõe tɩ y kaoosdẽ? Yik-y n pʋʋs-y ne Zu-soabã yʋʋre, n deeg koom lisgu, n paam y yel-wẽna pekre."</verse>
				<verse number="17">La mam lebg n waa Zeruzalɛm, la mam sẽn be wẽnd-doogã pʋg n pʋʋsdẽ, mam paama vẽnegre.</verse>
				<verse number="18">La m yãnda Zu-soabã, la b yeela maam tɩ m nang-pãng n yi Zeruzalɛm tao-tao, tɩ bala, tẽngã nebã ka na n deeg mam sẽn na n kɩs Zu-soaba kasetã ye.</verse>
				<verse number="19">La mam yeelame: "Zu-soaba, bãmb mens miime tɩ mam da kẽnda karen-dot pʋsẽ, n kɩtdẽ tɩ b kẽesd neb nins sẽn tẽed yãmbã bi-bees roogo, la m kɩtdẽ tɩ b pãbd-ba.</verse>
				<verse number="20">La b sẽn na n daag y kaset kɩt a Etɛn zɩɩmã wakate, mam meng ra bee be, mam da yetame tɩ b sẽn maanda yaa sõama, maam n da gũud neb nins sẽn kʋʋd a Etɛnna futu."</verse>
				<verse number="21">Dẽ, Zu-soabã yeela maam yaa: "Kẽnge, bala, m na n tʋma foom zĩ-zãrgẽ, bu-zẽmsã nengẽ."</verse>
				<verse number="22">Neba kelga a Poll hal tɩ ta wakat ninga yẽ sẽn gom gom-kãngã, la wakat kãnga, b sɩngame n zẽk b koees n yetẽ: menes-y nin-kãnga duniyã zugu! Kʋ-y-yã-a, yẽ ka tog n vɩɩmd ye.</verse>
				<verse number="23">Bãmb dag n kelemdame, n lobd b fut la b lobd tom yĩngri.</verse>
				<verse number="24">Sodaas tusr naabã yeelame tɩ b kẽes a Poll gãosgẽ wã n pãb-a ne kalwaas n sok-a n bãng sẽn ya bũmb ninga yĩng tɩ Zuif-rãmba kelemd a woto n dõt yẽnda wã.</verse>
				<verse number="25">La b sẽn sẽb a Poll ne wĩy n na n pãbe, yẽ soka sodaas koabg naab ning sẽn da be be wã tɩ rẽ yĩnga, tõogã kõta bãmb noor tɩ b pãb Rom ned ne kalwaas t'a bʋʋd meng nan ka kao?</verse>
				<verse number="26">Gom-kãensa yĩnga, sodaas koabg naaba kẽng n tɩ togsa sodaas tusr naabã bõn-kãng n yeel yaa: Yãmb na n maana a wãna? Rao-kãngã, yaa Rom neda.</verse>
				<verse number="27">Dẽ, sodaas tusr naabã wa n soka a Poll yaa: Togs maam, fo yaa Rom neda? T'a leok tɩ n-ye.</verse>
				<verse number="28">Dẽ, sodaas tusr naabã le yeelame yaa: Ad mam yaoo ligd wʋsgo, n paam lebg Rom neda. La a Poll yeelame yaa: La mam yẽ roga ne-a.</verse>
				<verse number="29">Tao-tao bala, neb nins sẽn dag n tog n pãb a Poll la b sok-a wã loogame n bas-a. La sodaas tusr naabã sẽn bãng t'a Poll yaa Rom nedã, la yẽ sẽn da kɩt tɩ b sẽb-a wã yĩnga, rabeem yõk-a lame.</verse>
				<verse number="30">La vẽkembeoogo, sodaas tusr naabã sẽn dat n bãng bũmb ninga Zuif-rãmba sẽn dõt a Pollã tiki-takɩ, yẽ kɩtame tɩ b lodg a Poll sẽbrã n bas-a. La a yeel maan-kʋʋdbã kãsem-dãmb ne kaoreng yɛl-bʋ-kaoodbã fãa tɩ b tigim taaba. Dẽ, a kɩtame tɩ b talla a Poll n wa n yalsg-a bãmb sʋka.</verse>
			</chapter>
			<chapter number="23">
				<verse number="1">A Poll gesa kaoreng yɛl-bʋ-kaoodbã n yeel yaa: M saam-biisi, mam kẽna Wẽnnaam taoor ne sũur kaset sẽn ya sõama hal tɩ ta rũnna.</verse>
				<verse number="2">La maan-kʋʋd kãsem a Ananiyas yeelame tɩ neb nins sẽn pẽ a Pollã wẽ a noorã.</verse>
				<verse number="3">Dẽ, a Poll yeela yẽnda yaa: Pʋ-libsem soaba, Wẽnnaam na n wẽe yãmba. Yãmb zĩndame n na n kao mam bʋʋd wa sẽn zems ne tõogo, la y kɩɩs tõogã n yet tɩ b wẽ maam.</verse>
				<verse number="4">Neb nins sẽn da be be wã yeela a Poll tɩ Wẽnnaam maan-kʋʋd kãsem la yẽ tʋʋsda.</verse>
				<verse number="5">La a Poll yeelame yaa: M saam-biisi, mam da ka mi tɩ yaa maan-kʋʋd kãsem ye, bala, Wẽnnaam gʋls-sõamyã yeelame tɩ: "Ra gom f tẽng neb naab wẽng ye."</verse>
				<verse number="6">La a Poll sẽn mi tɩ nebã sẽn tigma kẽer yaa Saduusẽ-dãmba tɩ kẽer ya Fariisẽ-dãmbã, a zẽka a koɛɛg kaoreng yɛl-bʋ-kaoodbã sʋk n yeele: M saam-biisi, mam yaa Fariisẽ, la m yaa Fariisẽ biiga. Yaa mam sẽn tẽed tɩ kũum vʋʋgr beene wã yĩng n kɩt tɩ b bʋʋd mam bʋʋdo.</verse>
				<verse number="7">La a Poll sẽn yeel gom-kãnga, Fariisẽ-dãmbã ne Saduusẽ-dãmbã sɩngame n wẽ nokoɛɛma ne taaba, la nebã welga taaba.</verse>
				<verse number="8">Sɩd me, Saduusẽ-dãmbã yetame tɩ kũum vʋʋgre, wall malɛka wall Sɩɩg ka be ye. Tɩ Fariisẽ-dãmba yaool n yetẽ tɩ bõn-kãens fãa beeme.</verse>
				<verse number="9">La bʋr-kãseng yikame, la tõog karen-saam-dãmb kẽer sẽn be Fariisẽ-dãmba sullẽ wã yikame n kɩɩs ne pãng n yeel tɩ bãmb ka yã bõn-wẽng ne rao-kãngã ye, la tɩ tõeeme tɩ yaa sɩɩg wall malɛk n gom ne-a.</verse>
				<verse number="10">La nokoeemdã sẽn lebgd wʋsgã, tɩ sodaas tusr naabã zoet rabeem tɩ nebã na n wa tae a Poll n tõsã, a yeela sodaasã tɩ b sig nebã sʋk n tall a Poll n wa gãosgã pʋga.</verse>
				<verse number="11">La yʋng ninga sẽn pʋgdã, Zu-soaba vẽnega b meng ne a Poll n yeel-a yaa: keng f pɛlga, tɩ bõe, yaa tɩlɛ tɩ f kɩs mam kaset Rom tẽng me wala fo sẽn kɩs mam kaset Zeruzalɛma.</verse>
				<verse number="12">La beoogã sẽn vẽege, Zuif-rãmba yẽsa ne taab n yãk yam n wẽen tɩ b ka na n dɩ wall b yũ, sã n ka tɩ b kʋʋ a Polle.</verse>
				<verse number="13">Neb nins sẽn yẽs ne taab n wẽena sõor yɩɩda pis-naase.</verse>
				<verse number="14">Bãmb kẽng n tɩ yãa maan-kʋʋdbã kãsem-dãmb ne kãsem-dãmbã n yeel-b yaa: Tõnd wẽename tɩ d ka na n lemb dɩɩbo, sã n ka tɩ d paam n kʋʋ a Polle.</verse>
				<verse number="15">Dẽ yĩngã, bɩ yãmb ne kaoreng yɛl-bʋ-kaoodba fãa kos sodaas tusr naabã tɩ b wa ne a Poll y nengẽ, wa y rat n baoo n bãnga yẽnda yellã n paase. La rẽ tɩ tõnd mensa seglame n na n kʋ-a t'a nan ka ta ka ye.</verse>
				<verse number="16">La a Poll tão biig wʋmame tɩ b set n dat n kʋʋ a Polle, la a kẽnga gãosgẽ wã n tɩ kẽ be n togs a Poll.</verse>
				<verse number="17">Dẽ, a Poll boola sodaas koabg naab a yembr n yeel-a t'a tall bi-bɩ-kãng n kẽng sodaas tusr naabã nengẽ, tɩ bala, a tara koɛɛg n dat n togs-a.</verse>
				<verse number="18">Sodaas koabg naabã peega biigã n kẽng sodaas tusr naabã nengẽ n yeel yaa: Bi-bɛɛg a Poll boola maam n kos-m tɩ m tall bi-bɩ-kãngã n wa y nengẽ t'a tara koɛɛg n dat n togs-yã.</verse>
				<verse number="19">La sodaas tusr naabã gãda bi-bɩ-kãng nug n yi kɛɛng n sok-a tɩ yaa bõe la a tar n dat n togs yẽnda.</verse>
				<verse number="20">Bi-bɩɩgã leokame yaa: Zuif-rãmba lagma taab n dat n kos yãmb tɩ y tall a Poll n wa kaoreng yɛl-bʋ-kaoodbã taoor wala b rat n leb n sok n bãnga yẽnda yellã n paase.</verse>
				<verse number="21">Ra kelg-y-b ye, bala, bãmb sʋka neb sẽn yɩɩd pis-naas n segend bẽdg a Poll yĩnga, la b yãka yam n wẽen tɩ b ka na n dɩ wala b yũ sã n ka tɩ b kʋ a Polle. Bãmb seglame n sɛ moasã n gũud yãmb sẽn na n yet tɩ bũmb ninga.</verse>
				<verse number="22">Sodaas tusr naabã keooga bi-bɩɩgã n yeel-a: Ra togs ned bũmb ninga fo sẽn togs maama ye.</verse>
				<verse number="23">Dẽ poore, sodaas tusr naabã boola sodaas kobs nanams a yiib n yeel yaa: Segl-y sodaas kobs-yi la wed-rʋʋdb pis-yopoe, ne kãn-tãoodb kobs-yi tɩ yʋngã wakat a wɛ sasa, y na n kẽnga hal Sezaare.</verse>
				<verse number="24">La y segl wiid me sẽn na n zombg a Poll n tall-a n kẽng Gʋvɛrneer a Feligs nengẽ tɩ bũmb ra maan-a ye.</verse>
				<verse number="25">La yẽ gʋlsa sebr n yeel a woto:</verse>
				<verse number="26">Maam a Kolood Liziyaas n pʋʋsd Gʋvɛrneer sõng a Feligs.</verse>
				<verse number="27">Zuif-rãmbã ra yõka rao-kãngã n da na n kʋ-a, la mam sẽn wʋm tɩ yẽ yaa Rom nedã, mam waa ne sodaas n fãag-a.</verse>
				<verse number="28">La mam sẽn dat n bãng sẽn ya bũmb ninga yĩng la Zuif-rãmbã rõt yẽnda wã, m tall-a lame n kẽng b kaoreng yɛl-bʋ-kaoodbã taoore.</verse>
				<verse number="29">La mam mikame tɩ b sẽn dõt yẽnda wã yaa nokoɛɛm sẽn kẽed ne bãmb mens tõoga yell wɛɛngẽ, la rao-kãngã ka maan bũmb sẽn zems tɩ b kʋ-a wall b kẽes-a bi-bees roog ye.</verse>
				<verse number="30">Dẽ, mam sẽn wʋm tɩ Zuif-rãmbã setame n dat n kʋ-a wã, mam tʋm-a-la yãmb nengẽ tao-tao la m yeela a rõatbã tɩ b wa yãmb taoor n togs b koɛɛgã. Wẽnd-na sõnge.</verse>
				<verse number="31">La sodaasã peega a Poll ne yʋng n tall-a hal n ta Ãntipatiris wa b sẽn da yeel bãmbã.</verse>
				<verse number="32">La vẽkembeoogo, sodaas nins sẽn kẽn ne nao wã lebg n leba gãosgẽ wã n bas wed-rʋʋdbã tɩ b tall a Poll n looge.</verse>
				<verse number="33">Bãmb sẽn ta Sezaare, b kɩsa Gʋvɛrneerã sebrã la b ning a Poll yẽ nugẽ.</verse>
				<verse number="34">Gʋvɛrneerã sẽn karem sebrã n sɛ, a soka a Poll a sẽn yit soolem ninga. La yẽ sẽn wʋm t'a Poll yita Silisi soolem,</verse>
				<verse number="35">A yeelame t'a rõatbã sã n wa n wa, a na kelg-a. La a yeelame tɩ b kẽes a Poll Herood na-zakẽ wã n gũ-a.</verse>
			</chapter>
			<chapter number="24">
				<verse number="1">La rasem a nu sẽn looge, maan-kʋʋd kãsem a Ananiyas waa Sezaare ne kãsem-dãmb kẽere la gom-minim soab a yen yʋʋr sẽn boond t'a Tertull. Bãmb togsa b sẽn bʋʋd ne a Pollã yell Gʋvɛrneer a Feligs taoore.</verse>
				<verse number="2">B boola a Poll t'a wa, la a Tertull sɩngame n dõd yẽnda n yeele:</verse>
				<verse number="3">Feligs sõngo, yaa yãmb maasem yĩng tɩ tõnd paamd laafɩ hakɩɩka, la y maana yam tʋʋm n maneg soolem kãngã, tõnd deegda bãmb bũmb fãa pʋgẽ, la zĩiga fãa n pʋʋsd d zaame beoogo.</verse>
				<verse number="4">La mam ka rat n dɩk yãmb weerã n kaoos ye. Yaa woto yĩng tɩ m kot-y tɩ y maan sũ-mare n kelg tõnd wakat bilfu.</verse>
				<verse number="5">Tõnd mikame tɩ rao-kãnga yaa wẽnem soaba n wat ne rãmbg Zuif-rãmba fãa sẽn be dũniyã zugã sʋka la a yaa Nazarɛt dãmba kaoreng taoor soaba.</verse>
				<verse number="6">La a makame meng n dat n paoog wẽnd-doogã. Dẽ, tõnd yõk-a lame. Tõnd dag n dat n kao a bʋʋd wa sẽn zems tõnd tõogã.</verse>
				<verse number="7">La sodaas tusr naab a Liziyaas waa n deeg-a-la ne pãn-kãseng tõnd nusẽ.</verse>
				<verse number="8">La a yeela a Poll rõatbã tɩ b wa yãmb nengẽ. Yãmb meng tõe n sok-a lame n bãng bũmb nins fãa yĩng sẽn kɩt tɩ d bʋʋd ne-a wã.</verse>
				<verse number="9">Zuif-rãmba paasa gomda pãng n yet tɩ yaa sɩda.</verse>
				<verse number="10">Dẽ, Gʋvɛrneerã zẽka a nug n yeel a Poll t'a gome. Dẽ, a Poll dɩka koɛɛg n yeel yaa: Mam miime tɩ yãmb yaa soolem-kãngã bʋ-kaood hal yʋʋm wʋsgo. Dẽ, yaa ne kɩs-sɩd la mam na n gom yãmb taoor n yiis m meng yellẽ wã.</verse>
				<verse number="11">Yãmb meng tõe n baoome n bãnge. Sẽn ka yɩɩd rasem piig la a yiibu, mam kẽnga Zeruzalɛm n na n tɩ pʋʋs Wẽnnaam.</verse>
				<verse number="12">B ka yã maam tɩ m wẽed nokoeemd ne ned ba a yen wẽnd-doogã pʋga, wala m rãmbd neb kʋʋng karen-dot pʋse, bɩ tẽng pʋg zĩig ba a yen ye.</verse>
				<verse number="13">La bãmb ka tõe n wilg yãmb tɩ bũmb ninga b sẽn dõt maam moasã wã yaa sɩd ye.</verse>
				<verse number="14">Baoosgo, mam togsda bõn-kãnga y taoore. Mam pʋʋsda m yaab-rãmbã Wẽnnaam n tũud so-paalg ninga bãmb sẽn boond tɩ yaa kaoreng a to wã. La mam tẽeda bũmb nins fãa sẽn gʋls tõogã sɛb pʋse, la Wẽnnaam no-rɛɛsdbã sɛbã pʋsã.</verse>
				<verse number="15">Mam tara tẽeb pidsg gũudem kãnga, ne Wẽnnaam wa mam dõatbã mens sẽn tarã, n tẽed tɩ nin-sõama la nin-wẽns na n vʋʋgame n bas kũum.</verse>
				<verse number="16">Yaa woto yĩnga, tɩ mam me maood n dat n paam sũur kaset sẽn ya sõama Wẽnnaam la ninsaalb taoore daar fãa.</verse>
				<verse number="17">Mam yii Zeruzalɛm n kaoos yʋʋm wʋsgo, la m lebg n waa be n na n kõ m neba sõngre, la m maan maoong n kõ Wẽnnaam.</verse>
				<verse number="18">La b yaool yãa maam wẽnd-doogẽ wã tɩ m yɩlgd m menga la neb ka tigme, la rãmbg ka zĩnd ye.</verse>
				<verse number="19">La Zuif-rãmb kẽer sẽn yi Azi soolem dag n bee be la b sã n da tarẽ yell ne maam yaa bãmb n dag tog n yals yãmb taoor n bʋ ne maam.</verse>
				<verse number="20">Wall, nin-bãmba sẽn be ka wã togs b sã n yãa mam sẽn maan wẽnga, mam sẽn yals kaoreng yɛl-bʋ-kaoodbã taoorã.</verse>
				<verse number="21">Sã n ka bũmb a yembrã mam sẽn maana, m sẽn yik n yals b sʋk n zẽk m koɛɛg n yeel tɩ: "Yaa mam sẽn tẽed tɩ kũum vʋʋgr beeme wã yĩng n kɩt tɩ yãmb bʋʋd ne maam dũnna."</verse>
				<verse number="22">A Feligs sẽn mi Kirist kaorengã yell neerã, a visga bʋʋdã daar n yeel nebã tɩ b kuil tɩ sodaas tusr naab a Liziyaas sã n wa n wa, a na yaool n ges b yellã.</verse>
				<verse number="23">La yẽ yeela sodaas koabg naabã t'a gũ a Poll, la a kõ-a lohorem bilfu, la a ra gɩdg a Poll zo-rãmbã sẽn dat n sõng-a wã ye.</verse>
				<verse number="24">Rasem bilf sẽn paase, a Feligs ne a pag a Dursill sẽn ya Zuif poakã waame. La a tʋmame tɩ b bool a Poll t'a wa, la yẽ kelga a Poll sẽn togs tẽeb ne Kirist Zezi wã sẽn ya bũmb ninga.</verse>
				<verse number="25">La a Poll sẽn gom tɩrlma vɩɩm la tõog-m-menga la bʋ-kaoor sẽn watã yellã, rabeem yõka a Feligs t'a yeel a Poll t'a loog moasã tɩ yẽ sã n wa paam weere a na leb n bool-a.</verse>
				<verse number="26">A ra tẽedame me t'a Poll na n kõ-a-la ligdi, yaa rẽ yĩng n kɩt t'a bool a Poll naoor wʋsg n sõs ne-a.</verse>
				<verse number="27">La yʋʋm a yiib sẽn looge, a Porkius Festus reega a Feligs zĩig n ya Gʋvɛrneer. La a Feligs sẽn dat n maan sẽn noom Zuif-rãmba, a ka kõ a Poll lohorem ye.</verse>
			</chapter>
			<chapter number="25">
				<verse number="1">A Festus sẽn wa soolma pʋg tɩ rabtãtẽ, a yii Sezaare n kẽng Zeruzalɛm.</verse>
				<verse number="2">Maan-kʋʋdbã kãsem-dãmb ne Zuif-rãmba kãsem-dãmb dõta a Poll a Festus taoore.</verse>
				<verse number="3">B kosa a Festus n pẽdg-a wʋsg n dat t'a maan bãmb neer n kɩt tɩ b tall a Poll n wa Zeruzalɛm, la b rag n segla bẽdg n dat n solg n kʋ-a Poll sorã zugu.</verse>
				<verse number="4">A Festus leokame t'a bee bi-bees roog Sezaare, la sã n yɩ bilfu, yẽ menga na n lebg n lebame.</verse>
				<verse number="5">La a yeel-b lame: Bɩ yãmb kãsem-dãmb kẽer tũ maam tɩ d kẽng Sezaare, tɩ rao-kãng sã n maana sẽn ya wẽng bɩ bãmb bʋ ne-a beene.</verse>
				<verse number="6">A Festus ka kaoos b sʋk n yɩɩg rasem a nii bɩ piig ye. Dẽ a lebg n leba Sezaare. La vẽkembeoogo, a Festus zaoonda bʋʋda geer zug n yeel tɩ b tall a Poll n wa.</verse>
				<verse number="7">La a Poll sẽn ta, Zuif-rãmb nins sẽn yi Zeruzalɛma gũbga yẽnda n dõt-a ne bõn-wẽns wʋsgo, la b ka tõe n wilg tɩ b sẽn dõt a Poll ne bũmb ninsã yaa sɩd ye.</verse>
				<verse number="8">La a Poll goma n na n fãag a meng n yeel yaa: Mam ka maan bũmb sẽn ya wẽng n kɩɩs Zuif-rãmba tõogo wala sẽn kɩɩsd wẽnd-doogã bɩ Sezaar ye.</verse>
				<verse number="9">Dẽ, a Festus sẽn dat n maan sẽn noom Zuif-rãmbã, yẽ soka a Poll yaa: Fo rat n kẽnga Zeruzalɛm tɩ b tɩ bʋ f bʋʋd mam taoor yel-kãnga poorẽ bɩɩ?</verse>
				<verse number="10">A Poll leokame yaa: Mam yasa Sezaar bʋʋd geer taoore, la yaa ka la b tog kao mam bʋʋdo. Yãmb meng mii neere, tɩ mam ka maan bũmb n beeg Zuif-rãmbã ye.</verse>
				<verse number="11">Mam sã n da tarẽ kongre, la m sã n da maane tʋʋm sẽn zems ne kũum, mam kõn zãgs tɩ m ka na n ki ye. La b sẽn dõt maam ne bũmb ningã sã n ya zĩri, ned ka tõe n yõk maam n kõ-b ye. Mam data Sezaar nengẽ.</verse>
				<verse number="12">La a Festus sẽn yẽs ne a sõangdbã n sa, a leoka a Poll yaa: Fo sẽn dat Sezaar nengẽ wã, f na n kẽnga Sezaar nengẽ.</verse>
				<verse number="13">La rasem bilf sẽn looge, rĩm a Agirpa ne a Bereniis waa Sezaare n na n pʋʋs a Festus.</verse>
				<verse number="14">La b sẽn kaoos be rasem wʋsgo, a Festus togsa rĩma a Poll yellã n yeel yaa: A Feligs basa rao a yen sẽn ya bi-bɛɛg ka.</verse>
				<verse number="15">Mam sẽn wa n be Zeruzalɛm wakatã, maan-kʋʋdbã kãsem-dãmb ne Zuif-rãmbã kãsem-dãmb bʋʋ ne yẽnda n kos maam tɩ m kao a bʋʋd tɩ zems kũum.</verse>
				<verse number="16">Mam leoka bãmb tɩ Rom-dãmba ka minim tɩ rɩk bi-bɛɛg n kɩs tɩ b kʋ, n ka reng n kõ-a noor t'a yals a rõatbã taoor n paam weer n gom n fãag a meng ne bũmb ninga b sẽn dõd-a wã ye.</verse>
				<verse number="17">Dẽ, b tũu maam n wa ka. La vẽkembeoogo mam zaoonda m bʋʋda geer n yeel tɩ b tall rao-kãng n wa.</verse>
				<verse number="18">La a rõatbã sẽn wa wã, b ka tol n wilg tʋʋm wẽng ba a yen rao-kãnga sẽn maane, wa mam sẽn da tagsdã ye.</verse>
				<verse number="19">Bãmb sẽn tar yell ne yẽ, yaa sẽn kẽed b mens wẽn-tũudum wɛɛngẽ, la ne rao a yen sẽn boond t'a Zezi n ki t'a poll yetẽ tɩ rao-kãng vɩɩme.</verse>
				<verse number="20">Mam sẽn da ka mi m sẽn na n maan to-to ne yel-kãngã wã, m sok-a-la a sã n datẽ lame n kẽng Zeruzalɛm tɩ b tɩ bʋ a bʋʋd be yel-kãngã wɛɛngẽ.</verse>
				<verse number="21">La a Poll kosame n yeel tɩ yẽ ratame tɩ b bas tɩ rĩm-kãsengã ges yẽ yellã yelle. Dẽ, mam kosa noor n na n tall-a hal tɩ m wa n tʋm-a Sezaar nengẽ.</verse>
				<verse number="22">A Agirpa yeela a Festus yaa: Mam me rat n kelga rao-kãngã koɛɛga. A Festus leokame tɩ beoogo, a na n bool-a lame t'a wa t'a kelg-a.</verse>
				<verse number="23">Dẽ, vẽkembeoogo, a Agirpa ne a Bereniis waa ne waoogr wʋsg n kẽ bʋʋda kaoob zĩigẽ ne sodaas tusr nanamsã, la tẽngã nin-kãsemse. La a Festus yeelame tɩ b tall a Poll n wa.</verse>
				<verse number="24">Dẽ, a Festus yeelame: Rĩm a Agirpa, la yãmb fãa sẽn be ka ne tõndã, yãmb nee rao-kãngã, ned ningã poorẽ Zuif-rãmbã neb kʋʋngã fãa sẽn wa mam nengẽ sã n ya Zeruzalɛm, wall kaane n kelem n yeel tɩ rao-kãngã ka tog n vɩɩmdã.</verse>
				<verse number="25">La ne maam, mam mikame t'a ka maan tʋʋm wẽng sẽn zems ne kũum ye. La yẽ meng sẽn yet t'a ratame tɩ rĩm kãsengã kaoo a bʋʋdã, mam yãka yam n na n tʋm-a rĩm kãsengã nengẽ.</verse>
				<verse number="26">Mam ka tar koɛɛg vẽeneg n na n gʋls n togs rĩm kãsengã rao kãngã yellã wɛɛngẽ ye. Yaa rẽndã yĩng la m bool-a t'a wa yãmb taoore, sẽn yɩɩd fãa, a bee yãmb taoore rĩm a Agirpa, tɩ y sã n sogs-a n sɛ, bɩ m yaool n paam koɛɛg n gʋlse.</verse>
				<verse number="27">Tɩ bõe, mam tagsdame tɩ yaa yalemdo tɩ tʋm bi-bɛɛg n ka tol n wilg vẽeneg a sẽn beeg ne bũmb ningã.</verse>
			</chapter>
			<chapter number="26">
				<verse number="1">A Agirpa yeela a Poll tɩ b kõt-a-la noor t'a gom n yiis a meng yellẽ wã. Dẽ, a Poll tẽega a nug n yeel yaa:</verse>
				<verse number="2">Rĩm a Agirpa, mam sũur yaa noogo m sẽn paam dũnna n na n gom yãmb taoor n togs bũmb nins fãa Zuif-rãmba sẽn dõt maama wɛɛngẽ wã.</verse>
				<verse number="3">Tɩ bõe, yãmb mii Zuif-rãmba minindã ne b nokoɛɛma zãnga. Rẽ wã, mam kot-y lame tɩ y kelg maam ne sũ-mare.</verse>
				<verse number="4">Zuif-rãmba fãa mii mam vɩɩmã sẽn yɩ bũmb ninga hal mam sẽn ya bi-bilf wakate, b mii mam sẽn zĩnd m nebã sʋka la Zeruzalɛm hal sɩngrẽ wã sẽn yɩ to-to.</verse>
				<verse number="5">Bãmb mii maam hal daar zãra, b sã n dat n togs sɩda. Mam yaa Fariisẽ neb nins sẽn sakd tõnd wẽn-tũudma n yɩɩd neb a taaba ned a yembre.</verse>
				<verse number="6">La moasã, b bʋʋda ne maam, mam sẽn tẽed kãabg ninga Wẽnnaam sẽn da kãab tõnd yaab-rãmbã yĩnga.</verse>
				<verse number="7">La tõnd buud piig la a yiibã me pʋʋsda Wẽnnaam wĩntoog la yʋng n ka basdẽ ye, n gũud kãab-kãng pidsgu. Rĩm a Agirpa, yaa tẽeb pidsg gũudem kãng yĩng n kɩt tɩ Zuif-rãmbã rõd maam.</verse>
				<verse number="8">Bõe yĩng tɩ yãmb Zuif-rãmbã tagsdẽ tɩ yaa toog ne Wẽnnaam tɩ b vʋʋg kũum?</verse>
				<verse number="9">Mam meng da tagsame tɩ m tog n zaba ne m pãng tɛka n kɩɩs Nazarɛt dao a Zezi yʋʋrã.</verse>
				<verse number="10">La mam maana bõn-kãng Zeruzalɛm. La mam sẽn paama noor maan-kʋʋdbã kãsem-dãmb nengẽ, mam menga kẽesa Wẽnnaam nin-tũusds wʋsg bi-bees roogo. La b sã n da rat n kʋ-ba, mam ningda m nugu.</verse>
				<verse number="11">Wakat kẽere, mam kɩtedame tɩ b sɩbg-b karen-dot pʋse, n da rat n modg-b tɩ b kɩɩs b tẽebã. Mam sũurã pʋʋga wʋsg ne bãmb hal tɩ m kẽng tẽn-zẽms pʋs n tɩ nams-ba.</verse>
				<verse number="12">Yaa woto yĩnga, tɩ maan-kʋʋdbã kãsem-dãmb kõ maam noor n tʋm maam tɩ m kẽng Damas.</verse>
				<verse number="13">Rĩm a Agirpa, mam sẽn be sorẽ, wĩnto-sʋk sasa, mam yãa vẽenem sẽn yi arzãn n yãgd n yɩɩd wĩntoog vẽenem, n wa n bui maam ne m tũud-n-taasã.</verse>
				<verse number="14">Tõnd fãa lʋɩɩ tẽnga, la mam wʋma koɛɛg sẽn da yet maam ne Hebre-rãmbã goam yaa: "Solle, Solle, yaa bõe tɩ fo namsd maam? Yaa toog ne foom, fo sẽn zãgsda yĩnga."</verse>
				<verse number="15">Mam sokame tɩ Zu-soaba yãmb yaa ãnna? La Zu-soabã leokame yaa: "Mam yaa a Zezi, fo sẽn namsd a soabã.</verse>
				<verse number="16">Yik n yals yĩngri. Mam vẽnega m meng ne foom n na n kɩt tɩ f yɩ mam tʋmtʋmda, la m kaset soab n togs neb a taabã bũmb nins fo sẽn yã rũnna wã, la bũmb nins mam sẽn na n wilg fooma.</verse>
				<verse number="17">Mam yãka foo Zuif-rãmbã ne bu-zẽmsã sʋka, la m tʋmda foom b nengẽ,</verse>
				<verse number="18">tɩ f puk b nina tɩ b wẽnemd n bas likã n wa vẽenemẽ wã la b bas Sʋtãana n sak Wẽnnaam n paam b yel-wẽna sugri, la pʋɩɩr ne neb nins sẽn tẽ maam n lebg Wẽnnaam nebã."</verse>
				<verse number="19">Woto wã yĩnga, Rĩm a Agirpa, mam ka kɩɩs vẽnegr ninga sẽn yi arzãna ye.</verse>
				<verse number="20">La m deng n moona koɛɛgã Damas nebã nanda la m yaool n moon-a Zeruzalɛm ne Zude soolma fãa pʋga, la bu-zẽmsã n yeel-b tɩ b tek yam n kos sugr n sak Wẽnnaam n maan tʋʋm sẽn wilgd tɩ b sɩd teka yam.</verse>
				<verse number="21">Yaa bõn-kãnga yĩng la Zuif-rãmbã sẽn yõk maam wẽnd-doogã pʋg n na n kɩt tɩ b kʋ wã.</verse>
				<verse number="22">La Wẽnnaam gũudmã yĩnga, mam ket n vɩɩme hal tɩ ta rũnna, n kɩt kaset nin-talse la nanams taoore. La mam ka togsd bũmb a to tɩ sã n ka Wẽnnaam no-rɛɛsdbã ne a Moyiis sẽn da wilg tɩ na n waame wã bal ye.</verse>
				<verse number="23">B ra yeelame tɩ Kirist na n namsame la b na n yɩɩ pipi soab sẽn vʋʋg n bas kũum, la b na n waa ne fãagre vẽenem tõnd buudã ne bu-zẽmsã yĩnga.</verse>
				<verse number="24">La a Poll sẽn gom a woto n na n fãag a mengã, a Festus zẽka a koɛɛg n yeel-a yaa: Polle! Fo yaa gãeenga. Fo bãngrã sẽn ya wʋsgã kɩtame tɩ f lebg gãeenga.</verse>
				<verse number="25">A Poll yeelame: Festus sõngo, mam ka gãeeng ye. Mam sẽn gomda yaa sɩda la mi-m-neng goama.</verse>
				<verse number="26">Rĩm a Agirpa mii bõn-kãense, dẽ mam tõe n goma ne pɛl-kɛgeng bãmb taoore, bala mam mii vẽeneg tɩ bãmb mii b fãa, tɩ bõe bõn-kãens ka solg n maan ye.</verse>
				<verse number="27">Rĩm a Agirpa, yãmb tẽeda Wẽnnaam no-rɛɛsdbã sẽn yeel bũmb ninsã? Mam miime tɩ yãmb tẽeda bõn-kãense.</verse>
				<verse number="28">A Agirpa yeela a Poll yaa: Fo tagsdame tɩ wakate bilf pʋgẽ, f tõe n kɩtame tɩ mam yɩɩ a Zezi neda?</verse>
				<verse number="29">A Poll leokame yaa: Yaa wakat bilf pʋgẽ woo, wall yaa wakat wʋsg pʋgẽ me, mam pʋʋsda Wẽnnaam tɩ kõn yɩ yãmb y yembr bal ye. La yaa tɩ neb nins fãa sẽn kelgd mam koɛɛgã dũnna wã me, yãmb na lebg wa maam, bãn-kãensã sẽn yãk b toogo.</verse>
				<verse number="30">Dẽ, rĩma ne Gʋvɛrneera la a Bereniis ne neb nins sẽn da zĩ ne bãmbã yikame.</verse>
				<verse number="31">B sergame n yẽs ne taab n yeel tɩ rao-kãngã ka maan bũmb sẽn zems ne kũum, wall bi-bees roog kõom ye.</verse>
				<verse number="32">La a Agirpa yeela a Festus tɩ sã n ka a Poll sẽn yeel t'a rata Sezaar nengẽ wã, a ra tõe n paamẽ la lohorem.</verse>
			</chapter>
			<chapter number="27">
				<verse number="1">La b sẽn yãk yam tɩ tõnd na n kẽ koom-koglg n kẽng Itali, b rɩka a Poll ne bi-bees a taaba, n kɩs soda-sull ning b sẽn boond tɩ rĩma sodaasã, sodaas koabg naab a yen yʋʋr sẽn boond t'a Zulius.</verse>
				<verse number="2">Tõnd kẽe koom-koglg sẽn yi Adarmit n dabd Azi soolem tẽnsã sẽn be koomã noor sẽne n looge. La Masedoan dao a ye sẽn yi Tesalonik t'a yʋʋr boond t'a Aristark n da be ne tõndo.</verse>
				<verse number="3">La vẽkembeoogo, tõnd taa sɩdõ. La a Zulius maana a Poll neer n kõ-a lohorem t'a kẽng n tɩ ges a Zo-rãmb n paam tɩ b sõng-a.</verse>
				<verse number="4">Tõnd sẽn yi be, d basa Sɩpr goabga, sobgã sẽn da segd tõndã yĩnga.</verse>
				<verse number="5">Tõnd sẽn pɩʋʋg ko-kãsengã sẽn pẽ Silisi ne Pamfili wã, tõnd taa Mira sẽn be lisi soolem.</verse>
				<verse number="6">La beene, sodaas koabg naabã yãa koom-koglg sẽn yi Alegsãndri n dabd Itali, la yẽ kɩtame tɩ tõnd kẽe koom-koglg-kãngã.</verse>
				<verse number="7">Tõnd kẽna bãanem-bãanem n kaoos rasem wʋsgo, la d namsa wʋsg n kolg Nid tẽnga noore. La sobgã sẽn ka sak tɩ tõnd ta be wã, tõnd yega Kɛrɛt tẽngã n kẽng Salmone sẽne.</verse>
				<verse number="8">Tõnd namsa wʋsg ne koom-koglgã n yeg Kɛrɛt kɩrenga, n ta zĩiga a yen sẽn boond tɩ Koom-koglg yalsg zĩ-neerã sẽn pẽ Laaze tẽnga.</verse>
				<verse number="9">Wakat wʋsg loogame la koom-koglgã kẽnd wa n lebga yel-pakre. Tɩ bõe, no-loeerã wakat zoe n loogame.</verse>
				<verse number="10">Yaa woto yĩng n kɩt t'a Poll keoog-b n yeel yaa: Raopa, mam neeme tɩ so-toak-kãngã na n yɩɩ wẽnga, koom-koglgã ne a zɩɩbã na n yɩɩ bõne-kãsenga, la sẽn yɩɩda, sã n ka gũusi tõnd mensã na n kii a pʋgẽ.</verse>
				<verse number="11">La sodaas koabg naabã ra kɩsa sɩd ne ned ninga sẽn get koom-koglgã kẽnd yellã ne koom-koglgã taoor soab n yɩɩd a Poll goama.</verse>
				<verse number="12">La koom-koglgã yalsg zĩig ra ka sõama tɩ pa be waood wẽnd ye, yaa woto yĩng tɩ neb wʋsg yãk yam n yeel tɩ b yi be n mao tɩ sã n tõe bɩ b ta Fenigs sẽn ya koom-koglg yalsg zĩig sẽn be Kɛrɛt n pakd n teesd wĩndgã goabga la a rɩtgã, n zĩnd be waoodã wẽnde.</verse>
				<verse number="13">Sob-fʋl-fʋl yii wĩndgã goabg n sɩng n fʋʋsdẽ, la bãmb tagsame tɩ b ra tõe n maana b sẽn dat n maan bũmb ningã. B yika ne koom-koglgã n kẽng n yeg Kɛrɛt n tũ a kɩrengã.</verse>
				<verse number="14">La sẽn yɩ bilfu, sob-kãseng b sẽn boond tɩ Erakilõ yika koomã sẽn gũbg tẽng ninga wã tãmsa sẽne.</verse>
				<verse number="15">La a sẽn wẽ koglgã t'a ka tõe n kẽng taoorã, tõnd basame tɩ sobgã peeg-koglgã.</verse>
				<verse number="16">Tõnd kolga tẽn-bil a yen sẽn be koomã sʋk tɩ b boond tɩ Kolooda. Dẽ, tõnd namsa wʋsg n tõog n yalsg koom-kogl-bilã.</verse>
				<verse number="17">La b sẽn zẽk-kogl-bilã n kẽes koom-koglgã pʋg n sɛ, b yaool n sẽba koom-koglgã ne wĩyã. La b sẽn zoet tɩ koom-koglgã na n wa tɩ sud bĩisrã sẽn be Libi yegendã, b sika koom-koglgã pɛɛla n bas tɩ sobgã peeg-koglgã.</verse>
				<verse number="18">La sobgã namsa tõnd wʋsgo, dẽ vẽkembeoogo, b loba koglgã zɩɩb koomã pʋgẽ.</verse>
				<verse number="19">La rasem a tãabẽ daarã, bãmb mens sɩngame n wʋk-koglgã teed kẽer n lob koome wã.</verse>
				<verse number="20">La kaoosa rasem wʋsg tɩ wĩndgã, wala ãdsã ka puk ye, la sobgã ra ketẽ n tara pãnga hal tɩ tõnd wa n ka leb n tẽed tɩ d na n põsame ye.</verse>
				<verse number="21">Neb nins sẽn da be koom-koglgã pʋgã maana rasem wʋsg n ka rɩ bũmb ye. Dẽ, a Poll yikame n yals b sʋk n yeel yaa: M saam-biisi, yãmb sã n dag sakẽ mam goama n ka yi n bas Kɛrɛt tẽngã, tõnd da ka na n paam bõn a woto la to-kãngã ye.</verse>
				<verse number="22">La moasã, mam sagenda yãmb tɩ y keng y sũyã tɩ bala, tõnd ned ba a yembr ka na n ki ye, sã n ka koom-koglgã bal n na n sãam.</verse>
				<verse number="23">Bala, Wẽnnaam ning sẽn so maam tɩ mam sakd-a wã malɛk waa mam nengẽ yʋngẽ,</verse>
				<verse number="24">la a yeela maam yaa: "Poll, ra zoe rabeem ye, yaa tɩlɛ tɩ fo ta Sezaar taoore. La gese, Wẽnnaam sẽn ya sõmblem soab la b maand nimbãan-zoeer ne fooma rɩka neb nins sẽn be koom-koglgã pʋg ne fooma vɩɩm n ning fo nugẽ."</verse>
				<verse number="25">Woto yĩnga, m saam-biisi, keng-y y sũyã, bala, mam tara tẽeb kãnga ne Wẽnnaam, tɩ na n yɩɩ wala b sẽn togs maana bala,</verse>
				<verse number="26">la tõnd na n tɩ teega tẽng a yen koom sẽn gubgi.</verse>
				<verse number="27">Dag n yaa yʋnd piig la a naas-n-soaba la sobgã ra lengd tõnd ko-kãsengã sẽn boond tɩ Adɩryatikã zugu. La sẽn kolg yʋn-sʋka, koom-koglgã pʋgẽ tʋmtʋmdbã tẽeme tɩ b pẽnega tẽnga.</verse>
				<verse number="28">Bãmb loee koom zulum bõn-makdgã ne wĩir n los koome wã n mak a zulma n mik tɩ yaa metr pis-tã la a yopoe. La b sẽn le zãag bilfu, b losame yɛsa n mik tɩ zulma zemsa metr pisi la a nii.</verse>
				<verse number="29">Bãmb sẽn yɛɛsd tɩ tõnd koom-koglgã na n wa tɩ wẽ kug yĩnga, b losa kug bɛd a naas sẽn da tar n yalsed koom-koglgã koomã pʋgẽ, tɩ b gãd-koglgã. La b ra yãgdame n dat tɩ beoogã vẽeg tao-tao.</verse>
				<verse number="30">Koom-koglgã tʋmtʋmdb maana wala b rat n losa kug a taab sẽn yalsed koom-koglgã koomã pʋgẽ tɩ b gãd-koglgã, mik b da soosdame n dat n sik koom-kogl bilã koome wã n zoe.</verse>
				<verse number="31">A Poll yeela sodaas koabg naabã ne sodaasã yaa: Nin-bãmba sã n ka pa koom-koglgã pʋga, yãmb kõn tõog n põs ye.</verse>
				<verse number="32">Dẽ, sodaasã wãa wĩ nins sẽn da loe kogl-bilã n pase, n bas-a t'a lʋɩ koomẽ wã.</verse>
				<verse number="33">Sẽn deng beoogã vẽegre, a Poll sagla neba fãa n yeel-b tɩ b rɩ. Yẽ yeel-b lame yaa: Ade, yaa rasem piig la a naas rũnna la yãmb sẽn gũud sobgã yõkre, n ka sakd n dɩ rɩɩb ye.</verse>
				<verse number="34">Rẽ wã, mam kota yãmb tɩ y rɩ, tɩ bõe, yaa sẽn na n fãag yãmba, la yãmb ned ba a yen zoobg ka na n menem ye.</verse>
				<verse number="35">A Poll sẽn gom a woto n sa, a rɩka bur n yals neba fãa taoor n pʋʋs Wẽnnaam barka. A sẽn pʋʋs n sa, a kaoo burã n sɩng wãbre.</verse>
				<verse number="36">Dẽ, neba fãa me kenga b pels n dɩ.</verse>
				<verse number="37">Tõnd fãa sẽn da be koom-koglgã pʋgẽ wã yaa neb kobsi la pis-yopoe la a yoobe.</verse>
				<verse number="38">La b sẽn dɩ n tɩge, b loba koodã koomã pʋgẽ n na n boog koom-koglgã zɩɩbo.</verse>
				<verse number="39">La beoogã sẽn vẽege, koom-koglgã tʋmtʋmdbã ka bãng sẽn ya tẽng ning ye. La b yãa zĩiga, kʋɩl-koakã sẽn gonge, zĩ-bĩuusgu, la bãmb yãka yam n dat tɩ sã n tõe, bɩ b tall koom-koglgã n ta beene.</verse>
				<verse number="40">Bãmb logsa bãens nins sẽn yalsd-koglgã n bas tɩ b lʋɩ koomẽ wã, la b kell n logs-koglgã wẽnemdedgã wĩ, n yaool n zẽk-koglgã taoorẽ peendã, sẽn na yɩl tɩ sobgã tus-ba, la b tees kʋɩl-koakã.</verse>
				<verse number="41">La bãmb tɩ kẽe bĩisr pʋgẽ, ko-wĩis a yiib sʋka, la b basa koglgã t'a pa be. Koglgã taoor kẽe bĩisrẽ wã sõama n ka le tõe n serg ye. La ko-pɛmã wẽe koglgã poor ne pãng n wesge.</verse>
				<verse number="42">La sodaasã da rat n kʋʋ bi-beesã tɩ b ned ba a yen da wa dug koomã n zoe y põs ye.</verse>
				<verse number="43">La sodaas koabg naabã sẽn dat n fãag a Pollã, a ka sak tɩ b maan a woto ye. Yẽ yeela neb nins sẽn mi rugbã tɩ b reng n lʋɩ koome wã n rug n yi yɩnga,</verse>
				<verse number="44">la a yeel neb a taabã tɩ b sog ra-bogdɩ, wall koom-koglgã raado, n dug n yi. La woto, neba tõog n taa yɩng ne yõore la laafɩ.</verse>
			</chapter>
			<chapter number="28">
				<verse number="1">Tõnd sẽn põsã poore, d wʋmame tɩ tẽn-kãng sẽn be koomã sʋkã boondame tɩ Malt.</verse>
				<verse number="2">Tẽngã neba gesa tõnd yell neer wʋsg ne nimbãan-zoeere la saagã sẽn da ni tɩ ya waoodã yĩnga, b widga bugum n deeg tõnd fãa be tɩ d gũbg n woode.</verse>
				<verse number="3">A Poll wʋka ra-yãngls n na n ning bugmẽ wã, la bug-waolgã yĩnga, waaf n yi be n gãd a Poll nugã.</verse>
				<verse number="4">La tẽngã neb sẽn yã waafa sẽn luund a Poll nugẽ wã, b goma ne taab n yeele: Hakɩɩka rao-kãnga yaa nin-kʋʋda, tɩ bõe, baa ne yẽ sẽn põs ko-kãsengã, wẽnd tɩrlem ka rat n bas-a t'a vɩɩnd ye.</verse>
				<verse number="5">La a Poll mesga waafã t'a lʋɩ bugmẽ wã la a Poll bũmb ka zab baa bilf ye.</verse>
				<verse number="6">Nin-kãens ra gũudame n na n yã a sẽn mode wall a Poll sẽn na n lʋɩ n ki zĩig pʋgẽ. La b sẽn gũ n kaoos n mik tɩ bũmb baa fʋɩ ka maan yẽ wã, b wẽnemdame n yeel t'a Poll yaa wẽnd a yembre.</verse>
				<verse number="7">Soolem a ye n da pẽ be tɩ ya tẽn-kãng naabã n so, naabã yʋʋr la a Publius. A reega tõnd ne nonglem n sik a yir rasem a tãabo.</verse>
				<verse number="8">A Publius baaba n da gãe ne yĩn-wɩngre la sãb-noaadga, la a Poll kẽe a nengẽ n tik-a ne a nus n pʋʋs n maag-a.</verse>
				<verse number="9">Rẽ zugẽ, tẽngã bãad-dãmb a taab me waame, la b fãa paama laafɩ.</verse>
				<verse number="10">B waooga tõnd ne waoog kãsenga, la tõnd sẽn wa n na n loogã, b kõo tõnd bũmb nins fãa sẽn tõe n sõng tõnd d so-toakã pʋgẽ.</verse>
				<verse number="11">La kiis a tãab zugẽ, tõnd kẽe Alegsãndiri koom-koglg yʋʋr sẽn boond tɩ Diyoskuur yẽ zĩnda Malt waooda wẽnde.</verse>
				<verse number="12">Tõnd sẽn taa Sɩrakus tẽnga d paa be rasem a tãabo.</verse>
				<verse number="13">La tõnd yii beene n tũ koomã noor n ta Regiyo. La vẽkembeoogo, wĩndga goabg sobgã yikame, la rasem a yiib pʋgẽ, tõnd taa Pʋzoll.</verse>
				<verse number="14">Tõnd yãa ba-biis tẽn-kãng pʋga, tɩ b kos tõnd tɩ d pa be ne bãmb rasem a yopoe. Yɩɩ woto tɩ tõnd kẽng Rom.</verse>
				<verse number="15">Ba-biisã sẽn be Roma sẽn wʋm tõnd kibare, b waa n sega tõnd hal tẽms sẽn boond tɩ Apiyus ne Tʋroa-Tavɛrn. A Poll sẽn yãnd-bã, a pʋʋsa Wẽnnaam bark la a keng a pɛlga.</verse>
				<verse number="16">Tõnd sẽn wa n ta Roma, sodaas koabg naabã rɩka bi-beesã n kɩs sodaasã taoor soaba, la b kõo a Poll lohorem t'a zĩnd toore ne sodaag a yen sẽn gũud-a.</verse>
				<verse number="17">B sẽn ta Rom tɩ rabtãtẽ, a Poll boola Zuif-rãmba nin-kãsems tɩ b wa yẽ nengẽ. La b sẽn tigim taaba, a Poll goma ne bãmb a woto: M saam-biisi, baa ne mam sẽn ka maan bũmb sẽn beegd tõnd buudã, la m ka maan bũmb sẽn kɩɩsd tõnd yaab-rãmbã minungã, b yõka maam Zeruzalɛm n kɩs Rom-dãmba tɩ b kẽes maam bi-bees roogo.</verse>
				<verse number="18">La Rom-dãmba sẽn kelg maam, b rag n dat n bas-m lame, bala b ka yã mam sẽn maan bũmb n tog ne kʋʋb ye.</verse>
				<verse number="19">La Zuif-rãmba zãgsame, dẽ, yɩɩ tɩlɛ ne maam tɩ m kos n na n kẽng Sezaar nengẽ. La yaool n ka bũmb la m tar n dat n dõd m buudã ye.</verse>
				<verse number="20">Yaa woto yĩng n kɩt tɩ m dat n yãnd-yã n gom ne-yã, tɩ bõe, yaa Israyɛl neba tẽeb pidsg gũudem poorẽ la b balg maam ne bãn-kãensã.</verse>
				<verse number="21">Zuif-rãmba nin-kãsems yeela a Poll yaa: Tõnd ka reeg sebr baa a yen sẽn yi Zude soolem n gomd ne tõnd yãmb yell ye, la ba-biig baa a yen ka yi be n wa n togs tõndo, wall a gom yãmb sẽn maan tɩ ka zems ye.</verse>
				<verse number="22">La tõnd datẽ lame n kelg yãmb sẽn na n yeel tɩ bũmb ninga, bala tõnd miime tɩ zĩiga fãa, neba kɩɩsda kaoreng ning yãmb sẽn tũudã.</verse>
				<verse number="23">Bãmb yãka daar n kõ a Polle, la badaare bãmb wʋsg waa n yãnd a Poll a gãagã zĩigẽ, la yẽ goma ne bãmb yibeoog hal tɩ ta zaabre, yẽ rɩka a Moyiis tõogã ne Wẽnnaam no-rɛɛsdba sɛb n moon bãmb Wẽnnaam soolmã koɛɛg n na n wilg-b t'a Zezi koɛɛgã yaa sɩda.</verse>
				<verse number="24">Neb kẽer tẽe bũmb ning yẽ sẽn da yetã la neb kẽer kɩɩsame n ka tẽ ye.</verse>
				<verse number="25">La bãmb sẽn ka zems taab n yik n na n loogã, a Poll yeel-b-la gom kãensã bal n paase: Sɩɩg-sõng sɩd tar bʋʋm la a sẽn da gom ne y yaab-rãmbã n yeel</verse>
				<verse number="26">Wẽnnaam no-rɛɛs a Ezayi tɩ: "Kẽng nin-bãmbã nengẽ n tɩ yeel-b yaa: Yãmb na n wʋma sõama la y kõn wʋm a võor ye. Yãmb na n gesa sõama la y kõn yã ye.</verse>
				<verse number="27">Bala, nin-kãensã sũyã lebga riglima, b yẽda b tʋba, la b mum b nini, sẽn na yɩlẽ tɩ b nin da yã, tɩ b tʋb ra wʋm ye, tɩ b ra tags n wʋm a võor ye. La b sẽn kõn tek yam n kos sugri, sẽn na yɩl tɩ mam maag-b ye."</verse>
				<verse number="28">A Poll leb n yeelame yaa: Dẽ wã yĩnga, bãng-y tɩ b tʋma Wẽnnaam fãagr koɛɛga bu-zẽmsã tẽngẽ, la b na n kelg-a lame.</verse>
				<verse number="29">A Poll sẽn yeel a woto n sɛ, Zuif-rãmba loogdame la b wẽed nokoeemd wʋsg ne taaba.</verse>
				<verse number="30">A Poll zĩnda be yʋʋm a yiib tõre, la a yaood roogã ligdi. La yẽ ra reegda neb nins fãa sẽn da wat yẽ nengẽ wã ro-kãng pʋga.</verse>
				<verse number="31">Yẽ ra moonda Wẽnnaam soolem koɛɛgã, la a zãmsd nebã a Zezi Kirist koɛɛgã ne pɛl-kɛgenga, tɩ gɩdgr kaẽ ye.</verse>
			</chapter>
		</book>
		<book number="45">
			<chapter number="1">
				<verse number="1">Maam a Poll, a Zezi Kirist tʋmtʋmd b sẽn yãk t'a yɩ tẽn-tʋmdã, n welg-a toor Wẽnnaam koe-noogã yĩnga,</verse>
				<verse number="2">koe-noog ning Wẽnnaam sẽn dag n tũnug b no-rɛɛsdbã n kãab bãmb gʋls-sõamyã pʋgẽ,</verse>
				<verse number="3">la sẽn gomd bãmb Bi-ribl sẽn ya a Daviid yageng ne yĩng yelle,</verse>
				<verse number="4">la ne sɩɩgã yelle, b welga toore, la Wẽnnaam wilga ne pãng n yeel t'a Zezi yaa Bãmb Bi-ribla, bãmb sẽn vʋʋg-b n yiis kũum sʋkã yĩngã.</verse>
				<verse number="5">Yaa tõnd Zu-soab a Zezi Kirist. Yaa bãmb maasem yĩng la tõnd deeg barka, la tẽn-tʋmde, tɩ ne bãmb yʋʋre, tõnd na tall soolem toay-toayã fãa neb tɩ b wa tẽ Bãmba, la b sak Bãmba.</verse>
				<verse number="6">A Zezi Kirist sẽn bool yãmbã, yãmb me yaa soolem kãens rãmba.</verse>
				<verse number="7">Maam n tʋmd seb-kãnga neb nins fãa sẽn be Rom n ya Wẽnnaam nin-nongdse, tɩ Wẽnnaam bool-b tɩ b yɩ sõama n welg toorã nengẽ: Bɩ tõnd ba a Wẽnnaam la tõnd Zu-soab a Zezi Kirist ning yãmb zut barka la b kõ-y bãane.</verse>
				<verse number="8">Pipi, mam deng n pʋʋsda m Wẽnnaamã bark a Zezi maasem yĩnga, yãmb fãa yĩnga. Bala, yãmb tẽebã yell saaga dũni gill fãa.</verse>
				<verse number="9">Wẽnnaam mam sẽn sakd ne m sũur fãa, n moond bãmb bi-riblã koe-noogã yaa mam kaset soab tɩ mam pʋta yãmb yell daar fãa,</verse>
				<verse number="10">la wakat fãa m pʋʋsg pʋgẽ. Mam kota Wẽnnaam tɩ b sã n data, bɩ b kõ-m weer sẽn zems tɩ wa yãmb nengẽ.</verse>
				<verse number="11">Bala, mam data ne m sũur fãa n yã yãmba, tɩ m tõe n taas yãmb Sɩɩgã kũuni, tɩ yãmb tẽebã na paam pãnga,</verse>
				<verse number="12">wall tɩ tõnd pʋs n naag taab n paam raood paoosg ne tẽeb a yen tãa ning yãmb la maam sẽn tarã.</verse>
				<verse number="13">M ba-biisi, mam ka rat tɩ yãmb zɩ tɩ mam saaga naoor wʋsg n dat n wa n ges yãmba, tɩ m tõe n wom biis yãmb sʋk wa soolem a taabã pʋsẽ wã. La hal tɩ ta moasã, gɩdgr n gɩdg maam.</verse>
				<verse number="14">Mam tog n tʋma ne neb yam sẽn weke, la ne neb yam sẽn ka weke, la ne bãngdba la ne zɩtbã me.</verse>
				<verse number="15">Dẽnda n kɩt tɩ mam dat ne n sũur fãa n moon yãmb me sẽn be Rommã koe-noogã.</verse>
				<verse number="16">Bala, koe-noogã mooneg yãnd ka tar maam ye. A yaa Wẽnnaam pãng sẽn fãagd ned ning fãa sẽn tẽeda: Pipi yaa Zuif-rãmba, tɩ sẽn ka-b Zuif-rãmbã pʋgda.</verse>
				<verse number="17">Sɩd me, Wẽnnaam tɩrlmã pukda be ne tẽebo, la tẽeb yĩnga, wa b sẽn gʋlsã: Nin-tɩrg na vɩ ne tẽebo.</verse>
				<verse number="18">Tɩ bõe, Wẽnnaam sũ-puugr yita yĩngr n sigd ninsaalb zutu, b sẽn paoogd Wẽnnaamã la b tʋʋm-wẽnsã yĩnga, bãmb sẽn gɩdgd sɩdã t'a ka tõe n maan a tʋʋmde, tɩ ka zemsã yĩnga.</verse>
				<verse number="19">Bala, bũmb ning fãa ned sẽn tõe n bãng sẽn kẽed ne Wẽnnaam yellã ya vẽeneg ne bãmba, tɩ bõe, Wẽnnaam puk-a la bãmba.</verse>
				<verse number="20">Sɩd me, sẽn sɩng ne dũni naanego, nebã nee Wẽnnaam yɛlã ninsaal nin sẽn ka yãtã, bãmb pãng ka zĩnd sɩngr kõn zĩnd saabã la b Wẽnnaamlemã sõama. La yaa b sẽn get bãmb yɛlã, bũmb nins bãmb sẽn maandã pʋgẽ.</verse>
				<verse number="21">Dẽ, bãmb ka tõe n yã bũmb n dõd n yi ye, tɩ bõe, bãmb sẽn bãng Wẽnnaamã, b ka waoog-b wa b yaa Wẽnnaam ye, la b ka pʋʋs-b bark ye. La b tagsd sẽn ka yõodã kẽesa bãmb moogo, la bãmb sũyã sẽn ka tar yãm-wekrã kẽe lik bida pʋgẽ.</verse>
				<verse number="22">B wuka mens n yeel tɩ b yaa yam dãmbã, la b lebga yalemba.</verse>
				<verse number="23">La b teka Wẽnnaam sẽn ka kiidã ziir ne bõn-naands sẽn mamsd ninsaal sẽn kiidã, la liuuli, la nao a naase, la bõn-vuudsi.</verse>
				<verse number="24">Dẽnda n kɩt tɩ Wẽnnaam bas-b tɩ b kẽ rẽgd pʋgẽ, wa b sũyã sẽn data, tɩ b paoog b yĩnsã b toore.</verse>
				<verse number="25">Bãmb teka Wẽnnaam yellã sẽn ya sɩdã ne zĩrĩ. Bãmb pʋʋsda bõn-naandsã n sakd-ba, la b bas Naandã sẽn tog n paam waoogr wakat sẽn kõn a wã pʋʋsgo.</verse>
				<verse number="26">Dẽ n kɩt tɩ Wẽnnaam bas-b tɩ b maan yĩng ratem sẽn paoogd neda. Bala, bãmb pagbã basa gãag ning sẽn zems Wẽnnaam sẽn seglã n maand sẽn ka segd ye.</verse>
				<verse number="27">Raopã me basa pagbã gãag sẽn zems Wẽnnaam seglsã, tɩ ratem taab yĩngã rɩt bãmb wa bugum. B maanda yãnde, rao ne raoa, la b yĩnsã paamda sɩbgr sẽn zemsd ne b menengã sẽn wat ne bũmb ningã.</verse>
				<verse number="28">Bãmb sẽn ka tags tɩ yaa sõama tɩ bãng Wẽnnaamã, Wẽnnaam basame tɩ b tũud b tagsdã sẽn ya wẽnsã, tɩ b maand bũmb sẽn ka zems ye.</verse>
				<verse number="29">Ka-tɩrlem buud fãa, la pʋ-toogo, la yão-beedo, la wẽnga, la ratem-wẽnga, la nin-kʋʋbo, la zaba, la zãmbo, la sɩlem n pid bãmba.</verse>
				<verse number="30">B yaa tẽn-kãn-neba, nin-sãbsdba, wẽn-kɩɩsdbã, sũ-tʋʋls rãmba, wilg-m-mens rãmba, wuk-m-mens rãmba, n mi soay sẽn na tũ n maan wẽnga, ba-rãmb la ma-rãmb kɩɩsdba, b yam ka wek ye.</verse>
				<verse number="31">B yaa neb sẽn ka be teegre, sẽn ka tar nonglem, n ka mi sugri, n ka tar nimbãan-zoeere ye.</verse>
				<verse number="32">La baa ne b sẽn mi Wẽnnaam yelsem sẽn yet tɩ neb nins sẽn maand bõn-kãensã zemsa ne kũumã, b maand-b lame. La ka rẽ bal ye, b yetame me tɩ neb nins sẽn maand bõn-kãensã maanda neere.</verse>
			</chapter>
			<chapter number="2">
				<verse number="1">Dẽ, fo sẽn ya ned ning fãa, fo sẽn kaood f taab bʋʋdã, fo kõn paam bũmb n dõd n yi ye. Bala, fo sẽn kaood neb a taab bʋʋdã, fo dogenda yell f meng zugu. Tɩ bõe, fo kaooda f taabã bʋʋdo, la f yaool n maand wa bãmb bala.</verse>
				<verse number="2">Sɩd me, tõnd miime tɩ Wẽnnaam bʋ-kaoor neb nins sẽn maand a woto wã yĩng tũuda sɩda.</verse>
				<verse number="3">Fo tẽedame tɩ f sẽn kaood f taab bʋʋdo, n maand wa bãmbã fo na n põsa Wẽnnaam bʋ-kaoorã?</verse>
				<verse number="4">Bɩ fo ka nand bãmb sõmblemã, la bãmb sũ-bʋgsmã, la bãmb sũ-marã sẽn waoogã, n ka miẽ tɩ Wẽnnaam sõmblemã tusda foom tɩ f tek yam n kos sugri?</verse>
				<verse number="5">La ne fo sũurã riglingã la f sũurã sẽn ka baood tekrã, fo tigsda sũ-puugr n bĩngd f meng Wẽnnaam sũ-puugrã daar yĩnga, daar ning bãmb bʋ-kaoorã sẽn zemsã sẽn na n pukã,</verse>
				<verse number="6">bãmb sẽn na n keo ned kam fãa wa sẽn zems a tʋʋmdã:</verse>
				<verse number="7">neb nins sẽn modgd tɩ maan neere, n baood ziiri, la waoogre, la b baood vɩɩm sẽn kõn sa wã na n paam-a lame,</verse>
				<verse number="8">la neb nins nokoɛɛm sɩɩg sẽn tar tɩ b kɩɩsd sɩd la b sakd ka-tɩrlemã na n paama Wẽnnaam sũ-yikri la b sũ-puugri.</verse>
				<verse number="9">Zuif-rãmb pipi tɩ sẽn ka-b Zuif-rãmbã pʋgda. Ned ning fãa sẽn maand wẽngã na n paama to-kãsenga la pelen-yɩgse.</verse>
				<verse number="10">Ned ning fãa sẽn maand neere, na n paama ziiri, waoogre la bãane. Zuif-rãmbã pipi tɩ sẽn ka-b Zuif-rãmbã pʋgda.</verse>
				<verse number="11">Bala, Wẽnnaam ka bakd neb ye.</verse>
				<verse number="12">Neb nins fãa sẽn ka bãng tõogã, la sẽn maan yel-wẽnã na sãam me tɩ tõog toor kaẽ ye. La neb nins sẽn paam tõogã la sẽn maan yel-wẽnã, tõogã la b na n ges n kao bãmb bʋʋdo.</verse>
				<verse number="13">Sɩd me, ka neb nins sẽn kelgd tõogã n zems Wẽnnaam nifẽ ye. La yaa neb nins sẽn sakd tõogã n na n paam zemsgo.</verse>
				<verse number="14">Buud a taabã sẽn ka tar tõogã sã n kell n maand bũmb nins tõogã sẽn yetã, bãmb sẽn ka tar tõogã, bãmb mensã mii b sẽn tog n maane.</verse>
				<verse number="15">B wilgdame tɩ bũmb nins tõogã sẽn datã gʋlsa bãmb sũyã pʋse. Bãmb sũ-bãngrã kɩta rẽnda kaseto, la bãmb tagsgã rõta bãmba wall a zabd n sõngd bãmba.</verse>
				<verse number="16">Daar ning Wẽnnaam sẽn na n kɩt tɩ Kirist Zezi kao nebã tʋʋm-solgdsã bʋʋd wa koe-noog ning mam sẽn moondã sẽn yetã, bõn-kãens na n pukame.</verse>
				<verse number="17">Fo boonda f meng tɩ Zuif, n teegd tõogã, n waoogd f menga, f sẽn ya wẽn-tũudã yĩngã.</verse>
				<verse number="18">Fo yetame tɩ f mii bãmb daabã, tɩ tõogã sẽn zãms foomã yĩnga, fo mii bũmb ning sẽn ya sõama la sẽn ya wẽng n bake.</verse>
				<verse number="19">Fo sẽn yet f meng tɩ f yaa zoens tɛtã, la neb nins sẽn be lik bida pʋgẽ wã vẽenemã,</verse>
				<verse number="20">n ya ka-yam dãmbã zãmsdã, la kamb karen-saambã, yaa tɩ fo tẽedame tɩ f tara bãngr la sɩd sor tõogã pʋgẽ.</verse>
				<verse number="21">Fo zãmsda neb a taabã, la f ka zãmsd f meng ye.</verse>
				<verse number="22">Fo moondame n yetẽ tɩ b ra zu ye, la f yaool n zuuda! Fo yetame tɩ b ra yo ye, la f yaool n yooda! Fo geta wẽnd-naands wa bõn-põosgo, la f yaool n kẽed b rotẽ wã n zuud-ba!</verse>
				<verse number="23">Fo sẽn dɩk tõogã n waoogd f mengã, fo kɩɩsda tõogã n paoogd Wẽnnaam.</verse>
				<verse number="24">Bala, buud a taabã neb paoogda Wẽnnaam yʋʋr yãmb yĩnga, wa sẽn be gʋls-sõamyã pʋgẽ wã.</verse>
				<verse number="25">Sɩda, bãong yaa bũmb sẽn be yõodo, fo sã n sakda tõogã. La fo sã n kɩɩs tõogã, fo bãongã lebga moonem bala.</verse>
				<verse number="26">La sẽn ka kẽ-a bãong sã n sakd bũmb nins sẽn gʋls tõogã pʋgẽ wã, b ka na n ges a moonemã wa bãong kõom sɩda?</verse>
				<verse number="27">Sẽn ka tol n kẽ-a bãongã sã n pidsd tõogã sẽn yetã, a kõn kao fo bʋʋdo, fo soab sẽn tar tõogã sebr la bãongã sɩda?</verse>
				<verse number="28">Ka ned ning sẽn tar-a Zuif yalẽ wã bal n ya Zuif ye. La bãongã ka bũmb ning b sẽn ne yĩn-nemdã pʋgẽ wã ye.</verse>
				<verse number="29">La Zuif yaa ned ning sẽn ya-a Zuif a sũur pʋgẽ, la bãong meng yaa sũurẽ dẽnda, sẽn zems Sɩɩgã rẽnda, la ka tõogã rẽnd ye. Zuif kãng pẽgr ka yit ninsaalb nengẽ ye, la yaa Wẽnnaam nengẽ.</verse>
			</chapter>
			<chapter number="3">
				<verse number="1">Zu-noog ning Zuif sẽn tarã yaa bõe, wall bãongã kõom yõod yaa bõe?</verse>
				<verse number="2">A bee nafr bũmb fãa pʋgẽ. Pipi, Wẽnnaam deng n dɩka b goamã n gũnug ne Zuif-rãmbã.</verse>
				<verse number="3">La d na n yeelame tɩ bõe? Bãmb neb kẽer sã n ka maan sɩd ne Wẽnnaam, dẽ yĩnga, bãmb sẽn ka maan sɩdã na n kɩtame tɩ Wẽnnaam sɩdã ka maan a tʋʋmde?</verse>
				<verse number="4">Yaa vẽeneg tɩ ayo. Nebã tog n bãngame tɩ baa ninsaalbã fãa sã n yagda zĩrĩ, Wẽnnaam yaa sɩd-soaba, wa b sẽn gʋlsã: Tɩ ne yãmb goama, b na mik tɩ yãmb yaa tɩrga, la tɩ yãmb bʋʋda kaoob wakate, bɩ y paam tõogre.</verse>
				<verse number="5">La tõnd ka-tɩrlemã sã n kɩtdẽ tɩ Wẽnnaam tɩrlemã pukdẽ, tõnd na n yeelame tɩ bõe? Wẽnnaam sã n sak tɩ b sũur yiki, b yaa ka-tɩrlem soab sɩda? Mam sẽn gomda yaa ninsaalemdo.</verse>
				<verse number="6">Yaa vẽeneg tɩ ayo. Sã n ka rẽ, Wẽnnaam na n yɩɩ a wãn n kao dũni bʋʋdo?</verse>
				<verse number="7">La sã n yaa tɩ ne mam zĩrĩ wã Wẽnnaam sɩdã pukdame n paasde tɩ ya bãmb waoogre, bõe tɩ b na n leb n kao mam bʋʋd wa yel-wẽn maanda?</verse>
				<verse number="8">La wa tẽn-kãn-neb kẽer sẽn kãnegd tõnd n yetẽ tɩ d gomda a woto wã, bõe tɩ tõnd ka na n maand wẽng tɩ sẽn ya sõmb tõe n tũ be n wa? Nin-kãens sɩbgrã yaa bũmb sẽn zemse.</verse>
				<verse number="9">La rẽ wã, tõnd yɩɩda neb a taabã la? Baa bilfu! Bala, tõnd zoe n wilgame tɩ nebã fãa, Zuif-rãmba la sẽn ka-b Zuif-rãmbã bee yel-wẽnã yembd pʋgẽ</verse>
				<verse number="10">wa sẽn gʋlsã: Ned sẽn zems ka be ye! Baa a yen ka ye.</verse>
				<verse number="11">Ned baa a yen yam ka weke, baa a yen ka baood Wẽnnaam ye. Neba fãa menemame, n naag taab n lebg ka-barka.</verse>
				<verse number="12">Ned baa a yen ka be sẽn maand neer ye, baa a ye!</verse>
				<verse number="13">Bãmb kokorã yaa wa yaoog b sẽn fõke. B zɛlmã wã belgda neba. Ruruug zẽnem n be bãmb no-bɩmsẽ wã.</verse>
				<verse number="14">Bãmb noor pida ne kãab-wẽng la toolem.</verse>
				<verse number="15">B naowã tʋʋla ne a kẽng n tɩ raag zɩɩm.</verse>
				<verse number="16">B sẽn pɩʋʋgẽ fãa, yaa sãoong ne toog bala.</verse>
				<verse number="17">B ka mi bũmb ning sẽn wat ne laafɩ ye.</verse>
				<verse number="18">B toor ka be ne Wẽnnaam zoees ye.</verse>
				<verse number="19">Tõnd yaool n miime tɩ bũmb ning fãa tõogã sẽn yetã, a yeta neb nins fãa sẽn loe ne tõogã, tɩ noyã fãa na mume, tɩ nebã na bãng tɩ Wẽnnaam nifẽ, nebã fãa yaa bɛɛgdba.</verse>
				<verse number="20">Bala, ned baa a yen ka na n paam zemsg Wẽnnaam taoor tõogã sakr yĩng ye, bala, tõogã kɩtdame bal tɩ ned bãng yel-wẽnd sẽn ya a soaba.</verse>
				<verse number="21">La moasã Wẽnnaam tɩrlem pukame tɩ tõog toog kaẽ ye, la tõogã ne Wẽnnaam no-rɛɛsdbã sɛb kɩta tɩrlemã kaseto,</verse>
				<verse number="22">sẽn yaa tɩ tẽeb ne a Zezi Kirist wata ne Wẽnnaam tɩrlem neb nins fãa sẽn tẽedã yĩnga. Bala, welgr ka ye:</verse>
				<verse number="23">Nebã fãa maana yel-wẽna, n kong Wẽnnaam ziirã.</verse>
				<verse number="24">La b paamda zemsgã zaalem bala, Wẽnnaam nimbãan-zoeerã yĩnga, fãagr ning sẽn be a Zezi Kirist pʋgẽ wã maasem yĩnga.</verse>
				<verse number="25">Yaa bãmb la Wẽnnaam pĩnd n yãk n kõ, neb nins sẽn na n tẽ bãmbã yel-wẽna yiisg yĩnga, ne b zɩɩmã. Woto na n wilga Wẽnnaam tɩrlem. Bãmb sẽn bas nebã n ka sɩbg-b b yel-wẽn nins b sẽn dag n maan Wẽnnaam sũ-marã wakatã yĩnga,</verse>
				<verse number="26">bãmb da rat n wilga b tɩrlemã moasã wakatã, tɩ nebã na bãng tɩ bãmb yaa tɩrga, bãmb sẽn kɩtd tɩ ned ning sẽn tẽed a Zezi wã zemsã.</verse>
				<verse number="27">Woto yĩngã, bõe pʋgẽ la ned tõe n waoog a menga? Bũmb ka be ye. Ne tõ-bʋgo? Ne tʋʋm tõogo? Ayo! La yaa ne tẽeb tõogo.</verse>
				<verse number="28">Bala, tõnd geendame tɩ ninsaal paamda zemsg tẽeb yĩnga, tɩ tõog tʋʋmã toog kaẽ ye.</verse>
				<verse number="29">Walla, Wẽnnaam yaa Zuif-rãmbã bal Wẽnnaam la? Bãmb ka buud a taabã me Wẽnnaam la? N-ye, bãmb yaa buud a taabã me Wẽnnaam,</verse>
				<verse number="30">bala, Wẽnnaam a yen tãa n be n na n kɩt tɩ sẽn kẽ-b bãongã zems tẽeb yĩnga, la b kɩt tɩ sẽn ka kẽ-bã me zems tẽeb yĩnga.</verse>
				<verse number="31">Woto wã, dẽ yĩnga tõnd dɩkda tẽebã n kiisd tõogã la? Yaa vẽeneg tɩ ayo. Ka woto ye: tõnd wilgdame tɩ tõogã yaa sõama.</verse>
			</chapter>
			<chapter number="4">
				<verse number="1">Dẽ yĩnga, tõnd na n goma d yĩng yaab a Abraham yell n yeel tɩ bõe? Bõe la b paam-yã?</verse>
				<verse number="2">Sã n yaa sɩd tɩ yaa tʋʋmã yĩng la a Abraham paam tɩrlem, b tõe n waooga b menga. La Wẽnnaam taoore, a ka a woto ye.</verse>
				<verse number="3">Sɩd me, Wẽnnaam gʋls-sõamyã yetame tɩ bõe? A Abraham tẽe Wẽnnaam, la Wẽnnaam gesa a Abraham wa nin-tɩrga, a tẽebã yĩnga.</verse>
				<verse number="4">La ned sã n tʋm tʋʋmde, a yaoodã ka nimbãan-zoeer kũun ye, yaa a rẽnda.</verse>
				<verse number="5">Sã n yaa ne ned ning sẽn ka tʋm-a, la a yaool n tẽ soab ning sẽn kɩtd tɩ wẽng maand lebg tɩrgã, b geta a soabã wa nin-tɩrga a tẽebã yĩnga.</verse>
				<verse number="6">Woto me, a Daviid yetame tɩ ned ning Wẽnnaam sẽn kõt tɩrlem t'a ka tʋm bũmbã tara sũ-noogo. A yeelame:</verse>
				<verse number="7">Bark bee neb nins b yel-wẽnã sẽn paam sugrã, tɩ b yel-wẽnã paam ludbã zutu.</verse>
				<verse number="8">Bark bee ned ning Zu-soabã sẽn ka geelgd a yel-wẽnã zugu.</verse>
				<verse number="9">Sũ-no-kãng yaa zũinsã yĩng bal bii, bɩ yaa ne moosã me? Bala, tõnd yetame yaa: Ne a Abraham, b geelga b tẽebã wa tɩrlem.</verse>
				<verse number="10">Wakat ning b sẽn geelg b tẽebã wa tɩrlema, dẽ tɩ b dag n yaa wãn-wãna? Dẽ tɩ b dag n kẽe bãong bɩ b ka kẽ? B dag n nan ka kẽ bãong ye, b da ket n yaa moaaga.</verse>
				<verse number="11">La b reega bãongã kõom sẽn ya bãnd sẽn wilg t'a paama tɩrlem tẽeb yĩnga, la rẽ tɩ b ket n yaa moaaga. Woto, b yaa nebã fãa sẽn tẽedã ba, tɩ baa ne b sẽn ka kẽ bãongã, bɩ Wẽnnaam geelg-b tɩrlemã.</verse>
				<verse number="12">Woto bãmb yaa zũinsã me ba. Ka yĩngã bãong bal la b kẽ ye, b kẽnda tẽeb ning tõnd yaab a Abraham sẽn dag n tar b moonem wakatã pʋgẽ.</verse>
				<verse number="13">Sɩd me, ka ne tõogã la Wẽnnaam kãab a Abraham wall a yagensã tɩ b na n sooga dũni wã ye, la yaa ne tẽeb tɩrlem.</verse>
				<verse number="14">Sã n yaa tõog yĩng la ned paamd dogem-pʋɩɩre, dẽnd tẽeb yaa zaalem, la b kiisa kãabgã sẽn kãabã.</verse>
				<verse number="15">Bala, tõogã wata ne sũ-yikri, la zĩig ning tõog sẽn ka be, beegr me ka ye.</verse>
				<verse number="16">Dẽ, yaa ne tẽebo, tɩ b tõe n yeel tɩ yaa nimbãan-zoeere, tɩ kãabg ning Wẽnnaam sẽn kãabã na pids a Abraham yagensã fãa yĩnga. Ka b rãmb sẽn tar-b tõogã yĩng bal ye, la yaa ne neb nins sẽn tar-b tõnd ba a Abraham tẽebã wa b sẽn gʋlsã:</verse>
				<verse number="17">Mam kɩtame tɩ fo lebg buud wʋsg ba. Bãmb yaa tõnd fãa ba, Wẽnnaam ning b sẽn tẽ wã taoore. Yaa Wẽnnaam ning sẽn kõt kũum vɩɩm, la b kɩtd tɩ bũmb nins sẽn ka be wã zĩndi.</verse>
				<verse number="18">A Abraham maana tẽeb ne bũmb ned sẽn ka tõe n tẽ, b tẽeme n lebg soolem wʋsg ba wa Wẽnnaam sẽn dag n yeelã: Fo yagensã na n yɩɩ a woto.</verse>
				<verse number="19">B ka bas tɩ b tẽebã boog ye, b kell n maana tẽeb ne b yĩngã sẽn kolg kũumã, bal b yʋʋmã dag n kolga koabga, la a Sara rogem me ra loogame.</verse>
				<verse number="20">La Wẽnnaam sẽn kãab-bã, b ka sãmbe, b sẽn ka tẽeb yĩng ye. La b tẽebã sẽn paas-b pãngã yĩnga, b kõo Wẽnnaam waoogre.</verse>
				<verse number="21">Bala, b sũur kɛɛma ne yel-kãngã: Bũmb ning Wẽnnaam sẽn kãabã, b tara pãng n na n pids-a.</verse>
				<verse number="22">Dẽnda n kɩt tɩ b geelg a Abraham tẽebã wa tɩrlemã.</verse>
				<verse number="23">Ka bãmb b yembr yĩng la b gʋls n yeel tɩ b geelga b tẽebã wa tɩrlemã ye,</verse>
				<verse number="24">la yaa tõnd me yĩnga. B na n geelga tõnd tẽebã wa tɩrlem, tõnd sẽn tẽed a soab sẽn vʋʋg tõnd Zu-soab a Zezi tɩ b yi kũum sʋkã,</verse>
				<verse number="25">soab ning b sẽn kʋ tõnd beegr yĩnga, la sẽn vʋʋg tɩ tõnd tõe n paam tɩrlemã yĩnga.</verse>
			</chapter>
			<chapter number="5">
				<verse number="1">Dẽ, tõnd sẽn paam zemsg tẽeb yĩngã, tõnd tara zems-n-taar ne Wẽnnaam tõnd Zu-soab a Zezi Kirist maasem yĩnga.</verse>
				<verse number="2">Yaa bãmb maasem yĩng la tõnd paam n kẽ barkã pʋgẽ ne tẽebo, la tõnd yasa kãenkãe bark kãng pʋgẽ, la tõnd maanda sũ-noogo, d sẽn gũud Wẽnnaam ziirã ne tẽebã yĩngã.</verse>
				<verse number="3">La sẽn yɩɩd rẽnda, tõnd maanda sũ-noog baa namsg pʋgẽ, tõnd sẽn mi tɩ namsgã wata ne sũ-mare,</verse>
				<verse number="4">tɩ sũ-mar wat ne maan-sɩd sẽn wat ne tõogre, tɩ maan-sɩd sẽn wat ne tõogrã wat ne tẽeb pidsg gũudum.</verse>
				<verse number="5">Tẽeb pidsg gũudum yaool n ka tudgd ned ye, bala, Wẽnnaam Sɩɩg-sõng b sẽn kõ tõndã pidsda tõnd sũyã ne Wẽnnaam nonglem tõnd sũyã pʋse.</verse>
				<verse number="6">Bala, wakat ning tõnd sẽn da ka pãngã, Wẽnnaam wakatã sẽn wa n ta, Kirist kii nin-wẽnsã yĩnga.</verse>
				<verse number="7">Yaa toog tɩ ned sak n ki nin-tɩrg yĩnga. Daar ninga, nina na paam raood n ki nin-sõng yĩnga.</verse>
				<verse number="8">Wakat ning tõnd sẽn dag n ket n ya yel-wẽn maandba, Kirist kii tõnd yĩnga, la ne rẽnda, Wẽnnaam wilga b nonglem tõnd yĩnga.</verse>
				<verse number="9">Moasã, tõnd sẽn paam zemsg Kirist zɩɩmã raagr yĩngã, tõnd kõn põs Wẽnnaam sũ-yikr bãmb maasem yĩng n yɩɩd sɩda?</verse>
				<verse number="10">Bala, sã n yaa tɩ tõnd sẽn dag n ket n ya bɛɛbã, tõnd yellã ne Wẽnnaamã paama yiisg Bãmb Bi-riblã kũum yĩnga, moasã yellã sẽn sa wã, tõnd kõn paam fãagr bãmb vɩɩmã yĩng n yɩɩd sɩda?</verse>
				<verse number="11">Sẽn yɩɩd rẽ yɛsa, tõnd maanda sũ-noog Wẽnnaam pʋgẽ, tõnd Zu-soab a Zezi Kirist maasem yĩnga, soab ning sẽn wa ne zemsg tõnd ne Wẽnnaam sʋk moasã wã.</verse>
				<verse number="12">Yaa woto yĩnga, a wa yel-wẽna sẽn wa dũni ned a yembr maasem yĩngã, tɩ yel-wẽnã wa ne kũum, tɩ nebã fãa kiidẽ, b fãa sẽn maan yel-wẽnã yĩngã...</verse>
				<verse number="13">Bala, hal tɩ ta wakat ning b sẽn moon tõogã, yel-wẽn dag n bee dũni, la b rag n ka geend yel-wẽnã tõogã sẽn dag n ka wã ye.</verse>
				<verse number="14">Baoosgo, kũum zĩnda a Adam wakat hal tɩ ta a Moyiis wakate. Baa neb nins sẽn ka beeg a Adam beegrã buud kiime. A Adam yaa sẽn da tog n wa-a wã wẽnego.</verse>
				<verse number="15">Kũun ning sẽn kõt zaalmã yell ka wẽnd kongrã yell ye. Bala, neb wʋsg sã n kii ned a yembr beegr yĩnga, sẽn yɩɩda, Wẽnnaam kiiga b barkã, la kũun sẽn yit ned a yen bark pʋgẽ, a Zezi Kirist, neb wʋsg zut wʋsgo.</verse>
				<verse number="16">Kũun-kãng yellã ka wẽnd nin-yend yel-wẽnã yell ye. Bala, bʋʋd sẽn pʋgd kongr a yen tãa wã wata ne sɩbgre, tɩ kũun ning sẽn kõt zaalem kongr zugẽ wã wat ne tɩrlem kũuni.</verse>
				<verse number="17">Kũum sã n bee ned a yen tãa kongrã yĩnga, neb nins sẽn dag deeg Wẽnnaam bark-kãsengã la tɩrlem kũunã kõn vɩɩmd n dɩ naam a Zezi Kirist b yen tãa maasem yĩng n yɩɩd sɩda?</verse>
				<verse number="18">Woto yĩnga, a wa ned a yen tãa beegr sẽn kɩt tɩ sɩbgr paam nebã fãa wã, woto me, tɩrlem tʋʋmd a yen tãa maasem yĩnga, tɩrlem sẽn kõt vɩɩmã tata neba fãa.</verse>
				<verse number="19">Sɩd me, a wa ned a yen tãa kɩɩsg yĩng sẽn kɩt tɩ neb wʋsg lebg yel-wẽn maandba, woto me, ned a yen tãa sakr yĩnga, b na n kɩtame tɩ neb wʋsg lebg tɩrse.</verse>
				<verse number="20">La tõog yaool n waame tɩ kongr lebg kãsenga. La zĩig ning yel-wẽn sẽn paam pãnga, barkã paama paoosg n yɩɩda.</verse>
				<verse number="21">Woto, a wa yel-wẽnã ne kũum sẽn soog zĩigã, barkã sooga zĩig me tɩrlemã yĩnga, tɩ d tõe n paam vɩɩm sẽn kõn sa, tõnd Zu-soab a Zezi Kirist maasem yĩnga.</verse>
			</chapter>
			<chapter number="6">
				<verse number="1">Dẽ, tõnd na n yeelame tɩ bõe? Tõnd na n kell n paa yel-wẽnã pʋgẽ tɩ barkã paam paoosgo?</verse>
				<verse number="2">Yaa vẽeneg tɩ ayo. Tõnd sẽn ya wa kũum ne yel-wẽna yellã, tõnd na n leb n yɩɩ a wãn n vɩ yel-wẽn pʋgẽ?</verse>
				<verse number="3">Yãmb zɩ tɩ tõnd fãa sẽn paam lisg Kirist Zezi pʋgẽ wã, yaa bãmb kũumẽ wã la tõnd lis-yã?</verse>
				<verse number="4">Woto, ne lisgã, tõnd muma ne bãmba b kũumã pʋgẽ, t'a wa ba wã ziir sẽn vʋʋg a Zezi tɩ b yi kũum sʋkã, tõnd me kẽnda vɩ-paalg pʋgẽ a woto.</verse>
				<verse number="5">Sɩd me, tõnd sã n lebga tɩɩg a yembr ne bãmba, tõnd sẽn paam pʋɩɩr ne bãmb kũumã yĩnga, tõnd na kell n yɩ bũmb a yembr ne bãmba, n paam pʋɩɩr ne bãmb vʋʋgrã.</verse>
				<verse number="6">Tõnd miime tɩ d yalẽ kʋdgã naaga ne bãmb n ka da-pɩkã zugu, tɩ yel-wẽnã ratem kãng pãng na sa, tɩ tõnd kõn leb n yɩ yel-wẽnã yems yɛs ye.</verse>
				<verse number="7">Bala, ned sã n ki, yel-wẽnã ka leb n tar pãng ne yẽnda ye.</verse>
				<verse number="8">La tõnd sã n yaool n kii ne Kiristã, tõnd tẽedame tɩ d na n vɩɩmda ne bãmba,</verse>
				<verse number="9">tõnd sẽn mi tɩ Kirist sẽn vʋʋg n yi kũum sʋkã kõn leb n ki wã yĩnga. Kũum ka leb n so bãmb ye.</verse>
				<verse number="10">Bala bãmb kiime, la yaa yel-wẽnã yiisg yĩng la bãmb ki vugr bala. La b sẽn vɩ moasã wã, b vɩɩ Wẽnnaam yĩnga.</verse>
				<verse number="11">Woto yĩnga, ges-y y meng wa kũum ne yel-wẽna yelle, la a wa neb sẽn vɩ Wẽnnaam yĩnga, Kirist Zezi lagem-n-taarã pʋgẽ.</verse>
				<verse number="12">Dẽ yĩnga, bɩ yel-wẽnã da leb n soog yãmb yĩn-kiidsã ye, la y da leb n sak a ratem wẽnsã ye.</verse>
				<verse number="13">Da dɩk-y y yĩngã will n kɩs yel-wẽnã tɩ yɩ ka-tɩrlem tʋʋm teed ye. Kõ-y y mens Wẽnnaam, wa neb sẽn vʋʋg n yi kũum sʋk n vɩ, la y kõ Wẽnnaam y yĩngã wil tɩ yɩ tɩrlem tʋʋm teedo.</verse>
				<verse number="14">Yel-wẽnã ka na n soog yãmb ye, bala, ka tõogã n leb n so yãmb ye, la yaa barkã.</verse>
				<verse number="15">La yaa bõe? Dẽ yĩnga, tõnd na n maanda yel-wẽnã, tõog sẽn ka so tõndo, la yaa barkã yĩnga? Yaa vẽeneg tɩ ayo.</verse>
				<verse number="16">Yãmb ka mi tɩ yãmb sã n kõ-y meng neda, n na n yɩ a yamb n sak-a, yãmb sɩd yaa ned ning yãmb sẽn sakdã yamba? Yãmb tõe n yɩɩ yel-wẽnã sẽn wat ne kũumã yemse, wall sakr sẽn taasd ned tɩrlem pʋgẽ wã yemse.</verse>
				<verse number="17">La Wẽnnaam sõngr yĩnga, yãmb sẽn dag n ya yel-wẽnã yemsã, yãmb saka tẽeb yẽbgr noyã b sẽn togs yãmbã ne y yamleoogo.</verse>
				<verse number="18">B sẽn yols yãmb n yiis yel-wẽnã yembdẽ wã, yãmb lebga tɩrlem yemse.</verse>
				<verse number="19">Mam gomda ne ninsaalemdo, yãmb yĩngã pãn-komsmã yĩnga. Woto me, a wa yãmb sẽn dag n kõ y yĩngã wil tɩ yɩ rẽgd la tʋʋm wẽns yemse, tɩ b maan tʋʋm wẽnsã, bɩ y kõ yĩngã wil tɩ yɩ tɩrlem yemse, tɩ b tall-y n taas yɩlgr zĩigẽ.</verse>
				<verse number="20">Balã, wakat ning yãmb sẽn dag n ya yel-wẽnã yemse, tɩrlem dag n ka so yãmb ye.</verse>
				<verse number="21">Bi-bõe la yãmb dag n womd wakat kãnga? Yaa biis nins sẽn ningd yãmb yãnd moasã wã, bala, b baoosg yaa kũum.</verse>
				<verse number="22">Moasã, yãmb sẽn paam yolsg n yi yel-wẽnã yembdẽ n lebg Wẽnnaam yemsã, yãmb bi-womdɩ yaa maneg n yɩ yɩlemde, la a baoosg yaa vɩɩm sẽn kõn sa.</verse>
				<verse number="23">Bala, yel-wẽnã yaood yaa kũun, la kũun ning Wẽnnaam sẽn kõt zaalmã yaa vɩɩm sẽn kõn sa, tõnd Zu-soab a Zezi Kirist pʋgẽ.</verse>
			</chapter>
			<chapter number="7">
				<verse number="1">M ba-biisi, mam gomda ne neb sẽn mi tõogo: Yãmb zɩ tɩ tõog loeta ned a yõor tɛka?</verse>
				<verse number="2">Woto, pag sã n kuil sɩda, tõogã loee yẽndã ne a sɩdã a sɩdã yõor tɛka. La sɩdã sã n ki, tõog ning sẽn dag n loe-a ne a sɩdã yii n bas-a lame.</verse>
				<verse number="3">Dẽ, a sɩdã sã n ket n vɩ, t'a lebg dao a to paga, b na n bool-a lame tɩ pʋg-yoodre. La a sɩdã sã n ki, a paama yolsg ne tõogã. Dẽ, a sã n lebg ned a to paga, a ka pʋg-yoodr ye.</verse>
				<verse number="4">Woto me m ba-biisi, yãmb yaa kũum, sã n yaa ne tõogã yelle, Kirist yĩngã maasem yĩnga, n na n lebg ned a to rẽnda, soab ning sẽn vʋʋg n yi kũum sʋka, tɩ tõnd na wom biis Wẽnnaam yĩngã.</verse>
				<verse number="5">Bala, wakat ning yĩngã sẽn dag n so tõndã, tõogã sẽn kɩt tɩ yel-wẽnã ratem yikã dag n tʋmda tõnd yĩngã wil pʋsẽ, n kɩtdẽ tɩ tõnd womd biis sẽn wat ne kũum.</verse>
				<verse number="6">La moasã, b yiisa tõnd tõog yembd pʋgẽ, bala, tõnd yaa kũum ne bũmb nins sẽn dag gãd tõnd yembd pʋgẽ wã, tɩ tõnd Wẽnnaamã sakrã yaa sɩɩgã tõog pʋgẽ, sẽn ya tõ-paalgã, la ka leb n ya tõ-kʋdgã sẽn gʋlsã pʋgẽ ye.</verse>
				<verse number="7">Dẽ, tõnd na n yeelame tɩ bõe? Tõogã yaa yel-wẽnd la? Yaa vẽeneg tɩ ayo. La mam ka bãng yel-wẽn sẽn ya bũmb ninga, sã n ka tõogã maasem yĩng ye. Tõogã sã n dag n ka yeelẽ tɩ: Da maan sũ-kiir ye, mam dag n kõn bãng sũ-kiir sẽn yaa a soab ye.</verse>
				<verse number="8">La yel-wẽnã paama tõogã sẽn yeelã n na n kɩt tɩ sũ-kiir buud fãa kẽ maam, bala, tõog sã n kaẽ, yel-wẽn yaa bõn-kɩɩnga.</verse>
				<verse number="9">Ne maam, pĩnda, tõogã sẽn dag n ka be wã, mam dag n vɩɩme. La tõogã sẽn wa wã, yel-wẽn paama vɩɩm, tɩ mam ki.</verse>
				<verse number="10">Woto, tõogã sẽn taasd ned vɩɩm pʋgẽ wã taee maam n taas kũumẽ.</verse>
				<verse number="11">Bala, yel-wẽnã sẽn paam weerã, a talla tõogã n belg maam n tõoge, la a talla tõogã n kɩt tɩ mam ki.</verse>
				<verse number="12">Woto, tõogã yaa bõn-sõngo, noyã me yaa bõn-sõamyã, n ya tɩrse la sõama.</verse>
				<verse number="13">Dẽ yĩngã, bũmb ning sẽn ya sõama wã lebga kũum mam yĩnga? Yaa vẽeneg tɩ ayo. La sẽn na yɩlg tɩ yel-wẽn puk a meng n wilg t'a yaa yel-wẽnã, a talla bõn-sõng n wa ne mam kũum, tɩ tõogã maasem yĩnga nebã na yã tɩ yaa yel-wẽn kãseng tɩ looge.</verse>
				<verse number="14">Sɩd me, tõnd miime tɩ tõogã yaa sɩɩg bũmbu. La mam yaa yĩnga, yel-wẽn sẽn so n maand a sẽn dat-ne.</verse>
				<verse number="15">Bala, bũmb nins mam sẽn maandã, mam ka wʋmd b võor ye. Mam sẽn dat n maan bũmb ninsã, mam ka maand ye, la mam yaool n maanda bũmb nins mam sẽn kisã.</verse>
				<verse number="16">Mam sã n maanda m sẽn ka rata, mam sẽn yetã zemsda ne tõogã sẽn yetã, tɩ tõogã yaa bõn-sõngo.</verse>
				<verse number="17">Moasã, ka leb n ya maam n maand bõn-kãens ye, la yaa yel-wẽnã sẽn be mam pʋgẽ wã.</verse>
				<verse number="18">Bala, mam miime tɩ bõn-sõng ka be mam pʋgẽ, mam yĩngã pʋgẽ ye. Bala mam tõee n paama datem tɩ maan neere, la m ka tar pãn-tõog tɩ maan-a ye.</verse>
				<verse number="19">Mam ka maand neer ning mam sẽn datã ye, la m maanda wẽng ning m sẽn ka ratã.</verse>
				<verse number="20">Mam sã n maand m sẽn ka ratã, ka leb n ya maam n maand ye, la yaa yel-wẽnã sẽn be mam pʋgẽ wã.</verse>
				<verse number="21">Mam sẽn dat n maan neerã, mam mikame tɩ tõ-kãngã n be ne maam: Wẽng n yegd maam.</verse>
				<verse number="22">Mam sũurã zĩ-zulungẽ wã, mam sũ-noog bee ne Wẽnnaam tõodã.</verse>
				<verse number="23">La mam yãta tõog a to mam yĩnga wilẽ, t'a maood ne mam yam-wekrã tõogã, n kɩtd tɩ mam ya yel-wẽnã sẽn be mam yĩngã wilẽ wã tõog yamba.</verse>
				<verse number="24">Mam yaa nĩmbãan-neda. Ãnna n na n yiis maam yĩn-kãngã sẽn ya kũumã nugẽ?</verse>
				<verse number="25">Bɩ d pʋʋs Wẽnnaam bark tõnd Zu-soab a Zezi Kirist maasem yĩnga... Woto, ne mam yam-wekre, mam yaa Wẽnnaam tõogã yamba, la sã n yaa ne mam yĩngã, mam yaa yel-wẽnã tõog yamba.</verse>
			</chapter>
			<chapter number="8">
				<verse number="1">Woto yĩnga, sɩbgr ka be neb nins sẽn be Zezi Kirist pʋgẽ n kẽnd wa sẽn zems Wẽnnaam Sɩɩgã raabã la ka yĩng ratmã zut ye.</verse>
				<verse number="2">Sɩd me, Sɩɩg sẽn kõt vɩɩm a Zezi Kirist pʋgẽ wã tõog yolsa maam ne yel-wẽnã tõogo, la ne kũum tõog yembdo.</verse>
				<verse number="3">Bala, Wẽnnaam sẽn tʋm b meng Bi-riblã ne yĩng sẽn wẽnd yel-wẽnã rẽndã, yaa yel-wẽnã yiisg yĩnga. Bi-riblã zĩnda b yĩngã pʋgẽ n wilg tɩ yel-wẽnã ka sõama ye. La tõogã ka tõe rẽnda ye, bala, yĩngã kɩtame t'a ka pãng ye.</verse>
				<verse number="4">Kirist maana a woto tɩ tɩrlem ning tõogã sẽn yeel tɩ d tog n paamame wã na pid tõnd pʋsẽ, tõnd sẽn kẽnd wa sẽn zems Sɩɩgã raabo la ka yĩng rẽndã yĩnga.</verse>
				<verse number="5">Sɩd me, neb nins sẽn vɩ wa yĩngã sẽn datã, yĩngã sẽn dat bũmb ninsã n tusd bãmba, la yaa Sɩɩgã sẽn dat bũmb ninsã n tɛt neb nins sẽn kẽnd wa Sɩɩgã sẽn datã.</verse>
				<verse number="6">Yĩngã ratem sakr wata ne kũum, la Sɩɩgã ratem sakr wata ne vɩɩm la bãane.</verse>
				<verse number="7">Bala, yĩngã ratem sakr yaa beem ne Wẽnnaam, tɩ bõe, yĩngã ka sakd Wẽnnaam tõogã ye, la a pʋs n ka tõe n sak-a me ye.</verse>
				<verse number="8">La neb nins yĩngã ratem sẽn so wã yaool n ka tõe n ta Wẽnnaam yam ye.</verse>
				<verse number="9">Ne yãmba, yĩngã ratem ka leb n so yãmb yɛs ye, yaa Sɩɩgã n so yãmba, sã n yaa tɩ Wẽnnaam Sɩɩgã bee yãmb pʋse. Ned sã n ka tar Kirist Sɩɩgã, a ka bãmb dẽnd ye.</verse>
				<verse number="10">La Kirist sã n be yãmb pʋgẽ, yaa sɩd tɩ yĩngã yaa kũum yel-wẽnã yĩnga, la Sɩɩgã kõta vɩɩm, tɩrlemã yĩnga.</verse>
				<verse number="11">La soab ning sẽn vʋʋg a Zezi tɩ b yi kũum sʋkã Sɩɩg sã n be yãmb pʋgẽ, soab kãnga, sẽn vʋʋg-a Kirist Zezi tɩ b yi kũum sʋkã na n kõo yãmb yĩn-kiidsã me vɩɩm, bãmb Sɩɩgã sẽn be yãmb pʋgẽ wã maasem yĩnga.</verse>
				<verse number="12">Woto yĩngã, m ba-biisi, tõnd tara samde, la ka yĩngã samde, n na n vɩɩmd wa yĩngã sẽn dat ye.</verse>
				<verse number="13">Yãmb sã n vɩɩmd wa yĩngã sẽn data, yãmb na ki. La yãmb sã n kɩt tɩ yĩngã tʋʋm ki ne Sɩɩgã pãnga, yãmb na vɩɩmde.</verse>
				<verse number="14">Bala, neb nins fãa Wẽnnaam Sɩɩgã sẽn tɛt yaa Wẽnnaam kamba.</verse>
				<verse number="15">Yãmb ka reeg yembd sɩɩg n na n ket n vɩ rabeem pʋgẽ ye. La yãmb reega Sɩɩg sẽn kɩtd tɩ yãmb lebg Wẽnnaam kamba, tɩ Sɩ-kãng maasem yĩnga, tõnd yetame tɩ Abba, sẽn dat n yeel tɩ "m ba."</verse>
				<verse number="16">Wẽnnaam Sɩɩgã meng kɩta kaset ne tõnd sɩɩgã n yetẽ tɩ tõnd yaa Wẽnnaam kamba.</verse>
				<verse number="17">La tõnd sã n yaa bãmb kamba, tõnd yaa b rãmb nins sẽn na n soog bãmb paoong me. Tõnd na n sooga Wẽnnaam paoongã, la d yaa pʋɩt-n-taas ne Kirist, a sã n yaa tɩ tõnd lagma ne bãmb n namse, tɩ d tõe n naag bãmb n paam waoogr me.</verse>
				<verse number="18">Mam getame tɩ namsg nins sẽn tar tõnd moasã wã ka tõe n dɩk n mak ne ziir ning sẽn na n puk tõnd yĩng nindaarã ye.</verse>
				<verse number="19">Dẽnda n kɩt tɩ dũni bõn-naandsã fãa gũud Wẽnnaam kambã pukr ne datem kãsenga.</verse>
				<verse number="20">Bala, bõn-naandsã kẽe faoolem pʋgẽ. Ka ne b meng yamleoog ye, la yaa ned ning sẽn kẽes-a bãmb be wã yĩnga.</verse>
				<verse number="21">B be faoolmã pʋgẽ ne tẽeb pidsg gũudum kãngã: Bõn-naands kãens na n paama yolsg ne yembdo, la sãoongã, n paam pʋɩɩr ne Wẽnnaam kambã lohorem sẽn be ziirã.</verse>
				<verse number="22">Tõnd yaool n miime tɩ hal tɩ ta moasã, bõn-naandsã fãa wẽeda siri, tɩ rogem toog tar-ba.</verse>
				<verse number="23">Sẽn yɩɩda, tõnd mensã sẽn zoe n paam Sɩɩgã reng-n-lɛmbgã, tõnd me wẽeda sir d pʋsẽ, n gũud wakat ning Wẽnnaam sẽn na n deeg tõnd n maan b kambã, la d gũud tɩ b yols tõnd yĩngã n baase.</verse>
				<verse number="24">Bala, tõnd paama fãagre, la yaa ne tẽebo. La bũmb ning fo sẽn gũud ne tẽebã sã n ya bũmb f sẽn ne, ka leb n ya tẽeb yell ye. Fo sã n ne bũmbu, f tõe n leb n tẽe a paoong yɛsa?</verse>
				<verse number="25">La tõnd sã n tẽed tɩ d na n paama bũmb nins tõnd sẽn ka ne, tõnd maood n gũud-a lame.</verse>
				<verse number="26">Woto me, Sɩɩgã wat n sõngda tõnd d pãn-komsmã pʋgẽ, bala, tõnd ka mi d sẽn segd n kos bũmb nins d pʋʋsg pʋgẽ ye. La Sɩɩgã meng yõkda sɛɛg ne sir ned sẽn ka tõe n togs ye.</verse>
				<verse number="27">La soab ning sẽn feesd sũyã mii bũmb ning Sɩɩgã sẽn data. Bãmb yõkda Wẽnnaam sɛɛg nin-sõamyã yĩng wa sẽn zemsd Wẽnnaam daabo.</verse>
				<verse number="28">La tõnd miime tɩ bũmb fãa tʋmda ne taab neb nins sẽn nong Wẽnnaamã, b rãmb sẽn paam boolg wa sẽn zems Wẽnnaam yam-yãkrã sõngr yĩnga.</verse>
				<verse number="29">Bala, neb nins Wẽnnaam sẽn pĩnd b bãngã, b pĩnd n yãka yam tɩ b na n wẽnega bãmb Bi-riblã, tɩ bãmb Bi-riblã na yɩ bi-rẽeng ba-biis wʋsg sʋka.</verse>
				<verse number="30">La neb nins bãmb sẽn pĩnd n tʋlsã, b bool-b lame: La bãmb sẽn bool-b rãmbã, b kɩtame me tɩ b zemse. La neb nins bãmb sẽn kɩt tɩ b zemsã, b waoog-b lame me.</verse>
				<verse number="31">Dẽ, tõnd na n yeelame tɩ bõe ne yel-kãnga? Wẽnnaam sã n bee ne tõndo, ãnna n tõe n zab ne tõndo?</verse>
				<verse number="32">Bãmb sẽn ka bas b meng Bi-riblã tɩ b põse, n dɩk-b n kõ tɩ b kʋ tõnd fãa yĩngã, na n yɩɩ wãn tɩ b ka lagem bũmbã fãa ne bãmb n kõ tõndo, nimbãan-zoeer yĩngã?</verse>
				<verse number="33">Ãnna n na n dõd Wẽnnaam nin-tũusdsã? Yaa Wẽnnaam la sẽn kɩtd tɩ ned lebg tɩrgã.</verse>
				<verse number="34">Ãnna n na n kao b bʋʋd n sɩbg-ba? Kirist Zezi la sẽn ki-a wã. La sẽn yɩɩda, bãmb vʋʋgame, b bee Wẽnnaam nug-rɩtgo, b yõkda sɛɛg tõnd yĩnga.</verse>
				<verse number="35">Ãnna n na n welg tõnd ne Kirist nonglmã? Toogo, bɩ sũ-sãoong kãsenga, bɩ namsgo, bɩ kom, bɩ naongo, bɩ sãoongo, bɩ zabr sʋʋga?</verse>
				<verse number="36">Wa b sẽn gʋlsã: B kʋʋda tõnd daarã tõr fo yĩnga. B geta tõnd wa piis b sẽn koota.</verse>
				<verse number="37">La bõn-kãens fãa pʋgẽ, tõnd yaa tõaagdb hakɩɩka, sẽn nong-a tõndã maasem yĩnga.</verse>
				<verse number="38">Bala, mam sũur keemame tɩ kũum, wall vɩɩm, wall malegse, wall pãn-soaadba, wall bũmb sẽn be moasã, wall bũmb sẽn wata,</verse>
				<verse number="39">wall pãense, wall yĩngr neba, wall tẽngr neba, wall bõn-naandg a to baa a yen kõn n welg tõnd ne Wẽnnaam nonglem sẽn be tõnd Zu-soab a Kirist Zezi pʋgẽ wã ye.</verse>
			</chapter>
			<chapter number="9">
				<verse number="1">Mam yeta sɩd Kirist pʋgẽ, mam ka yagd zĩri ye. Mam sũ-bãngrã kɩta maam bõn-kãng kaseto, Sɩɩg-sõng maasem yĩnga.</verse>
				<verse number="2">Sũ-sãoon-kãsenga, la sũ-bõdem n be mam sũurẽ wã daar fãa.</verse>
				<verse number="3">Bala, mam dag n nongẽ lame tɩ kãab wẽng zĩnd mam zugu, la m welg ne Kirist m ba-biisã, la m ba-rãmba ne yĩng yelle, sõngr yĩnga.</verse>
				<verse number="4">Bãmb yaa Israyɛl rãmba, b rãmb Wẽnnaam sẽn deeg n maan b kamba tɩ b so ziiri, la kaoolã, la tõogã, la kaorengo, la kãabdo, la yaab-rãmba.</verse>
				<verse number="5">Sã n yaa ne yĩng yelle, yaa bãmb n dog Kiristã, soab ning sẽn yɩɩd bũmba fãa, n ya Wẽnnaam sẽn ya bark soab wakat sẽn ka sɩngr n ka saabã. Ãmina!</verse>
				<verse number="6">A ka tɩ Wẽnnaam goama lebga zaalem ye. Bala, ka b rãmb fãa sẽn ya a Israyɛl yagensã n ya Israyɛl ye.</verse>
				<verse number="7">Ka b sẽn ya a Abraham roogã neb yĩng la b yaa a yagens ye. La b yeelame yaa: Na n tũnuga a Izak tɩ fo paam yagens sẽn tar fo yʋʋre,</verse>
				<verse number="8">Sẽn dat n togs tɩ ka kamb nins sẽn ya b yĩng neongã n ya Wẽnnaam kamb ye, la yaa neb nins b kãab-bã la b geend wa b yagense.</verse>
				<verse number="9">Sɩd me, ad kãabgã gomde: Woto wẽnde, mam na n lebg n waame, la rẽ t'a Sara paama bi-ribla.</verse>
				<verse number="10">Sẽn yɩɩda, yɩɩ woto me ne a Rebeka, sẽn tall tõnd ba a Izak bal pʋgã.</verse>
				<verse number="11">Bala, kamba da nan ka rog ye, la b da nan ka maan neer bɩ wẽng ye. Baoosgo, Wẽnnaam daabã kell n yalsame wa sẽn zems bãmb sẽn yãke, la yãkrã ka tũud ne tʋʋmã ye, a tũuda ne sẽn bool-a wã.</verse>
				<verse number="12">B yeela a Rebek yaa:</verse>
				<verse number="13">Yao wã na n sooga kẽemã, wa sẽn gʋlsa: Mam nonga a Zakoob, la mam kisga a Ezayu.</verse>
				<verse number="14">Dẽ, tõnd na n yeelame tɩ bõe? Dẽ yĩnga, ka-tɩrlem bee Wẽnnaam pʋgẽ laa? Yaa vẽeneg tɩ ka ye.</verse>
				<verse number="15">Bala, b yeela a Moyiis yaa: Mam na n zoee ned ning m sẽn na n zoe a nimbãanegã nimbãanega, la m na kʋma ned ning m sẽn na n kʋmã.</verse>
				<verse number="16">Woto yĩnga, yel-kãng ka tũud ne soab ning sẽn data, wall ne soab ning sẽn zoet ye, bee ne Wẽnnaam, soab ning sẽn zoet nimbãanegã.</verse>
				<verse number="17">Bala, Wẽnnaam gʋls-sõamyã yeela Faarõ yaa: Mam zẽka foom ne m raabo, n na n tall foom n wilg m pãngã, tɩ b na moon mam yʋʋrã tẽng zug tɛk fãa.</verse>
				<verse number="18">Woto, bãmb zoeta ned ning b sẽn dat n zoe a nimbãanegã nimbãanega, la bãmb sẽn dat t'a soab sũur yɩ kɛgenga, b kengda a soabã sũurã.</verse>
				<verse number="19">Dẽ, fo na n yeela maam yaa: Bõe la bãmb na n leb n yeel tɩ ka zemse? Bala, ãnna n tõe n kɩɩs bãmb sẽn datã?</verse>
				<verse number="20">La fo yẽ, foo la ãnda n tõe n wẽ nokoeemd ne Wẽnnaam? Bũmb ning yagbã sẽn yagdã na n yeela yagbã tɩ yaa bõe yĩng t'a yagd yẽnda a woto?</verse>
				<verse number="21">Ka yagbã n so yagdã, n yãkd yagd a yembr pʋgẽ n yagd teoogo a tʋʋm sẽn be waoogre, la a yagd teoogo a tʋʋm sẽn be paoogr la?</verse>
				<verse number="22">La Wẽnnaam sã n maan sũ-mar wʋsg ne lagd sẽn wat ne sũ-yikri la sẽn maan sãoong yĩngã, n na n wilg b sũ-yikri la b kɩt tɩ nebã bãng bãmb pãngã?</verse>
				<verse number="23">La bãmb sã n dag n datame n kɩt tɩ lagd sẽn zems ne nimbãan-zoeere, la bãmb sẽn pĩnd n yãk tɩ b paam ziirã bãng bãmb ziirã sẽn zems to-to?</verse>
				<verse number="24">Dat n togs tɩ tõndo, neb b sẽn boole, ka Zuif-rãmbã sʋk bal ye, la bu-zẽmsã sʋk me,</verse>
				<verse number="25">wa bãmb sẽn yeel a Ooze sebrã pʋgẽ wã: Ned ning sẽn dag ka mam nedã, mam na n boola a soab tɩ m neda, la ned ning sẽn dag n ka m noangã, mam na n bool-a lame tɩ m noanga.</verse>
				<verse number="26">La zĩig ning meng b sẽn dag n yet bãmb tɩ b ka mam nebã, be bala, b na n boola bãmb tɩ Wẽnnaam sẽn vɩ kom-dibli.</verse>
				<verse number="27">A Ezayi me goma Israyɛl yell n yeele: Baa Israyɛl nebã sõor sã n ta ko-kãsengã biisrã sõore, neb bilf bal n na põse.</verse>
				<verse number="28">Bala, bũmb ning Zu-soabã sẽn yeelã, b na n maan-a-la zãng tẽng zugu, la b na n maan-a-la tao-tao.</verse>
				<verse number="29">La a wa a Ezayi sẽn da pĩnd n yeelã, Saasẽ sodaas naabã sã n dag ka kellẽ tõnd buudã, tõnd dag n na n lebgẽ la wa Sodom, la tõnd dag n na n wẽnegẽ la Gomoor.</verse>
				<verse number="30">Dẽ, tõnd na n yeelame tɩ bõe? Bu-zẽmsã, sẽn dag n ka baood-b tɩrlemã paama tɩrlem, tɩrlem ning tẽeb sẽn kõtã.</verse>
				<verse number="31">Tɩ Israyɛl nebã sẽn dag n baood tõog sẽn wat ne tɩrlemã ka paam tõ-kãng ye.</verse>
				<verse number="32">Bõe yĩnga? Yaa tɩ Israyɛl ka bao tɩrlemã ne tẽeb ye, la yaa ne tʋʋmã. Bãmb laka kug-lakdgã,</verse>
				<verse number="33">wa sẽn gʋlsã: Ade, mam ningda kug-lakdgã la kugr sẽn lubd neb Siyõ pʋgẽ. La ned ning sẽn tẽed-a bãmb kõn paam yãnd ye.</verse>
			</chapter>
			<chapter number="10">
				<verse number="1">M ba-biisi, mam sũurã raabo, la mam bõosg ne Wẽnnaam b yĩng yaa tɩ b paam fãagre.</verse>
				<verse number="2">Bala, mam kɩta bãmb kaset n yetẽ tɩ b tara ratem wʋsg Wẽnnaam yĩnga, la b ka tar bãngr ye.</verse>
				<verse number="3">Bãmb sẽn zɩ Wẽnnaam tɩrlemã yellã, la b rat n zĩndig b meng tɩrlemã, b ka sak n tũ Wẽnnaam tɩrlemã ye.</verse>
				<verse number="4">Bala, Kirist yaa tõogã baoosg zĩiga, tɩ ned ning fãa sẽn tẽed na paam tɩrlem.</verse>
				<verse number="5">Sɩd me, a Moyiis gʋlsa tɩrlem ning tõogã sẽn wat-ne wã yell n yeele: Ned sã n maan wa tõogã sẽn yeelã, tõogã na kɩt t'a vɩɩmde.</verse>
				<verse number="6">La tɩrlem ning tẽeb sẽn wat-ne wã yeta a woto: Da tags f sũurẽ tɩ: Ãnna n na n dʋ arzãna? A rʋʋb yaa tɩ sigs Kiristã be.</verse>
				<verse number="7">Wall ãnna n na n sig bog-zulungã pʋgẽ? A sigb yaa tɩ tak Kirist n yiis kɩɩm-kulgu.</verse>
				<verse number="8">Sã n yaa a woto, tẽebã yetame tɩ bõe? Gomdã pẽe foom, a bee fo noorẽ la f sũurẽ. Yaool n yaa tẽeb gomdã la tõnd moonda.</verse>
				<verse number="9">Fo sã n kɩs Zu-soab a Zezi kaset ne f noore, la fo sã n tẽ f sũurẽ tɩ Wẽnnaam vʋʋga bãmb n yiis kũum sʋka, fo na paam fãagre.</verse>
				<verse number="10">Bala, yaa ned sẽn na n tar tẽeb a sũurẽ la a paamd tɩrlem, la yaa ned sẽn na n kɩs kaset ne a no-goam la a paamd fãagre, wa Wẽnnaam gʋls-sõamyã sẽn yetã:</verse>
				<verse number="11">Ned ning fãa sẽn tẽed bãmb kõn paam yãnd ye.</verse>
				<verse number="12">Sɩd me, welgr ka be Zuif ne Gɛrk sʋk ye: B fãa tara Zu-soab a yen sẽn maand neb nins fãa sẽn boond bãmbã neer wʋsgo.</verse>
				<verse number="13">Bala, ned ning fãa sẽn na n bool Zu-soabã yʋʋr na n paama fãagre.</verse>
				<verse number="14">La bãmb na n yɩɩ a wãn n bool ned ning b sẽn ka tẽedã yʋʋre? La b na n yɩɩ a wãn n tẽ ned tɩ b ka wʋm tɩ b gomd a yelle? La b na n yɩɩ a wãn n wʋm tɩ b gomd a yelle, koe-moaandb sã n ka beẽ?</verse>
				<verse number="15">La koe-moaandb na n yɩɩ wãn n zĩndi, ned sã n ka tʋm-ba? Wa b sẽn gʋlsã: Neb nins sẽn moond koe-noogã nao tara rasãnde.</verse>
				<verse number="16">La ka nebã fãa n sak koe-noogã ye. Dẽ n kɩt t'a Ezayi yeel yaa: Zu-soaba, ãnna n tẽ tõnd sẽn togsã?</verse>
				<verse number="17">Woto, yaa bũmb ning ned sẽn wʋmdã n wat ne tẽebo, la bũmb ning a sẽn wʋmdã yita Kirist goamã pʋgẽ.</verse>
				<verse number="18">La mam sokdame tɩ b ka wʋm laa? B wʋm-yã! Bãmb koɛɛg saaga tẽn-tõrã, la bãmb goamã taa dũni tɛk fãa.</verse>
				<verse number="19">La mam sokdame tɩ Israyɛl nebã ka bãng laa? A Moyiis n yɩ pipi n yeel yaa: Mam na n kɩtame tɩ neb sẽn ka soolem sũ-kiir yõk yãmba, la mam na n dɩka buud sẽn ka tar yam vẽnegre, n kɩt tɩ yãmb sũyã yiki.</verse>
				<verse number="20">La a Ezayi pʋs n paama raood n yeele: Neb nins sẽn dag n ka baood maamã yãa maam. La mam puka m meng ne neb nins sẽn dag n ka sokd mam yellã.</verse>
				<verse number="21">La a goma Israyɛl yell n yeele: Daarã tõre, mam tẽega m nusi, n tees neb sẽn ya kɩɩsdba, la nokoeem-wẽedba.</verse>
			</chapter>
			<chapter number="11">
				<verse number="1">Dẽ, mam sokdame yaa: Wẽnnaam zãgsa b nebã laa? Yaa vẽeneg tɩ b ka zãgs-b ye. Bala, mam me yaa Israyɛl neda, a Abraham yagenga, a Bɛnzame buudu.</verse>
				<verse number="2">Wẽnnaam ka zãgs b nebã bãmb sẽn pĩnd n bãngã ye. Yãmb ka mi bũmb ning Wẽnnaam gʋls-sõamyã sẽn yeta, zĩig ning a Eli sẽn yẽgem ne Wẽnnaam Israyɛl nebã poorẽ wã?</verse>
				<verse number="3">Zu-soaba, b kʋʋ yãmb no-rɛɛsdbã, b leeba yãmb tẽn-kugã n lubi. Maam m yembr n kelle, tɩ b baood maam n na n kʋ.</verse>
				<verse number="4">La Wẽnnaam leokame tɩ bõe? Mam welga raop tus a yopoe m mengã yĩnga, la b ka yĩgimd baal taoor ye.</verse>
				<verse number="5">Woto me, moasã, neb n kelle, wa sẽn zems Wẽnnaam sẽn tũus b rãmb b barkã pʋgẽ wã.</verse>
				<verse number="6">La sã n yaa ne Wẽnnaam bark la ned paamd fãagre, ka leb n ya ne tʋʋm ye. Sã n ka rẽ, barkã ka leb n ya nimbãan-zoeer ye la sã n yaa ne tʋʋmã la ned paamd fãagre, ka leb n ya nimbãan-zoeer yell ye. Sã n ka rẽ, tʋʋmd ka leb n ya tʋʋmd ye.</verse>
				<verse number="7">Dẽ, yaa bõe? Israyɛl nebã ka paam bũmb ning b sẽn dag n baoodã ye, la nin-tũusdsã paam-a lame. Neb a taabã sũy riglimame,</verse>
				<verse number="8">wa b sẽn gʋlsã: Hal tɩ ta dũnna daare, Wẽnnaam kõo bãmb gõeem sɩɩga, nin sẽn ka ne, tʋb sẽn ka wʋmda. La a Daviid yeelame yaa:</verse>
				<verse number="9">Bɩ b rɩɩbã yɩ bẽdg b yĩnga, gãmbre, kug-lakdga, la b yaoodo.</verse>
				<verse number="10">Bɩ b ninã lebg lik n ka tõe n yã ye, la y kɩt tɩ b kuudẽ n ka tõe n doog ye.</verse>
				<verse number="11">Dẽ, mam sokdame yaa: B lakame n na n lʋɩ? Yaa vẽeneg tɩ ka a woto ye. La bãmb lʋɩɩsã wa ne bu-zẽmsã fãagre, tɩ sũ-kiir na yõk Israyɛl nebã.</verse>
				<verse number="12">Bãmb lʋɩɩsã sã n zĩnda yõod ne dũni, tɩ bãmb kongrã zĩnd yõod bu-zẽmsã yĩnga, bãmb yikr zãng kõn zĩnd yõod n yɩɩda?</verse>
				<verse number="13">Bu-zẽmsã, mam yeta yãmba: Mam sẽn ya tẽn-tʋmd bu-zẽmsã sʋka, mam waoogda m tʋʋmdã,</verse>
				<verse number="14">tɩ sã n tõe, bɩ m kɩt tɩ sũ-kiir yõk mam buudã, tɩ m tõe n fãag neb kẽere.</verse>
				<verse number="15">Bala, b sẽn bas bãmb kɛɛngã sã n kɩtame tɩ dũni paam yel-manegr ne Wẽnnaam, b sẽn na n leb n deeg bãmbã na n yɩɩ a wãnã? A kõn yɩ vʋʋg n bas kũum sɩda?</verse>
				<verse number="16">La dẽenem biisã sã n welga toor Wẽnnaam yĩnga, zom nagdgã me welga toore. La yẽgrã sã n welga toor Wẽnnaam yĩnga, wilã me yaa a woto.</verse>
				<verse number="17">La sã n yaa tɩ b kʋʋsa wil kẽere, n dɩk fo sẽn ya weoogẽ oliiv tɩɩgã n lebs n tong b zĩigẽ wã, tɩ fo paam lagem-n-taar ne oliiv tɩɩgã yẽg la a sũma,</verse>
				<verse number="18">da paoog wilã n waoog f meng ye. Fo sã n waoogd f menga, bãng tɩ ka foom n zãad yẽgã ye, la yaa bãmb n zãad foom.</verse>
				<verse number="19">Daar ninga fo na n yeelame: b kʋʋsa wilã, tɩ b tõe n lebs maam n tong beene.</verse>
				<verse number="20">Yaa sõama yẽ. Yaa b ka-tẽebã yĩng la b sẽn kʋʋs-bã. La yaa tẽeb yĩng la fo ket n vɩ. Da paam wuk-m-meng tagsg ye, ayo, maan dabeem.</verse>
				<verse number="21">Bala, Wẽnnaam sã n ka bas tɩɩgã meng wila, b ka na n bas foom me ye</verse>
				<verse number="22">Ges Wẽnnaamã sõmblemã ne b toolmã yelle: Bãmb yaa toaag ne neb nins sẽn lʋɩ wã, la Wẽnnaam sõmblem fo yĩnga, fo sã n pa sõmblem-kãng pʋgẽ. Sã n ka rẽ, b na n kʋʋga foom me.</verse>
				<verse number="23">Bãmb me sã ka pa ka-tẽebã pʋgẽ, b na n lebs-b lame n tom ne tɩɩgã. Bala, Wẽnnaam pãnga sekame tɩ lebs-b n tom yɛsa.</verse>
				<verse number="24">B kʋʋga foom oliiv tɩɩg sẽn ya weoog bũmb zugu, n tong foom ne yir oliiv tɩɩga, baa ne rẽ sẽn ka zemsd ne foomã. Sẽn ya bãmb meng tɩɩg la rẽ wã, Wẽnnaam kõn lebs-b n tom be n yɩɩda, a sẽn zemsd ne bãmbã yĩnga?</verse>
				<verse number="25">Bala, m ba-biisi, mam ka rat tɩ yãmb zɩ yel-solem-kãngã ye, tɩ yãmb da wa n get y mens wa yam dãmb ye: Israyɛl nebã kenga b sũy wakat bilf yĩnga, hal tɩ bu-zẽmsã fãa na kẽ fãagrã pʋgẽ.</verse>
				<verse number="26">Rẽ zugẽ, Israyɛl nebã fãa na n paama fãagr wa sẽn gʋlsã: Yoalsdã na n yii Siyõ. B na n kɩtame t'a Zakoob bas Wẽn-kɩɩsgo.</verse>
				<verse number="27">Mam kaool ne bãmb na n yɩɩ a woto wakat ning mam sẽn na n yẽes b yel-wẽnã.</verse>
				<verse number="28">Sã n yaa ne koe-noogã yelle, b yaa bɛɛba, yãmb yĩnga. La sã n yaa ne yãkrã, Wẽnnaam nong-b lame, b ba-rãmbã yĩnga.</verse>
				<verse number="29">Bala, bũmb nins Wẽnnaam sẽn kõ zaalmã, ne boolg ning Wẽnnaam sẽn boolã ka tõe n viig ye.</verse>
				<verse number="30">A wa yãmb sẽn dag n kɩɩs Wẽnnaam, n paam nimbãan-zoeer moasã Israyɛl nebã kɩɩsg yĩngã,</verse>
				<verse number="31">woto me, bãmb me kɩɩsa moasã, tɩ b tõe n paam nimbãan-zoeer mosã, nimbãan-zoeer ning yãmb sẽn paamã maasem yĩnga.</verse>
				<verse number="32">Bala, Wẽnnaam kẽesa nebã fãa kɩɩsg pʋgẽ, n na n naag b fãa n zoe b nimbãanega.</verse>
				<verse number="33">Wẽnnaam arzẽgsã, la b yamã ne b bãngrã zulma wʋsgo. Ned ka tõe n vees bãmb bʋʋdã soɛy n bãng ye, la ned ka tõe n wʋm bãmb so-tũudsã võor ye. Sɩd me,</verse>
				<verse number="34">ãnna n bãng Zu-soabã tagsgo? Wall ãnna n yɩ bãmb sagenda?</verse>
				<verse number="35">Ãnna n deng n kõ bãmba, tɩ bãmb tog lebs a soaba?</verse>
				<verse number="36">Bũmb fãa yii bãmb nengẽ, bãmb n maan bũmb fãa, la bũmb fãa yaa bãmb yĩnga. Bãmb n so ziir wakat fãa. Ãmina.</verse>
			</chapter>
			<chapter number="12">
				<verse number="1">Woto yĩnga, m ba-biisi, mam sagenda yãmb ne Wẽnnaam nimbãan-zoeerã tɩ y kõ y yĩnsã tɩ yɩ maan-vɩɩs sẽn welg toore, la sẽn tat Wẽnnaam yam. Yãmb sã n maan a woto, na n yɩɩ kaoreng sẽn zemse.</verse>
				<verse number="2">Da yɩ-y wa dũni kãngã nebã ye. Paam-y yam-wek-paalle, tɩ rẽ tek yãmba, tɩ y tõe n bãng Wẽnnaam daabo: Rẽ yaa sõama, n noomẽ la a zemsa zãnga.</verse>
				<verse number="3">Ne bark ning Wẽnnaam sẽn maan maamã, mam yeta yãmb ned kam fãa t'a ra tags tɩ yẽ yaa tɩrg tɩ looge, n kẽes a tagsd moog ye. La bɩ ned fãa paam tagsd sẽn zemse, t'a tõe n paam sik-m-menga, tɩ zems ne tẽeb ning Wẽnnaam sẽn kõ-a wã.</verse>
				<verse number="4">Sɩd me, a wa tõnd yĩngã sẽn ya a yembr n tar wil wʋsgã, la tɩ wilã fãa tʋʋm ka yembrã,</verse>
				<verse number="5">woto me, baa ne tõnd sẽn ya wʋsgã, tõnd lagem n yaa yĩng a yembr Kiristã pʋgẽ, n ya wil ne taaba.</verse>
				<verse number="6">La tõnd paama kũun toay-toayã, n zems ne bark ning Wẽnnaam sẽn maan tõndã: Sã n yaa pĩnd-n-bãngr goama, bɩ a zemsd ne tẽebã.</verse>
				<verse number="7">Sã n yaa yel-gesg tʋʋmde, bɩ a yɩ ne tʋʋmd tagsgo. Bɩ ned ning sẽn zãmsd neb wɩng ne zãmsgã.</verse>
				<verse number="8">Ned ning sẽn sagend nebã, bɩ a wɩng ne saglgo. Ned sã n ya kõata, bɩ a kõ ne sik-m-menga. Sẽn yaa-a taoor soaba, bɩ a maan a tʋʋmd ne a sũur fãa. Sẽn yaa-a nimbãan-zoɛta, bɩ yɩ ne sũ-noogo.</verse>
				<verse number="9">Kɩt-y tɩ zãmb da zĩnd nonglem pʋgẽ ye. Kisg-y wẽnga, la y nong sẽn ya sõama wã sõama.</verse>
				<verse number="10">Nong-y taab ne babiir nonglem. Nand-y taaba, n tagsd taab yelle.</verse>
				<verse number="11">Yɩ-y neb sẽn wɩngd ne tʋʋmde, la y da yɩ kʋɩɩmb ye. Wɩng-y ne sɩɩgã yelle. Maan-y Zu-soabã tʋʋmde.</verse>
				<verse number="12">Maan-y tẽeb n kɩdme. Paam-y sũ-mar toog pʋgẽ. Wɩng-y ne pʋʋsgo.</verse>
				<verse number="13">Sõng-y nin-tũusdsã sẽn dat sõngrã. Mao-y n maand-y sãambã sãando.</verse>
				<verse number="14">Ning-y neb nins sẽn namsd yãmbã zut barka. Ning-y bark la y ra kãab-b wẽng ye.</verse>
				<verse number="15">Maan-y sũ-noog ne neb nins sẽn maand sũ-noogo, la y yãb ne neb nins sẽn yãbda.</verse>
				<verse number="16">Paam-y tagsg a yen taab yĩnga. Da bao-y tɩ paam bõn-kãsems ye. Kɩt-y tɩ y ratem zĩnd ne bõn-talse. Da ges-y y mens wa yam dãmb ye.</verse>
				<verse number="17">Da lebs-y ned baa a ye wẽng wẽng yĩng ye. Bao-y bũmb nins sẽn ya sõama nebã fãa nifẽ wã.</verse>
				<verse number="18">Sã n tõe, t'a yellã sã n bee ne yãmba, bɩ y kɩt tɩ laafɩ zĩnd yãmb ne neba fãa sʋka.</verse>
				<verse number="19">M zo-nongdse, da rok-y y sũy y toor ye. Bas-y tɩ sũ-yikrã maan a tʋʋmde. Bala, b gʋlsame yaa: Zu-soabã yetame tɩ sũ-dokr yaa bãmb n so, la yaa bãmb n na n keo nebã.</verse>
				<verse number="20">Kom sã n tar fo bɛya, kõ-a t'a rɩ. Ko-yũud sã n tar-a, kõ-a t'a yũ. Bala, fo sã n maand a woto, yaa bug-saal la fo rʋʋgd a zugu.</verse>
				<verse number="21">Da sak tɩ wẽng tõog foom ye. Maan neer n tõog wẽnga.</verse>
			</chapter>
			<chapter number="13">
				<verse number="1">Bɩ ned fãa sak pãn-soaadb sẽn yɩɩd-a. Bala, noor ka be sẽn ka yit Wẽnnaam nengẽ ye, la yaa Wẽnnaam n zĩnig pãn-soaadb nins sẽn be wã.</verse>
				<verse number="2">Yaa woto yĩng tɩ ned ning sẽn kɩɩsd pãn-soaadb kɩɩsda Wẽnnaam noore. La neb nins sẽn kɩɩsdã na n baoo sɩbgr n kõ b mense.</verse>
				<verse number="3">Ned sã n maand neere, a ka yɛɛsd sẽn zãad-b tẽng ye. Yaa a sẽn maand wẽng la a yɛɛsd-ba. Fo ratame n da zoe pãn-soaad dabeem? Maan neere, la a na yeel tɩ f sẽn maanda yaa sõama.</verse>
				<verse number="4">Bala, a tʋmda Wẽnnaam tʋʋmde, fo sõngr yĩnga. La fo sã n maan wẽnga, maan dabeem. Bala, a sẽn zãad zabr sʋʋgã ka zaalem ye. A tʋmda Wẽnnaam yĩnga, n wilg ned ning sẽn maand wẽngã Wẽnnaam sũ-dokre, la b sũ-yikri.</verse>
				<verse number="5">Dẽ wã yĩnga, nebã tog n saka noore, sũ-yikr kãng yĩnga, la ka rẽ yĩng bal ye, yaa sũur kaset yĩng me.</verse>
				<verse number="6">Yaa bõn-kãng yĩng me la yãmb yaood yaoodã. Bala, neb nins sẽn zãad nebã bee Wẽnnaam tʋʋmd pʋgẽ, bõn-kãng maaneg yĩnga.</verse>
				<verse number="7">Kɩs-y ned fãa bũmb ning y sẽn tog n kɩs-a: Kɩs-y sẽn tog n deeg-a yaoodã yaoodo, la y kɩs sẽn tog n deeg-a yõor yaoodã yõor yaoodo, la y zoe ned ning y sẽn tog n zoe wã, la y waoog ned ning y sẽn tog n waooge.</verse>
				<verse number="8">Da tall-y ned samde, sã n ka tɩ nong taab ye. Bala, ned ning sẽn nong a taab pidsa Wẽnnaam tõogã zãnga.</verse>
				<verse number="9">Sɩd me, d tõee n gila tõod nins sẽn yet tɩ: Da yo ye, da kʋ ye, da zu ye, da kɩs kaset zĩri ye, da ges f to bũmb n dat ye, la tõod a taabã yeelame tɩ: Nong f to wa f menga.</verse>
				<verse number="10">Nonglem kɩtdame tɩ f ka maand f to wẽng ye. Dẽ, nonglem yaa tõogã pidsgu.</verse>
				<verse number="11">Yãmb sẽn mi wakat ning tõnd sẽn be wã, moasã yaa wakat tɩ y nek n bas gõeem. Bala, fãagrã pẽe ne tõnd moasã n yɩɩd wakat ning tõnd sẽn lebg tẽedbã.</verse>
				<verse number="12">Zĩigã zoee n zʋʋgame, la zĩig kolga yẽegre. Dẽ, wa-y tɩ d bas likã tʋʋma, la d bob vẽenem pʋgẽ zab-teedo.</verse>
				<verse number="13">Tɩ d kẽn ne pʋ-peelem, wa neb sẽn kẽnd wĩndga, n ka rɩt tɩ loogdẽ, la d ka rã-yũudba, n da maan raglem la yoobo, wall ka wʋm-taaba la sũ-kiir ye.</verse>
				<verse number="14">Yeelg-y Zu-soab a Zezi Kirist wa fuugu, la y ra bʋ yĩngã yelle n dat n pids a sẽn datã ye.</verse>
			</chapter>
			<chapter number="14">
				<verse number="1">Reeg-y ned ning sẽn ka-a pãng tẽeb pʋgẽ wã sõama, la y ra wẽ nokoeemd ne-a a tagsg wɛɛngẽ ye.</verse>
				<verse number="2">Nina tẽedame t'a tõe n dɩɩ bũmba fãa. Ned a to sẽn ya pãn-komsem soab rɩta zẽ-vãad bala.</verse>
				<verse number="3">Bɩ ned ning sẽn dɩt-a wã ra paoog sẽn ka rɩt-a wã ye, la bɩ ned ning sẽn ka rɩt-a wã ra bʋ sẽn dɩt-a wã bʋʋd ye. Bala, Wẽnnaam reeg-a-la sõama.</verse>
				<verse number="4">Fo sẽn kaood f to tʋmtʋmd bʋʋdã, foo la ãnna? A yɛsa yĩngr t'a lʋɩtame, paka a zu-soabã. La a na n yalsa yĩngri, bala, Zu-soabã tara pãn-tõog tɩ tebend-a.</verse>
				<verse number="5">Nina tagsdame tɩ daar yɩɩda a to. Tɩ ned a to getẽ tɩ b zema taaba. Bɩ ned fãa bãng t'a sẽn tagsdã zemsame.</verse>
				<verse number="6">Ned ning sẽn tagsd dayã yellã, yaa Zu-soabã yĩng la a tagsd b yelle. Sẽn dɩt-a wã, yaa Zu-soabã yĩng la a rɩta, bala, a pʋʋsda Zu-soabã barka. Sẽn ka rɩt-a wã, yaa Zu-soabã yĩng la a ka rɩta. Yẽ me pʋʋsda Wẽnnaam barka.</verse>
				<verse number="7">Sɩd me, tõnd ned baa a yen ka vɩ a meng yĩng ye, la baa a yen ka kiid a meng yĩng ye.</verse>
				<verse number="8">Bala, tõnd sã n vɩya, yaa Zu-soabã yĩng la tõnd vɩ. La tõnd sã n ki, yaa Zu-soabã yĩng la tõnd kiyã. Tɩ tõnd vɩ, tɩ d ya kũum me, tõnd yaa Zu-soabã rẽnda.</verse>
				<verse number="9">Bala, Kirist kiime n lebg n vʋʋge, tɩ b tõe n yɩ sẽn ki-bã ne sẽn vɩ-bã Zu-soaba.</verse>
				<verse number="10">La yaa bõe tɩ fo yẽ kaood f ba-biig bʋʋdo? Wall yaa bõe yĩng tɩ fo yẽ paoogd f ba-biiga? Tõnd fãa na n yalsa Wẽnnaam bʋʋd geerã taoore.</verse>
				<verse number="11">Bala, b gʋlsame tɩ: Zu-soabã yeelame tɩ b vɩɩme, tɩ rũmã fãa na n yĩgimda bãmb taoore, la tɩ zɛlma fãa na n kõo Wẽnnaam waoogre.</verse>
				<verse number="12">Woto tõnd ned kam fãa na n togsa Wẽnnaam a meng yelle.</verse>
				<verse number="13">Woto yĩnga, bɩ d da leb n kao taab bʋʋd ye. Ayo! Tʋm-y ne y tagsgã n da wa n ning kug-lakdg wall bũmb sẽn tõe n lub neda, y ba-biig taoor ye.</verse>
				<verse number="14">Mam miime, la Zu-soab a Zezi pʋgẽ, mam mii hakɩɩka, tɩ bũmb ka be n ya rẽgd a toor ye. La ned sã n tags tɩ bõn-kãngã yaa rẽgdo, dẽ a yaa rẽgd ne yẽnda.</verse>
				<verse number="15">Fo ba-biig sũur sã n sãam fo bõn-dɩtl poorẽ, ad fo ka leb n kẽnd ne nonglem ye. Da sak tɩ f bõn-dɩtl wa ne f ba-biiga, soab ning Kirist sẽn ki a yĩngã sãoong ye.</verse>
				<verse number="16">Bũmb ning sẽn ya sõama ne yãmbã ka tog n wa ne tẽn-kãnem ye.</verse>
				<verse number="17">Bala, Wẽnnaam soolmã, ka tɩ rɩ wall tɩ yũ ye, la yaa tɩrlem la bãane, la sũ-noogo, Sɩɩg-sõng sẽn kõta.</verse>
				<verse number="18">Ned ning sẽn maand Kirist tʋʋmd a woto tata Wẽnnaam yam, la nebã me wilgdame t'a sẽn maandã zemsame.</verse>
				<verse number="19">Woto yĩnga, bɩ d bao bũmb ning fãa sẽn wat ne laafɩ la ne taab bɩɩsgo.</verse>
				<verse number="20">Da sãam Wẽnnaam tʋʋmd rɩɩb yĩng ye. Sɩd-sɩdã, bũmb fãa yaa sõama rɩɩb yĩnga. La ned sã n dɩ-a n lebg kug-lakdg neb yĩnga, a yaa wẽnga.</verse>
				<verse number="21">Yaa sõama tɩ ra wãb nemdo, wall yũ rãam, wall tɩ bas n da sɩɩs bũmb ning sẽn na n yɩ kug-lakdg f ba-biig yĩnga n kɩt a lʋɩ wall a maan pãn-komsem.</verse>
				<verse number="22">Tẽeb ning fo sẽn tarã, tall-a f meng yĩng Wẽnnaam taoore. Ned sẽn geend tɩ bũmb ning yaa sõama wã sã n ka kaood a bʋʋdo, sũ-noog soab la yẽnda.</verse>
				<verse number="23">La ned sã n wa sãmbd ne bũmb ning a sẽn dɩta, a bʋʋd zoe n kaoome, tɩ bõe, ka tẽeb n kɩt t'a maan a sẽn maandã ye. La bũmb ning fãa sẽn ka tẽeb n kɩt tɩ f maan yaa yel-wẽnde.</verse>
			</chapter>
			<chapter number="15">
				<verse number="1">Tõnd dãmb sẽn tar pãngã, tõnd tog n tebenda neb nins sẽn ka pãngã b pãn-komsmã pʋgẽ, la d da bao sẽn noom tõnd ye.</verse>
				<verse number="2">Bɩ tõnd ned kam fãa maan sẽn noom a to, sẽn ya sõmb wɛɛngẽ, t'a tõe n bɩ.</verse>
				<verse number="3">Bala, Kirist ka bao sẽn noom b meng ye, la a wa b sẽn gʋlsã: Tʋy nins nebã sẽn tʋʋd yãmbã lʋɩɩ mam zugu.</verse>
				<verse number="4">Mik bũmb nins b sẽn pĩnd n gʋlsã gʋlsa tõnd zãmsg yĩnga, tɩ tõnd tõe n paam saag-sõngo, sũ-mare la belsg ning Wẽnnaam gʋls-sõamyã sẽn kõtã yĩnga.</verse>
				<verse number="5">Bɩ Wẽnnaam sẽn pid ne sũ-mar la belsgã sõng yãmb tɩ y paam tagsg a yembr taab yĩnga, wa a Zezi Kirist sẽn datã,</verse>
				<verse number="6">tɩ yãmb na kõ Wẽnnaam sẽn ya tõnd Zu-soab a Zezi Kirist ba wã waoogre, ne yam a yembre la koɛɛg a yembre.</verse>
				<verse number="7">Reeg-y taab neer wa Kirist sẽn deeg yãmbã, Wẽnnaam waoogr yĩnga.</verse>
				<verse number="8">Sɩda, mam yetame tɩ Kirist lebga zũinsã tʋmtʋmda, sẽn na yɩlg n wilg tɩ Wẽnnaam yaa sɩda, la b wilg tɩ bũmb nins Wẽnnaam sẽn dag n kãab b ba-rãmbã yaa sɩda.</verse>
				<verse number="9">La buud a taabã neb waoogda Wẽnnaam, b nimbãan-zoeerã yĩnga, wa b sẽn da gʋls n yeelã: Rẽnda n kɩt tɩ mam na n gom soolem dãmb sʋk n wilg tɩ m mii yãmba, la m na n yɩɩlame n waoog y yʋʋrã.</verse>
				<verse number="10">B leb n yeelame yaa: Soolem dãmbã, lagem-y Wẽnnaam nebã n maan sũ-noogo.</verse>
				<verse number="11">N le paase, soolem dãmbã fãa neba, pẽg-y Zu-soabã, la tɩ tẽms toay-toay nebã pẽg bãmba.</verse>
				<verse number="12">A Ezayi me yeelame yaa: A Izayi yagengã na n pukame. B na n yikame n soog soolem dãmbã. Soolem dãmbã neb tẽeb na n bee ne bãmba.</verse>
				<verse number="13">Bɩ Wẽnnaam, saag-sõng sẽn yit a soab nengẽ wã pid yãmb ne sũ-noog fãa la bãan fãa tẽeb pʋgẽ, tɩ saag-sõng na pid yãmba, Sɩɩg-sõng pãng yĩnga.</verse>
				<verse number="14">Sã n yaa ne yãmb yelle, m ba-biisi, mam sũur kɛɛm tɩ yãmb pida ne sõmblem, la y pid ne bãngr fãa, la y yaa neb sẽn tõe n keoog taaba.</verse>
				<verse number="15">Baoosgo, bũmb kẽer pʋgẽ, mam gʋlsa yãmb ne gãndalsem, wa m dat n kɩtame tɩ yãmb tẽeg bũmb nins y sẽn mi, la yaa Wẽnnaam sẽn maan maam neere,</verse>
				<verse number="16">n kɩt tɩ mam ya Kirist tʋmtʋmd buud a taabã sʋkã yĩnga. Mam maanda Wẽnnaam koe-noogã tʋʋmd sẽn ya tẽeb bũmbã, tɩ buud a taabã nebã na yɩ wa kũun sẽn noom Wẽnnaam, neb Wẽnnaam Sɩɩg-sõng sẽn welg toor Wẽnnaam yĩnga.</verse>
				<verse number="17">Dẽ, mam tara bʋʋm tɩ waoog m meng Kirist pʋgẽ, Wẽnnaam taoore. 18-19 Bala, mam ka na n saag n pʋd bũmb yelle, tɩ ka Kirist sẽn tũnug maam n maane, sã n yaa m goamẽ, wall m tʋʋmẽ, tɩ ne Sɩɩg-sõng pãnga, la m maan bãn sẽn tar pãnga, la ne bõn-yɛɛsdse, tɩ m tõe n sõng buud a taabã neb tɩ b sak Wẽnnaam. Yaa woto yĩnga, sẽn sɩng ne Zeruzalɛm, n gilg hal tɩ ta Iliri, mam moona Kirist koe-noogã wʋsgo.</verse>
				<verse number="18">La mam yãka yam tɩ moon koe-noog zĩis nins b sẽn zɩ n pʋd Kirist yʋʋrã ye, tɩ m da wa n me ned a to yẽbgr zug ye. La a wa b sẽn gʋls n yeelã:</verse>
				<verse number="19">Neb nins sẽn ka gom bãmb yell b sʋkã na n yãame, la neb nins sẽn dag n ka wʋm b kibarã, na n wʋma a võore.</verse>
				<verse number="20">Rẽnda n gɩdg maam naoor wʋsg tɩ mam ka wa yãmb nengẽ ye.</verse>
				<verse number="21">Moasã, mam ka leb n tar tʋʋm zĩig soolem kãens ye. La hal yʋʋm wʋsgo, mam da ratame tɩ m sã n wa n dabd Ɛspaẽ, bɩ m tũ yãmb nengẽ.</verse>
				<verse number="22">Mam maanda tẽeb tɩ m sã n wa n loogdẽ, m na yãnd-yã, la m yamleoog tɩ zĩnd ne yãmbã sã n doke, y na yãag-m n kẽng Ɛspaẽ.</verse>
				<verse number="23">Mõs-moasã wã mam dabda Zeruzalɛm, nin-sõamyã sõngr yĩnga.</verse>
				<verse number="24">Bala, Masedoan ne Akayi nebã yãka yam n lob taab ligdi n na n sõng naong rãmbã sẽn be ba-biisã sʋk Zeruzalɛmã.</verse>
				<verse number="25">Yɩɩ bãmb yam-yãkre, la yaa bũmb b sẽn da segd n maane. Bala, buud a taabã neb sã n paama pʋɩɩr ne bõn-sõamy nins sẽn be Zuif-rãmba nengẽ tẽeba wɛɛngẽ wã, bãmb me tog n sõnga Zuif-rãmbã ne b yĩngã yelle.</verse>
				<verse number="26">B sẽn maan a woto wã, mam sã n tɩ kɩs ligdã n sa, mam na n yii be n tũ yãmb nengẽ n kẽng Ɛspaẽ.</verse>
				<verse number="27">Mam miime tɩ m sã n wa wat yãmb nengẽ, yaa ne Kirist barkã la m na n wa.</verse>
				<verse number="28">M ba-biisi, mam sagenda yãmb ne tõnd Zu-soab a Zezi yʋʋre, la ne nonglem Sɩɩg-sõng sẽn kõtã, tɩ y naag ne maam n zabe, y sẽn na n pʋʋs mam yĩnga,</verse>
				<verse number="29">tɩ mam tõe n paam yolsg ne ka-tẽeb rãmb sẽn be Zude wã, la tɩ nin-sõamy wã na reeg kũunã mam sẽn tar n kẽnd Zeruzalɛmã sõama.</verse>
				<verse number="30">Woto, sã n ta Wẽnnaam yam, mam na n taa yãmb nengẽ ne sũ-noogo, la mam na n paama vʋʋsem bilf yãmb sʋka.</verse>
				<verse number="31">Bɩ Wẽnnaam sẽn so laafɩ wã zĩnd ne yãmb fãa. Ãmina!</verse>
			</chapter>
			<chapter number="16">
				<verse number="1">Mam tʋmda d ba-bi-poak a Feebe yãmb nengẽ. A yaa Sãnkre wẽnd-doogã yel-gɛt poaka.</verse>
				<verse number="2">Reeg-y-yã-a Zu-soaba pʋgẽ, wa sẽn zems nin-sõamy maanego. Bũmb sã n wa n beẽ fãa t'a rat yãmb sõngre, bɩ a paam yãmba, bala, a sõnga neb wʋsgo, la a sõnga maam me.</verse>
				<verse number="3">Pʋʋs-y-yã a Piriska ne a Akilas sẽn ya mam tʋmd-n-taas a Zezi Kirist tũudmã pʋgẽ wã.</verse>
				<verse number="4">B gẽnega b yõor n na n fãag maam. Ka maam n yen n bal n pʋʋsd-b bark ye, buud a taabã wẽnd-dotã fãa me pʋʋsd-b lame.</verse>
				<verse number="5">Pʋʋs-y nin-tũusds nins sẽn be bãmb zakẽ wã me. Pʋʋs-y m zo-nongr a Epayinet sẽn ya Azi soolmã dẽenem biis Kirist yĩnga.</verse>
				<verse number="6">Pʋʋs-y-yã a Maari sẽn nams a meng wʋsg yãmb yĩngã.</verse>
				<verse number="7">Pʋʋs-y-yã a Andronikus ne a Zunyas sẽn ya mam ba-rãmba la m zĩnd-n-taas bi-bees roogẽ. B yaa neb tẽn-tʋmdbã sẽn nong wʋsgo, la b pʋs n denga maam n lebg Kirist neba.</verse>
				<verse number="8">Pʋʋs-y-yã a Ampiliyatus sẽn ya mam zo-nongr Zu-soabã pʋgẽ wã.</verse>
				<verse number="9">Pʋʋs-y-yã a Yʋrbẽ sẽn ya tõnd tʋmd-n-taag Kirist pʋgẽ, la y pʋʋs m zo-nongr a Ɛstakis.</verse>
				<verse number="10">Pʋʋs-y-yã a Apelɛs, sẽn modg Kirist tũudmã pʋgẽ wã. Pʋʋs-y-yã a Aristobul zaka rãmba.</verse>
				<verse number="11">Pʋʋs-y m saam-biig a Herodyõ. Pʋʋs-y neb nins sẽn be a Narsis yirã n be Zu-soabã pʋgẽ wã.</verse>
				<verse number="12">Pʋʋs-yã a Tirfɛn ne a Tɩrfoz, tɩ b yaa pagb sẽn modgd b mens Zu-soabã yĩnga. Pʋʋs-y d zo-nongr a Pɛrsid sẽn modgd a meng wʋsg Zu-soabã yĩnga.</verse>
				<verse number="13">Pʋʋs-y-yã a Rufus sẽn ya nin-yãkdg Zu-soabã pʋgẽ, la y pʋʋs a ma sẽn ya mam me ma wã.</verse>
				<verse number="14">Pʋʋs-y-yã a Asẽnkirt, ne a Felgõ, ne a Hɛrmes, ne a Patrobas, ne a Hɛrmas ne ba-biis nins sẽn be ne bãmbã.</verse>
				<verse number="15">Pʋʋs-y-yã Filolog ne a Zuli, a Neere ne a ma-bi-poakã, la a Olẽmpas ne nin-sõamy nins fãa sẽn be ne bãmbã.</verse>
				<verse number="16">Pʋʋs-y taab ne mok-sõngo. Kirist Wẽnd-dotã fãa toonda yãmb pʋʋsem.</verse>
				<verse number="17">M ba-biisi, mam sagenda yãmb tɩ y gũus ne neb nins sẽn wat ne welgre la bõn-lakdse, tɩ kɩɩsd zãmsg ning yãmb sẽn paamã. Zãag-y y meng ne-ba.</verse>
				<verse number="18">Bala, neb a woto ka tʋmd tõnd Zu-soabã, Kirist yĩng ye, yaa b mens pʋs yĩnga. B belsda neb nins sẽn ka yamã ne gom noodo la ne pẽgre.</verse>
				<verse number="19">Sã n yaa ne yãmba, neba fãa mii yãmb sakrã yelle. Mam sũur nooma ne yãmb yellã, la mam nongame tɩ yãmb bãng yam ne bũmb nins sẽn ya sõama, la y yɩ yɩlma n da maand wẽng ye.</verse>
				<verse number="20">Bilf sã n paase, Wẽnnaam na n luba a Sʋtãan tɩ yãmb tab-a ne y nao wã. Bɩ tõnd Zu-soab a Zezi barkã zĩnd ne yãmba.</verse>
				<verse number="21">Mam tʋmd-n-taag a Tɩmote ne a Lusiyus la a Zazõ la Sozipatɛɛr sẽn ya m saam-biisã pʋʋsda yãmba.</verse>
				<verse number="22">Maam a Tɛrtiyus, sẽn gʋls seb-kãngã Zu-soaba pʋgẽ wã pʋʋsda yãmba.</verse>
				<verse number="23">Mam gãag-soab a Gayus sẽn ya Wẽnd-do-tõrã gãag-soabã pʋʋsda yãmba. A Erast sẽn ya tẽngã ligd gũudã pʋʋsda yãmba. D ba-biig a Kartus me pʋʋsda yãmba.</verse>
				<verse number="24">Bɩ tõnd Zu-soab a Zezi Kirist barkã zĩnd ne yãmb fãa. Ãmina.</verse>
				<verse number="25">Bɩ soab ning sẽn tar-a pãn-tõog tɩ kɩt tɩ yãmb yals kãenkãe wa koe-noogã mam sẽn moondã sẽn yetã, wa sẽn zemsd ne yel-solemdã pukri, yel-solemd ning sẽn dag n solg hal sɩngr wẽndẽ wã.</verse>
				<verse number="26">La moasã, Wẽnnaam no-rɛɛsdbã pĩnd-n-bãngr goamã sɛb puk-a-la wa Wẽnnaam sẽn ka sɩngr kõn zĩnd saabã sẽn yeelã, n wilg soolem dãmba fãa nebã, tɩ b tõe n sak tẽebã.</verse>
				<verse number="27">Bɩ Wẽnnaam, sẽn ya b yen tãa n ya yam soabã soog ziiri, wakat fãa, a Zezi Kirist maasem yĩnga. Ãmina!</verse>
			</chapter>
		</book>
		<book number="46">
			<chapter number="1">
				<verse number="1">Maam a Polle, sẽn paam-a boolg tɩ yɩ Kirist Zezi tẽn-tʋmda, wa sẽn zems ne Wẽnnaam daabã, ne ba-biig a Sostɛn n gʋlsd seb kãngã,</verse>
				<verse number="2">n na n tʋm Wẽnnaam tẽedbã sẽn be Korẽntã. Bãmb yaa neb sẽn welg toor Kirist maasem yĩnga, tɩ b tõe n yɩ pʋ-peelem dãmba. Sebrã yaa neb nins fãa sẽn pʋʋsd ne tõnd Zu-soab a Zezi Kirist yʋʋre, baa b sẽn be zĩig ninga yĩnga. A Zezi Kirist yaa bãmb Zu-soaba, la tõnd me Zu-soaba.</verse>
				<verse number="3">Bɩ tõnd ba a Wẽnnaam ne Zu-soab a Zezi Kirist ning yãmb zut barka, la b kõ yãmb laafɩ.</verse>
				<verse number="4">Mam sã n tagsd yãmb yelle, mam pʋʋsda Wẽnnaam bark wakat fãa, b sẽn ning yãmb zut bark Kirist Zezi pʋgẽ wã yĩnga.</verse>
				<verse number="5">Tɩ yãmb paam bũmb fãa wʋsgo, sã n yaa goama wall bãngr fãa.</verse>
				<verse number="6">Bala, Kirist kasetã kɩɩ yẽg yãmb pʋgẽ sõama.</verse>
				<verse number="7">Woto, yãmb sẽn gũud tõnd Zu-soab a Zezi pukrã, kũun baa a yen ka paoog yãmb ye.</verse>
				<verse number="8">Bãmb na n kɩtame tɩ y yals kãenkãe a woto hal tɩ wakat ta, tɩ rõadg kõn zĩnd yãmb zut tõnd Zu-soab a Zezi Kirist daarã ye.</verse>
				<verse number="9">Wẽnnaam, sẽn bool-a yãmb tɩ y paam lagem-n-taar ne bãmb Bi-ribl a Zezi Kirist sẽn ya tõnd fãagdã, bãmb yaa maan-sɩd soaba.</verse>
				<verse number="10">M ba-biisi, mam bõosda yãmb ne tõnd Zu-soab a Zezi Kirist yʋʋre, tɩ y kɩt tɩ y goama tũud taaba, tɩ welgr da zĩnd yãmb sʋk ye. Zems-y taab sõama ne yam a yembre, tagsg a yembr pʋgẽ.</verse>
				<verse number="11">Bala, m ba-biisi, a Kolowe nebã wilga maam tɩ ka-wʋm-taab n be yãmb sʋka.</verse>
				<verse number="12">Mam wʋmdame tɩ yãmb ned fãa yetame tɩ yẽ yaa a Poll neda, wall a Apolos neda, wall a Sefas neda, wall Kirist neda.</verse>
				<verse number="13">Kirist welgame laa? Dẽ, b kaa a Poll da-pɩk zug yãmb yĩng laa? Bɩ yaa ne a Poll yʋʋr la yãmb paam lisgu?</verse>
				<verse number="14">Mam pʋʋsda Wẽnnaam barka, mam sẽn ka lis yãmb ned baa a yembre, sã n ka a Kirispus la a Gayusã.</verse>
				<verse number="15">Woto, ned baa a yembr ka tõe n yeel tɩ b lisa yãmb ne mam yʋʋr ye.</verse>
				<verse number="16">Mam lisa a Stefanas zaka rãmba, la mam ka mi m sã n lisa ned a to me ye.</verse>
				<verse number="17">Bala, Kirist ka tʋm maam tɩ m kẽng n lis neb ye, la yaa tɩ moon koe-noogã. Ka tɩ moon-a ne gom-minim, tɩ m ra wa n kɩt tɩ Kirist ra-pɩkã lebg bõn-yaalg ye.</verse>
				<verse number="18">Bala, da-pɩkã koɛɛgã yaa yalemd ne neb nins sẽn sãamd-bã la ne tõnd dãmb sẽn paam fãagrã, a yaa pãng sẽn yit Wẽnnaam nengẽ.</verse>
				<verse number="19">Rẽnda n kɩt tɩ b gʋls n yeele: Mam na n sãama yam dãmba yam, la m kɩt tɩ neb nins sẽn tar bãngr lebg zaalem.</verse>
				<verse number="20">Yam soabã bee yɛ? Tõog karen-saambã bee yɛɛne? Zamaan kãngã nokoɛɛm wẽedã bee yɛ? Dẽ yĩnga, Wẽnnaam ka kɩt tɩ dũni yam lebg yalemd sɩda?</verse>
				<verse number="21">Bala, dũni wã sẽn ka tũnug Wẽnnaam yamã n bãng bãmbã, a meng yama pʋgẽ wã yĩnga, a taa Wẽnnaam yam tɩ tall koe-moonegã yalemda n fãag neb nins sẽn tẽedã.</verse>
				<verse number="22">Zuif-rãmbã kotame tɩ b maan bõn-bãna, tɩ Gɛrk-rãmbã baood yam.</verse>
				<verse number="23">La tõnd moonda Kirist ning b sẽn ka da-pɩk zugã. Koe-kãng yaool n yaa bõn-lakdg ne Zuif-rãmbã, la a ya yalemd ne buud a taabã.</verse>
				<verse number="24">La sã n yaa ne neb nins sẽn paam-b boolgã, tɩ b yaa Zuif tɩ b yaa Gɛrke, koɛɛgã yaa pãng sẽn yit Wẽnnaam nengẽ, yam sẽn yit Wẽnnaam nengẽ.</verse>
				<verse number="25">Bala, bũmb ning sẽn ya yalemd ne Wẽnnaamã yaa yam n yɩɩd ninsaalbã, la bũmb ning sẽn ya pãn-komsem ne Wẽnnaam tara pãng n yɩɩd ninsaalbã.</verse>
				<verse number="26">M ba-biisi, ges-y yãmb sẽn dag n ya bũmb nins wakat ning b sẽn bool yãmba, sẽn ya-b yam dãmb wa neb sẽn yetã ka waoog yãmb sʋk ye. Pãng rãmb ka waooga, naam roog neb me ka waooga.</verse>
				<verse number="27">La Wẽnnaam yãka dũni bũmb nins sẽn ya yalemdã n na n ning yam dãmb yãnde. Wẽnnaam yãka dũni bũmb nins sẽn ya pãn-komsmã n na n ning pãens rãmbã yãnde.</verse>
				<verse number="28">Wẽnnaam dɩka dũni bũmb nins sẽn ka yõodã, bũmb nins nebã sẽn ka nandã, bũmb nins sẽn ka be wa, n na n kɩt tɩ sẽn be-bã lebg zaalem,</verse>
				<verse number="29">tɩ ned baa a yen da waoog a meng Wẽnnaam taoor ye.</verse>
				<verse number="30">Yaool n yaa Wẽnnaam n kɩt tɩ yãmb be Kirist Zezi pʋgẽ, Wẽnnaam kɩtame tɩ Kirist lebg tõnd yam, la d tɩrlem, la d welg-toore, la d fãagre,</verse>
				<verse number="31">t'a wa b sẽn gʋlsã: Bɩ ned ning sẽn waoogd a menga, waoog a meng Zu-soabã pʋgẽ.</verse>
			</chapter>
			<chapter number="2">
				<verse number="1">M ba-biisi, sã n ya ne maam, mam sẽn wa n wa yãmb nengẽ wã, ka ne gom-minim wall yam yɩɩdem la mam wa n na n moon koɛɛg n kɩs Wẽnnaam kaset ye.</verse>
				<verse number="2">Bala, mam ka tags tɩ yaa sõama tɩ mam bãng bũmb a to yãmb sʋkã tɩ sã n ka a Zezi Kirist, soab ning b sẽn ka da-pɩk zugã ye.</verse>
				<verse number="3">Mam sẽn dag n be yãmb nengẽ wã, mam mengã dag n bee pãn-komsem pʋgẽ tɩ dabeem la rigb wʋsg dag n tar maam.</verse>
				<verse number="4">Mam goama ne m koe-moonegã ka yɩ ne yam goam sẽn na kɩt tɩ ned tẽ ye, la yɩɩ ne Sɩɩgã tʋʋma la a pãnga.</verse>
				<verse number="5">Tɩ yãmb tẽebã da wa n yẽbg ninsaalb yam zug ye, la yɩ Wẽnnaam pãngã zugu.</verse>
				<verse number="6">Yaool n yaa yam la tõnd moond neb nins sẽn zems zãngã sʋka. Ka dũni kãngã yam, wall dũni kãngã nanams yam ye. Wẽnnaam na n kɩtame tɩ bõn-kãens fãa ka zĩnd pãng ye.</verse>
				<verse number="7">Tõnd moonda Wẽnnaam yam sẽn ya yel-solemde la sẽn solge, tɩ Wẽnnaam pĩnd n segl hal sẽn deng zamaan sɩngre, tõnd waoogr yĩnga.</verse>
				<verse number="8">Dũni kãngã naab baa a yen ka bãng yam kãng ye, bala, b sã n dag n bãngẽ-yã-a, b dag n kõn ka tõnd Zu-soab sẽn so ziirã da-pɩk zug ye.</verse>
				<verse number="9">La yaa wa b sẽn gʋlsã: Bũmb ned nif sẽn nan ka yã ye, bũmb ned tʋbr sẽn nan ka wʋm ye. La bũmb sẽn nan ka wa ninsaal tagsgẽ ye, bũmb ning fãa Wẽnnaam sẽn segl neb nins sẽn nong bãmbã yĩnga.</verse>
				<verse number="10">Wẽnnaam vẽnega yam kãng ne tõndo, Sɩɩg-sõng maasem yĩnga. Bala, Sɩɩgã feesda bũmb fãa, baa ne bũmb nins sẽn solg hal Wẽnnaam pʋgẽ.</verse>
				<verse number="11">Dẽ wã, ãnna n be ninsaalb sʋk n mi ninsaal yelle, tɩ ka ninsaal sɩɩg sẽn be a pʋgẽ wã? Woto me, ned baa a yen ka mi Wẽnnaam yelle, sã n ka Wẽnnaam Sɩɩgã ye.</verse>
				<verse number="12">Tõnd yaool n ka deeg dũni sɩɩg ye, la yaa Sɩɩg sẽn yit Wẽnnaam nengẽ, tɩ tõnd tõe n bãng bũmb nins Wẽnnaam sẽn kõ tõndo, b nimbãan-zoeerã yĩnga.</verse>
				<verse number="13">Tõnd sẽn gomd bõn-kãens yellã, ka ne goam sẽn yit ninsaal yam pʋgẽ ye, la yaa ne goam Wẽnnaam Sɩɩgã sẽn kõta, n dɩkd yɛl sẽn ya sɩɩg yɛl n bilgd neb sẽn tagsd sɩɩg yɛlã yelle.</verse>
				<verse number="14">La ninsaal sẽn ya yĩng neongã ka tõe n deeg bũmb nins sẽn yit Wẽnnaam Sɩɩgã nengẽ wã ye, bala, b yaa yalemd ne yẽnda. La a ka tõe n bãng-b ye, bala, yaa ne Sɩɩg-sõngã la ned tagsd b yelle.</verse>
				<verse number="15">La ned ning sẽn tagsd sɩɩgã yɛlã, yẽnda yẽ tagsda bũmb fãa yelle, la ned baa a yen ka bʋʋd yẽnda bʋʋd ye.</verse>
				<verse number="16">Sɩd me, ãnna soab n bãng Zu-soabã tagsg n na n sagl-ba? La ne tõndo, tõnd tara Kirist tagsgo.</verse>
			</chapter>
			<chapter number="3">
				<verse number="1">Sã n ya ne maam, m ba-biisi, mam ka tõog n gom ne yãmb wa neb sẽn tagsd sɩɩgã yell ye, la yaa wa ne neb sẽn vɩ yĩng sakr pʋgẽ, wall kom-bõoneg Kirist pʋgẽ.</verse>
				<verse number="2">Mam ka kõ yãmb rɩ-taok ye, yaa bĩisim, bala, yãmb pʋgã da ka tõe rɩ-taok ye. La baa ne moasã me, yãmb pʋsã ket n ka tõe-a ye, bala, yãmb ket n tũuda yĩngã ratem.</verse>
				<verse number="3">Sũ-kiirã ne ka-wʋmd-taabã sẽn be yãmb sʋkã, dẽ yĩnga, yãmb ka neb sẽn sakd yĩngã ratem, la y kẽnd wa ninsaal sẽn maandã sɩda?</verse>
				<verse number="4">Ned a yen sã n yeel tɩ yẽ yaa a Poll karen-biiga, tɩ ned a to yeel tɩ yẽ yaa a Apolos karen-biiga,</verse>
				<verse number="5">ka ninsaalemd la rẽnda sɩda? A Apolos yaa bõe, t'a Poll ya bõe? Bãmb yaa tʋmtʋmdb bal Wẽnnaam sẽn tall n kɩt tɩ yãmb tẽ a Zezi, n zems ne Zu-soabã sẽn tees yãmb a soaba.</verse>
				<verse number="6">Maam n sele, t'a Apolos zãgs koom, la yaa Wẽnnaam n kɩtd tɩ koodã bɩtẽ.</verse>
				<verse number="7">Woto, ka ned ning sẽn sel-a wã la bũmb ye. Ka ned ning sẽn zãgs-a koomã me n ya bũmb ye. Yaa Wẽnnaam, soab ning sẽn kɩtd-a tɩ koodã bɩtẽ wã n ya bũmbu.</verse>
				<verse number="8">Ned ning sẽn sel-a wã, la ned ning sẽn zãgs-a koomã yaa yembr bala, la ned fãa na n deega a keoor wa zems a tʋʋmde.</verse>
				<verse number="9">Bala, tõnd yaa tʋmd-n-taas ne Wẽnnaam. Yaa yãmb la Wẽnnaam Pʋʋgo, Wẽnnaam roogo.</verse>
				<verse number="10">Wẽnnaam nimbãan-zoeerã b sẽn maana yĩnga, mam yẽbga roogã wa tãn-met sẽn tar yam, la ned a to waa n mee yẽbgrã zugu. La bɩ ned fãa gũus ne a sẽn met to-to yẽbgrã zugã.</verse>
				<verse number="11">Bala, ned baa a yen ka tõe n yẽbg yẽbgr a to tɩ ka sẽn be-a wã ye, sẽn dat n togs t'a Zezi Kirist bala.</verse>
				<verse number="12">La ned sã n me yẽbg-kãng zug ne sãnem, wall wanzuri, wall kug buud sẽn be yõodo, wall raoogo, wall yamdo, wall moodo, ned fãa tʋʋmd na n pukame.</verse>
				<verse number="13">Bala, daarã na n kɩtame tɩ b bãng-a. Tɩ bõe bugmẽ la ned fãa Tʋʋmd na n puki, la bugmã na n maka ned fãa tʋʋmd n ges a sẽn ya ne bũmb ninga.</verse>
				<verse number="14">Bugmã sã n ka rɩ tʋʋmd ned sẽn maan yẽbg-kãng zugã, sẽn tʋm-a wã na paam keoore.</verse>
				<verse number="15">La bugmã sã n dɩ tʋʋmd ning ned sẽn maane, na n yɩɩ bõn ne a soaba. Soab kãng na n paama fãagre, la a na yɩɩ wa ned sẽn pɩʋʋg bugum n põse.</verse>
				<verse number="16">Yãmb zɩ tɩ yãmb yaa Wẽnnaam roogo, la tɩ Wẽnnaam sɩɩgã bee yãmb pʋgẽ laa?</verse>
				<verse number="17">Ned sã n sãam Wẽnnaam doogã, Wẽnnaam na n sãam a soaba. Bala, Wẽnnaam doogã welga toore, la yaa yãmb la ro-kãnga.</verse>
				<verse number="18">Bɩ ned da belg a meng ye. Ned yãmb sʋkã sã n tagsd t'a tara dũni yam, bɩ a lebg yalma, t'a tõe n lebg yam soaba.</verse>
				<verse number="19">Bala, dũni yam yaa yalemd wẽnnaam taoore. Dẽ n kɩt tɩ b gʋls n yeel tɩ: Wẽnnaam yõkda yam dãmbã b sɩlmẽ wã.</verse>
				<verse number="20">B leb n gʋlsame n yeel tɩ: Zu-soabã mii yam dãmba sẽn tagsd n lebd zĩig ninga, n miẽ tɩ b tagsgã yaa zaalem bala.</verse>
				<verse number="21">Dẽ, bɩ ned baa a yen da teeg ned n na n bao waoogr ye. Bala, bũmba fãa yaa yãmb dẽnda.</verse>
				<verse number="22">A Poll woo, a Apolos woo, a Sefas woo, dũni wã woo, vɩɩma woo, kũuma woo, bũmb nins sẽn be moasã wã woo, bũmb nins sẽn wat taoorã woo, fãa yaa yãmb dẽnda.</verse>
				<verse number="23">Tɩ yãmb ya Kirist rẽnda, tɩ Kirist ya Wẽnnaam dẽnda.</verse>
			</chapter>
			<chapter number="4">
				<verse number="1">Woto yĩnga, ges-y tõnd wa Kirist tʋmtʋmdba, Wẽnnaam sẽn ning b yel-soalmã yell b nusẽ.</verse>
				<verse number="2">B sẽn dat bũmb ning yel-gɛtb nengẽ bala, yaa tɩ b yã tɩ b maanda sɩd ne b tʋʋmde.</verse>
				<verse number="3">Ne maam, ka yell ne maam tɩ yãmba, wall dũni bʋ-kaoodb bʋ mam bʋʋd ye. Mam me ka kaood n meng bʋʋd ye, bala, bũmb ka zɩsg mam sũurã ye.</verse>
				<verse number="4">La ka rẽnda yĩng la mam zemsɩ ye. Sẽn kaood-a mam bʋʋd yaa Zu-soabã.</verse>
				<verse number="5">Woto yĩnga, da kao-y bũmb baa fɩ bʋʋd tɩ wakatã nan ka ta ye, tɩ Zu-soabã waoong nan ka ta ye. Bãmb sã n wa, b na n puka bũmb ning sẽn solg lik pʋgẽ wã, la b na n kɩtame tɩ bũmb nins nebã sẽn dag n saag b sũyã pʋsẽ wã pugsi. Wakat kãnga, Wẽnnaam n na n pẽg ned kam fãa.</verse>
				<verse number="6">M ba-biisi, mam dɩka mams kãens n bilg maam ne a Apolos yellã, yãmb wʋmb yĩnga. Woto, tõnd yĩnga, yãmb na zãms n bãnge, n da wa n maan tɩ yõsg bũmb ning sẽn gʋlsã ye, la yãmb ned baa a yen ka na n tong ned a yen poore, n wa waoog a menga, n paoog ned a to wã ye.</verse>
				<verse number="7">Bala, bõe n welgd foo ne f taabã? Bõe la fo tar tɩ ka ned n kõ foom? La sã n yaa tɩ yaa ned n kõ foom, bõe tɩ f waoogd f meng wa f ka reeg-a ned nengẽ?</verse>
				<verse number="8">Yãmb zoee n tɩgame, yãmb zoee n yaa arzegs rãmba, yãmb sɩngame n dɩt naam tɩ tõnd kaẽ ye. Wẽnd na kɩt tɩ y sɩd rɩ naam, tɩ tõnd me tõe n naag yãmb n dɩ naamã.</verse>
				<verse number="9">Bala, mam tẽedame tɩ Wẽnnaam kɩtame tɩ tõnd sẽn ya tʋmtʋmdba yɩ neba fãa zʋʋre, la neb bʋʋd sẽn kao tɩ b zems kũum, b sẽn kɩt tɩ tõnd lebg bõn-gets dũni rãmb yĩnga, la malegs yĩnga, la ninsaalb yĩngã yĩnga.</verse>
				<verse number="10">Kirist yĩnga, tõnd yaa yalemba, la yãmb yaa yam dãmb Kirist pʋgẽ, tõnd yaa pãn-komsem dãmba, la yãmb tara pãnga. Yãmb bee waoogre, la tõnd paamda paoogre.</verse>
				<verse number="11">Hal tɩ ta moasã, kom la ko-yũudu, la naongo, la pãbre, la yeebg tara tõndo.</verse>
				<verse number="12">Tõnd tʋmda ne d nus n yaadẽ. Nebã tʋʋda tõndo, la tõnd ningd-b la barka. Neb namsda tõndo, la tõnd sakda rẽnda.</verse>
				<verse number="13">Hal tɩ ta moasã neb kãnegda tõndo, la tõnd belsda neba. Tõnd lebga wa sagd dũni neb nifẽ, ned baa a yen sẽn ka rata.</verse>
				<verse number="14">Mam ka gʋlsd yãmb yõwã n na n ning yãmb yãnd ye. Mam keoogda yãmba, yãmb sẽn ya m kom-nongdsã yĩnga.</verse>
				<verse number="15">Sɩd me, ba yãmb sã n paam tɛtb tus piig Kirist pʋgẽ, yãmb ka tar ba-rãmb wʋsg ye. Bala, yaa maam n dog yãmb Kirist Zezi pʋgẽ, koe-noogã maasem yĩnga.</verse>
				<verse number="16">Woto yĩnga, mam sagenda yãmba: Yɩ-y mam togs-n-taase.</verse>
				<verse number="17">Bõn-kãng yĩnga, mam tʋma m bi-nongr a Tɩmote sẽn maand sɩd Zu-soabã pʋgẽ wã yãmb nengẽ. Yẽ na n tẽega yãmb so-tũuds nins sẽn be Kirist pʋgẽ tɩ mam zãmsd nebã, zĩig fãa, wẽnd-dota fãa pʋsã.</verse>
				<verse number="18">Neb kẽer wuka b mense, wa mam sã n da ka tog n wa yãmb nengẽ ye.</verse>
				<verse number="19">La sã n taa Zu-soabã raabo, bilf sã n paase, mam na n waa yãmb nengẽ. Mam na n gesa wuk-m-mens rãmb kãens pãnga, la ka b goama yell ye.</verse>
				<verse number="20">Bala, Wẽnnaam soolma ka goam ye, la yaa pãnga.</verse>
				<verse number="21">Bõe la y rata? Y ratame tɩ m wa y nengẽ ne sãbsg bii, bɩ ne nonglem la ne sũ-bʋgsem yam?</verse>
			</chapter>
			<chapter number="5">
				<verse number="1">Wakat fãa, d wʋmdame tɩ b gomd dẽgd sẽn maand yãmb sʋkã yelle. Tʋʋm-dẽgd ning sẽn maand yãmb sʋkã, ned pʋs n pa yãt a buud bu-zemsã meng sʋk ye. Yaa woto hal tɩ baa yãmb ned a yembr tara a ba paga.</verse>
				<verse number="2">Tɩ yãmb yaool n wuk y mense. Yãmb ka maan sũ-sãoong wa kũum yĩnga, tɩ b tõe n yiis ned ning sẽn maan a woto wã yãmb sʋk ye.</verse>
				<verse number="3">Sã yaa ne maam, baa mam yĩngã sẽn ka be be ne yãmbã, la yaa m tagsgã n be ne yãmbã, mam zoee n kaoo ned ning sẽn maan-a yell kãngã wã bʋʋdo, wa m sã n da bee be.</verse>
				<verse number="4">Bala, Zu-soab a Zezi yʋʋrã yĩnga, yãmb ne mam tagsgã naaga taaba, ne tõnd Zu-soab a Zezi pãnga.</verse>
				<verse number="5">Bɩ b bas ned a woto a Sʋtãan nugẽ, t'a yĩngã na sãame, t'a sɩɩgã na paam fãagr Zu-soab a Zezi daarã.</verse>
				<verse number="6">Bũmb ning yãmb sẽn dɩkd n waoogd y mensã ka neer ye. Yãmb ka mi tɩ rã-bɩll bilf bal kɩtedame tɩ zom-nagd tõr wuk laa?</verse>
				<verse number="7">Yiis-y rã-bɩl-kʋdgã n bas y mens n lebg yɩlma, tɩ y tõe n yɩ zom-nagd-paalga, rã-bɩll sẽn ka be yãmb pʋgẽ wã yĩnga. Bala, b kʋʋ Kirist sẽn ya tõnd zʋʋg-n-basã maoongo.</verse>
				<verse number="8">Woto yĩnga, bɩ d maan kibsã, la da yɩ ne rã-bɩl-kʋdgo, wall ne zãmb la pʋ-toog rã-bɩll ye. Bɩ yɩ ne pʋ-peelem la sɩd bur sẽn ka rã-bɩlle.</verse>
				<verse number="9">Mam gʋlsa yãmb m sebrã pʋgẽ n yeel-y tɩ y da paam lagem-n-taar ne tʋʋm-dẽgd maandbã ye.</verse>
				<verse number="10">M ka yet tɩ y lak y mens zãng fasɩ ne dũni kãnga tʋʋm-dẽgd maandbã, wall ne yão-be-nebã, la kãag n kõ m meng rãmba, wall wẽnd-naands pʋʋsdbã ye. Sã n yaa rẽ, na n yɩ tɩlɛ tɩ y yi n bas dũni.</verse>
				<verse number="11">Mam sẽn gʋls yãmb bũmb ning moasã n yetẽ wã, yaa tɩ y ra paam lagem-n-taar ne ned ning sẽn yet t'a yaa yãmb ba-biiga, n yaool n maand tʋʋm-dẽgdo, wall a ya yão-be-neda, wall wẽnd-naands pʋʋsda, wall nin-tʋʋda, wall ned neng sẽn yilimd ne rãam, wall kãag n kõ m meng soab ye. Bɩ y pʋs n da naag ned a woto n dɩ ye.</verse>
				<verse number="12">Bõe tɩ m na n kao kɛɛng neb bʋʋdo? Ka neb nins sẽn be ne yãmbã bʋʋd la yãmb kaood sɩda?</verse>
				<verse number="13">Wẽnnaam n na n kao kɛɛng nebã bʋʋdo. Gʋls-sõmyã yetame tɩ: Dig-y nin-wẽngã n yiis y sʋka.</verse>
			</chapter>
			<chapter number="6">
				<verse number="1">Yãmb ned sã n tar yell ne ned a to, a saagd n kẽnda neb nins sẽn ka sakd Wẽnnaama nengẽ n bʋ-ne-a bii, bɩ yaa tẽedbã nengẽ?</verse>
				<verse number="2">Yãmb ka mi tɩ nin-sõamy wã na n kaoo dũni bʋʋd laa? La sã n yaa tɩ yaa yãmb n na n kao dũni wã bʋʋdo, dẽ yĩnga, yaa paoogr ne yãmb tɩ kao yɛl sẽn ka a woto bʋʋd sɩda?</verse>
				<verse number="3">Yãmb ka mi tɩ tõnd na n kaoo malegsã bʋʋd laa? Bõe tɩ tõnd ka na n kao vɩ-kãngã yɛlã bʋʋdo?</verse>
				<verse number="4">Yãmb sã n yaool n tar yɛl ne taab vɩ-kãngã yɛl poorẽ, yaa neb nins wẽnd-doogã sẽn ka gomd b yellã la yãmb kɩted tɩ b kao bʋʋdã.</verse>
				<verse number="5">Mam yeta woto n na n ning yãmb yãnde. Dẽ, ned ba yen ka be yãmb sʋkã n tar yam n tõe n bʋ yɛl nins sẽn be a ba-biisã sʋkã bʋʋd wɛ?</verse>
				<verse number="6">Ba-biig bʋʋda ne ba-biig a to neb sẽn ka tẽedb taoore.</verse>
				<verse number="7">Yãmb sẽn bʋʋd ne taabã zoe n yaa kongr yãmb yĩnga. Bõe tɩ yell sã n ka zemse, yãmb ka yõkd y mens n tʋk-a? Bõe tɩ yãmb ka basd bal tɩ b dɩk bũmb yãmb sẽn so?</verse>
				<verse number="8">Yaa yãmb n maand sẽn ka zemse, la y fãad neb a taaba, la yaa yãmb ba-biisi.</verse>
				<verse number="9">Yãmb zɩ tɩ neb nins sẽn maand sẽn ka zemsã ka na n paam Wẽnnaam soolem wa b rogem-pʋɩɩr laa? Da belg-y y mens ye. Tʋʋm-dẽgd maandbã, wẽn-naands pʋʋsdbã, nin-yoaadbã,</verse>
				<verse number="10">wẽng maandbã, raopã wall pagb sẽ gãe taabã, wagda wã, yão-beed dãmba, sẽn yũud-b rãam n tũubdẽ wã, nin-tʋʋdbã, fãadbã, baa a yen kõn paam Wẽnnaam soolma wa a dogem-pʋɩɩr ye.</verse>
				<verse number="11">Yãmb neb kẽer yaool n dag n yaa a woto. La yãmb paama pekre, b kɩtame tɩ yãmb lebg sõama, b kɩtame tɩ yãmb zemse, tõnd Zu-soab a Zezi Kirist yʋʋrã maasem yĩnga, la ne tõnd Wẽnnaamã Sɩɩg pãnga.</verse>
				<verse number="12">Mam tara noor tɩ maan bũmb fãa, la ka bũmba fãa n be yõod ye. Mam tara noor tɩ maan bũmb fãa, la mam ka na n sak n kẽ bũmb baa a yembr yemdẽ ye.</verse>
				<verse number="13">Rɩɩb yaa pʋg yĩnga, la pʋg yaa rɩɩb yĩnga. La Wẽnnaam na n sãama b yiiba fãa. Yĩngã ka tʋʋm-dẽgd yĩng ye, a yaa Zu-soabã yĩnga, la Zu-soabã yaa yĩngã yĩnga.</verse>
				<verse number="14">Wẽnnaam, sẽn vʋʋg-a Zu-soabã na n vʋʋga tõnd me ne b meng pãngã.</verse>
				<verse number="15">Yãmb zɩ tɩ yãmb yĩnga yaa Kirist will laa? Dẽ wã, mam na n dɩka Kirist wilã n kɩt tɩ lebg pʋg-yoodr willi?</verse>
				<verse number="16">Nokoeemd ka be tɩ yaa ayo ye. Yãmb zɩ tɩ ned sẽn lagem ne pʋg-yoodr lebga yĩng a yembr ne-a laa? Bala, b yeelame tɩ: Bãmb b yiibã na n lebga yĩng a yembre.</verse>
				<verse number="17">La ned ning sẽn loe ne Zu-soabã lebgda sɩɩg a yembr ne bãmba.</verse>
				<verse number="18">Zoe-y yoobo. Yel-wẽnd a to ninsaal sẽn maand ka be a yĩngã pʋgẽ ye. La ned ning sẽn maand yoob beegda a meng yĩnga.</verse>
				<verse number="19">Yãmb zɩ tɩ yãmb yĩnga yaa Sɩɩg-sõng roogo, Sɩɩg-sõng yãmb sẽn deeg Wẽnnaam nengẽ, la tɩ yãmb ka leb n so y meng laa?</verse>
				<verse number="20">Bala, b lebs n daa yãmb toogo. Woto yĩnga, waoog-y Wẽnnaam ne y yĩngã la ne Sɩɩgã sẽn ya Wẽnnaam dẽndã.</verse>
			</chapter>
			<chapter number="7">
				<verse number="1">Ne bũmb ning yãmb sẽn gʋls maam n gom a yellã, yaa sõama rao yĩng t'a ra sɩɩs pag ye.</verse>
				<verse number="2">La sẽn na yɩl tɩ ned ra maan yoobo, bɩ ned fãa paam a paga, tɩ pag fãa paam a sɩda.</verse>
				<verse number="3">Bɩ sɩdã kɩs pagã bũmb ning a sẽn tog n kis-a wã, la tɩ pagã me maan a woto ne a sɩdã.</verse>
				<verse number="4">Pag ka tar noor ne a mengã yĩng ye, yaa a sɩdã n tar noor ne. Rao wã me ka tar noor ne a mengã yĩng ye, yaa a pagã.</verse>
				<verse number="5">Bɩ ned fãa ra mong a to, sã n ka tɩ y zemsa taab noore, wakat bilf yĩnga, tɩ y tõe n paam weer n pʋʋs Wẽnnaam. Rẽ sã n loog bɩ y leb n bao taaba, t'a Sʋtãan da wa n mak yãmba, y sẽn ka tõe y meng yĩng ye.</verse>
				<verse number="6">Mam sẽn yet woto wã, ka tõog ye, yaa sore.</verse>
				<verse number="7">Mam datẽ lame tɩ raopã fãa yɩẽ wa maam. La ned fãa deegda a kũun Wẽnnaam nengẽ, t'a zagl rẽnd ya woto, t'a zagl me rẽnd ya bũmb a to.</verse>
				<verse number="8">Sã n ya neb nins sẽn ka yi kãadmã, la pʋgkõapã, mam yet-b lame tɩ b sã n kell n pa wa mam sẽn yaa a soabã, yaa sõama.</verse>
				<verse number="9">La b sã n ka tõe b mense, bɩ b kẽ kãadem. Bala, b sã n kẽ kãadmã n são b sẽn na n kẽnd tɩ wusdẽ.</verse>
				<verse number="10">La neb nins sẽn kẽ kãadmã, mam yet-b lame (la ka maam n yet-b ye, yaa Zu-soabã) tɩ pag da yi n bas a sɩd ye.</verse>
				<verse number="11">La a sã n yi n bas-a, bɩ a kell n zĩnd a yembre, wall a maneg a yell ne-a.</verse>
				<verse number="12">La neb a taabã, m yet-b lame, ka Zu-soabã ye: D ba-biig sã n tar pag t'a ka tẽeda, n yaool n sak n na n zĩnd ne yẽnda, bɩ a ra rig-a ye.</verse>
				<verse number="13">La pag sã n tar sɩd t'a ka tẽeda, n yaool n sak n na n zĩnd ne yẽnda, bɩ a da rig-a ye.</verse>
				<verse number="14">Bala, pagã kɩtame t'a sɩdã sẽn ka tẽedã lebg nin-sõngo, la d ba-bi-raoogã me kɩtedame t'a pagã sẽn ka tẽedã lebg nin-sõngo. Sã n ka rẽ, yãmb kambã na n yɩɩ bõn-dẽgdo, tɩ b yaool n ya nin-sõamyã.</verse>
				<verse number="15">Sẽn ka tẽed-a wã sã n welge, bɩ a welge. Sã n yɩ a woto, bũmb ka loet ba-bi-raoogã bɩ ba-bi-poakã ne a to wã ye. Wẽnnaam boola tõnd tɩ d vɩɩmd laafɩ pʋgẽ.</verse>
				<verse number="16">Sɩd me, paga, fo na n yɩɩ wãn n bãng f sã n na n fãaga f sɩda? Walla, sɩda, fo na n yɩɩ wãn n bãng f sã n na n fãaga f pagã?.</verse>
				<verse number="17">Sẽn be bala, bɩ ned fãa kẽn wa pʋɩɩr ning Wẽnnaam sẽn pʋɩ n kõ-a wã, la wa boolg ning a sẽn paam Wẽnnaam nengẽ wã. Yaa woto la mam yet wẽnd-dotã fãa pʋgẽ tɩ b maane.</verse>
				<verse number="18">Wẽnnaam sẽn wa n bool yãmbã, sã n mikame tɩ y rag n ya zũnga, bɩ y kell n yɩ zũnga. La sã n yaa tɩ y rag n yaa moaaga, bɩ y ra kɩt tɩ b kẽes-y bãong ye.</verse>
				<verse number="19">Bãong kõom ka fɩ, la moonem me ka fɩ. Yaa Wẽnnaam noyã sakr la b geenda.</verse>
				<verse number="20">Bɩ ned fãa kell n pa wa a sẽn da ya to-to wakat ning a sẽn paam boolgã.</verse>
				<verse number="21">Wẽnnaam sẽn wa n bool foomã, rẽ tɩ f yaa yamba? Da maan yɩɩr ye. La f sã n tõe n paam lohorem, da bas tɩ loog ye.</verse>
				<verse number="22">Bala, yamb ning sẽn paam boolg Zu-soaba pʋgẽ, a lebga Zu-soaba burkĩna. Woto me, burkĩn ning b sẽn boolã yaa Kirist yamba.</verse>
				<verse number="23">B lebs n daa yãmb toogo. Bɩ y da le lebg ninsaalb yems ye.</verse>
				<verse number="24">M ba-biisi, bɩ ned kam fãa kell n pa n sẽn dag n ya to-to wakat ning b sẽn bool-a wã.</verse>
				<verse number="25">Sã n yaa ne pa-kuil-n-dãmba yelle, mam ka tar sẽn yit Zu-soabã nengẽ ye. Maam, ned Wẽnnaam sẽn kɩt t'a maand sɩd bãmb nimbãan-zoeerã yĩngã n wilgd m tagsgo.</verse>
				<verse number="26">Yɛl nins sẽn be moasã wã yĩnga, ad bũmb ning mam sẽn tẽed tɩ yaa sõama: Yaa sõama tɩ rao kell n yɩ a woto.</verse>
				<verse number="27">Fo tara paga? Da bao tɩ welg ne-a ye. Fo ka tar paga? Da bao pag ye.</verse>
				<verse number="28">Fo sã n yi kãadem, kõn yɩ yel-wẽnd ye. Pa-kuil sã n yi kãadem, kõn yɩ yel-wẽnd ye. La nin-bãmb na n paama sũ-sãamse, mam yaool n baooda yãmb sõngre.</verse>
				<verse number="29">M ba-biisi, (ad bũmb ning m sẽn yeta), mam yetame yaa: Weerã yaa koɛɛga. Sẽn sɩng ne moasã, bɩ neb nins sẽn tar pagbã yɩ wa neb sẽn ka tar pagba,</verse>
				<verse number="30">tɩ neb nins sẽn yãbd yɩ wa neb sẽn ka yãbdã, tɩ neb nins sẽn maand sũ-noogã yɩ wa neb sẽn ka maand sũ-noog ye, tɩ neb nins sẽn daad yɩ wa neb sẽn ka tar ye.</verse>
				<verse number="31">La tɩ neb nins sẽn zaeegd ne dũni wã yɩ wa b sẽn sɩd ka zaeegd ne-a. Bala, dũni kãnga sẽn ya to-to wã loogdame.</verse>
				<verse number="32">Mam yaool n datame tɩ yãmb yɩ neb sẽn ka maand yɩɩr ye. Ned ning sẽn ka yi-a kãadem, Zu-soabã yell n pak-a, a sẽn na n maan to-to n ta Zu-soabã yam.</verse>
				<verse number="33">Sẽn yi-a kãadem, dũni yɛl yell n pak-a, a sẽn na n maan to-to n ta a pagã yam.</verse>
				<verse number="34">La a pʋɩɩ zĩis a yiibu. Woto me pag sẽn ka tar sɩda, la pa-kuili, yaa Zu-soabã yell n pak-ba, tɩ b tõe n yi nin-sõamy b yĩngã pʋgẽ la b sɩɩgã pʋgẽ me. Sẽn kuil-a sɩda, dũni yɛl n pak-a, a sẽn na n maan to-to n ta a sɩda yam.</verse>
				<verse number="35">Mam sẽn gomd woto wã, yaa yãmb sõngr yĩnga. Ka tɩ bẽd yãmb ye, yaa sẽn na yɩl la yãmb maan sẽn zemse, n na n sõng-y tɩ y loe y meng ne Zu-soabã tɩ tak-tɩ-m-tak kaẽ ye.</verse>
				<verse number="36">Ned sã n tags t'a pa-kuil sã n yõsg sɩd wakat yaa yãnde, n dat n kuils-a, bɩ a maan a sẽn data. Rẽ ka yel-wẽnd ye. Bɩ d yi kãadem.</verse>
				<verse number="37">La sẽn yɛs-a kãenkãe, n mi a sẽn dat tɩ modgr kaẽ, yẽ sã n yãk yam a sũurẽ t'a na n basa a biig a yiri, soab kãng maana neere.</verse>
				<verse number="38">Woto, sẽn kõ-a a biig sɩd maana neere, sẽn ka kõ-a a biig sɩd maan-neer n yɩɩda.</verse>
				<verse number="39">Pag loee ne a sɩda, a sɩdã vɩɩm tɛka. La a sɩdã sã n ki, a tara noor tɩ leb n kuil ned ning a sẽn data, la sẽn be, tog n yɩɩ Zu-soabã pʋgẽ.</verse>
				<verse number="40">La ne maam, mam yetame t'a sã n kell n pa a woto, a sũur na yɩ noog n yɩɩda. Maam me yaool n tẽedame tɩ m tara Wẽnnaam Sɩɩgã.</verse>
			</chapter>
			<chapter number="8">
				<verse number="1">Sã n yaa ne maand nins sẽn kʋ tẽn-kugã nemdã yelle, tõnd fãa miime tɩ d tara bãngre. (Bãngr wata ne wuk-m-menga, la nonglem sõngdame.</verse>
				<verse number="2">Ned sã n tagsd t'a mii bũmbu, a ket n ka mi tɩ sek ye.</verse>
				<verse number="3">La ned sã n nong Wẽnnaam, Wẽnnaam mi-a lame).</verse>
				<verse number="4">Sã n yaa ne maandã b sẽn kʋ wẽn-naandsã nemd wãbr yelle, tõnd miime tɩ wẽn-naandg ka be dũni ye, la tɩ Wẽnnaam a yen bal n be.</verse>
				<verse number="5">Bala, baa ne bũmb nins sẽn be yĩngr wall tẽng zug tɩ b boond tɩ wẽnnaam-dãmbã (la wẽnnaam-dãmba ne zu-soben-dãmba sõor waooga).</verse>
				<verse number="6">Ne tõndo, Wẽnnaam a yen bal n be, n ya ba. Bũmb fãa yita bãmb nengẽ, tõnd yaa bãmb dẽnda. La zu-soab a yen tãa n be, a Zezi Kirist, soab ning maasem yĩng bũmb fãa sẽn be, la tõnd sẽn be.</verse>
				<verse number="7">La ka neba fãa n mi bõn-kãng ye. Sɩd me, neb kẽer yam sẽn ket n togl ne Wẽn-naandsã yellã wãbda nem-kãens sẽn yɩ maoongã. La bũmb kãng rẽgemda bãmb sũ-bãngrã sẽn ka pãngã.</verse>
				<verse number="8">Ka rɩɩb n na n pẽneg tõnd ne Wẽnnaam ye: Tõnd sã n ka rɩt-a, bũmb ka paoog tõnd ye. La tõnd sã n n dɩt-a, a ka paasd tõnd fʋɩ.</verse>
				<verse number="9">Baoosgo, bɩ y gũus tɩ yãmb lohormã da wa n lebg kug-lakdg neb nins sẽn ka pãnga yĩng ye.</verse>
				<verse number="10">Bala, ned sã n yã foom a tar bãngrã tɩ f zĩ wẽn-naandg karen-doogẽ n dɩtẽ, rẽ yĩnga, a sũ-bãngrã sẽn ka pãngã ka na n kɩt t'a me wãb maand sẽn kʋ wẽn-naandsã nemdo?</verse>
				<verse number="11">Woto, fo bãngrã kɩtame tɩ ka pãng soabã, ba-biig ning Kirist sẽn ki a yĩngã sãame.</verse>
				<verse number="12">Fo sã n maan yel-wẽnd a woto n beeg f ba-biisã, tɩ b sũ-bãngrã sẽn ka pãngã lak foom, fo beega Kirist.</verse>
				<verse number="13">Yaa woto n kɩt tɩ rɩɩb sã n ya kug-lakdg m ba-biig yĩnga, mam kõn leb n wãb nemd lae-lae, tɩ m da wa n kɩt tɩ m ba-biig lʋɩ ye.</verse>
			</chapter>
			<chapter number="9">
				<verse number="1">Mam ka tar lohorem laa? Mam ka tẽn-tʋmd laa? Mam ka yã d Zu-soab a Zezi laa? Yãmb ka mam tʋʋmd Zu-soabã pʋgẽ biis laa?</verse>
				<verse number="2">Mam sã n ka tẽn-tʋmd neb kẽer yĩnga, mam yaa tẽn-tʋmd yãmb yĩnga. Yãmb yaa mam sẽn ya Zu-soabã tẽn-tʋmdã tʋʋmd kaset bãnde.</verse>
				<verse number="3">Gomd ning mam sẽn tar n leokd neb nins sẽn bʋʋd ne maama yaa woto.</verse>
				<verse number="4">Tõnd ka tar noor tɩ dɩ la d yũ laa?</verse>
				<verse number="5">Tõnd ka tar noor tɩ peeg d tão n maan d paga, wa tẽn-tʋmdb a taaba, la Zu-soabã ba-bi-raopa la a Sefas sẽn maanã laa?</verse>
				<verse number="6">Bɩ yaa maam bal ne a Barnabas n ka tar noor tɩ tʋme?</verse>
				<verse number="7">Ned a ãe n be sodaarẽ la a get a meng yelle? Ãnna n send nasaar sãbga, n ka rɩt a biisi? Ãnna n kɩɩmd rũms n ka yũud b bĩisim?</verse>
				<verse number="8">Dẽ yĩnga, yaa mam sẽn ya ninsaalã yĩng la m gomd a woto? Tõogã meng ka gomd a woto sɩda?</verse>
				<verse number="9">Bala, b gʋlsa a Moyiis tõogã pʋgẽ n yeele: Naaf ning sẽn pãbd-a koodã zɛɛgẽ wã, da ning a noor yʋk ye. Naafã yell n pak Wẽnnaam bii?</verse>
				<verse number="10">Bɩ yaa tõnd yĩng bal la b gom-yã? N-ye! Yaa tõnd yĩng la b gʋls rẽnda. Sẽn kood-a tog n koo ne saagre, la sẽn pãbd-a koodã me tog n pãbda ne saagr t'a na n paama a pʋɩɩre.</verse>
				<verse number="11">Sã n yaa tɩ tõnd bʋda sɩɩgã arzegs yãmb yĩnga, rẽ yĩnga, tõnd sã n tigsd yãmb arzegsã, yõsgame sɩda?</verse>
				<verse number="12">Neb a taab sã n dɩt yãmb yõodo, ka tõnd n pʋs n tog n dɩ n yɩɩda? La tõnd ka maan wa noor ning d sẽn tarã ye. Ayo, tõnd sakda fãa, tɩ d da wa ning gɩdgr Kirist koe-noogã taoor ye.</verse>
				<verse number="13">Yãmb ka mi tɩ neb nins sẽn maand-b Wẽnnaam tʋʋmdã, wẽnd-doogã n dɩlgdba, la tɩ neb nins sẽn tʋmd tẽn-kugrẽ wã paamda pʋɩɩr bũmb nins b sẽn yõogd tẽn-kugrã zugã pʋgẽ laa?</verse>
				<verse number="14">Woto me, Zu-soabã kõo noor tɩ koe-noogã dɩlg neb nins sẽn moond koe-noogã.</verse>
				<verse number="15">Ne maam, mam ka tʋm ne no-kãens baa a yembr ye, la mam ka gʋlsd a woto tɩ y na kõ-m ye. Bala, mam sẽn kiid n são... Ned baa a yen kõn yiis waoogr ning mam sẽn tar yel-kãng pʋgẽ wã ye.</verse>
				<verse number="16">Ne maam, tɩ moon koe-noogã ka waoogr baoob ye. Wẽnnaam n yet-m tɩ m moone. Mam sã n ka moon koe-noogã, toog n na n paam maam.</verse>
				<verse number="17">Mam sã n moon ne yamleoogo, mam paamda a keoore. La mam sã n moon-a modgr yĩnga, yaa tʋʋmd b sẽn dogl m zugu.</verse>
				<verse number="18">Mam keoor la bʋgo? Yaa tɩ m sã n moond koe-noogã, bɩ m moon-a zaalem, n ka deeg bũmb nins koe-noogã sẽn kõt maam ne-wã ye.</verse>
				<verse number="19">Bala, baa ned a yen sẽn ka so maamã, mam maana m meng tɩ yɩ neba fãa tʋmtʋmda, tɩ m tõe n paam neb fãa sõor m sẽn tõe n paam n yɩɩda.</verse>
				<verse number="20">Ne Zuif-rãmbã, mam yɩɩ wa Zuif, tɩ m tõe n paam-ba. Ne neb nins a Moyiis tõogã sẽn loe wã, mam yɩɩ wa ned a Moyiis tõogã sẽn loe, la a Moyiis tõogã yaool n ka loe maam, tɩ m tõe n paam neb nins tõogã sẽn loe wã.</verse>
				<verse number="21">Ne neb nins sẽn ka be tõogã pʋgẽ wã, mam yɩɩ wa ned sẽn ka be tõogã pʋgẽ ye, la mam mengã yaool n ka ned sẽn be Wẽnnaam tõogã poorẽ ye, mam bee Kirist tõogã pʋgẽ, tɩ m tõe n paam neb nins sẽn ka be tõogã pʋgẽ wã.</verse>
				<verse number="22">Ne neb nins sẽn be pãn-komsem pʋgẽ wã, mam yɩɩ pãn-komsem soaba, tɩ m tõe n paam pãn-komsem dãmbã. Mam maana m meng tɩ yɩ bũmba fãa naaba fãa yĩnga, tɩ sẽn wa n ya neng ning fãa, bɩ m fãag neb kẽere.</verse>
				<verse number="23">Mam maanda bũmba fãa koe-noogã yĩnga, tɩ m tõe n paam pʋɩɩr a pʋgẽ.</verse>
				<verse number="24">Yãmb zɩ tɩ neb nins sẽn zoet zoeesã zĩigẽ wã, nebã fãa n zoeta, la tɩ yaa nin yen tãa n deegd keoorã laa? Bɩ y zoe y sẽn na zoe to-to n paam keoorã.</verse>
				<verse number="25">Ned ning sẽn yõgd maoor modgda a meng n basd bũmb kẽere. Bãmb maanda a woto n dat maanf sẽn sãamda, la tõnd maandame n dat maanf sẽn ka sãamd ye.</verse>
				<verse number="26">Mam yẽ, mam zoetame, la ka wa ned sẽn ka mi a sẽn dabdẽ ye. Mam lobda nug-gila, la ka tɩ pãb pemsem ye.</verse>
				<verse number="27">Ayo, mam namsda m yĩngã sõama, n kɩted t'a sakd-ma, m sẽn zoet dabeem tɩ mam sẽn moon neb a taabã, bɩ b da wa n yeel tɩ mam ka zems ye.</verse>
			</chapter>
			<chapter number="10">
				<verse number="1">M ba-biisi, mam ka rat tɩ yãmb zɩ yel-kãngã ye. Tõnd ba-rãmba fãa zĩnda sawadgã tẽngre, b fãa pɩʋʋga ko-kãsengã pʋga,</verse>
				<verse number="2">a Moyiis pʋgẽ, b fãa paama lisg sawadgã ne ko-kãsengã pʋgẽ,</verse>
				<verse number="3">b fãa rɩɩ sɩɩg rɩɩb a yembre,</verse>
				<verse number="4">la b fãa yũu sɩɩg bõn-yũudl a yembre. Bala, b fãa ra yũuda koom sẽn yit pĩig sẽn da pʋgd bãmbã pʋgẽ, la pĩ-kãng ra yaa Kirist.</verse>
				<verse number="5">La bãmb neb wʋsg ka ta Wẽnnaam yam ye, bala, b kii weoogẽ wã.</verse>
				<verse number="6">Bõn-kãens yaa mamsg tõnd yĩnga, tɩ tõnd da wa paam datem-wẽns wa bãmb sẽn da paamã ye.</verse>
				<verse number="7">Da yɩ-y wẽn-naands pʋʋsdb wa bãmb neb kẽer sẽn dag n yɩ, tɩ b gʋls n wilgã. B yeelame yaa: Nebã zĩndame n na n dɩ la b yũ. Rẽ poore, b yikame n na n noog b sũuri.</verse>
				<verse number="8">Tɩ d da maan rẽgd wa bãmb neb kẽer sẽn maane, tɩ neb tus pisi la a tã ki daar a yembrã ye.</verse>
				<verse number="9">Tɩ d da mak Zu-soabã wa bãmb neb kẽer sẽn mak-ba, tɩ wiis sãam-ba ye.</verse>
				<verse number="10">Da yẽgem-y wa bãmb neb kẽer sẽn maane, tɩ sãamdã sãam-ba ye.</verse>
				<verse number="11">Bõn-kãens paama bãmba, tɩ yɩ mamsgo, la b gʋlsame n na n keoog tõnd dãmb sẽn mi tɩ wakatã taa a saabã.</verse>
				<verse number="12">Woto yĩnga, bɩ ned ning sẽn tagsd t'a yasa yĩngrã gũus n da wa lʋɩ ye.</verse>
				<verse number="13">Makr baa a yen sẽn nan ka mak ninsaal ka mak yãmb ye. Wẽnnaam yaa sɩd maanda, la b ka na n sak tɩ yãmb paam makr sẽn yɩɩd y pãng ye. La makr sã n wa, Wẽnnaam na n n kõo yãmb maane y sẽn na maan n yi, tɩ yãmb tõe yals makrã pʋgẽ.</verse>
				<verse number="14">Woto yĩnga, m Zo-nongdse, zoe-y wẽn-naands pʋʋsgo.</verse>
				<verse number="15">Mam sẽn gomd ne yãmbã, yaa wa ne neb yam sẽn vɩ. Yãmb mens tags bũmb ning mam sẽn yetã yelle.</verse>
				<verse number="16">Bark bõn-yũudlã tõnd sẽn ningd barkã, a ka kɩted tɩ tõnd paam lagem-n-taar ne Kirist zɩɩmã sɩda? Burã tõnd sẽn kaoodã, a ka kɩted tɩ tõnd paam lagem-n-taar ne Kirist yĩngã sɩda?</verse>
				<verse number="17">Burã sẽn ya a yembrã, tõnd sẽn ya wʋsgã, d yaa yĩng a yembre. Bala, tõnd fãa wãbda bur a yembre.</verse>
				<verse number="18">Ges-y neb nins sẽn ya Israyɛl neb ne yĩng yellã: Neb nins sẽn wãbd dũms nins b sẽn tall n maan maandã nemdã, b ka tar lagem-n-taar ne tẽn-kugrã sɩda?</verse>
				<verse number="19">Mam yetame tɩ bõe? Mam yetame tɩ maandã sẽn kʋ wẽn-naandsã nemdã yaa bũmb laa? Bɩ tɩ wẽn-naandg yaa bũmbu? Baa bilfu.</verse>
				<verse number="20">Maoongã sẽn kʋʋdã, yaa zĩn-dãmb yĩnga, la ka Wẽnnaam yĩng ye. La mam yaool n ka rat tɩ yãmb paam lagem-n-taar ne zĩn-dambã ye.</verse>
				<verse number="21">Ka tõe n yũud Zu-soabã bõn-yũudlã, la y yũud zĩn-dãmbã me rẽnd ye. Yãmb ka tõe n naag n dɩt Zu-soabã dɩɩbo, la y le naag n dɩt zĩn-dãmb dɩɩb ye.</verse>
				<verse number="22">Dẽ yĩnga, tõnd datame tɩ Zu-soabã sũ-kiir yik laa? Dẽ yĩnga, tõnd pãng yɩɩda bãmb laa?</verse>
				<verse number="23">Noor beeme tɩ maan fãa, la ka bũmb fãa n be yõod ye. Noor beeme tɩ maan bũmb fãa, la ka fãa n sõngd ye.</verse>
				<verse number="24">Bɩ ned baa a yen da bao a meng sõngr ye, a bao a to rẽnda.</verse>
				<verse number="25">Sũur kaset yĩnga, bɩ y rɩ bũmb ning fãa sẽn koosd raagẽ, n da sok a kibar ye.</verse>
				<verse number="26">Bala, tẽngã yaa Zu-soabã n so, la bũmb nins fãa sẽn be a pʋgẽ wã me, yaa bãmb n so.</verse>
				<verse number="27">Ned sẽn ka tẽed sã n bool yãmb tɩ y wa rɩ, tɩ yãmb sak n kẽnge, sũur kaset yĩnga, bɩ y rɩ bũmb ning fãa a sẽn kõt yãmbã, n da sok a kibar ye.</verse>
				<verse number="28">La ned sã n yeel yãmb tɩ: Yõwã yɩɩ maoongo, bɩ y ra rɩ, soab ning sẽn pĩnd n wilg yãmbã yĩnga, la sũur yĩng me.</verse>
				<verse number="29">Mam sẽn gomd sũur kasetã yellã, ka yãmb sũur kasetã ye, yaa ned a to wã rẽnda. Sɩd me, bõe yĩng tɩ sũur kaset sẽn ka mam dẽnd na n wa kao mam lohorem bʋʋdo?</verse>
				<verse number="30">Mam sã n pʋʋs Wẽnnaam bark la m dɩ, bõe yĩng tɩ b na n kãn maam ne bũmb ning mam sẽn pʋʋs bark a yĩnga?</verse>
				<verse number="31">Yãmb sã n dɩtẽ, wall y yũuda, wall bũmb ning fãa y sẽn maanda, maan-y fãa Wẽnnaam waoogr yĩnga.</verse>
				<verse number="32">Da yɩ-y kug-lakdg sẽn ka-b Zuif-rãmbã yĩnga, wall Zuif-rãmbã yĩnga, wall Wẽnnaam nin-tũusdsã yĩng ye.</verse>
				<verse number="33">Wa mam me sẽn maand sẽn noom nebã, n ka baood m meng nafre, la yaa neb wʋsgã rẽndã, tɩ b tõe n paam fãagrã.</verse>
			</chapter>
			<chapter number="11">
				<verse number="1">Yɩ-y mam togs-n-taase, wa mam meng sẽn ya Kirist togs-n-taagã.</verse>
				<verse number="2">Mam pẽgda yãmba, yãmb sẽn tẽr mam yell bũmb fãa pʋgẽ wã yĩnga, la tɩ yãmb sakd bũmb nins mam sẽn yeel yãmb tɩ y maanã.</verse>
				<verse number="3">Mam yaool n datame tɩ yãmb bãng tɩ Kirist yaa dao fãa Zu-soaba, la dao yaa pag zu-soaba, la tɩ Wẽnnaam yaa Kirist Zu-soaba.</verse>
				<verse number="4">Rao ning fãa sẽn lud a zug n pʋʋs wall a togs bãngr goam paoogda a Zu-soabã.</verse>
				<verse number="5">La pag fãa sẽn ka lud a zug n pʋʋs wall a togs bãngr goam paoogda a Zu-soabã. Yaa wa a sẽn põng a zugu.</verse>
				<verse number="6">Pag sã n ka teeg a zug peende, bɩ a wõrs a zoobdã me. La sã n yaa tɩ pag zoobd wõrsg wall a zug põngr yaa yãnde, bɩ a teeg peende.</verse>
				<verse number="7">Dao ka tog n teeg peend ye, a sẽn ya Wẽnnaam ziir la b wẽnegã yĩnga. La pag yaa dao ziiri.</verse>
				<verse number="8">Sɩd me, ka pag la b yãk n naan dao ye, la yaa dao la b yãk n naan paga.</verse>
				<verse number="9">La b ka naan dao pag yĩng ye, yaa pag la b naan dao yĩnga.</verse>
				<verse number="10">Dẽ n kɩt tɩ pag tog n ning ned sẽn so-a yẽ wã bãnd a zugẽ, malegsã yĩnga.</verse>
				<verse number="11">Baoosgo, Zu-soabã pʋgẽ, pag ka be tɩ rao kaẽ ye, la rao ka be tɩ pag kaẽ ye.</verse>
				<verse number="12">Bala, a wa b sẽn yãk rao pʋgẽ n naan pagã, yaa pag me n dog daoa, la fãa yita Wẽnnaam nengẽ.</verse>
				<verse number="13">Yãmb mens tags n gese, rẽ yĩnga, segdame tɩ pag pʋʋs Wẽnnaam n ka teeg a zug peende?</verse>
				<verse number="14">Vɩɩmã meng sẽn ya to-to wã ka zãmsd tõnd tɩ yaa yãnd ne rao tɩ paam zoob-wogdo,</verse>
				<verse number="15">la tɩ pag sã n tar zoob-wogdo bee neer ne-a sɩda? Sɩd me, b kõ-a la zoobdã tɩ lud a zugã wa peende.</verse>
				<verse number="16">Ned sã n minim kɩɩsgo, tõnd yẽ ka minim a woto, la Wẽnnaam doogã me ka minim ye.</verse>
				<verse number="17">Mam sẽn kõt yãmb koe-kãensã wã, bũmb ning mam sẽn ka pẽgda, yaa tɩ yãmb sẽn tigindã, ka tɩ y na yɩ sõama n yɩɩd ye, yaa tɩ yɩ wẽng n yɩɩda.</verse>
				<verse number="18">Pipi, mam wʋmdame tɩ yãmb sã n wa n tigim taaba, welgr n be yãmb sʋka (la mam tẽeda koe-kãng bilfu).</verse>
				<verse number="19">Yaa tɩlɛ tɩ welgr sɩd zĩndi, tɩ b na bãng neb nins sẽn zems pẽgr yãmb sʋkã.</verse>
				<verse number="20">Dẽ, yãmb sẽn tigimd taabã, ka tɩ rɩ Zu-soabã rɩɩb ye.</verse>
				<verse number="21">Bala, kẽer sẽn dengd b taab n dɩtẽ rɩta b mens rɩɩbo, tɩ nina zĩ ne kom, tɩ nina nin tuubd ne rãam.</verse>
				<verse number="22">Yãmb ka tar yiy n na n dɩt be la y yũud be laa? Bɩ yãmb ka nand Wẽnnaam doogã, la y dat n paoog neb nins sẽn ka tar bũmbã? Mam na n yeela yãmb tɩ bõe? Mam na n pẽga yãmba? Yel kãngã pʋgẽ yẽ, mam kõn pẽg yãmb ye.</verse>
				<verse number="23">Bala, bũmb ning mam sẽn taas yãmbã, mam deeg-a la Zu-soabã nengẽ. Yʋng ning b sẽn yõk a Zezi n kõ wã, Zu-soab a Zezi dɩka buri,</verse>
				<verse number="24">n pʋʋs Wẽnnaam barka, n yaool n kao-a n yeele: Yõwã yaa mam yĩng mam sẽn kõt yãmba. Maand-y woto n tẽegd mam yelle.</verse>
				<verse number="25">B sẽn dɩ n sa me, a Zezi dɩka bõn-yũudlã n yeele: Bõn-yũudl kãngã yaa kãab-paalg sẽn kãab mam zɩɩmã pʋgẽ: Maand-y a woto n tẽegd mam yell wakat fãa yãmb sẽn na yũ-a.</verse>
				<verse number="26">Bala, wakat ning fãa yãmb sẽn wãbd bur kãngã, la y yũud bõn-yũudl kãngã, yãmb wilgda Zu-soabã kũum hal tɩ b lebg n wa.</verse>
				<verse number="27">Yaa woto yĩng tɩ ned sã n wãb burã la a yũ Zu-soabã bõn-yũudlã ne paoogre, a beegda Zu-soabã yĩng ne b zɩɩmã.</verse>
				<verse number="28">Woto yĩnga, bɩ ned fãa fees a menga, la a yaool n wãb burã la a yũ bõn-yũudlã.</verse>
				<verse number="29">Bala, ned ning sẽn wãbd burã la a yũud bõn-yũudlã, la a ka nand Zu-soabã yĩnga, yaa bʋʋd a meng yĩng la a wãbd la a yũuda.</verse>
				<verse number="30">Yaa rẽnda n kɩt tɩ bãad-rãmb la koms-rãmb ya wʋsg yãmb sʋka, la tɩ neb wʋsg kiime.</verse>
				<verse number="31">Tõnd sã n da kaoẽ d meng bʋʋdo, Wẽnnaam dag n kõn kaoẽ tõnd bʋʋd ye.</verse>
				<verse number="32">La bʋʋd ning Wẽnnaam sẽn bʋʋdã pʋgẽ, b sɩbgda tõndo, tɩ b da wa n naag tõnd ne dũni wã n sɩbg ye.</verse>
				<verse number="33">Woto yĩnga, m ba-biisi, yãmb sã n tigim taab n na n dɩ zu-soabã kũum tẽegr dɩɩbã, bɩ y yals n gũ taaba.</verse>
				<verse number="34">Kom sã n tar neda, bɩ a dɩ a yiri, tɩ y da wa n tigim taab n bao sɩbgr n kõ y mens ye. Mam sã n wa wa, m na ges yɛl a taabã yelle.</verse>
			</chapter>
			<chapter number="12">
				<verse number="1">M ba-biisi, mam ka rat tɩ yãmb zĩnd zɩɩlem pʋgẽ Sɩɩg-sõng kũunã yell wɛɛngẽ ye.</verse>
				<verse number="2">Yãmb mii yãmb sẽn dag n ket n ya nin-zaalse, tɩ yãmb sũyã loe ne wẽn-naands sẽn ya mugsi, tɩ y ka tõe n lak ne-bã.</verse>
				<verse number="3">Yaa rẽ yĩng tɩ mam yet yãmb tɩ ned ka be, Wẽnnaam Sɩɩgã sẽn na n tus-a t'a yeel tɩ kãab wẽng n be a Zezi zug ye. La ned baa a yembr me ka tõe n yeel t'a Zezi yaa Zu-soaba, sã n ka Sɩɩg-sõng n kɩt t'a yeel ye.</verse>
				<verse number="4">Kũunã yaa toay-toaya, la yaa Sɩɩg a yembr n kõte.</verse>
				<verse number="5">Tʋʋmã sẽn tʋmd to-to wã yaa toay-toaya, la yaa Zu-soab a yembr yĩng la b tʋmda.</verse>
				<verse number="6">Tʋʋmã yaa toay-toaya, la yaa Wẽnnaam a yembr n tʋmd fãa neba fãa pʋse.</verse>
				<verse number="7">Sɩɩgã belem pukda ned kam fãa vɩɩmẽ, nebã fãa sõngr yĩnga.</verse>
				<verse number="8">Sɩd me, Wẽnnaam Sɩɩgã kõta ned a yembr yam gomde, n kõ ned a to bãngr gomde, la yaa Sɩɩg a yembr n maand rẽ.</verse>
				<verse number="9">Sɩ-kãng kõta ned a to tẽebo, n kõ ned a to maagr kũuni, la yaa Sɩɩg a yembre.</verse>
				<verse number="10">Wẽnnaam Sɩɩgã kõta ned a to bõn-bãn maaneg kũuni, n kõ ned a to pĩnd-n-bãngr gomde, n kõ ned a to pãn-tõog tɩ bãng sɩɩsã n welg taaba, n kõ ned a to gom-zẽn buud toay-toaya, la ned a to gom-zẽn deesgo.</verse>
				<verse number="11">Yaa Sɩɩg a yen tãa n maand bõn-kãensã fãa, n pʋɩt kũunã n kõt ned kam fãa wa b sẽn data.</verse>
				<verse number="12">Sɩd me, a wa yĩng sẽn ya yembr n yaool n tar wil wʋsgã, la tɩ yĩngã wilã, baa ne b sẽn ya wʋsgã b yaa yĩng a yembr balã, Kirist me yaa a woto bala.</verse>
				<verse number="13">Bala, yaa Sɩɩg a yembr pʋgẽ la b lis tõnd fãa, Zuif-rãmba, sẽn ka-b Zuif-rãmba, yemse, burkĩmba, tɩ d tõe n lebg yĩng a yembre. La tõnd fãa yũu Sɩɩg a yembr n yiis d ko-yũudu.</verse>
				<verse number="14">Woto, yĩng ka will a yembr bal ye, yaa wil wʋsgo.</verse>
				<verse number="15">Naoor sã n yeel tɩ yẽ sẽn ka nugã yĩnga, yẽ ka yĩngã willi, rẽ ka kɩted t'a ka yĩngã will ye.</verse>
				<verse number="16">La tʋbr sã n yeel tɩ yẽ sẽn ka nifã yĩnga, yẽ ka yĩngã willi, rẽ ka kɩted t'a ka yĩngã will ye.</verse>
				<verse number="17">Yĩngã tõr sã n dag n yaẽ nifu, tʋbr da na n bee yɛ? La fãa sã n dag n yaẽ tʋbre, yõor da na n bee yɛ?</verse>
				<verse number="18">Ad Wẽnnaam ninga wilã yĩngã pʋgẽ wa b sẽn data.</verse>
				<verse number="19">Yĩngã tõr sã n dag n yaẽ will a yembre, yĩngã meng da na n beẽ la yɛɛne?</verse>
				<verse number="20">Woto wã, yĩngã wil yaa wʋsgo, la yaa yĩng a yembre.</verse>
				<verse number="21">Nif ka tõe n yeel nug t'a ka rat a sõngr ye, la zug ka tõe n yeel nao t'a ka rat b sõngr ye.</verse>
				<verse number="22">Ayo, ka woto ye, yĩngã wil nins sẽn wẽnda b pãngã ka ta b taabã, n tar yõod yĩngã pʋgẽ.</verse>
				<verse number="23">La wil nins tõnd sẽn get tɩ b ka be waoogr n ta b taabã, tõnd waoogd-b lame n yɩɩda. Woto, yĩngã wil nins sẽn ka togd ne gesgã, tõnd geta b yell sõama,</verse>
				<verse number="24">la wil nins sẽn sakd gesgã ka baood tɩ d ges b yell woto ye. Wẽnnaam sẽn ning yĩngã wilã to-to wã, b kɩtame tɩ wil nins sẽn ka tar waoogrã na paam waoogre,</verse>
				<verse number="25">tɩ welgr da wa n zĩnd yĩngã pʋgẽ ye, la tɩ wilã me na ges taab yelle.</verse>
				<verse number="26">Yĩngã will a yembr sã n namsdẽ, wil a taabã fãa naaga yẽnda n namsdẽ. La a yembr sã n paam waoogre, b fãa naagda yẽnda n kɩdemdẽ.</verse>
				<verse number="27">Yãmb yaa Kiristã yĩnga, la yãmb ned kam fãa yaa bãmb yĩngã wila.</verse>
				<verse number="28">Wẽnnaam ninga neb b roogẽ wã: pipi rãmb yaa tẽn-tʋmdbã, tɩ Wẽnnaam no-rɛɛsdbã ya yiib rãmba, tɩ karen-saam-dãmbã ya tãab rãmba. Rẽ poore, bõn-bãn maaneg kũun n be, tɩ maagr kũuni, sõngr kũuni, lʋɩ neb taoor kũuni, gom-zẽn buud toay-toay kũun n pʋgda.</verse>
				<verse number="29">Dẽ yĩnga, neba fãa yaa tẽn-tʋmdb laa? B fãa yaa Wẽnnaam no-rɛɛsdb laa? B fãa yaa karen-saam-dãmb laa? B fãa maanda bõn-ban laa?</verse>
				<verse number="30">B fãa tara maagr kũun laa? B fãa gomda gom-zẽn laa? B fãa reesda gom-zẽn laa?</verse>
				<verse number="31">Bao-y kũun nins sẽn ya sõama n yɩɩdã. La mam na n wilga yãmb sor sẽn yɩɩd a taaba fãa.</verse>
			</chapter>
			<chapter number="13">
				<verse number="1">Mam sã n tõog n gomd ninsaalb la malegsã goam buud fãa, mam sã n ka tar nonglem, mam yaa wa waag sẽn maand bʋʋre, wall keoonf sẽn wẽeda.</verse>
				<verse number="2">La mam sã n paam pĩnd-n-bãngr goam kũuni, la yel-soalma fãa bilgri, la bãngr fãa, la hal baa mam sã n tar tẽeb sẽn tõe n sers tãmse, mam sã n ka tar nonglem, mam ka fɩ.</verse>
				<verse number="3">La mam sã n dɩk n paoongã fãa n pʋɩ tɩ naong rãmbã tõe n paam rɩɩbo, mam sã n kõ m yĩngã tɩ b yõog bugum, mam sã n ka tar nonglem, rẽ fãa ka yõod ye.</verse>
				<verse number="4">Nonglem tara sũ-mare, nonglem sõngda neb a taaba, a ka maand sũ-kiir ye. Nonglem ka fʋʋmd a menga, a ka maand wilg-m-menga,</verse>
				<verse number="5">a ka maand zãmb baa bilfu, a ka baood a meng nafr bal ye, a ka yikd a sũuri, a ka bĩngd wẽng ning b sẽn maan-a wã a sũurẽ ye,</verse>
				<verse number="6">a ka maand sũ-noog ne ka-tɩrlem ye. Ayo! A maanda sũ-noog ne sɩda,</verse>
				<verse number="7">a maanda sugr bũmb fãa yĩnga, a tẽeda bũmb fãa, a tara saag-sõng ne bũmb fãa, la a sakda bũmb fãa.</verse>
				<verse number="8">Nonglem ka sat abada. Pĩnd-n-bãngr goam na sa, gom-zẽn na sa, bãngr na sa.</verse>
				<verse number="9">Bala, tõnd sẽn bãngdã, yaa wɛdg-wɛdga, la pĩnd-n-bãngr goamã d sẽn togsdã yaa wedse.</verse>
				<verse number="10">La sẽn zems-a zãngã sã n wa, b na n sɛɛsa sẽn ya-a wedsã.</verse>
				<verse number="11">Mam sẽn dag n ya biigã, mam goam dag n yaa yãag goama, mam tagsg dag n yaa yãag tagsgo. Mam sẽn lebg raowã, mam sɛɛsa bũmb nins sẽn dag n ya yãadrã.</verse>
				<verse number="12">Tõnd sẽn ne rũnna wã, yaa wa nin-gɛtg pʋgẽ, pulum-pulum. La wakat sã n ta, tõnd na yã-b neng ne nenga. Mam sẽn mi rũnna wã yaa wedse, la wakat sã n ta, mam na bãng bãmb wa bãmb sẽn bãng maamã.</verse>
				<verse number="13">Moasã, ad bũmb a tãab nins sẽn paadã: yaa tẽebo, la saag-sõngo, la nonglem. La sẽn ya kãseng bãmb sʋk n yɩɩdã, yaa nonglem.</verse>
			</chapter>
			<chapter number="14">
				<verse number="1">Bao-y nonglem. Dat-y Sɩɩg-sõng kũunã me, la sẽn yɩɩd fãa, bɩ y dat pĩnd-n-bãngr goamã.</verse>
				<verse number="2">Sɩd me, sẽn gomd-a ne gom-zẽn ka gomd ne ninsaalb ye, a gomda ne Wẽnnaam. Bala, ned baa a yen ka wʋmd a võor ye, la Sɩɩgã kɩtame t'a togsd yel-soalma.</verse>
				<verse number="3">La sẽn togsd-a pĩnd-n-bãngr goam gomda ne ninsaalbã, n bɩɩsd-ba, n sagend-ba, n belsd-ba.</verse>
				<verse number="4">Sẽn gomd-a gom-zẽn bɩɩsda a menga. Sẽn togsd-a pĩnd-n-bãngr goamã bɩɩsda wẽnd-doogã.</verse>
				<verse number="5">Mam datame tɩ yãmb ned kam fãa gom gom-zẽna, la mam sẽn dat n yɩɩda, yaa tɩ yãmb togs pĩnd-n-bãngr goama. Sẽn togsd-a pĩnd-n-bãngr goam yɩɩda sẽn gomd-a gom-zẽnã, sã n ka t'a soab rees-a lame tɩ wẽnd-doogã tõe n paam bɩɩsg a pʋgẽ.</verse>
				<verse number="6">M ba-biisi, mam sã n wa yãmb nengẽ, n tõdg a wa ne vẽnegr gomde, wall bãngr gomde, wall pĩnd-n-bãngr gomde, wall zãmsgo, n gomd ne gom-zẽna, a yõod yaa bõe ne yãmba?</verse>
				<verse number="7">Wa b sẽn na n peeb wall b wẽ teed sẽn ka tar vɩɩm, wa wɩɩg wall pɛndga, tɩ ka tũud sõama, ned na n yɩɩ a wãn n bãng yɩɩl ning wɩɩgã sẽn peebdã, wall pɛndgã sẽn wẽedã?</verse>
				<verse number="8">Baorg sã n peebd tɩ ka vẽenega, ãnna n na n segl a meng zabr yĩnga?</verse>
				<verse number="9">Woto me, yãmb sã n gomd goam neb sẽn ka wʋmd a võore, nebã na n yɩɩ a wãn n bãng yãmb sẽn dat n togs bũmb ningã?</verse>
				<verse number="10">Baa dũni pʋgẽ goam buudã sẽn ya wʋsgã, baa a yen ka be n ya sɩɩ tɩ ned ka wʋmdẽ ye.</verse>
				<verse number="11">Woto, gomd sã n gomd tɩ mam ka wʋmd a võore, mam yaa nin-zẽng sẽn gomd-a wã yĩnga, la sẽn gomd-a wã me na n yɩɩ nin-zẽng mam yĩnga.</verse>
				<verse number="12">Woto yĩnga, yãmb sẽn dat Sɩɩg-sõng kũunã, bɩ y kɩt tɩ ya wẽnd-doogã bɩɩsg yĩng la yãmb baood-b wʋsgo.</verse>
				<verse number="13">Yaa woto yĩng tɩ ned ning sẽn gomd gom-zẽn tog n pʋʋs n tõog n deesdẽ.</verse>
				<verse number="14">Bala, mam sã n gomd ne gom-zẽna, mam sɩɩgã yẽ pʋʋsdame, la mam yamã ka maand baa fɩ.</verse>
				<verse number="15">Woto wã, m na n maana bõe? Mam sɩɩgã na n pʋʋsdame, la mam yamã me na n pʋʋsdame. Mam sɩɩgã na n yɩɩndame, la mam yamã me na n yɩɩndame.</verse>
				<verse number="16">Fo sã n pʋʋsd Wẽnnaam bark ne f sɩɩgã, ned ning sẽn zĩ ne nebã n kelgdẽ wã na n maana a wãn n leok tɩ ãmin fo bark pʋʋsgã yĩnga, a sẽn ka wʋmd bũmb ning fo sẽn yetã?</verse>
				<verse number="17">Yaa sɩd tɩ yãmb pʋʋsda Wẽnnaam bark sõama, la ned a to wã ka paamd bɩɩsg a pʋgẽ ye.</verse>
				<verse number="18">Mam pʋʋsda Wẽnnaam barka, mam sẽn gomd gom-zẽn n yɩɩd yãmb fãa wã yĩnga.</verse>
				<verse number="19">La wẽnd-doogẽ wã, mam nong n goma goam a nu ne m yamã, tɩ b tõe n kõ neb a taabã zãmsgo, n yɩɩd tɩ gom goam tus-piig ne gom-zẽna.</verse>
				<verse number="20">Sã n ya ne tagsg wɛɛngẽ, bɩ y da yɩ wa kamb ye. Yɩ-y wa kamb wẽng maaneg wɛɛngẽ, la wa daop sẽn bɩ, tagsgã wɛɛngẽ.</verse>
				<verse number="21">B gʋlsa tõodã sebr pʋgẽ n yeele: Zu-soabã yeelame tɩ yaa ne buud a to neba, la ne sãamb noy la mam na n gom ne nin-kãensã. La baa ne rẽnda, b ka na n kelg maam ye.</verse>
				<verse number="22">Woto yĩnga, gom-zẽnã yaa bãnd neb nins sẽn ka tẽedã yĩnga, la ka tẽedbã yĩng ye. La pĩnd-n-bãngr goamã yaa bãnd tẽedbã yĩnga, la ka sẽn ka tẽedbã yĩng ye.</verse>
				<verse number="23">Woto, wẽnd-doogã neb fãa sã n tigim taaba, tɩ neba fãa gomd gom-zẽna, tɩ neb wa bal n na n kelge, wall sẽn ka tẽedb sã n wa, b kõn yeel tɩ yãmb yaa gãeems sɩda?</verse>
				<verse number="24">La neba fãa sã n togsd pĩnd-n-bãngr goama, tɩ ned sẽn ka tẽeda, wall kɛlgd bal wa, neba fãa goamã kẽed-a lame, b fãa bʋʋda yẽ bʋʋdo,</verse>
				<verse number="25">b pukda bũmb nins sẽn solg a sũurẽ. Wakat kãnga, a na n wõgemda Wẽnnaam taoor n waoog bãmba, la a na n mooname n yeel tɩ Wẽnnaam sɩd bee yãmb sʋka.</verse>
				<verse number="26">Woto wã, m ba-biisi, d na n maana a wãna? Yãmb sã n tigim taaba, ned sã n tar yɩɩlle, wall saglgo, wall vẽnegre, wall gom-zẽnga, wall gom-zẽn deesgo, bɩ ned fãa maan a tʋʋmd nebã bɩɩsg yĩnga.</verse>
				<verse number="27">Sã n yaa gom-zẽn goama, bɩ neb a yiib wall a tãab bal gome, yembr yembre, tɩ ned reesdẽ.</verse>
				<verse number="28">La ned sã n ka be n deesdẽ, bɩ ned fãa sĩnd wẽnd-doogẽ, n gom a pʋgẽ la a gom ne Wẽnnaam.</verse>
				<verse number="29">Ne neb nins sẽn togsd pĩnd-n-bãngr goamã, bɩ neb a yiib wall a tãab gome, tɩ neb a taabã bʋ b goama n gese.</verse>
				<verse number="30">Ned sẽn be be sã n paam vẽnegre, bɩ sẽn da gomd-a wã sĩndi.</verse>
				<verse number="31">Bala, yãmb fãa tõe n togsda pĩnd-n-bãngr goam n deesd taaba, tɩ nebã fãa na paam zãmsgo, la tɩ neba fãa na paam saglgo.</verse>
				<verse number="32">Wẽnnaam no-rɛɛsdbã sɩɩs sakd-b lame.</verse>
				<verse number="33">Bala, Wẽnnaam ka bʋrg Wẽnnaam ye, b yaa laafɩ Wẽnnaam. Wa sẽn maand Wẽnnaam nin-sõamy wã wẽnd-dotẽ wã,</verse>
				<verse number="34">bɩ pagbã sĩnd b noy tigindã pʋse, bala, b ka tar noor tɩ gom be ye. Bɩ b yɩ sakdba, wa Wẽnnaam tõogã me sẽn yetã.</verse>
				<verse number="35">B sã n dat n sok bũmb kẽer võor n bãnge, bɩ b tɩ sogs b mens sɩdbã yiri. Bala, a yaa bũmb sẽn ka zems tɩ pag gom wẽnd-doogẽ ye.</verse>
				<verse number="36">Wẽnnaam goama yii yãmb nengẽ bii, bɩ yaa yãmb nengẽ bal la a ta-yã?</verse>
				<verse number="37">Ned sã n tẽed t'a yaa Wẽnnaam no-rɛɛsa, wall tɩ Wẽnnaam ninga gomd a noorẽ, bɩ a bãng tɩ bũmb ning mam sẽn gʋls n togs yãmbã yaa Zu-soabã tõogo.</verse>
				<verse number="38">La ned sã n zɩ yel-kãnga, bɩ nebã me ra bãng a soab ye.</verse>
				<verse number="39">Woto yĩnga, m ba-biisi, bɩ ned fãa dat pĩnd-n-bãngr goam kũuni, la y da gɩdg neb tɩ b da gom gom-zẽn ye.</verse>
				<verse number="40">La bɩ y maan bũmb fãa tɩ zemse, la tũud taab sõama.</verse>
			</chapter>
			<chapter number="15">
				<verse number="1">M ba-biisi, mam tẽegda yãmb koe-noog ning mam sẽn moon yãmb tɩ yãmb deege, n yas a pʋgẽ kãenkãe wã.</verse>
				<verse number="2">Koe-no-kãng maasem yĩnga yãmb paama fãagre, yãmb sã n tall-a wa mam sẽn togs-a yãmbã. Sã n ka yɩ a woto, yãmb tẽe zaalem bala.</verse>
				<verse number="3">Koɛɛg ning mam sẽn taas yãmbã, yaa mam me sẽn deege: Yaa tɩ wa Wẽnnaam gʋls-sõamyã sẽn yetã, Kirist kii tõnd yel-wẽnã yĩnga.</verse>
				<verse number="4">B mum-b lame, la wa Wẽnnaam gʋls-sõamyã sẽn yetã, b vʋʋga dasem a tãab daare,</verse>
				<verse number="5">la a Sefas yãa bãmba, tɩ karen-biisã piig la a yiibã me yã bãmba.</verse>
				<verse number="6">Rẽ poore, tõnd ba-biis sẽn yɩɩd bãmb kobs-nu yãa bãmb wakat a yembre. Bãmb neb wʋsg ket n vɩɩme, la kẽer me kiime.</verse>
				<verse number="7">Rẽ poore, a Zak yãa bãmba, la tẽn-tʋmdbã fãa yãa bãmba.</verse>
				<verse number="8">Bãmb fãa poore, b puka b meng ne maam tɩ m yã-ba, baa mam sẽn ya wa biig sẽn dog n pa ta wã.</verse>
				<verse number="9">Bala, tẽn-tʋmdbã sʋka, maam n ka ta m taaba, la mam ka zems tɩ b bool maam tɩ tẽn-tʋmd ye. Tɩ bõe, mam namsa Wẽnnaam nin-tũusdsã.</verse>
				<verse number="10">Wẽnnaam barkã yĩnga, mam yaa m sẽn ya a soaba, la bãmb nimbãan-zoeer mam yĩngã ka yɩ zaalem ye. Ayo! Mam tʋmame n yɩɩd tẽn-tʋmdbã fãa. La ka mam mengã n tʋm ye, yaa Wẽnnaam barkã sẽn be mam pʋgẽ wã.</verse>
				<verse number="11">Woto yĩnga, tɩ yaa maam, tɩ yaa bãmba, bũmb ning tõnd sẽn moondã la woto, la yaa bõn-kãng la yãmb sẽn tẽ wã.</verse>
				<verse number="12">La sã n yaa tɩ b moondame tɩ Kirist vʋʋgame n yi kũum sʋka, yɩta a wãn tɩ neb kẽer yãmb sʋk yetẽ tɩ kũum vʋʋgr ka be?</verse>
				<verse number="13">Sã n yaa tɩ kũum vʋʋgr ka be, rẽnd Kirist me ka vʋʋg ye.</verse>
				<verse number="14">La sã n yaa tɩ Kirist ka vʋʋge, rẽnd tõnd koe-moonegã yaa tʋʋm zaalle, la yãmb tẽebã me ka võor ye.</verse>
				<verse number="15">Sã n yaa tɩ kũum ka vʋʋgda, kɩtame meng tɩ tõnd yagd zĩrĩ ne Wẽnnaam yelle. Bala, tõnd yagda zĩrĩ n yetẽ tɩ Wẽnnaam vʋʋga Kirist tɩ b yaool n ka vʋʋg-b ye.</verse>
				<verse number="16">Bala, kũum sã n ka vʋʋgdẽ, rẽnd Kirist me ka vʋʋg ye.</verse>
				<verse number="17">La sã n yaa tɩ Kirist ka vʋʋge, rẽnd yãmb tẽebã ka yõod ye, la yãmb ket n bee y yel-wẽnã pʋgẽ.</verse>
				<verse number="18">La neb nins sẽn ki Kirist tũudum pʋgẽ wã yell sãamame.</verse>
				<verse number="19">Sã n yaa vɩ-kãngã pʋgẽ yĩng bal la tõnd be ne Kiristã, ned ka be t'a nimbãaneg le ta tõnd ye.</verse>
				<verse number="20">La moas-moasã wã yẽ, Kirist vʋʋgame n yi kũum sʋka. Bãmb n yɩ pipi soab Wẽnnaam sẽn vʋʋge, sẽn ki-bã sʋka.</verse>
				<verse number="21">Bala, a wa kũumã sẽn tũnug dao a yen tãa n wa wã, kũum vʋʋgrã me tũnuga dao a yen tãa n wa.</verse>
				<verse number="22">La a wa neba fãa sẽn kiid a Adam maasem yĩngã, woto me, neba fãa na n vʋʋgame, Kirist maasem yĩngã.</verse>
				<verse number="23">La ned fãa na n talla a zĩiga: Kirist n na n yɩ dẽenem soaba, a Zezi waoongã raare. Neb nins bãmb sẽn so wã na yaool n pʋgle.</verse>
				<verse number="24">Kirist sã n saas naam fãa, la pãn-soaadb fãa, la pãng fãa, b na n dɩka soolmã n lebs ba a Wẽnnaam. Dẽ, bũmb fãa saab taame.</verse>
				<verse number="25">Bala, yaa tɩlɛ tɩ Kirist rɩ naam, hal tɩ ta daar ning b sẽn na n kɩt tɩ b tab b bɛɛbã fãa n zĩẽ.</verse>
				<verse number="26">Yaoolem bɛ Kirist sẽn na n sãam yaa kũumã.</verse>
				<verse number="27">Sɩd me, Wẽnnaam kɩtame tɩ Kirist soog bũmba fãa. La b sã n yet tɩ Wẽnnaam kɩtame tɩ Kirist soog bũmba fãa, dat n yeelame tɩ ned ning sẽn kɩt tɩ bãmb soogã ka naag tɩ bãmb soẽ ye.</verse>
				<verse number="28">La Wẽnnaam sã n kɩt t'a Zezi soog bũmba fãa n sa, a Zezi mengã na n saka ned ning sẽn kɩt tɩ bãmb soog bũmb fãa wã, sẽn na yɩl la Wẽnnaam yɩ taoor soab bũmb fãa pʋgẽ.</verse>
				<verse number="29">Sã n ka yɩ a woto, neb nins sẽn deegd kiidbã zĩig tɩ b lisd-bã na n maana a wãna? Kũum sã n ka vʋʋgd lae-lae, bõe yĩng tɩ nebã kɩted tɩ b lis-b kiidbã yĩngã?</verse>
				<verse number="30">La yaa bõe yĩng tɩ tõnd gẽnegd d yõor wakat fãa?</verse>
				<verse number="31">M ba-biisi, mam yeta yãmb ne waoogr ning yãmb ya mam yĩng tõnd Zu-soab a Zezi pʋgẽ wã, tɩ daar fãa, kũum n be mam taoore?</verse>
				<verse number="32">Sã n yaa ninsaalb gesg yĩng la mam mao ne we-rũms Efɛɛsã, a yõod yaa bõe ne maam? Sã n yaa tɩ kũum ka vʋʋgda, bɩ d dɩ la d yũ. Bala, beoogo, d na n kiime.</verse>
				<verse number="33">Da belg-y y mens ye: Tũud-n-ta-wẽng sãamda minim-sõamyã.</verse>
				<verse number="34">Teem-y nao-kẽndre, n kẽn wa nin-tɩrse, la y ra maan yel-wẽn ye. Yaa yãmb yãnde, la mam yetame tɩ yãmb neb kẽer ka mi Wẽnnaam ye.</verse>
				<verse number="35">La nina na n sokame tɩ sẽn ki-bã na n vʋʋga wãn-wãna, la b na n talla yĩn-bʋg buudu?</verse>
				<verse number="36">Ka-yam soaba! Tẽeg tɩ bũmb ning fo sẽn bʋd ka yita, a sã ka ki ye.</verse>
				<verse number="37">La fo sẽn dɩk bũmb ning n bʋdã, a ka yit n ket n ya a woto ye. Yãmb bʋta bõn-buugu, wa bɩle wall bũmb a to.</verse>
				<verse number="38">La Wẽnnaam kõt-a la yĩng ning bãmb sẽn data, la kood buud fãa tara a tɩɩg buudu.</verse>
				<verse number="39">Bõn-vɩɩlɩ wã fãa nemd ka wẽnd taab ye. Ninsaal nemd yaa toore, rũms nemd yaa toore, bõn-pɩgs nemd yaa toore, zĩm nemd yaa toore.</verse>
				<verse number="40">Arzãn yĩns me beeme tɩ tẽng zug yĩns me beẽ. Arzãn yĩnga neerem yaa toor ne tẽng zug ka yĩngã.</verse>
				<verse number="41">Wĩntoog vẽenem toore, kiuug vẽenem toore, ãds vẽenem toore. Bala, ãdsã mens vẽenem ka zems taab ye.</verse>
				<verse number="42">Yaa woto me ne kũumã vʋʋgre. B sã n na n mum ninsaala, rẽ t'a yaa bõn-põaagdga. La a sã n wa na n vʋʋge, a ka lebd n yɩ bõn-põaagdg ye.</verse>
				<verse number="43">B sẽn wat n na n mum-a wã, ka be sẽn get ye. La a sã n wa na n vʋʋge, na n yɩɩ ne ziiri. B sẽn wat n na n mum-a wã, rẽ t'a ka pãng ye. La a sã n wa na n vʋʋge, a pida ne pãnga.</verse>
				<verse number="44">B sẽn wa n mumd-a wakatã, rẽ t'a yaa ninsaal yĩnga, la a sã n wa na n vʋʋge, a na n yaa sɩɩga. Ninsaal yĩng sã n beẽ, sɩɩg yĩng me beeme.</verse>
				<verse number="45">Rẽnda n kɩt tɩ b gʋls n yeel tɩ: Pipi dao a Adam lebga nin-vɩɩga. La yaoolem Adamã lebga sɩɩg sẽn kõt vɩɩm.</verse>
				<verse number="46">Ka sɩɩg yĩngã n deng ye, yaa ninsaal yĩngã, tɩ sɩɩg rẽndã yaool n pʋgda.</verse>
				<verse number="47">Pipi raowã b sẽn yãk tẽng tom n naanã yaa tẽng bũmbu. La yiib soabã yita arzãna.</verse>
				<verse number="48">Tẽng nedã sẽn ya bũmb ningã, tẽng nebã fãa me yaa a woto. La arzãn nedã sẽn ya bũmb ningã, arzãn nebã me yaa a woto.</verse>
				<verse number="49">A wa tõnd sẽn tall tẽng nedã wẽnegã, tõnd na n talla arzãn nedã me wẽnego.</verse>
				<verse number="50">M Ba-biisi, mam sẽn dat n yeelã, yaa tɩ ninsaal yĩng la zɩɩm ka tõe n paam Wẽnnaam soolmã ye, la bõn-põaagdg ka paamd n lebg sẽn ka põogd ye.</verse>
				<verse number="51">Ad mam togsda yãmb yel-solemde: Tõnd fãa ka na n ki ye. Tõnd fãa na n paama tedgr</verse>
				<verse number="52">wakat a yembre, nif kamsg pʋgẽ, yaoolem baorg peebgã wakate. Bala, a na n peebame, la neb nins sẽn ki wã na n vʋʋgame n tar yĩns sẽn ka põogd ye, la tõnd me na n paama tedgre.</verse>
				<verse number="53">Sɩd me, yaa tɩlɛ tɩ yĩn-põaagdgã tek n lebg yĩng sẽn ka põogda, tɩ yĩn-kiidgã tek n lebg yĩng sẽn ka kiid ye.</verse>
				<verse number="54">Yĩn-põaagdgã sã n wa lebg yĩng sẽn ka põogda, tɩ yĩn-kiidgã lebg yĩng sẽn ka kiida, wakat kãng la bũmb ning b sẽn gʋlsã na n pidsi. B yeelame yaa: Tõogr n vel kũum.</verse>
				<verse number="55">Kũum, fo tõogrã bee yɛ? Kũum, fo toogã bee yɛ?</verse>
				<verse number="56">Yaa yel-wẽnã la kũumã toolem, la yaa tõogã n kõt yel-wẽnã pãnga.</verse>
				<verse number="57">La bark Wẽnnaam! Bãmb kɩtedame tɩ tõnd paam tõogre, tõnd Zu-soab a Zezi maasem yĩnga.</verse>
				<verse number="58">Woto yĩnga, m ba-bi-nongdse, yals-y kãenkãe, tɩ bũmb da tõog n vigs yãmb ye. Kẽng-y taoor Zu-soabã tʋʋmd pʋgẽ wakat fãa, yãmb sẽn mi tɩ tʋʋmd ning yãmb sẽn tʋmd Zu-soabã yĩngã ka na n yɩ zaalmã yĩnga.</verse>
			</chapter>
			<chapter number="16">
				<verse number="1">Sã n yaa ne nonglem kũunã y sẽn na n kõ Kirist tẽedbã sẽn be Zeruzalɛmã yĩngã, bɩ yãmb me maan wa mam sẽn yeel Galasi soolem wẽnd-dotã tɩ b maanã.</verse>
				<verse number="2">Dasem a yopoe wã pipi daarã, bɩ yãmb ned kam fãa bĩng bũmb ning a sẽn tõe n kõ wã kɛɛnga, a yiri, tɩ y da wa yals n gũ mam waoong n na n yaool n tigs kũunã ye.</verse>
				<verse number="3">La mam sã n wa, mam na n kõo neb nins yãmb sẽn yãk tɩ b tall y kũunã n kẽng Zeruzalɛmã kaset sɛb tɩ b zã n kẽnge.</verse>
				<verse number="4">La sã n ya tɩlɛ tɩ mam mengã kẽng Zeruzalɛm, b na tũ maam n kẽnge.</verse>
				<verse number="5">Mam sã n pɩʋʋg Masedoane, mam na n waa yãmb nengẽ, bala, mam na n pɩʋʋga Masedoan.</verse>
				<verse number="6">Daar ninga, mam na n zĩnda ne yãmb bilfu, wall m na n zĩnda yãmb nengẽ hal tɩ waoodã wẽnd looge, tɩ yãmb na kɩt tɩ b tall maam n kẽng zĩig ning mam sẽn na n kẽngã.</verse>
				<verse number="7">So-kãngã wã, mam ka rat n pɩʋʋg bal n ges yãmb la m loog ye. Mam saagdame tɩ Zu-soabã sã n sake, mam na n zĩnda ne yãmb bilfu.</verse>
				<verse number="8">Baoosgo, mam na n paa Efɛɛs hal tɩ ta Pãntekotã.</verse>
				<verse number="9">Bala, dignoor n pak hal yalenga, mam tʋʋmdã yĩnga, la sẽn kis-b maamã sõor waoogame.</verse>
				<verse number="10">A Tɩmote sã n ta, bɩ y maan y sẽn na maan t'a sẽn be yãmb sʋkã, bɩ a pɛlg yɩ kãenkãe, bala, a tʋmda Zu-soabã tʋʋmd wa mam me sẽn maandã.</verse>
				<verse number="11">Woto yĩnga, bɩ ned baa a yen da get-a n pa nandẽ ye. Kɩt-y tɩ b yãag-a t'a lebg n wa mam nengẽ ne laafɩ, bala, mam gũuda yẽ ne ba-biisã</verse>
				<verse number="12">Ne ba-biig a Apolos yelle, mam keng-a-la sõama n yeel-a t'a tũ ba-biisã n wa yãmb nengẽ, la a dag n ka yãk yam tɩ wa be moasã ye. A sã n wa paam weere, a na wa.</verse>
				<verse number="13">Neend-y-yã! Yals-y kãenkãe tẽebã pʋgẽ! Yɩ-y raopa, keng-y y mense.</verse>
				<verse number="14">Bɩ bũmb nins fãa sẽn maand yãmb sʋkã yɩ ne nonglem.</verse>
				<verse number="15">M ba-biisi, bũmb a yembr la mam leb n dat n yeel yãmb tɩ y maane. Yãmb miime t'a Stefanas zaka rãmb n yɩ pipi tẽedb Akayi soolmã, la tɩ b tʋmdame n sõngd Kirist tẽedbã.</verse>
				<verse number="16">Sak-y neb a woto, la y sak neb nins fãa sẽn naag tʋʋmdã pʋgẽ n tʋmdẽ wã.</verse>
				<verse number="17">Mam sũur yaa noog ne a Stefanas la a Fortunatus la a Akayikus sẽn wa mam nengẽ wã. B yiisa yãmb velem sẽn dag n tar maamã,</verse>
				<verse number="18">bala, b kɩtame tɩ maam ne yãmb sɩɩsã gãande. Bãng-y neb a woto yõod sẽn zem to-to.</verse>
				<verse number="19">Wẽnd-dot nins sẽn be Azi soolmã neb pʋʋsda yãmba. A Akilas ne a Pirsil la Wẽnnaam nebã sẽn tigimd bãmb zakẽ wã toonda yãmb pʋʋsem Zu-soabã pʋgẽ.</verse>
				<verse number="20">D ba-biisã fãa toonda yãmb pʋʋsem. Pʋʋs-y taab ne mok-sõngo.</verse>
				<verse number="21">Yaa maam a Poll mengã nug n gʋls pʋʋsmã.</verse>
				<verse number="22">Ned sã n ka nong Zu-soabã, bɩ kãab-wẽng zĩnd a zugu. Maranata!</verse>
				<verse number="23">Bɩ Zu-soab a Zezi Kirist barkã zĩnd ne yãmba!</verse>
				<verse number="24">Mam nonga yãmb fãa Kirist Zezi pʋgẽ.</verse>
			</chapter>
		</book>
		<book number="47">
			<chapter number="1">
				<verse number="1">Maam a Poll sẽn ya a Zezi Kirist tʋmtʋmd Wẽnnaam sẽn yãkã, la tõnd ba-biig a Tɩmote n tʋmd seb kãngã Wẽnnaam nebã sẽn be Korẽntã, la Wẽnnaam neba fãa sẽn be Akayi soolmã fãa pʋgã.</verse>
				<verse number="2">Bɩ y reeg bark la laafɩ sẽn yit tõnd ba a Wẽnnaam la Zu-soab a Zezi Kirist nengẽ.</verse>
				<verse number="3">Pẽgr Wẽnnaam sẽn ya tõnd Zu-soab a Zezi Kirist ba wã! Ba sẽn ya nimbãan-zoɛta la Wẽnnaam sẽn belsd nebã wakat fãa.</verse>
				<verse number="4">Bãmb belsda tõnd d toodã fãa pʋgẽ, tɩ tõnd sẽn paamd belsg Wẽnnaam nengẽ wã, tõnd na tõog n bels neb nins sẽn be tood buud fãa pʋgẽ wã ne bels-kõngo.</verse>
				<verse number="5">Bala, a wa Kirist namsgã sẽn paamd tõndã, woto me, tõnd paamda belsg wʋsg Kirist maasem yĩng me.</verse>
				<verse number="6">Tõnd sã n namsdẽ, yaa tɩ yãmb na paam belsog la fãagre. Tõnd sã n paamd belsgo, yaa sẽn na yɩl la yãmb paam belsog sẽn na kõ yãmb pãng tɩ y tõog n sak namsg nins tõnd sẽn paamdã ne sũ-mare.</verse>
				<verse number="7">La tõnd sũur keema sõama ne yãmba, bala, tõnd miime tɩ yãmb sẽn naag n sak namsgã, yãmb tara pʋɩɩr ne belsgã me.</verse>
				<verse number="8">Sɩd me, d ba-biisi, tõnd ka rat tɩ yãmb zɩ tood nins tõnd sẽn paam Azi soolmẽ wã ye. Tõnd namsa wʋsg tɩ looge, n yɩɩg tõnd pãnga, hal tɩ d dag n ka le tẽed tɩ d na n vɩɩmdame ye.</verse>
				<verse number="9">Tõnd da tagsda d sũyã pʋs tɩ b na n kʋʋ tõndo, rẽ sẽn paam tõndã yaa sẽn na n yɩl tɩ tõnd kõn teeg d mens ye, la tɩ d na teeg Wẽnnaam ning sẽn vʋʋgd kũuma.</verse>
				<verse number="10">Yaa Wẽnnaam kãng n fãag tõndo, la b na fãag tõnd ne kũum a woto buudu. N ye tõnd tara tẽ-kãngã tɩ b na n leb n fãaga tõnd yɛsa.</verse>
				<verse number="11">Yãmb mens me sẽn sõng tõnd n pʋʋsd tõnd yĩngã, woto, Wẽnnaam na n leoka neb wʋsg pʋʋsg n sõng tõndo, la neb wʋsg na n pʋʋsa Wẽnnaam bark tõnd yĩnga.</verse>
				<verse number="12">Bala, bũmb ning sẽn kõt tõnd sũ-noogã, yaa tõnd sũ-bãngrã sẽn kɩt kaset tɩ dũni wã neb sʋka, tõnd kẽna ne sõmblem la pʋ-peelem sẽn yit Wẽnnaam nengẽ wã yĩnga, la d kẽna yãmb sʋk a woto n yɩɩda. La ka yɩ ne ninsaal yam ye, yaa ne Wẽnnaam barkã la d maan woto.</verse>
				<verse number="13">Tõnd sẽn gʋlsd yãmbã ka bũmb a to ye, yaa yãmb sẽn karẽmd n yãtẽ la y wʋmdẽ wã bala. La mam tẽedame tɩ yãmb na n bãnga zãnga,</verse>
				<verse number="14">a wa yãmb sẽn zoe n sɩng n bãng tɩ Zu-soabã waoong daare, tõnd yaa yãmb zu-zẽkre, tɩ yãmb ya tõnd zu-zẽkre.</verse>
				<verse number="15">La tẽ-kãnga pʋgẽ, mam da rat n deng n waa yãmb nengẽ, sẽn na n yɩlẽ tɩ yãmb tõe n paam bark naoor a yiib-n-soaba.</verse>
				<verse number="16">M da rat n yii yãmb nengẽ n tũ Masedoan, la m yi Masedoan n lebg n wa yãmb nengẽ tɩ y sõng-m ne zude kẽndã.</verse>
				<verse number="17">Dẽ yĩnga, mam sẽn da tʋlg n maan bõn-kãngã, mam wilgdame tɩ m ka yas m zĩ-yend bii? Bɩ mam yam-yãkra yaa ninsaal dẽnda tɩ mam tõe n yeel tɩ n-ye, n leb n yeel tɩ ayo?</verse>
				<verse number="18">Sã n ya sɩd me tɩ Wẽnnaam yaa sɩd soaba, koɛɛg ning tõnd sẽn gom ne yãmba ka yɩ n-ye n leb n ya ayo ye.</verse>
				<verse number="19">Bala, maam ne a Sɩlvẽ la a Tɩmote sẽn da moon Wẽnnaam bi-ribl a Zezi Kirist koɛɛg yãmb sʋka ka yɩ n-ye la ayo ye, la a Zezi pʋgẽ, yaa n-ye bal n be.</verse>
				<verse number="20">Wẽnnaam kãabdã fãa yaa n-ye ning sẽn be-a Kirist pʋgẽ wã. Dẽ, yaa a Zezi maasem yĩng la tõnd yet tɩ: ãmina! Wẽnnaam waoogr yĩnga.</verse>
				<verse number="21">Yaa Wẽnnaam n kɩted tɩ tõnd ne yãmb yalsd kãenkãe Kirist tũudmã pʋgẽ, la bãmb yãka tõnd n welg tõnd toore.</verse>
				<verse number="22">Bãmb n ning tõnd bãnd b yʋʋrã yĩnga, la b ning Sɩɩg-sõng sẽn ya arzegs nins bãmb sẽn bĩng tõndã reng-n-lɛmbg tõnd sũyã pʋgẽ.</verse>
				<verse number="23">Mam dɩkda Wẽnnaam tɩ ya m kaset soaba, la m sã n yagda zĩrĩ, bɩ b reeg m sɩɩgã: Yaa sẽn na n sõng yãmb yĩng n kɩt tɩ mam ka leb n wa Korẽntã.</verse>
				<verse number="24">Ka tɩ tõnd dat n modga yãmb y tẽeba pʋg ye, la yaa tɩ tõnd dat n naaga yãmb n tʋm tɩ y paam sũ-noogo. Bala, yãmb kɩɩ yẽg tẽebã pʋgẽ.</verse>
			</chapter>
			<chapter number="2">
				<verse number="1">Dẽ, mam yãka yam m sũurẽ n ka rat n leb n wa yãmb nengẽ ye. Sẽn na yɩl n da wa sãam yãmb sũyã ye.</verse>
				<verse number="2">Bala, mam sã n sãam yãmb sũyã, ãnna n tõe n kõ maam sũ-noogo, sã n ka mam sẽn sãam neb nins sũyã bala?</verse>
				<verse number="3">Mam gʋlsa wa mam sẽn da gʋlsã, tɩ mam sã n wa wa, bɩ m da paam sũ-sãoong ne neb nins sẽn da tog n kõ maam sũ-noogã ye. La mam sũur keema ne yãmb fãa, bala, mam sũ-noog yaa yãmb fãa sũ-noogo.</verse>
				<verse number="4">Yaa to-kãseng pʋga, la sũ-sãoong ne nintãm pʋg la mam dag n gʋls yãmba. A ka sẽn na n sãam yãmb sũy ye, la yaa tɩ yãmb na bãng nonglem kãseng ning mam sẽn tar yãmb yĩngã.</verse>
				<verse number="5">Ned sã n yɩ sabaab tɩ sũ-sãoong wa, ka maam bal sũur la a sãame ye, yaa yãmb fãa, la bas-y tɩ m yeel tɩ yãmb neb kẽere, n da wa yag zĩrĩ ye.</verse>
				<verse number="6">Sɩbgr ning yãmb neb wʋsg sẽn sɩbg nin-kãnga soabã sek-a lame.</verse>
				<verse number="7">La sẽn ya neer n yɩɩd moasã, yaa tɩ yãmb tog n kõ-a-la sugri, la y bels-a tɩ sũ-sãoong-kãseng da wa yõk-a, n kẽes-a pãn-komsem pʋg ye.</verse>
				<verse number="8">Dẽ, mam sagenda yãmb tɩ y maan bũmb sẽn wilgd tɩ y nong-a lame.</verse>
				<verse number="9">Bala, mam sẽn da gʋls yãmba me, da yaa sẽn na n mak yãmb n bãng y sã n yaa sakdb bũmb fãa pʋgẽ.</verse>
				<verse number="10">La yãmb sẽn kõt ned ninga sugr a beegr yĩngã, mam me kõt-a-la sugri. La ne maam, mam sẽn maan sugrã, sã n yaa tɩ bũmb n be m sẽn tog n kõ sugri, yaa yãmb yĩng la m maan bõn-kãng Kirist nifẽ,</verse>
				<verse number="11">sẽn na yɩl tɩ sʋtãana ra wa tõog tõnd ye. Bala, tõnd mii a Sʋtãan sɩlmã.</verse>
				<verse number="12">La mam sẽn ta Torwas n na n moon Kirist koe-noogã, baa ne Zu-soabã sẽn pak sor be n kõ maama,</verse>
				<verse number="13">mam sɩɩgã da ka gãe ye, mam sẽn ka yãnd m ba-biig a Titã yĩnga. Dẽ, mam basa bãmb n kẽng Masedoan.</verse>
				<verse number="14">Bark Wẽnnaam sẽn kɩtd tɩ tõnd paamd tõogr daar fãa Kiristã tũudum pʋgẽ wã, la b kɩtdẽ tɩ ne tõndo, nebã bãngd Kirist zĩiga fãa, wa yũ-noog sẽn saagd to-to wã.</verse>
				<verse number="15">Sɩd me, tõnd yaa wa wisd sẽn tar yũ-noog Kirist sẽn dɩk n kõ Wẽnnaam, tɩ tõnd be neb nins sẽn paam fãagrã, la neb nins sẽn na n sãamã sʋka.</verse>
				<verse number="16">Ne neb kẽere, tõnd yaa kũum yũug sẽn wat ne kũum, la ne neb a taaba, tõnd yaa vɩɩm yũug sẽn wat ne vɩɩm. Ãnna n tar pãng n tõe n maan bõn-kãensã?</verse>
				<verse number="17">Bala, tõnd ka wẽnd wa neb wʋsg sẽn dɩkd Wẽnnaam koɛɛgã n leebd n baood yõodã ye. Ayo, tõnd sẽn gomdã yaa ne pʋ-peelem, la goamã yita Wẽnnaam nengẽ, la tõnd gomda Wẽnnaam taoore, la Kirist tũudmã pʋgẽ.</verse>
			</chapter>
			<chapter number="3">
				<verse number="1">Dẽ wã, dat n yeelame tɩ tõnd leb n sɩngame n na n pẽg d mens bii? Wall tõnd da rata kaset sɛb n wilg yãmb wa neb a taabã sẽn maandã, wall d rata yãmb kaset sɛb n wilg neb a taabã?</verse>
				<verse number="2">Yãmb yaa tõnd sebr sẽn gʋls tõnd sũyã pʋse, neba fãa sẽn mi la b karemdẽ.</verse>
				<verse number="3">Yaa vẽeneg tɩ yãmb yaa Kirist sebre, tõnd sẽn gʋls n tʋme. Ka sẽn gʋls ne gʋls-koom ye, la yaa sẽn gʋls ne Wẽnnaam sẽn vɩ wã sɩɩga. Ka sẽn gʋls kug-wals zut ye, la yaa sẽn gʋls yãmb sũyã pʋse.</verse>
				<verse number="4">Yaa tẽeb pidsg-gũudum kãng la tõnd tar Wẽnnaam nengẽ, Kirist maasem yĩnga.</verse>
				<verse number="5">Ka rat n yeel tɩ tõnd mens tara pãng n tõe n maan bũmb kãng ne d mens pãng ye, la yaa tɩ tõnd pãngã yita Wẽnnaam nengẽ.</verse>
				<verse number="6">Wẽnnaam kɩtame tɩ d tõe n yɩ bãmb tʋmtʋmdba kãab-paalgã maasem yĩnga. Ka ne tõog sẽn gʋlsã ye, la yaa ne Sɩɩg-sõngo. Bala, tõog sẽn gʋlsã kʋʋdame, la Sɩɩg-sõng kõta vɩɩm.</verse>
				<verse number="7">La sã n yaa tɩ tõog ning sẽn wat-a ne kũuma, b sẽn gʋls-a kug-wals zutã, a sã n da tar ziir hal tɩ Israyɛl kambã rag n ka tõe n ges a Moyiis nengã, yẽ nengã sẽn yãgd ne ziirã yĩnga, tɩ yaool n yaa ziir sẽn na n wa n loogã,</verse>
				<verse number="8">rẽ wã, Sɩɩgã sẽn maand tʋʋmd ningã kõn tall ziir n yɩɩd sɩda.</verse>
				<verse number="9">Tʋʋmd ning sẽn wat ne sɩbgrã sã n da tar ziiri, yaa tʋʋmd ninga sẽn wat ne tɩrlma n tar ziir n yɩɩda.</verse>
				<verse number="10">La b sã n na n mak-b ne taaba, bũmb ninga sẽn ya wa a talla ziirã ka yɩ ziir ye, ziir ning sẽn ya kãseng n yɩɩdã yĩnga.</verse>
				<verse number="11">Rẽnda wã yĩnga, sã n yaa tɩ bũmb ning sẽn loogda paama a ziiri, dẽnd bũmb ning sẽn ka loogdã n tar ziir yɩɩda.</verse>
				<verse number="12">Dẽ, tõnd sẽn tar tẽeb-pidsg gũudum kãngã wã, tõnd tara raood wʋsgo.</verse>
				<verse number="13">La tõnd ka maand wa a Moyiis sẽn da lut a nengã ne peende, tɩ Israyɛl kambã da yã ziir kãng sẽn ya bõn-loaagdgã sɛɛbã ye.</verse>
				<verse number="14">La bãmb yama pagame, bala, hal tɩ ta moasã, bãmb sã n karemd kãab kʋdgã, peen-kãng ket n beeme. Peen-kãng ka tõe n pilg tɩ sã n ka ne a Kirist ye.</verse>
				<verse number="15">Hal tɩ ta moasã, b sã n karẽmd a Moyiis sebrã peenda ket n luda b yama.</verse>
				<verse number="16">La b sã n wẽnemd n tek yam n tẽ "Zu-soabã", peendã pilgdame.</verse>
				<verse number="17">La b sẽn yet tɩ "Zu-soabã", rat n yeelame tɩ Sɩɩga, la Zu-soabã Sɩɩg sẽn be zĩig ninga, lohorem bee be.</verse>
				<verse number="18">Tõnd fãa nems pilgame tɩ nebã ne Zu-soabã ziir kãng beene wa neng-gɛtgẽ, la Zu-soabã, sẽn ya-a Sɩɩgã, tedga tõnd tɩ d wẽneg bãmba, n paamd ziir n paasdẽ.</verse>
			</chapter>
			<chapter number="4">
				<verse number="1">Wẽnnaam sẽn zoe tõnd nimbãaneg n kõ tõnd tʋʋm kãnga wã yĩng n kɩt tɩ tõnd ka boogd d raood ye.</verse>
				<verse number="2">Tõnd kɩɩsda bũmb nins solg n ya yãn-tʋʋma, tõnd ka tʋmd ne sɩlem ye. La tõnd ka tekd Wẽnnaam goama ye. Tõnd wilgda sɩdã vẽenega, n paamd kaset sõng neba fãa sũyã pʋs Wẽnnaam taoore.</verse>
				<verse number="3">La tõnd sẽn moond koe-noog ningã wã sã n ket n solgame, a solga ne neb nins sẽn na n sãama.</verse>
				<verse number="4">Yaa neb nins sẽn ka tẽed-bã. Dũni kãngã na-wẽngã sẽn yaa a sʋtãan sẽn lud b yamã tɩ b ka tõe n yã Kirist sẽn ya Wẽnnaam mengã wẽnegã koe-noogã ziirã yĩnga.</verse>
				<verse number="5">Ka tõnd mens koɛɛg la d moond ye, yaa a Zezi Kirist koɛɛg la tõnd moonda. La a Zezi maasem yĩnga, tõnd boonda d mens tɩ yãmb tʋmtʋmdba.</verse>
				<verse number="6">Bala, Wẽnnaam sẽn yeel tɩ vẽenem na n yãga lik pʋgẽ wã, yaa Wẽnnaam n kɩt tɩ vẽenemã yãg tõnd sũyã pʋse, tɩ tõnd yã Wẽnnaam ziirã sẽn pɩnd Kirist nengã zugu.</verse>
				<verse number="7">Tõnd zãada paoon-kãngã d yĩnsã sẽn ya wa yagd laasã pʋse. Tɩ pãn-kãseng kãngã na yɩ Wẽnnaam dẽnda, la kõn yɩ tõnd dẽnd ye.</verse>
				<verse number="8">Tõnd paamda namsg buud toor-toore, la b ka kʋʋd tõnd ye. Tõnd dag n ka mi d sẽn na n maaneg ye, la tõnd ka boogd raood ye.</verse>
				<verse number="9">Neb namsda tõndo, la Wẽnnaam sõngda tõndo. B pãbda tõnd n lubdẽ, la d ka kiid ye.</verse>
				<verse number="10">Tõnd tara a Zezi kũuma mamsg d yĩnsã pʋs daar fãa, tɩ neba na yã a Zezi vɩɩmã tõnd yĩnsã pʋse.</verse>
				<verse number="11">Bala, tõnd sẽn vɩ wã, b kẽnda ne tõnd kũum zĩigẽ wakat fãa a Zezi yĩnga, sẽn na n yɩl t'a Zezi vɩɩmã me na puk tõnd yĩn-kiidsã pʋse.</verse>
				<verse number="12">Woto, kũum n maand a tʋʋmd tõnd pʋse, tɩ vɩɩm maand a tʋʋmd yãmb pʋse.</verse>
				<verse number="13">La a wa Wẽnnaam gʋls-sõamyã sẽn yeel tɩ: Mam tẽeme. Yaa woto yĩng la m n gom-yã. Tõnd me tẽedame, la yaa woto yĩng me n kɩt tɩ tõnd sẽn gomdã.</verse>
				<verse number="14">La d miime tɩ sẽn vʋʋg-a Zu-soab a Zezi wã na n naaga tõnd me ne a Zezi n vʋʋge, la na n kɩtame tɩ tõnd ne yãmb naag taab n yals bãmb taoore.</verse>
				<verse number="15">Bala, bõn-kãens sẽn maandã yaa yãmb yĩnga, tɩ barkã sẽn tat neb wʋsgã kɩt tɩ b pʋʋs Wẽnnaam barka, Wẽnnaam waoogr yĩnga.</verse>
				<verse number="16">Yaa woto yĩng n kɩt tɩ tõnd ka boogd d daood ye. La baa tõnd yĩngã sã n sãame, tõnd sɩɩgã lebgda paalg daar fãa.</verse>
				<verse number="17">Bala, tõnd sẽn na n paam namsg bilf wakat bilf pʋgẽ wã Kɩtdame tɩ tõnd na n paam ziir kãseng sẽn kõn sa n yɩɩda.</verse>
				<verse number="18">Sẽn paase, tõnd sẽn getã, ka bũmb nins nin sẽn ne wã ye, tõnd geta bũmb nins nin sẽn ka tõe n yã wã. Bala, bũmb nins nin sẽn ne wã loogdame, la bũmb nins nin sẽn ka ne wã paada wakat sẽn kõn sa.</verse>
			</chapter>
			<chapter number="5">
				<verse number="1">Sɩd me, tõnd miime tɩ tõnd tẽng zug ka roogã sẽn ya fu-roogã sã n wa n sãame, tõnd tara roog arzãn pʋga, sẽn ya Wẽnnaam n me. Yaa roog sẽn paad wakat sẽn kõn sa, sẽn ka ninsaalb nus n me ye.</verse>
				<verse number="2">La tõnd sidgda ro-kãng pʋg me n dat arzãn doogã n yeelg n yɩɩd a yembrã,</verse>
				<verse number="3">tɩ tõnd sã n paam yeelgre, tõnd kõn yɩ bɛɛl ye.</verse>
				<verse number="4">Bala, tõnd sẽn ket n be fu-ro-kãngã pʋgã, tõnd sidgdame n tar namsgo, la ka tɩ tõnd dat n yeega tẽng zug roogã ye, la yaa tɩ tõnd data arzãn doogã n yeelge, tɩ vɩɩmã vel yĩn-kiidgã.</verse>
				<verse number="5">Yaa Wẽnnaam n maan tõnd tɩ d yɩ a woto, bãmb n kõ tõnd Sɩɩg-sõng tɩ ya arzegs nins b sẽn bĩng tõndã reng-n-lɛmbga.</verse>
				<verse number="6">Dẽ wã, daar fãa tõnd tara raood wʋsgo, la d miime tɩ tõnd sẽn be yĩn-kãnga pʋgẽ wã, tõnd zãra ne Zu-soabã.</verse>
				<verse number="7">Bala, tõnd kẽnda ne tẽebo, la d ka yã n yaool n tẽed ye.</verse>
				<verse number="8">Tõnd tara raood wʋsgo, la tõnd nongẽ lame n yi n bas yĩng kãnga n kẽng Zu-soabã nengẽ n yɩɩda.</verse>
				<verse number="9">Yaa woto yĩng me tɩ tõnd maoodẽ, n dat n ta bãmb yam, tõnd sã n be yĩn-kãnga pʋga, wall d sã n wa n yi n bas-a.</verse>
				<verse number="10">Bala, yaa tɩlɛ tɩ tõnd fãa yals Kirist bʋʋdã geer taoore, tɩ b keo ned kam fãa wa sẽn zems tʋʋm nins yẽ sẽn tʋm a yĩngã pʋgã. Sã n ya tʋʋm-sõama wall tʋʋm-wẽnse.</verse>
				<verse number="11">Tõnd sẽn mi Zu-soabã rabeem zoeesã, tõnd baoodame n sagl nebã n tõog tɩ b tẽ. Wẽnnaam mii tõnd sõama. La mam tẽedame tɩ yãmb sũyã pʋse, yãmb me mii maam.</verse>
				<verse number="12">Tõnd ka le wilgd yãmb yɛs tɩ tõnd zemsame ye, la tõnd kõta yãmb weer tɩ y maan sũ-noog tõnd yĩnga, tɩ yãmb na tõog n leok neb nins sẽn waoogd b mens ne nin sẽn ne bũmb ninsã, la ka sẽn be sũurẽ wã.</verse>
				<verse number="13">Sɩd me, sã n ya tɩ tõnd yaa ka-yam dãmba, yaa Wẽnnaam yĩnga, la tõnd sã n tara yam, yaa yãmb sõngr yĩnga.</verse>
				<verse number="14">Bala, Kirist nonglemã n so tõndo. Tõnd sẽn bãng vẽeneg n welg tɩ nin-yend n ki neb a fãa yĩnga, tɩ rẽ rat n yeel tɩ yaa neba fãa n ki wã.</verse>
				<verse number="15">A Zezi kii neba fãa yĩnga, tɩ sẽn vɩ-bã kõn leb n vɩ b mens yĩng ye, la b na n vɩɩ sẽn ki-a bãmb yĩng n vʋʋg n bas kũumã yĩnga.</verse>
				<verse number="16">Woto, sẽn sɩng ne moasã, tõnd ka leb n get ned wa sẽn zems ninsaal tagsg ye, la baa tõnd sã n dag n gesa Kirist wa sẽn zems ninsaal tagsgo, moasã, tõnd ka le get bãmb wa sẽn zems ninsaal tagsg yɛs ye.</verse>
				<verse number="17">Ned sã n tũud Kirist, yẽ soab yaa nin-paalga. Bõn-kʋdã loogame, tɩ bũmba fãa lebg paalse.</verse>
				<verse number="18">La yõwã fãa yita Wẽnnaam nengẽ. Kirist maasem yĩnga, Wẽnnaam yiisa yell ning sẽn da be tõnd ne bãmb sʋkã, n kõ tõnd zabr paasg tʋʋmde.</verse>
				<verse number="19">Bala, yaa ne Kirist la Wẽnnaam yiis yell ning sẽn da be bãmb ne dũniyã sʋka, n ka le geelgd ninsaalbã beegrã ye. La b ninga zabr paasg koɛɛg togsg tõnd zutu.</verse>
				<verse number="20">Dẽ, tõnd yaa Kirist tʋmtʋmdba, tɩ tõnd sẽn gomd ne yãmbã, yaa Wẽnnaam n tall tõnd n gomd ne yãmba: Tõnd kota yãmb ne Kirist yʋʋr tɩ y leb n paam lagem-n-taar ne Wẽnnaam!</verse>
				<verse number="21">Wẽnnaam kɩtame tɩ Kirist sẽn ka maan yel-wẽna lebg yel-wẽn tõnd yĩnga, tɩ tõnd tõe n lebg nin-tɩrs Kirist pʋg Wẽnnaam taoore.</verse>
			</chapter>
			<chapter number="6">
				<verse number="1">Tõnd sẽn ya Wẽnnaam tʋmd-n-taasã yĩnga, tõnd kota yãmb tɩ y ra bas bark ninga yãmb sẽn deeg Wẽnnaam nengẽ wã tɩ yɩ zaalem ye.</verse>
				<verse number="2">Bala, bãmb yetame: Mam leoka foom sẽn zems a wakate, la fo sẽn dat fãagr wakate, mam waa n sõnga foom. Ade, moasã yaa wakat sẽn zemse. Ade, moasã yaa fãagr daare.</verse>
				<verse number="3">Tõnd ka rat tɩ d yel-manesem baa yen lub ned ye, tɩ ned da wa n gom tõnd tʋʋmdã wẽng ye.</verse>
				<verse number="4">La bũmb fãa pʋga tõnd wilgdame tɩ tõnd yaa Wẽnnaam tʋmtʋmdba, n maand sũ-mar wʋsg namsgã pʋgẽ, la naongã pʋgẽ, la sũ-sãamsã pʋgẽ,</verse>
				<verse number="5">la pãbre, la bi-bees rot kõom, la tẽn-dãmbg pʋgẽ, la tʋʋm-wɛgl pʋgẽ, la gõeem sẽn ka be, la kom pʋgẽ.</verse>
				<verse number="6">Tõnd wilgdame tɩ d yaa Wẽnnaam tʋmtʋmdba, ne pʋ-peelem, ne bãngre, ne sũ-maasem ne sõmblem, ne Sɩɩg-sõngo, la ne nonglem sẽn ka naag ne zãmbo,</verse>
				<verse number="7">ne koɛɛg sẽn ya sɩda, la ne Wẽnnaam pãnga, ne tɩrlem zab teed sẽn tar n zabdẽ, la sẽn tar n kogend d menga, waoogre, la paoogr pʋgẽ,</verse>
				<verse number="8">yʋ-beedo la yʋ-noog pʋgẽ, neb geta tõnd wa zĩrĩ be-neba baa ne tõnd sẽn togsd sɩdã.</verse>
				<verse number="9">B geta tõnd wa sãamba, baa ne b fãa sẽn mi tõndã. B geta tõnd wa kiidba, la tõnd yaool n vɩɩme. B geta tõnd wa neb b sẽn sɩbgde, la b ka kʋʋd tõnd ye.</verse>
				<verse number="10">B geta tõnd wa sũ-saoong rãmba la tõnd tara sũ-noog daar fãa. B geta tõnd wa naong rãmba, la tõnd kɩtdame tɩ neb wʋsg lebgd arzegs rãmba. B geta tõnd wa neb sẽn ka tar baa fʋɩ, la tõnd yaool n tara bũmb fãa.</verse>
				<verse number="11">Korẽnt neba, tõnd goma vẽeneg ne yãmba. D pelga d pʋs ne yãmba.</verse>
				<verse number="12">Tõnd ka solg yãmb d nonglem ye. La yãmb ka wilg tõnd y nonglem ye.</verse>
				<verse number="13">Mam gomda ne yãmb wa m kamba, bɩ y tags tõnd yell wa tõnd sẽn tagsd yãmb yellã. Yãmb me pelg y pʋs ne tõndo.</verse>
				<verse number="14">Bɩ y da paam lagem-n-taar ne neb nins sẽn ka tẽedbã ye. Bala, bõe lagem-n-taar n be tɩrlem ne wẽng sʋka? Wall bõe lagem-n-taar n be vẽenem ne lik sʋka?</verse>
				<verse number="15">La bõe zems-n-taar n be Kirist ne a Sʋtãan sʋka? Wall ned ning sẽn tẽedã tara bõe pʋɩɩr ne ned ning sẽn ka tẽedã?</verse>
				<verse number="16">Bõe lagem-n-taar n be Wẽnnaam doogã ne wẽn-naands sʋka? Bala, tõnd yaa Wẽnnaam sẽn vɩ roogo, wa Wẽnnaam sẽn yeel tɩ: Mam na n zĩnda ne bãmba, la m kẽn bãmb sʋka. Mam na n yɩɩ bãmb Wẽnnaam, la bãmb na n yɩɩ mam neba.</verse>
				<verse number="17">Yaa woto yĩng tɩ Zu-soaba yetẽ yaa: Yi-y bãmb sʋka, welg-y toor ne-ba. La y ra sɩɩs bũmb sẽn ya rẽgd ye, la mam na reeg yãmba.</verse>
				<verse number="18">Mam na n yɩɩ yãmb Ba, la yãmb na n yɩɩ mam kom-dibli la m kom-pugli. Yaa Zu-soabã, sẽn-tõe-a fãa wã n yeele.</verse>
			</chapter>
			<chapter number="7">
				<verse number="1">Woto yĩnga, m zo-nongdse, tõnd sẽn tar kãab kãensã wã, bɩ d yɩlg d mens ne rẽgd ninga sẽn dẽgemd yĩngã ne sɩɩgã, n bɩ sõmblem sẽn zems zãng pʋgẽ n paase, Wẽnnaam dabeem zoees pʋgẽ.</verse>
				<verse number="2">Bas-y tɩ d paam weer y sũyã pʋsẽ. Tõnd ka maan ned baa yen wẽnga, tõnd ka sãam ned baa a yen yelle, tõnd ka zãmb ned n deeg a bũmbu.</verse>
				<verse number="3">Mam sẽn gomd a woto wã, ka sẽn na n mong yãmb bʋʋm ye. Bala, mam dag n zoe n yeelame tɩ tõnd tagsda yãmb yelle, d sã n vɩ wall d sã n ki.</verse>
				<verse number="4">Mam sũur keema wʋsg ne yãmba, mam sũur nooma ne yãmba. Mam paamda belsgo. Baa tõnd namsgã fãa pʋgẽ, mam tara sũ-no-kãsenga.</verse>
				<verse number="5">Bala, tõnd sẽn ta Masedoan soolmẽ wã tɛka, tõnd yĩnsã ka tol n paam vʋʋsg baa bilf ye. Tõnd paama namsg buud fãa. Yɩng yaa maoore, la pʋgẽ yaa rabeem.</verse>
				<verse number="6">La Wẽnnaam sẽn belsd sũ-sãoong rãmbã, b belsa tõnd ne a Tit waoongã.</verse>
				<verse number="7">La ka ne a Tit waoongã bal ye, leb n yaa ne belsg ning yẽ sẽn paam yãmb nengẽ wã me. Yẽ togsa tõnd yãmb sẽn dat maam wʋsg to-to wã, yãmb nintãm la y sẽn dat n sõng maam to-to wã. Rẽ kɩtame tɩ mam paam sũ-noog wʋsg n paase.</verse>
				<verse number="8">Baa mam sebrã sã n sãama yãmb sũyã, mam ka maand m bãngẽ ye. La baa mam sã n maana m bãngẽ, yɩɩ wakat bilf pʋgẽ, mam sẽn yã tɩ seb-kãngã sãama yãmb sũyã yĩnga.</verse>
				<verse number="9">Mam maanda sũ-noog moasã, la ka m sẽn sãam yãmb sũyã yĩng ye. Yaa yãmb sũ-sãoongã sẽn kɩt tɩ yãmb tek yam n kos sugrã yĩnga. Bala, yãmb sũ-sãoongã yii Wẽnnaam nengẽ. Rẽ wã, tõnd ka maan yãmb bũmb sẽn na n sãam-y ye.</verse>
				<verse number="10">Sɩd me, sũ-sãoong ninga sẽn yit Wẽnnaam nengẽ wã kɩtdame tɩ ned tek yam n kos sugr n paam fãagre, la ned ka maand a bãngẽ rẽ yĩng ye. La dũni wã sũ-sãoong wata ne kũum.</verse>
				<verse number="11">La ad sũ-sãoong ninga sẽn yit Wẽnnaam nengẽ wã sẽn modg yãmb tɩ y maan bũmb ninsi: A kɩtame tɩ y yiis yell y mens zutu, a waa ne sũ-pa-noaanga, a waa ne rabeem, a waa ne ratem kãsenga, a waa ne yamleoogo, a waa ne sɩbgre. Bũmba fãa pʋgẽ, yãmb wilgame tɩ y ka tar yell yel-kãnga pʋg ye.</verse>
				<verse number="12">Rẽ wã, mam sẽn gʋls yãmbã, ka sẽn maan-a yellã yĩnga, a ka ned ning yẽ sẽn beegã me yĩng ye. La yaa sẽn na n yɩl tɩ yãmb sẽn nong tõnd to-to wã yɩ vẽeneg yãmb sʋk Wẽnnaam taoore.</verse>
				<verse number="13">Yaa rẽ n kɩt tɩ tõnd paam belsgã. La sẽn paasd tõnd sẽn paam belsgã, a Tit sẽn paam raood ning yãmb fãa nengẽ t'a sũurã noomẽ wã leb n kõo tõnd sũ-noog wʋsg n yɩɩd yɛsa.</verse>
				<verse number="14">Sã n ya mam sẽn pẽg m meng bilf a Tit taoor yãmb wɛɛngẽ wã, bõn-kãng yãnd ka tar maam ye. Wa tõnd sẽn dag n togs yãmb sɩd daar fãa wã, woto me, tõnd sẽn pẽg d mens yãmb wɛɛngẽ a Tit taoorã me yɩɩ sɩda.</verse>
				<verse number="15">La a Tit sã n tẽeg yãmb fãa sakrã yelle, a paamda nonglem wʋsg yãmb yĩng n paasdẽ, bala yãmb deega yẽnda ne rabeem la rigbu.</verse>
				<verse number="16">Mam maanda sũ-noogo, mam sẽn n tõe n kɩs sɩd ne yãmb bũmb fãa pʋgẽ wã yĩnga.</verse>
			</chapter>
			<chapter number="8">
				<verse number="1">M ba-biisi, tõnd datame tɩ yãmb bãng Wẽnnaam barkã sẽn puk wẽnd-dot nins sẽn be Masedoannã sʋk to-to.</verse>
				<verse number="2">Baa ne bãmb sẽn paam makr ne tood wʋsgã, bãmb sũ-noogã yɩɩ kãsenga, tɩ baa ne b naongã sẽn ya wʋsgã, b kõo wʋsg ne sũyã fãa.</verse>
				<verse number="3">Mam kɩta kaset tɩ bãmb kõo ne b pãng tɛka. B kõo ne yamleoog n yɩɩd b pãng sẽn tõe menga.</verse>
				<verse number="4">Bãmb kosa tõnd ne b sũyã fãa tɩ d bas-b tɩ b naag n sõng Wẽnnaam nin-tũusidsã sẽn be Zeruzalɛmã.</verse>
				<verse number="5">Bãmb deng n dɩka b mens n kõ Zu-soabã, la b sak tõnd ne Wẽnnaam daabo. Woto yɩɩda tõnd sẽn da tẽedã.</verse>
				<verse number="6">Tõnd kosa a Tit me t'a maan nonglem tʋʋm-kãng yẽ sẽn sɩng yãmb sʋkã n baase.</verse>
				<verse number="7">A wa yãmb sẽn modgd ne bũmb fãa wã: Sã n ya tẽebo, goama, bãngre, la yãmb sẽn wɩngd ne bũmb fãa, la y tar nonglem tõnd yĩngã, bɩ y modg ne nonglem tʋʋm kãng maaneg me.</verse>
				<verse number="8">Mam sẽn yet a woto wã, ka pãng la m dat n maan-y ye, la yaa sẽn na n dɩk neb a taabã sẽn maandã n mak n ges yãmb nonglema sã n yaa sɩda.</verse>
				<verse number="9">Bala, yãmb mii tõnd Zu-soab a Zezi Kirist barkã. Tɩ baa bãmb sẽn ya arzɛk soabã, b maana b meng naong soab yãmb yĩnga, tɩ ne bãmb naongã, yãmb na paam arzegse.</verse>
				<verse number="10">Yaa mam tagsog la m kõt yel-kãngã zugu. Bala, bõn-kãng toga ne yãmba, yãmb sẽn yɩ pipi rãmb sẽn sɩng ne rɩɩgẽ n maan ligd-lobrã, la ka y sẽn yɩ pipi rãmb n maan-a wã bal ye, yãmb n yɩ pipi rãmb n tʋlg n na n maan-a.</verse>
				<verse number="11">Rẽ wã, moasã, bɩ y maan-a n baase, tɩ yãmb sẽn yãk yam n wilg tɩ y rat n maan-a lame wã, bɩ y kell n tall datem n maan-a n baase, la maan-y-yã-a wa sẽn zems yãmb pãnga.</verse>
				<verse number="12">Bala, ned sã n tar datem tɩ kõ wa sẽn zems yẽ sẽn tar bũmb ningã, a tata Wẽnnaam yam n yɩɩd yẽ sẽn na n dat n kõ bũmb ning yẽ sẽn ka tarã.</verse>
				<verse number="13">Bala, mam ka rat tɩ yãmb sẽn sõngd neb a taabã kẽes yãmb naong pʋg ye. La yaa sẽn na yɩl tɩ yãmb zeng taaba, tɩ yãmb sẽn tar bũmb ning tɩ sek moasa wã tõe n sõng bãmb b naongã pʋgẽ,</verse>
				<verse number="14">la tɩ bãmb me sã n wa tar bũmb ning tɩ sekd-ba, bɩ b tõe n sõng yãmb me y naongã pʋgẽ. Sã n yɩ a woto, yãmb na n yɩɩ zem-taaba,</verse>
				<verse number="15">tɩ yɩ wa gʋls sõamyã sẽn yeel tɩ: Ned ning sẽn paam wʋsgã ka tar baa fʋɩ tɩ loog ye, la bũmb ka paoog ned ning sẽn paam bilfã ye.</verse>
				<verse number="16">Bark Wẽnnaam, bãmb sẽn ning yam-yãk-kãnga me a Tit sũurẽ yãmb yĩngã.</verse>
				<verse number="17">Bala, a Tit saka tõnd kosgã, la yẽ sẽn tar ratma, a yãka yam ne a sũur fãa n na n wa yãmb nengẽ.</verse>
				<verse number="18">Tõnd tʋmda ba-biig ning sẽn tar pẽgr zĩiga fãa ne koe-noogã tʋʋmd a Zezi tẽedba sʋkã t'a tũ a Tit.</verse>
				<verse number="19">Sẽn yɩɩd fãa, a Zezi tẽedbã yãka yẽnda t'a yãag tõnd sõngr-tʋʋm-kãnga pʋgẽ, tõnd sẽn tʋmd Zu-soaba meng waoogr yĩnga, la tɩ yɩ kaset tɩ tõnd tara ratem tɩ maan ne d sũyã fãa.</verse>
				<verse number="20">Tõnd maanda a woto tɩ ned da wa n tõog n dõd tõnd ne ligd kãng sẽn ya wʋsg tɩ tõnd get a yellã wɛɛngẽ ye.</verse>
				<verse number="21">Bala, tõnd baood n maana sẽn ya neere, ka Zu-soaba nifẽ bal ye, la ninsaalba nifẽ me.</verse>
				<verse number="22">Tõnd tʋmda d ba-biiga ne bãmba. Tõnd paama weer naoor wʋsg n mak a tʋʋmdã ratem n gese, la moasã a wilgame t'a tara ratem ne tʋʋma n yɩɩd pĩnda, a sẽn kɩs sɩd ne yãmbã yĩnga.</verse>
				<verse number="23">Woto, sẽn kẽed ne a Tit wɛɛngẽ, yẽ yaa mam tũud-n-taaga la m tʋmd-n-taag yãmb yĩnga. La sã n ya ne d ba-biisã, bãmb yaa neb tẽedbã sẽn tʋme, Kirist waoogr yĩnga.</verse>
				<verse number="24">Dẽ wã, bɩ y maan bũmb n wilg bãmb ne a Zezi tẽedbã tɩ yãmb tara nonglem, tɩ rẽ na n wilgame tɩ tõnd dag n tara bʋʋm la d sẽn pẽgd yãmb bãmb nifẽ wã.</verse>
			</chapter>
			<chapter number="9">
				<verse number="1">Ka tɩlɛ tɩ mam gʋls yãmb sõngr ning sẽn tog n kõ tẽedbã wɛɛngẽ ye.</verse>
				<verse number="2">Sɩd me, mam mii yãmb ratem sõngã, la mam pẽga m meng yãmb wɛɛngẽ Masedoan neba taoor n yeel tɩ Akayi neba rag n seglame n sɛ hal rɩɩgẽ, la yãmb sẽn modgdã kɩtame tɩ neb wʋsg me rat n maane.</verse>
				<verse number="3">Mam tʋmda ba-biisã yãmb nengẽ, tɩ tõnd sẽn pẽg yãmbã kõn yɩ zaalem bõn-kãng wɛɛngẽ ye, la tɩ yãmb na segl n sɛ wa mam sẽn yeelã.</verse>
				<verse number="4">Mam ka rat tɩ Masedoan nebã yãag maam n wa n mik tɩ yãmb ka segl n sɛ ye, tɩ tõnd sẽn kɩs sɩd ne yãmbã da wa n lebg yãnd ne tõnd ye. La yaa m sẽn ka rat n yeel tɩ yãmb yãnda yĩnga.</verse>
				<verse number="5">Dẽ, mam tagsdame tɩ yaa neer tɩ m kos ba-biisã tɩ b reng maam taoor n wa yãmb nengẽ, n ges nonglem kũunã yãmb sẽn zoe n kãabã yelle, tɩ y tõe n segl n sɛ, tɩ yɩ yamleoog kũuni, la ra yɩ wa zoe-bõn kũun ye.</verse>
				<verse number="6">Bãng-y tɩ ned ning sẽn bʋt bilf na n tigsa bilfu, la ned ning sẽn bʋt wʋsg na n tigsa wʋsgo.</verse>
				<verse number="7">Bɩ ned kam fãa kõ wa sẽn zems a sẽn yãk yam a sũur pʋgẽ, la ra yɩ ne neng-gãneng wall modgr ye. Bala, Wẽnnaam nonga ned ning sẽn kõt ne sũ-noogo.</verse>
				<verse number="8">La Wẽnnaam tara pãn-tõog tɩ kõ yãmb bark buud fãa tɩ seke. Tɩ yãmb tõe n paam bũmb fãa, daar fãa, sẽn na sõng yãmb y ratmã fãa pʋgẽ n sek n kell tɩ y maan tʋʋm soamã fãa,</verse>
				<verse number="9">tɩ yɩ wa gʋls sõamyã sẽn yeelã: A kɩtame t'a tʋʋm sõama wã saag zĩig fãa. A kõo naong rãmba. Yẽ tɩrlem paada wakat sẽn kõn sa.</verse>
				<verse number="10">Soab ning sẽn kõt-a ka-koaad bõn-buudu, la b kõt-a bur t'a rɩtẽ wã na n kõo yãmb bõn-buudu, la b kɩt t'a wom wʋsgo, la b kɩt tɩ yãmb tɩrlma biis yɩ wʋsgo.</verse>
				<verse number="11">Woto, yãmb na paam arzegs bũmb fãa pʋgẽ, n yãk tɩ yɩ nonglem kũuni tɩ neb wʋsg na pʋʋs Wẽnnaam barka, kũuna tõnd sẽn kõ-bã yĩnga.</verse>
				<verse number="12">Bala, ka Wẽnnaam nebã bal la nonglem kũun kãngã na n sõng ye. A na n kɩtame tɩ neb wʋsg pʋʋs Wẽnnaam barka.</verse>
				<verse number="13">Bãmb sã n paam sõng-kãnga, b na n pẽga Wẽnnaam, yãmb sẽn sak n kɩs Kirist koe-noogã kaseto, la yãmb sẽn kõ kũun wʋsg bãmb yĩnga, la neba fãa yĩngã.</verse>
				<verse number="14">B pʋʋsda yãmb yĩng ne nonglem, Wẽnnaam sẽn sik bark kãseng yãmb zutã yĩnga.</verse>
				<verse number="15">Bark Wẽnnaam, bãmb kũuna noor sẽn ka tõe n togsa yĩnga.</verse>
			</chapter>
			<chapter number="10">
				<verse number="1">Maam a Poll kota yãmb ne sũ-bʋgsem, Kirist sõmblemã pʋgẽ, mam sẽn ya nin-bʋgsga, m sẽn wat n be ne yãmba la m ya nin-toaag m sẽn wat n zãr ne yãmbã.</verse>
				<verse number="2">Mam kota yãmba, tɩ mam sã n wa n be yãmb nengẽ, bɩ y ra maan tɩ yɩ tɩlɛ tɩ mam yɩ nin-toaag wa mam sẽn tagsd n na n yɩ nin-toaag ne neb nins sẽn tagsd tɩ tõnd kẽnda wa sẽn zems yĩngã datmã ye.</verse>
				<verse number="3">Tõnd sɩd bee yĩng pʋga, la tõnd ka zabd wa yĩngã sẽn zabdã ye.</verse>
				<verse number="4">Bala, tõnd sẽn tar zab-teed nins n zabdẽ wã ka yĩng zab-teed ye. La zab-te-kãens tara pãng Wẽnnaam nifẽ n tõe n leeb pãens rãmbã n lubi.</verse>
				<verse number="5">Tagsd nins ne bũmb nins fãa sẽn zẽkd b mens n zabdẽ tɩ nebã kõn bãng Wẽnnaamã, tõnd leebd-b lame n lubdẽ, la tõnd tõogda tagsd buud fãa n kɩt tɩ b sak Kiristã.</verse>
				<verse number="6">Yãmb sã n wa n sak zãng fasɩ, tõnd seglame n na n sɩbg kɩɩsg buud fãa.</verse>
				<verse number="7">Yãmb geta bũmb nins yãmb ninã sẽn ne wã! Ned sã n tẽed t'a yaa Kirist rẽnda, bɩ a meng bãng bõn-kãngã me: Yẽ sã n ya Kirist rẽnda, tõnd me yaa Kirist rẽnda.</verse>
				<verse number="8">La baa mam sã n maand sũ-noog wʋsg bilf ne noor ning Zu-soabã sẽn kõ tõnd tɩ d paas yãmb pãnga, la ka sẽn na n sãam yãmbã, yãnd kõn yõk maam ye.</verse>
				<verse number="9">Mam ka rat t'a yɩ wa mam dat n kẽesa yãmb dabeem ne mam sɛbã ye.</verse>
				<verse number="10">Bala, b yetame tɩ: A Poll sɛba yaa toogo, la b tara pãnga, la b meng sã n be tõnd sʋka, b ka pãng ye, la b goamã ka tar yõod ye.</verse>
				<verse number="11">Bɩ ned ning sẽn gomd a woto wã bãng neer tɩ tõnd sẽn ka be yãmb sʋk n gomd to-to d sɛbã pʋsã, tõnd sã n wa n be yãmb sʋk me, tõnd tʋʋmã yaa a woto bala.</verse>
				<verse number="12">Tõnd ka saagd n zeng d mens wall d mak d mens ne neb nins sẽn wilgd tɩ b mens zemsame wã ye. La bãmb sẽn mamsd b mens la b makd b mens ne taabã, b ka yam ye.</verse>
				<verse number="13">Sã n yaa ne tõndo, tõnd ka rat n pẽg d mens tɩ loog ye, la tõnd na n dɩka mamsg ne tʋʋmd ning Wẽnnaam sẽn pʋɩ n kõ tõndo, la b leb n kɩt tɩ d tõog n ta hal yãmb nengẽ wã.</verse>
				<verse number="14">Tõnd ka loogd d toadg wa tõnd dag n ka ta hal yãmb nengẽ ye. Bala, tõnd talla Kirist koe-noogã n ta hal yãmb nengẽ.</verse>
				<verse number="15">Tõnd ka pẽgd d mens tɩ loog ne tʋʋm sẽn ya ned a to rẽnd ye. La tõnd tẽedame tɩ yãmb tẽebã sã n paasdẽ, tõnd tʋʋmdã na n lebga kãseng yãmb sʋka, zĩig ning sẽn ya tõnd dẽndã,</verse>
				<verse number="16">tɩ d moon koe-noogã soolem nins sẽn be yãmb taoorã, la ka tɩ d pẽg d mens ne tʋʋm nins sẽn zoe n tʋm neb a taab soolmẽ ye.</verse>
				<verse number="17">Wa Wẽnnaam gʋls sõamyã sẽn yeelã: Ned ning sẽn na n pẽg a menga, bɩ a pẽg a menga, a sẽn tũud Zu-soabã yĩnga.</verse>
				<verse number="18">Bala, ka ned ning sẽn wilgd t'a zemsame wã n tat Wẽnnaam yam ye, yaa Zu-soabã sẽn wilgd tɩ ned ninga zemsame wã.</verse>
			</chapter>
			<chapter number="11">
				<verse number="1">Mam nongẽ la yãmb sã n da tõe n sakẽ mam yalemdã bilfu! La yãmb sakdame.</verse>
				<verse number="2">Bala, mam maanda sũ-kiir yãmb yĩnga, la yaa sũ-kiir sẽn yit Wẽnnaam nengẽ, tɩ bõe mam sẽn dɩk yãmb n kõ sɩd a yen tãa wã yĩnga. Tɩ mam tõe tall yãmb n kẽng Kirist nengẽ wa pʋg-sad sẽn ka sãam ye.</verse>
				<verse number="3">La baoosgo, a wa waafã sẽn maan sɩlem n zãmb a Awa wã, mam yɛɛsdame tɩ yãmb yam na n wa wẽnemd n lebg wẽng n kɩt tɩ y bas y sõmblema ne y pʋ-peelma y sẽn tar Kirist yĩngã.</verse>
				<verse number="4">Bala, ned a to sã n yɩ pipi n wa moon yãmb Zezi a to, tɩ ka Zezi ninga tõnd sẽn da moon yãmbã, wall yãmb sã n deeg sɩɩg a to sẽn ka Sɩɩg ninga yãmb sẽn dag n deegã, wall koe-noog a to tɩ ka yãmb sẽn da reeg pĩndã, yãmb sakda yẽ soab sõama.</verse>
				<verse number="5">La mam yaool n tẽedame tɩ m ka yɩ poorẽ soab bũmb baa a fʋɩ pʋgẽ, ne tẽn-tʋmdb nins sẽn yet b mens tɩ b yaa tẽn-tʋmd-kãsemsã ye.</verse>
				<verse number="6">Baa mam sã n ka gom minim-soaba, mam ka ned sẽn ka tar bãngr ye. La tõnd wilga bõn-kãng vẽeneg yãmb sʋk wakat fãa, bũmb fãa pʋga.</verse>
				<verse number="7">Bɩ Mam sẽn moon yãmb Wẽnnaam koe-noogã zaalma, n sik m meng n zẽk yãmbã, m maana yel-wẽnde?</verse>
				<verse number="8">Mam fãa a Zezi tẽedbã sẽn be zĩis a taabã, mam sẽn sak tɩ bãmb yao maam tɩ m sõng yãmba yĩnga. La mam sẽn da wa n be yãmb nengẽ n dat sõngrã, mam ka yɩ zɩɩb ned baa a ye yĩng ye.</verse>
				<verse number="9">Bala, ba-biis nins sẽn yi Masedoan n wa wã kõo maam bũmb ning sẽn da paoog maamã. Bũmba fãa pʋgẽ, mam gũusa m menga, n da wa n yɩ zɩɩb yãmb yĩng ye, la mam na n kell n gũusa m menga ne bõn-kãnga.</verse>
				<verse number="10">Ne Kirist sɩdã sẽn be mam sũurẽ wã, mam yetame tɩ ned ka tõe n gɩdg maam tɩ m ka pẽg m meng bõn-kãng wɛɛngẽ Akayi soolmã pʋgẽ ye.</verse>
				<verse number="11">Bõe yĩng tɩ m yet a woto? Yaa mam sẽn ka nong yãmb yĩng bii? Wẽnnaam menga miime tɩ mam nonga yãmba.</verse>
				<verse number="12">Mam sẽn maand bũmb ninga, mam na n kell n maan-a lame yɛsa, tɩ gɩdg neb nins sẽn baood weer n dat n pẽg b mens n yeel tɩ bãmb sẽn tʋmdã ne tõnd sẽn tʋmdã yaa a yembrã.</verse>
				<verse number="13">Nin-bãmba rãmb yaa zãmb tẽn-tʋmdba, la belgr tẽn-tʋmdba, n toeemd b mens n ya wa Kirist tẽn-tʋmdba.</verse>
				<verse number="14">La yõwã ka bõn-lingdg ye, bala, sʋtãanã meng toeemda a meng n lebg wa malɛk sẽn tar vẽenem.</verse>
				<verse number="15">Dẽ wã, yẽ tʋmtʋmdbã me sã n toeemd b mens n lebgd wa tɩrlem tʋmtʋmdba, ka bõn-yɛɛsdg ye. Bãmb baoosg na n yɩɩ wa b tʋʋmã sẽn ya to-to wã.</verse>
				<verse number="16">Mam leb n yetame: Bɩ ned da ges maam wa yalem ye, wall y sã n get maam wa yalma, bɩ y sak n deeg maam wa yalma, tɩ mam me tõe n pẽg m meng bilfu.</verse>
				<verse number="17">Mam sẽn gomd bũmb ningã, ka Zu-soabã n yet tɩ m gom ye. La mam gomda ne pɛl-kɛgenga, wa m yaa yalma, n pẽg m meng bõn-kãng pʋgẽ.</verse>
				<verse number="18">Neb wʋsg sẽn pẽgd b mens ne dũni yɛlã, mam me na n pẽga m menga.</verse>
				<verse number="19">Yãmb sẽn ya yam dãmb n yaool n sakd n deegd yalemb ne yamleoogo!</verse>
				<verse number="20">Sɩd me, yãmb sakdame tɩ b kẽesd yãmb yembdo, tɩ b rɩt yãmba, tɩ b fãad yãmba, tɩ b ka nand yãmba, la b pãbd yãmb pegse.</verse>
				<verse number="21">Mam yetame tɩ yaa yãnde. Tõnd maana pãn-komsem n ka tõog n maan a woto ye. Baoosgo, ne bũmb ning fãa ned sẽn tar raood tɩ pẽg a menga, mam me tara raoodo, mam gomda wa yalma.</verse>
				<verse number="22">Bãmb yaa Hebre rãmba? Mam me yaa Hebre. Bãmb yaa Israyɛl buudu? Mam me yaa Israyɛl neda. B yaa a Abraham yagense? Mam me yaa a Abraham yagenga</verse>
				<verse number="23">Bãmb yaa Kirist tʋmtʋmdba? Maam n leb n yɩɩda. Mam gomda wa m zugã ka be ye. Sã n ya ne tʋʋma, maam n yɩɩd-ba, ne bi-bees roog kõom, maam n yɩɩd-ba, ne pãbr deegre, maam n leb n yɩɩd-ba, la mam kolga kũum naoor wʋsgo.</verse>
				<verse number="24">Zuif-rãmbã pãba maam ne kalwaas a yen ka pis-naase, naoor a nu.</verse>
				<verse number="25">B pãba maam ne rasab naoor a tã, b loba maam kug vugri, koom-kogond sãama naoor a tã tɩ mam be b pʋse. Mam paa koom zug daar tõre la yʋng tõre.</verse>
				<verse number="26">Kʋɩls rag n na n dɩɩ maam wakat kẽere, m kẽna pʋse. Fãadb rag n na n fãa maam. Mam tẽngẽ neb baoo n na n sãama maam. Neb nins sẽn ka Zuif buudã baoo n na n sãama maam, mam paama tood tẽns pʋsẽ, mam dag n na n kii wetẽ. Mam dag n na n kii ko-kãsengã zugu, zãmb ba-biis rag n na n kʋʋ maam.</verse>
				<verse number="27">Mam tʋma tʋʋm-kegemse, mam namsame. Wakat kẽere, mam ka gũs ye. Kom la ko-yũud yõka maam. Mam gãanda kom wakat kẽere. Wakat kẽere, waood yõka maam la fut paooga maam,</verse>
				<verse number="28">tɩ m ka gomd bũmb nins sẽn ketã ye. Mam tara zɩɩb daar fãa, a Zezi tẽedbã fãa yɛl sẽn pak maamã yĩnga.</verse>
				<verse number="29">Ãnna pãng n boog tɩ mam dẽnd ka booge? Annã n lʋɩ yel-wẽnd pʋgẽ tɩ mam sũur ka sãame?</verse>
				<verse number="30">Pẽg-m-meng sã n noome, mam na pẽg m pãng-komsem.</verse>
				<verse number="31">Wẽnnaam sẽn ya tõnd Zu-soab a Zezi Ba wã, sẽn tar-a bark wakat sẽn kõn sa wã miime tɩ mam ka yagd zĩrĩ ye!...</verse>
				<verse number="32">Mam sẽn wa n be Damasã, rĩm a Areta Gʋvɛrneerã ra kɩtdame tɩ b gũud Damas tẽnga noy n dat n yõk maam.</verse>
				<verse number="33">La b kẽesa maam peoogẽ n tũnug roog fẽnetr n sik maam lalgã poor tɩ mam põse, t'a ka paam maam ye.</verse>
			</chapter>
			<chapter number="12">
				<verse number="1">Yaa tɩlɛ tɩ m pẽg m menga? Bõn-kãng ka tar yõod ye. Baoosgo, mam na n togsa mam sẽn yã yãab ninsi, la vẽnegr nins Zu-soabã sẽn kõ maamã.</verse>
				<verse number="2">Yʋʋm piig la a naas sẽn looge, mam bãnga Kirist tẽed a yembr sẽn paam zẽkr n ta saas a tãab soabã. Mam ka mi yẽ soab sã n da bee a yĩngã pʋga, wall a sã n da ka be a yĩng pʋgẽ ye, la Wẽnnaam miime.</verse>
				<verse number="3">Rao-kãngã sã n da bee a yĩngã pʋga, wall a ka be, mam ka mi ye, la Wẽnnaam miime, la mam sẽn mi yaa tɩ</verse>
				<verse number="4">rao-kãngã zẽkame n kẽng Paradi, la a wʋma goama, ned sẽn ka tõe n togs ye, la b sẽn ka kõ ninsaal noor t'a gom-a ye.</verse>
				<verse number="5">Mam na n pẽga m meng rao-kãnga wɛɛngẽ, la mam mengã wɛɛngẽ, mam ka na n pẽg n meng ye. Sã n ka m pẽg m meng pãn-komsem bala.</verse>
				<verse number="6">La mam sã n dat n pẽg m menga, mam ka na n maan yalemd ye, bala mam na n togsa sɩda. La mam gũusda m meng tɩ ned da wa n yã mam sẽn maandã, la a wʋm mam sẽn gõmdã n tags tɩ maam n yɩɩd ye.</verse>
				<verse number="7">La sẽn na n yɩl tɩ mam da wuk m meng vẽneg-kãsem kãensã yĩnga, b ninga gõaag mam yĩnga pʋgẽ, sẽn ya sʋtãan tʋmtʋmd t'a paoogd maam, tɩ mam da wa n pid ne wuk m meng ye.</verse>
				<verse number="8">Mam bõsa Zu-soaba naoor a tãab tɩ b kɩt tɩ bõn-kãng loog n bas maam.</verse>
				<verse number="9">La b yeela maam yaa: "Mam barka sekda foom. Bala, yaa pãn-komsmã pʋg la mam pãngã maand a tʋʋmde." Dẽnd mam na n maana sũ-noog m pãn-komsmã pʋga, tɩ Kirist pãngã zĩnd mam zugu.</verse>
				<verse number="10">Yaa woto yĩng tɩ mam maand sũ-noog m pãn-komsmã pʋgẽ, paoogrã pʋgẽ, m sẽn ka tar m sẽn dat pʋgẽ, namsg pʋgẽ, la tood mam sẽn sak Kirist yĩngã pʋgẽ. Bala yaa mam pãn-komsmã wakat la mam tar pãnga.</verse>
				<verse number="11">Yãmb modga maam tɩ m yɩ yalma. Sɩd me, yaa yãmb n da tog n gom n sõng maam. Bala, b sẽn boond-b rãmb tɩ tẽn-tʋmd-kãsemsã pʋs n ka yɩɩd maam ye, baa ne mam sẽn ka baa fɩ wã.</verse>
				<verse number="12">Bãn nins sẽn ya toor n wilgdẽ tɩ mam yaa tẽn-tʋmdã maana yãmb sʋk tɩ neba yã, yɩɩ ne sũ-mare, makrã fãa pʋgẽ, la ne bãna, la bõn-yɛɛsdse, la ne bõn-bãna.</verse>
				<verse number="13">Yaa bõe la yãmb paam-y tɩ ka ta a Zezi tẽedba a taabã sẽn tarã, sã n ka mam sẽn ka sak tɩ y ges mam yellã bala? Kõ-y-m sugr ne kong kãngã.</verse>
				<verse number="14">Ade, mam seglame n sɛ n na n wa yãmb nengẽ naoor a tãab-n-soaba, la yãmb ka na n ges mam yell ye. Bala, mam ka baood yãmb bũmb ye, la yaa yãmb mensã la m baooda. Sɩd me, ka kamb n tog tigs paoong b ba-rãmb yĩng ye, la yaa ba-rãmbã n tog n tigs paoong b kamb yĩnga.</verse>
				<verse number="15">Ne maam, mam na n kɩsa bũmb fãa ne yamleoogo, la m kɩs m menga fãa yãmb mensa yĩnga. Mam sẽn nong yãmb wʋsgã kɩtame tɩ yãmb ka le nong maam wʋsg laa?</verse>
				<verse number="16">Baa sã n ya a woto, mam ka yɩ zɩɩb yãmb yĩng ye la nina na n tagsame tɩ mam maana sɩlem n paam yãmba.</verse>
				<verse number="17">Rẽ yĩnga, mam sẽn tʋm neb nins yãmb nengẽ wã, m tũnuga bãmb ned a bõe n belg yãmb n deeg bũmbu?</verse>
				<verse number="18">Mam sagla a Tit t'a wa yãmb nengẽ, la m tʋma ba-biig a yen t'a tũ yẽnda. Rẽ yĩnga, a Tit belga yãmb n deeg bũmbu? Yẽnda tagsgã ne mam dẽnda ka a yembr sɩda? Tõnd tʋʋm tʋmdɩ wã ka a yembr sɩda?</verse>
				<verse number="19">Hal daar zãra, yãmb da tagsame tɩ tõnd dat n baoo bʋʋm yãmb taoore, la ka a woto ye. Yaa Wẽnnaam taoore, Kirist tũudmã pʋgẽ la tõnd gomda. M zo-nongdse, bõn-kãensã fãa yaa yãmb tẽebã bɩɩsg yĩnga.</verse>
				<verse number="20">Bala, mam zoeta m na n wa wa n mik tɩ yãmb ka ya wa mam sẽn datã ye, la tɩ yãmb da mik tɩ mam mengã ka ya wa yãmb sẽn datã ye. Mam yɛɛsdame tɩ welgre, la sũ-kiiri, la kis-taaba, la geesem-geesem, la wɩdga, la paoog-taaba, la wuk-m-meng la zũnglug na n wa zĩnd yãmb sʋka.</verse>
				<verse number="21">Mam zoeta m na n wa wa yãmb nengẽ, tɩ mam Wẽnnaamã leb n ning maam yãnd yãmb yĩnga, la tɩ mam da wa n yãbe, neb wʋsg sẽn dag n maan yel-wẽn n ka tek yam n kos sugr yĩnga, la b tʋʋm-dẽgdã la b yoobã yĩnga, la tʋʋm beedã b sẽn maana yĩng ye.</verse>
			</chapter>
			<chapter number="13">
				<verse number="1">Mam wata yãmb nengẽ naoor a tãab-n-soaba. Yɛla fãa na n paama manegre, ne neb a yiib bɩ a tãab kaseto.</verse>
				<verse number="2">Mam sẽn dag n zĩnd yãmb nengẽ naoor a yiib-n-soabã, mam dag n zoee n togsa yãmb bõn-kãngã, la dũnna, mam sẽn ka be yãmb nengẽ wã, mam leb n deng n togsd-a-la neb nins sẽn maan yel-wẽna wakat sẽn loogã, la neb a taabã fãa. Mam sã n lebg n wa yãmb nengẽ, m ka na n bas ned baa yembr ye.</verse>
				<verse number="3">Bala, yãmb baooda bãnd sẽn wilgd tɩ Kirist tũnugda maam n gomda. Bãmb yaool n ka pãn-komsem soab yãmb yĩng ye, la b yaa pãn-kãseng soab yãmb sʋka.</verse>
				<verse number="4">Bala, b kaa a Zezi da-pɩk zug b pãn-komsem yĩnga, la bãmb vɩɩ ne Wẽnnaam pãnga. Tõnd me yaa pãn-komsem dãmb a Zezi tũudmã pʋgẽ, la tõnd vɩɩ ne bãmba n tʋmd yãmb yĩnga, ne Wẽnnaam pãnga.</verse>
				<verse number="5">Fees-y y mens y toore, n ges yãmb sã n bee tẽebã pʋgẽ. Mak-y y mens y toor n gese. Yãmb ka mi t'a Zezi Kirist bee yãmb pʋsẽ laa? Sã n ka rẽ, dall makrã kɩtdame tɩ yãmb ka paamd tõogr ye.</verse>
				<verse number="6">La mam tẽedame tɩ yãmb miime tɩ makrã ka kɩtd tɩ tõnd ka tõogdẽ ye.</verse>
				<verse number="7">Baoosgo, tõnd pʋʋsda Wẽnnaam yãmb yĩng tɩ y kõn maan bũmb baa yen sẽn ya wẽng ye. Ka tɩ wilg tɩ tõnd tõogda makr pʋgẽ ye, la yaa tɩ yãmb na maan sẽn ya neere, baa sã n wẽnda wa tõnd ka paamd tõogr makr pʋgẽ.</verse>
				<verse number="8">Bala, tõnd ka tar pãng n na n zab ne sɩd ye, tõnd sẽn tar pãng ningã yaa sẽn na n sõng sɩdã.</verse>
				<verse number="9">Tõnd sẽn wat n maan sũ-noog d pãn-komsmã wakatã tɩ yãmb tara pãnga, la tõnd sẽn kot bũmb ninga d pʋʋsg pʋgẽ, yaa tɩ yãmb na zems zãnga.</verse>
				<verse number="10">Yaa rẽ yĩng tɩ mam gʋlsd yãmb bõn-kãense, wakat ning mam sẽn ka be yãmb nengẽ wã, tɩ mam sã n wa n wa yãmb nengẽ, mam kõn yɩ nin-toaag ne yãmba, ne noor ning Zu-soabã sẽn kõ maam yãmb sõngr yĩnga, la ka y sãoong yĩngã ye.</verse>
				<verse number="11">La sẽn keta, m ba-biisi, paam-y sũ-noogo, modg-y n zems-y zãnga. Sagl-y taaba, paam-y yam a yembre, zĩnd-y ne taab ne bãane. La Wẽnnaam sẽn ya nonglem la laafɩ soabã na pa ne yãmba.</verse>
				<verse number="12">Pʋʋs-y taab ne mokr sẽn ya sõama. Wẽnnaam nebã fãa pʋʋsda yãmba.</verse>
				<verse number="13">Bɩ Zu-soab a Zezi barkã la Wẽnnaam nonglemã, la Sɩɩg-sõng lagem-n-taar zĩnd ne yãmb fãa.</verse>
			</chapter>
		</book>
		<book number="48">
			<chapter number="1">
				<verse number="1">Maam a Polle, mam yaa tẽn-tʋmda, la ka tẽn-tʋmda ninsaalb wall ned sẽn yãk ye. Yaa a Zezi Kirist la ba a Wẽnnaam, soab ning sẽn vʋʋg a Zezi tɩ b yi kũum sʋkã n yãk maam.</verse>
				<verse number="2">Maam ne ba-biis nins fãa sẽn be ne maamã n gʋlsd wẽnd-dotã sẽn be Galasi wã.</verse>
				<verse number="3">Bɩ tõnd ba a Wẽnnaam ne tõnd Zu-soab a Zezi Kirist bark yãmba, la b kõ-y bãane.</verse>
				<verse number="4">Kirist yaa soab ning sẽn kõ b vɩɩm tõnd yel-wẽnã yiisg yĩnga, tɩ b tõe n fãag tõnd n yiis-d dũni kõngã wẽngã pʋgẽ, wa sẽn zems tõnd ba a Wẽnnaam daabã.</verse>
				<verse number="5">Bɩ bãmb paam ziir wakat fãa, ãmina!</verse>
				<verse number="6">Yãmb sẽn wẽnemd tao-tao n bas soab ning sẽn bool-a yãmb Kirist maasem yĩng n na n tũ koe-noog a to wã linga maam.</verse>
				<verse number="7">Ka tɩ koe-noog a to n be ye, la neb n rãmbd yãmb n dat n teem Kirist koe-noogã.</verse>
				<verse number="8">La tõnd mensã, wall arzãn malɛk sã n togs yãmb koe-noog sẽn ya toor ne koe-noog ning tõnd sẽn moon yãmbã, bɩ kãab-wẽng zĩnd a zugu.</verse>
				<verse number="9">Tõnd yeela yãmb pĩnda, la mam leb n yetame: Ned sã n togs yãmb koe-noog sẽn ya toor ne koe-noog ning yãmb sẽn deegã, bɩ kãab-wẽng zĩnd a zugu.</verse>
				<verse number="10">Dẽ wã, mam dat n taa nebã yam bii, bɩ Wẽnnaam yam? Dẽ yĩnga, mam baoodame tɩ maan sẽn noom nebã laa? Mam sã n da ket n maandẽ sẽn noom nebã, mam da kõn ya Kirist tʋmtʋmd ye.</verse>
				<verse number="11">M ba-biisi, mam yeta yãmb tɩ koe-noog ning mam sẽn moonã ka yit ninsaal nengẽ ye.</verse>
				<verse number="12">Bala, mam mengã ka reeg-a, wall m wʋm-a ned nengẽ ye, la yaa ne a Zezi Kirist vẽnegre.</verse>
				<verse number="13">Sɩd me, yãmb wʋma mam yel-manesem sẽn yɩ to-to pĩnda, Zuif-rãmbã kaoreng pʋgẽ. Wakat kãnga, mam dag n namsda Wẽnnaam nin-tũusidsã, la m sãamd b roogã.</verse>
				<verse number="14">Zuif rãmbã kaoreng pʋgẽ, mam dag n yɩɩda m rog-taasã wʋsg m buudã pʋga. Bala, mam dag n wɩngda ne m ba-rãmbã minindã sakr hal tɩ looge.</verse>
				<verse number="15">La sẽn dag n welg-a maam toor tɩ m nan ket n be m ma pʋgẽ, la b maan nimbãan-zoeer n bool maamã</verse>
				<verse number="16">sẽn wa n mik tɩ zemsame tɩ b puk b Bi-riblã ne maam, tɩ mam na moon b yellã bu-zẽmsã sʋkã, mam ka yals n sok ninsaal ye,</verse>
				<verse number="17">la mam ka kẽng Zeruzalɛm n babs neb nins sẽn deng-b maam n ya tẽn-tʋmdbã ye. Mam kẽnga Arabi, la mam lebg n waa Damas.</verse>
				<verse number="18">Yʋʋm a tãab rẽ zugẽ, mam kẽnga Zeruzalɛm n na n tɩ bao n bãng a Sefas, la mam zĩnda ne-a dasem piig la a nu.</verse>
				<verse number="19">La mam ka yãnd tẽn-tʋmd a to baa a yen, sã n ka Zu-soabã ma-biig a Zak bala.</verse>
				<verse number="20">Mam sẽn gʋlsd yãmb yõwã wã, mam yeta yãmb Wẽnnaam taoor tɩ m ka yagd ye.</verse>
				<verse number="21">Dẽ poore, mam kẽnga Siiri ne Silisi soolmẽ.</verse>
				<verse number="22">La Wẽnd-dot nins sẽn be a Kirist pʋgẽ Zude wã dag n ka mi maam ye.</verse>
				<verse number="23">B dag n wʋmame bal tɩ b yetẽ tɩ "ned ning sẽn dag n namsd tõndã moonda tẽeb ning a sẽn dag n dat n sãamã koɛɛg mosã."</verse>
				<verse number="24">La Wẽnd-do-kãens nebã dag n kõta Wẽnnaam waoogr mam wɛɛngẽ.</verse>
			</chapter>
			<chapter number="2">
				<verse number="1">Rẽ poore, yʋʋm piig la a naas zugẽ, mam leb n kẽnga Zeruzalɛm la mam peega a Tit me.</verse>
				<verse number="2">Yaa vẽnegr mam sẽn paam yĩng la mam kẽng be. Mam wilg-b la koe-noogã mam sẽn moond bu-zẽmsã. Yaa taoor dãmbã la m gom-ne, ka yɩ nebã fãa taoor ye. Bala, mam dag n zoeta tʋʋmdã m sẽn maan la m ket n maandẽ wã na n wa yɩ zaalem.</verse>
				<verse number="3">La pʋs n ka yɩ tɩlɛ t'a Tit sẽn ya Gɛrk n be ne maamã kẽ bãong ye.</verse>
				<verse number="4">Baoosgo, baa ne neb nins sẽn belg tɩ b yaa tõnd ba-biisã sẽn kẽ tõnd sʋk n na n gũus tõnd n ges lohorem ning tõnd sẽn tar d lagem-n-taar a Zezi Kiristã pʋgẽ wã, n dat n kẽes tõnd yembdẽ wã...</verse>
				<verse number="5">La tõnd ka tũ b raabã baa bilf ye, sẽn na yɩlẽ tɩ koe-noogã sɩdã na kell n yals yãmb sʋka.</verse>
				<verse number="6">La sã n yaa ne neb nins nebã sẽn dag n get wa taoor dãmbã, la b sẽn dag n ya bũmb ning pĩndã ka pak maam ye, Wẽnnaam ka welgd neb ye. Taoor dãmb kãens ka modg maam tɩ m maan baa fɩ ye.</verse>
				<verse number="7">Ayo, b sẽn yã tɩ Wẽnnaam kõo maam koe-noogã neb nins sẽn ka-b Zuif rãmbã yĩnga, wa b sẽn kõ a Pɩyɛɛr Zuif rãmbã yĩngã,</verse>
				<verse number="8">(bala, ned ning sẽn tʋm a Pɩyɛɛr pʋgẽ n kɩt t'a lebg Zuif rãmbã tẽn-tʋmdã, soab kõng me n tʋm mam pʋgẽ bu-zẽmsã yĩnga).</verse>
				<verse number="9">La b sẽn bãng bark ning Wẽnnaam sẽn kõ maamã, a Zak ne a Sefas la a Zã, nebã sẽn get wa ra-lugsã yõga maam ne a Barnabas nus-rɩtgo, n wilg tɩ lagem-n-taar bee tõnd ne bãmb sʋka. Woto, tõnd na n teesa bu-zẽmsã sẽne, tɩ bãmb tees Zuif rãmbã sẽne.</verse>
				<verse number="10">Tõnd togame bal n tẽeg naong rãmbã yelle, la mam maana rẽndã ne m sũur fãa.</verse>
				<verse number="11">La a Sefas sẽn wa Ãntiyosã mam leng-a-la nebã taoore, bala, a dag n maana sẽn ka zemse.</verse>
				<verse number="12">Sɩd me, sẽn deng neb kẽer sẽn yi a Zak nengẽ wã waoongo, a Sefas dag n dɩta ne bu-zẽmsã. La nin-kãens waoongã zugẽ, a welgame n ka le rɩt ne bu-zẽmsã ye, a sẽn zoet zũinsã yĩnga.</verse>
				<verse number="13">Zuif-rãmb a taabã me dag n kuusd n maanda wa yẽ sẽn maanã, hal t'a Barnabas mengã tũ n kẽ b zãmbã pʋgẽ.</verse>
				<verse number="14">La mam sẽn yã tɩ b ka kẽnd tɩrg wa sẽn zems koe-noogã sɩdã yĩnga, mam yeela a Sefas nebã fãa taoore yaa: Fo sẽn ya Zuifã, fo sã n maand wa bu-zẽmsã fo na n maana a wãn n modg bu-zẽmsã tɩ b sak Zuif rãmbã kaorengo?</verse>
				<verse number="15">Tõnd yẽ dogame n ya Zuif-rãmba, la d ka yel-wẽn-maandb soolem dãmbã sʋk ye.</verse>
				<verse number="16">Tõnd sẽn mi tɩ ka ne tõogã tʋʋm la ned yɩt tɩrga, la yaa ne tẽeb ne a Zezi Kiristã, tõnd me tẽe a Zezi Kiristã, tɩ tẽeb ne Kiristã na kɩt tɩ tõnd lebg tɩrse, la ka tõogã tʋʋm ye, bala, tõog tʋʋm kõn kɩt tɩ ned baa a yembr yɩ tɩrg ye.</verse>
				<verse number="17">La tõnd sẽn baood tɩ Kirist kɩt tɩ tõnd yɩ tɩrsã, b sã n mik tɩ tõnd me yaa yel-wẽn maandb wa bu-zẽmsã, dẽ, Kirist yaa yel-wẽna tʋmtʋmd laa? Yaa vẽeneg tɩ ka a woto ye.</verse>
				<verse number="18">Bala, bũmb nins mam sẽn yeel tɩ b ka sõngdã, mam sã n wẽnemd n yeel tɩ b sõngdame, rẽnd mam lebga m meng kɩɩsda.</verse>
				<verse number="19">Sɩd me, sã n yaa ne tõogã wɛɛngẽ, mam yaa kũum tõogã maasem yĩnga, tɩ m tõe n vɩɩmd Wẽnnaam yĩnga.</verse>
				<verse number="20">B kaa maam ne Kiristã, la ka maam n vɩ yɛs ye, yaa Kiristã n vɩ mam pʋgẽ. Mam sẽn vɩ m yĩngã pʋgẽ moasã wã, yaa tẽeb ne Wẽnnaam Bi-riblã, soab ning sẽn kõ a vɩɩm a toor mam yĩngã pʋgẽ la mam vɩ.</verse>
				<verse number="21">Mam ka tõdgd Wẽnnaam barkã ye. Bala, sã n dag n yaa ne tõog la ned paamd tɩrlem, dẽnd Kiristã kii zaalem.</verse>
			</chapter>
			<chapter number="3">
				<verse number="1">Yãmb Galasi neb sẽn ka yam! Ãnna n belg yãmba, b bilga yãmb a Zezi Kirist b sẽn ka da-pɩk zugã yellã vẽenegã ãnna n belg yãmba?</verse>
				<verse number="2">Ad bũmb ning bal mam sẽn dat tɩ yãmb leok maam: Yaa yãmb sẽn maan tõogã sẽn yeelã yĩng la yãmb deeg Sɩɩg-sõngã bii, bɩ yaa yãmb sẽn kelg koe-noogã ne tẽebã?</verse>
				<verse number="3">Yãmb ka yamã taa a woto? Yãmb sẽn sɩng ne Sɩɩgã pãngã, yãmb na n baasa ne yĩng rẽnd mosã laa?</verse>
				<verse number="4">Bũmb nins fãa yãmb sẽn yã wã yɩɩ zaalem laa? Sã n yaẽ la zaalem!</verse>
				<verse number="5">Soab ning sẽn kõt yãmb Sɩɩgã la b maand bõn-bãn yãmb sʋkã, yaa yãmb sẽn sakd tõogã yĩng la b maand bii, bɩ yaa yãmb sẽn kelgd koe-noogã ne tẽebã yĩnga?</verse>
				<verse number="6">La ne a Abraham, a tẽe Wẽnnaam, la Wẽnnaam ges-a-la wa nin-tɩrga, a tẽebã yĩnga.</verse>
				<verse number="7">Dẽ wã, bɩ y reeg tɩ yaa neb nins sẽn tẽedã n ya a Abraham kamba.</verse>
				<verse number="8">Woto, Wẽnnaam gʋls-sõamyã sẽn pĩnd n neẽ tɩ Wẽnnaam na n kɩtame tɩ bu-zẽmsã yɩ tɩrs tẽeb yĩngã, b pĩnd n togsa a Abraham koe-no-kãngã n yeele: Buud fãa na n paama bark fo yĩnga.</verse>
				<verse number="9">Woto, neb nins sẽn tar tẽebã naaga ne tẽeb soab a Abraham n paam barka.</verse>
				<verse number="10">Sɩd me, neb nins fãa sẽn teegd tõod tʋʋmã bee kãab-wẽng pʋgẽ, bala, b gʋlsame n yeele: Kãab-wẽng n be ned ning fãa sẽn ka sakd bũmb nins fãa sẽn gʋls seb-kãngã pʋgẽ, la a ka maand wa sẽn gʋlsã zugu.</verse>
				<verse number="11">La yaa vẽeneg tɩ ned baa a yen kõn paam tɩrlem Wẽnnaam taoor tõog yĩng ye, tɩ bõe, nin-tɩrg na n vɩɩ ne tẽebo.</verse>
				<verse number="12">Tõog yaool n ka yit tẽebẽ ye. La tõogã yetame tɩ ned ning sẽn na n maan-a wa sẽn gʋlsã, bõn-kãens na kɩt t'a vɩɩmde.</verse>
				<verse number="13">Kirist yolsa tõnd ne kãab-wẽngã, bãmb sẽn lebg kãab-wẽng tõnd yĩngã yĩnga. Bala, b gʋlsame tɩ kãab-wẽng n be ned ning sẽn lulg raoog zugã zugu.</verse>
				<verse number="14">Woto, a Abraham barkã na n zĩnda a Zezi Kirist pʋgẽ bu-zẽmsã yĩnga, la ne tẽebo, bɩ tõnd deeg Sɩɩgã Wẽnnaam sẽn kãabã.</verse>
				<verse number="15">M ba-biisi, m dɩk ninsaalb mamsgo: Ned sã n gʋls sebr n wilg a sũur gomde, a sẽn dat tɩ yɩ to-to a kũum poore, baa ne sẽn ya ninsaal n gʋlsã, ned baa a yen ka kɩɩsd gomdã wall a paas-a bũmb ye.</verse>
				<verse number="16">Kãabdã sẽn kãabã yaa a Abraham ne a yagengã. B ka yeel tɩ yagense, wa b yaa wʋsg ye. Yaa a yen tãa. B sẽn yeel tɩ "fo yagengã" dat n togsame tɩ Kirist.</verse>
				<verse number="17">Ad mam gomdã võore: Yaa tɩ yam-yãkr ning Wẽnnaam sẽn yãke, n togs tɩ bu-zẽmsã, ka tõog sẽn yaool n wa yʋʋm kobs-naas la pis-tã rẽnda zugẽ wã n na n kiis-a, n kɩt tɩ kãabgã yɩ zaalem ye.</verse>
				<verse number="18">Bala, rogem pʋɩɩrã sã n dag n yitẽ tõogã pʋgẽ, a dag n kõn leb n yi kãabgẽ ye. Yaool n yaa kãabg pʋgẽ la Wẽnnaam ning b barkã a Abraham zugu.</verse>
				<verse number="19">La yaa bõe yĩng la b wa ne tõogã? Wẽnnaam yaool n waa ne tõogã n n a puk nebã beegre, hal tɩ yageng ning Wẽnnaam kãabgã sẽn be a zugã na wa. Malegs n moon kãab-kõngo, la b tũnuga sɛ-yõakda.</verse>
				<verse number="20">Sã n yaool n ya nin-yend yelle, a ka baood sɛ-yõakd ye. La Wẽnnaam yaool n yaa b yembre.</verse>
				<verse number="21">Dẽ wã, tõogã kɩɩsda Wẽnnaam kãabgã laa? Ayo! B sã n dag n kõẽ tõog sẽn tõe n kõ vɩɩm, tõogã dag n na n sɩd waa ne tɩrlem.</verse>
				<verse number="22">Wẽnnaam gʋls-sõamyã yeelame tɩ dũni gill fãa bee yel-wẽn maaneg pʋgẽ. Woto, yaa neb nins sẽn tẽed a Zezi Kiristã n na n paam kũun ning Wẽnnaam sẽn kãabã, b sẽn tẽ wã yĩnga.</verse>
				<verse number="23">Sẽn deng tẽebã waoongo, tõnd dag n bee tõogã yembdẽ n gũud tẽebã sẽn na n wa pukã.</verse>
				<verse number="24">Woto, tõog yɩɩ tõnd gũuda n na n tɛ tõnd n taas Kirist nengẽ, tɩ ne tẽebo, tõnd na lebg tɩrse.</verse>
				<verse number="25">Tẽebã sẽn wa wã, ka leb n ya gũud kõng n so tõnd yɛs ye.</verse>
				<verse number="26">Bala, yãmb sẽn tẽed a Zezi Kiristã yãmb fãa yaa Wẽnnaam kamba.</verse>
				<verse number="27">Yãmb sẽn deeg lisg Kirist pʋgẽ wã, Kirist luda yãmb wa fuugu.</verse>
				<verse number="28">Ka leb n be tɩ m yaa Zuif bɩ Gɛrka, yamb bɩ burkĩna, dao bɩ pag ye, bala, yãmb fãa yaa yembr a Zezi Kirist pʋgẽ.</verse>
				<verse number="29">La yãmb sã n yaa Kirist neba, dẽnd yãmb yaa a Abraham yagense, n ya pʋɩt-n-taas ne a rogem-pʋɩɩrã wa b sẽn kãabã.</verse>
			</chapter>
			<chapter number="4">
				<verse number="1">La mam yaool n yeta yãmb tɩ ned ning sẽn na n soog a ba wã paoong sã n ket n ya biiga, welgr ka be yẽ ne yamb sʋk ye, tɩ yaool n ya yẽ n na n soog bũmba fãa.</verse>
				<verse number="2">Ba-wubdsi la tʋʋm-gɛtb n so yẽnda hal tɩ ta wakat ning ba wã sẽn yãkã.</verse>
				<verse number="3">Tõnd me sẽn dag n ya kambã, tõnd dag n bee dũni wã bũmb buud toor-toor yembd pʋgẽ.</verse>
				<verse number="4">La wakat sẽn ta, Wẽnnaam tʋma b bi-riblã tɩ pag rog-ba, n dog-b tõogã pʋgẽ,</verse>
				<verse number="5">tɩ b tõe n yols neb nins sẽn dag n be tõogã yembd pʋgẽ, n tõog n deeg tõnd n maan Wẽnnaam kamba.</verse>
				<verse number="6">La yãmb sẽn ya Wẽnnaam kambã yĩnga, Wẽnnaam tʋma b bi-riblã Sɩɩg yãmb sũyã pʋse, la Sɩɩgã yetame tɩ "abba" sẽn dat n togs tɩ "m ba"!</verse>
				<verse number="7">Woto, fo ka leb n ya yamb yɛs ye, fo yaa Wẽnnaam biiga. La fo sã n ya Wẽnnaam biiga, fo yaa bãmb pʋɩ-rɛɛgd me, bãmb maasem yĩnga.</verse>
				<verse number="8">Pĩndã, yãmb dag n ka mi Wẽnnaam ye, la yãmb dag n sakda wẽnnaam dãmb sẽn ka wẽnnaam dãmb sɩd-sɩd ye.</verse>
				<verse number="9">La mosã, yãmb sẽn bãng Wẽnnaamã, la sẽn yɩɩd fãa Wẽnnaam sẽn bãng yãmbã, yɩta a wãn tɩ yãmb leb n kẽed dũni bõn-kãensã sẽn ka pãnga la sẽn ka yõodã, n na n le lebg b yemse?</verse>
				<verse number="10">Yãmb tũuda rayã, kitã, wakatã la yʋʋmã.</verse>
				<verse number="11">Dabeem tara maam ne m sẽn nams yãmb yĩngã ka yɩ zaalem.</verse>
				<verse number="12">M ba-biisi, mam bõosda yãmb tɩ y yɩ wa maam, bala, mam me yaa wa yãmba.</verse>
				<verse number="13">Yãmb ka beeg maam baa bilf ye. Yãmb miime tɩ mam sẽn na n moon yãmb koe-noogã pipi, yɩɩ mam ka laafɩ yĩnga.</verse>
				<verse number="14">Mam yĩnsã ka-laafɩ wã yɩɩ makr yãmb yĩnga. Ka tɩ yãmb ka ges maam n ka nandẽ, wall y yam yii maam ye. Ayo! Yãmb pʋs n deega maam wa Wẽnnaam malɛka, la wa a Zezi Kirist.</verse>
				<verse number="15">La yaa bõe n wa ne yãmb sũ-noogã? Bala, mam kɩta yãmb kaset n yetẽ tɩ yãmb sã n dag n tõeẽ, y dag n na yãgs y ninã n kõ maam.</verse>
				<verse number="16">Mam sẽn togs yãmb sɩdã yĩnga, mam lebga yãmb bɛ laa?</verse>
				<verse number="17">Bãmb sẽn wɩngd ne yãmbã ka sõama ye. B sẽn datã yaa tɩ welg yãmb ne tõndo, tɩ yãmb na wẽnemd n kẽ bãmba.</verse>
				<verse number="18">Yaa sõama tɩ y wɩng ne bũmb ning sẽn ya sõama wakat fãa, la ka mam sẽn be ne yãmb wakat bal ye.</verse>
				<verse number="19">Mam kamba, rogem toog leb n tara maam yãmb yĩnga, hal n na ta wakat ning yãmb sẽn nan wẽneg Kiristã.</verse>
				<verse number="20">Mam da nong n bee yãmb sʋk moasã n tek m sẽn gomd to-to wã, bala, mam ka mi m sẽn na n maan to-to ne yãmb yellã ye.</verse>
				<verse number="21">Yãmb dãmb sẽn dat n be tõog sakr pʋgẽ wã, leok-y maam wɛ! Yãmb ka kelgd tõogã laa?</verse>
				<verse number="22">Bala, b gʋlsame t'a Abraham paama kom-dibli a yiibu: a yembr yaa yem-poakã biiga, t'a to wã ya burkĩn-poakã biiga.</verse>
				<verse number="23">Yaa ne ninsaal datem la b rog yem-poakã biigã, la b roga burkĩn-poakã biig wa sẽn zems Wẽnnaam sẽn kãabã.</verse>
				<verse number="24">Mamsg n be yel-kõngã pʋgẽ, bala, pagbã a yiibã mamsda kaool a yiibu. Pag a yembr mamsda kaool ning sẽn maan Sinayi tãngẽ wã, la a sẽn dogd b rãmbã yaa yemse. Pʋg-kãng yaa a Agaar.</verse>
				<verse number="25">A Agaar yaa Sinayi tãng sẽn be Arabi wã, la kell n zemsa ne rũnna-rũnnã Zeruzalɛmã, bala, a bee yembdẽ ne a kambã.</verse>
				<verse number="26">La Zeruzalɛm sẽn yit-a yĩngrã yaa burkĩna, la yaa yẽnda n ya tõnd ma.</verse>
				<verse number="27">Sɩd me, b gʋlsame n yeel yaa: pʋg-kiir sẽn ka rogda, maan sũ-noogo. Fo sẽn ka yã rogem toogã, kɩdem la f kaase! Bala, pag ning b sẽn basã kamb na n yɩɩga pag ning b sẽn nongã kamba.</verse>
				<verse number="28">La yãmba, m ba-biisi, yãmb yaa kãabg kamb wa Izake.</verse>
				<verse number="29">La a wa biig ning b sẽn dog yĩng ratem yĩngã sẽn dag n namsd biig ning b sẽn dog wa sẽn zems Wẽnnaam Sɩɩgã raabã, ket n yaa a woto bal moasã.</verse>
				<verse number="30">La Wẽnnaam gʋls-sõamyã yetame tɩ bõe? Dig yem-poakã ne biigã, bala, yem-poakã biig ka na n naag ne burkĩnã biig n deeg rogem pʋɩɩr ye.</verse>
				<verse number="31">Woto, m ba-biisi, tõnd ka yem-poakã kamb ye, tõnd yaa burkĩnã kamba.</verse>
			</chapter>
			<chapter number="5">
				<verse number="1">Kirist yolsa tõnd tɩ d na vɩ ne lohorem. Dẽ yĩngã, yals-y kãenkãe n da leb n kẽes y mens yembdẽ ye.</verse>
				<verse number="2">Ade, maam a Poll yeta yãmb tɩ yãmb sã n kɩt tɩ b kẽes-y bãongo, Kirist ka na n zĩnd yõod ne yãmb ye.</verse>
				<verse number="3">Mam leb n yeta ned ning fãa sẽn kɩt tɩ b kẽes-a bãong t'a tog n pidsa tõogã gilli.</verse>
				<verse number="4">Yãmb dãmb sẽn baood zemsg tõog sakr pʋgẽ wã, yãmb welga ne Kirist, yãmb monga y mens barkã.</verse>
				<verse number="5">Ne tõndo, yaa tẽeb pʋgẽ la tõnd gũud tɩ Wẽnnaam kɩt tɩ tõnd lebg nin-tɩrse, Sɩɩg-sõng pãngã yĩnga.</verse>
				<verse number="6">Bala, bũmb ning sẽn be yõod Kirist pʋgẽ wã ka bãongã wall moonemã ye, yaa tẽeb sẽn tʋmd ne nonglem.</verse>
				<verse number="7">Yãmb dag n zoeta sõama, la ãnna n gɩdg yãmb tɩ y da sak sɩdã, n kɩt tɩ y yalse?</verse>
				<verse number="8">Tags-kãng ka yi sẽn boond-a yãmbã nengẽ ye.</verse>
				<verse number="9">Rã-bɩll bilf bal wukda bur zom-nagdgã gilli, wa b sẽn mi n yetẽ wã.</verse>
				<verse number="10">Ne maam, mam sũurã keema ne yãmb Zu-soabã pʋgẽ, tɩ y tagsg ka na n yɩ toor ye. La ned ning sẽn dãmbda yãmbã, baa a sẽn ya ned ning fãa, a na n deega a sɩbgre.</verse>
				<verse number="11">M ba-biisi, ne maam, sã n yaa tɩ mam moondame tɩ b kẽes nebã bãongo, bõe yĩng tɩ b namsd maam? Dẽ, a Zezi da-pɩkã koɛɛg sẽn ya wa kug-lakdg tɩ mam moondẽ wã ka le beegd ned ye.</verse>
				<verse number="12">Mam datẽ lame tɩ neb nins sẽn dãmbd yãmbã tolg n wã b mens n baase.</verse>
				<verse number="13">M ba-biisi, b boola yãmb tɩ y vɩɩmd lohorem pʋgẽ. La bɩ y da rɩk lohorem kõng n na n vɩɩmd wa yĩngã sẽn datã ye. Vɩɩmd-y ne nonglem, la y tʋm n kõ taaba.</verse>
				<verse number="14">Bala, gomd a yen tãa n pidsid tõodã gilli. A yetame tɩ: Nong f to wa f menga.</verse>
				<verse number="15">La yãmb sã n wãbd taab wa baase, la y namsd taaba, bɩ y gũus n da wa gõdg n sãam taab ye.</verse>
				<verse number="16">Dẽ, mam yeta yãmb tɩ y kẽn wa sẽn zems Wẽnnaam Sɩɩgã sẽn tɛt yãmbã, la yãmb kõn maan y yĩngã sẽn dat ye.</verse>
				<verse number="17">Bala, yĩngã tara ratem sẽn ya lebend ne Wẽnnaam Sɩɩgã rẽnda, la Wẽnnaam Sɩɩgã tara ratem sẽn ya lebend ne yĩngã rẽnda. B kɩɩsda taaba, tɩ yãmb kõn maan y sẽn datã ye.</verse>
				<verse number="18">La sã n yaa Wẽnnaam Sɩɩgã n tɛt yãmba, yãmb ka be tõog sakr pʋgẽ ye.</verse>
				<verse number="19">La yĩngã tʋʋm yaool n yaa vẽenese. Yaa yoobo, rẽgdo, tʋʋm wẽns maanego,</verse>
				<verse number="20">wẽn-naands pʋʋsgo, tɩɩm, beem, ka-wʋmd-taaba, sũ-kiiri, sũ-yikri, nokoɛɛma, welgre, yi-taaba,</verse>
				<verse number="21">zoe-bõne, rã-tɩgre, yão-beedo, la bũmb sẽn wẽnd a woto. Mam pĩnd n keoogda yãmb wa mam sẽn da zoe n maanã. Neb nins sẽn maand bõn-kãensã kõn paam Wẽnnaam soolem tɩ yɩ b pʋɩɩr ye.</verse>
				<verse number="22">La Sɩɩg-sõng bilã yaa nonglem, la sũ-noogo, la bãane, la sũ-mare, la sõmblem, la maan-neere, la maan-sɩda, la bʋgsem, la yõk-m-menga.</verse>
				<verse number="23">Tõogã ka kɩɩsd bõn-kãensã ye.</verse>
				<verse number="24">Neb nins sẽn be Kirist Zezi pʋgẽ wã kaa b yĩngã ne a sẽn nonge, la a daabã fãa da-pɩk zugu.</verse>
				<verse number="25">Tõnd sã n vɩ ne Wẽnnaam Sɩɩgã pãnga, bɩ d kẽn wa sẽn zems bãmb Sɩɩgã sẽn tɛt tõndã me.</verse>
				<verse number="26">Bɩ d da lebg wuk-m-mens rãmba, n baood taab noore, la d maand sũ-kiir ne taab ye.</verse>
			</chapter>
			<chapter number="6">
				<verse number="1">M ba-biisi, yãmb sã n ling ned t'a beegdẽ, Wẽnnaam Sɩɩgã sẽn be ne yãmbã yĩnga, bɩ y sagl a soab ne sũ-bʋgsem, t'a tõe n le rɩk so-tɩrgã. Gũus f menga, tɩ fo me ra wa n paam makr ye.</verse>
				<verse number="2">Tʋk-y taab zɩɩbo. Woto, Yãmb na n maana Kirist tõogã sẽn datã.</verse>
				<verse number="3">Ned sã n tẽed t'a yaa bũmbu, n yaool n ka fɩ, a belgda a menga.</verse>
				<verse number="4">Bɩ ned kam fãa ges a meng tʋʋmd sẽn ya to-to, la woto, a na maan sũ-noog ne a meng tʋʋma, la a ka tog n makd a rẽndã ne neb a taabã rẽnd n maand sũ-noog ye.</verse>
				<verse number="5">Bala, ned fãa na n tʋka a meng zɩɩbo.</verse>
				<verse number="6">Ned sã n paam tɩ ned a to zãmsd-a Wẽnnaam goamã, bɩ a kɩt tɩ sẽn zãmsd-a yẽ wã me paam pʋɩɩr ne bũmb nins yẽ sẽn tarã.</verse>
				<verse number="7">Da belg-y y mens ye: Wẽnnaam ka sẽn na paoog ye. Ned sẽn bʋd bũmb ningã la a na n tigs bala.</verse>
				<verse number="8">Bala, ned ning sẽn bʋt-a yĩngã yĩnga, a na n tigsa yĩngã biis sẽn ya sãoongo. La ned ning sẽn bʋt-a Wẽnnaam Sɩɩgã yĩng na n tigsa Sɩɩgã biis sẽn ya vɩɩm sẽn kõn sa.</verse>
				<verse number="9">Bɩ d da yɛ ne tʋʋm sõama maaneg ye. Bala, wakat sã n ta, tõnd na n tigsame, a sã n yaa tɩ tõnd ka bas n vʋʋs ye.</verse>
				<verse number="10">Woto yĩnga, tõnd sẽn paam weer ning fãa, bɩ d maan neba fãa neere, la sẽn yɩɩd fãa yaa tẽeb pʋgẽ ba-biisã.</verse>
				<verse number="11">Ges-y gʋls-biisã bedrem sẽn zem to-to! Maam n gʋlsd yãmb m toor mosã.</verse>
				<verse number="12">Neb nins sẽn dat tɩ ne yĩngã yell bɩ b pẽg-bã modgda yãmb tɩ y kɩt tɩ b kẽes-y bãongo, la yaa sẽn na yɩlg bal n da paam namsg Kirist da-pɩkã yĩng ye.</verse>
				<verse number="13">Bala, bãmb mensã sẽn ya zũinsã, b ka sakd tõogã ye. La b ratame tɩ yãmb kɩt tɩ b kẽes-y bãongo, tɩ bãmb paam waoogr yãmb yĩn-neong yĩnga.</verse>
				<verse number="14">La ne maam, yaa vẽeneg tɩ ka a woto ye. Mam ka na n waoog m meng ne bũmb a to tɩ ka ne tõnd Zu-soab a Zezi Kirist da-pɩkã ye. Ne maam, da-pɩkã yĩnga dũni wã yaa wa kũum, la ne dũni wã, mam me yaa wa kũum.</verse>
				<verse number="15">Bala, bũmb ning sẽn be yõodo, ka bãongo wall moonem ye, la yaa tɩ yɩ nin-paalga.</verse>
				<verse number="16">Bɩ bark la laafɩ zĩnd ne neb nins sẽn na n sak-b no-kãnga wã, la ne Wẽnnaam Israyɛllã.</verse>
				<verse number="17">Yaoolem koɛɛg yaa tɩ ned baa a yen da sãam mam sũur ye, bala, nod-dãand nins mam sẽn tarã yaa bãnd tɩ mam yaa a Zezi rẽnda.</verse>
				<verse number="18">M ba-biisi, bɩ tõnd Zu-soab a Zezi barkã zĩnd ne yãmba. Ãmina.</verse>
			</chapter>
		</book>
		<book number="49">
			<chapter number="1">
				<verse number="1">Maam a Poll sẽn ya a Zezi Kirist tẽn-tʋmd wa sẽn zems Wẽnnaam tʋlsmã n tʋmd seb-kãngã Wẽnnaam nebã ne neb nins sẽn be Efɛɛs n tũud a Zezi Kiristã.</verse>
				<verse number="2">Bɩ tõnd ba a Wẽnnaam ne tõnd Zu-soab a Zezi Kirist kõ yãmb b barkã la b laafɩ wã.</verse>
				<verse number="3">Pẽgr Wẽnnaam sẽn ya tõnd Zu-soab a Zezi Kirist ba wã! Bãmb sẽn kõ tõnd Sɩɩg-sõng bark buud fãa sẽn yit yĩngri, Kirist maasem yĩngã.</verse>
				<verse number="4">Wẽnnaam yãka tõnd Kirist maasem yĩng sẽn deng dũni naanego, tɩ tõnd yɩ neb sẽn ya yell bãmb taoor ye. Wẽnnaam nonglemã pʋga,</verse>
				<verse number="5">bãmb da pĩnd n yãka yam tɩ tõnd na n yɩɩ bãmb kamba, a Zezi maasem yĩnga, a wa sẽn zems bãmb daabo, la sẽn noom bãmba.</verse>
				<verse number="6">Bõn-kãng yaa tɩ tõnd na zẽk bãmb barkã ziir b sẽn kõ tõnd bãmb Bi-riblã maasem yĩngã.</verse>
				<verse number="7">Yaa Kirist zɩɩmã maasem yĩng la tõnd paam fãagre, fãagr ning sẽn ya yel-wẽnã sugr kũuni, sẽn zems Wẽnnaam barkã sẽn waoog wʋsgã,</verse>
				<verse number="8">bark ning Wẽnnaam sẽn kõ tõnd hal wʋsgo, n paas yam fãa ne bãngrã.</verse>
				<verse number="9">Wẽnnaam kɩtame tɩ tõnd bãng bãmb datmã yel-solemde, a wa sẽn zems yam-yãkr ning b sẽn da pĩnd n yãk Kirist pʋgẽ wã.</verse>
				<verse number="10">Wakatã sã n pidi, Wẽnnaam na n pidsa b yam-yãk kãense. Bãmb na n tigsa bũmb nins fãa sẽn be yĩngri la sẽn be tẽng zugã tɩ b sak naab a yembre: Kiristã.</verse>
				<verse number="11">Kirist maasem yĩnga, Wẽnnaam yãka tõnd n bĩng toore. Bãmb sẽn maand bũmb fãa wa b yamã sẽn yãke la wa b sẽn datã, bãmb pĩnd n tʋlsa tõndo,</verse>
				<verse number="12">tɩ tõnd sẽn da pĩnd n tẽed Kiristã, tõnd na tʋm n kɩt tɩ nebã bãng bãmb ziirã.</verse>
				<verse number="13">Kirist maasem yĩnga, yãmb me sẽn wʋm sɩd koɛɛgã, yãmb fãagrã koe-noogã, yãmb tẽe bãmba, la b ning-y la bãnd sẽn ya Sɩɩg-sõng b sẽn dag n kãabã.</verse>
				<verse number="14">Sɩɩg-sõng yaa kaset sẽn wilgd tɩ tõnd na n paama d pʋɩɩrã, sẽn ya tɩ Wẽnnaam sẽn da neb ninsã na n dɩɩ naam tɩ yɩ Wẽnnaam ziiri.</verse>
				<verse number="15">Yaa woto yĩnga, mam me sẽn wʋm tɩ b gomd yãmb tẽeb ne Zu-soab a Zezi wã yelle, la nonglem ning yãmb sẽn tar Wẽnnaam neba fãa yĩngã yelle,</verse>
				<verse number="16">mam pʋʋsda Wẽnnaam bark yãmb yĩng n ka basdẽ ye. Mam tẽegda yãmb yell m pʋʋsg pʋgẽ.</verse>
				<verse number="17">Mam pʋʋsdame n kot tõnd Zu-soab a Zezi Kirist Wẽnnaamã sẽn ya Ba sẽn tar ziirã tɩ b na kõ yãmb yam la vẽnegr sɩɩga, n kɩt tɩ y bãng bãmba.</verse>
				<verse number="18">Mam pʋʋsdame tɩ Wẽnnaam na puk yãmb pʋ-tẽer ninã tɩ y bãng bõn-neer ning b sẽn bool yãmb tɩ paamã, la y bãng bãmb pʋɩɩr ning sẽn ya arzegs sẽn be ziirã, Wẽnnaam nin-tũusdsã sẽn tarã.</verse>
				<verse number="19">Mam pʋʋsdame tɩ yãmb na bãng bãmb pãng kãsengã sẽn zem to-to, la a sẽn tʋmd tõnd sẽn ya tẽedbã pʋsẽ, wa sẽn zems bãmb naamã pãng sẽn tʋmdã.</verse>
				<verse number="20">Wẽnnaam wilga b pãn-kãsengã Kirist pʋgẽ, n vʋʋg-b tɩ b yi kũum sʋka, n kɩt tɩ b zĩ bãmb dɩtg Arzãn pʋga.</verse>
				<verse number="21">Wẽnnaam kɩtame tɩ Kirist yɩɩd rĩm-dãmba fãa la noyã fãa la pãensã fãa la naam fãa, la b yʋʋrã yɩɩda yʋyã fãa sẽn pʋtã, la ka dũnna zamaanã pʋg bal ye, la yaa ne zamaan ning sẽn watã me pʋgẽ.</verse>
				<verse number="22">Wẽnnaam kɩtame tɩ Kiristã so bũmb fãa, la b kɩt tɩ bãmb yɩ b tẽedbã fãa Zu-soab ne bũmb fãa.</verse>
				<verse number="23">Kirist tẽedbã yaa Kiristã yĩnga. Kirist yalẽ wã fãa bee b nebã pʋgẽ, la b pida bũmb fãa ned fãa pʋgẽ.</verse>
			</chapter>
			<chapter number="2">
				<verse number="1">Yãmba, yãmb dag n yaa kũum y beegrã ne y yel-wẽnã yĩnga.</verse>
				<verse number="2">Pĩnda, yãmb dag n kẽnda yel-wẽn kãens pʋgẽ wa sẽn zems dũni-kãngã sẽn kẽnd to-to wã, n sakd yĩngr pãng naabã, sɩɩg ning sẽn tʋmd wẽn-kɩɩsdbã pʋgẽ mosã wã.</verse>
				<verse number="3">Tõnd fãa me rag n bee bãmb sʋka, la tõnd dag n vɩɩ wa sẽn zems tõnd yĩngã datem wẽnsã. Tõnd dag n tʋmda wa tõnd yĩngã sẽn date, la sẽn zems tõnd tagsdo, la tõnd dag n yaa neb sẽn na n paam Wẽnnaam sɩbgr wa neb a taabã.</verse>
				<verse number="4">La Wẽnnaam sẽn tar nimbãan-zoeer wʋsgã, la bãmb sẽn nong tõnd ne nonglem kãsengã yĩnga,</verse>
				<verse number="5">baa tõnd sẽn dag n ya kũum d beegrã yĩngã, Wẽnnaam kõo tõnd vɩɩm Kirist pʋgẽ. Yaa Wẽnnaam barkã yĩng la yãmb paam fãagre.</verse>
				<verse number="6">Wẽnnaam naaga tõnd ne Kiristã n vʋʋge, n kɩt tɩ tõnd naag ne bãmb n zĩnd arzãn pʋga, Kirist maasem yĩnga,</verse>
				<verse number="7">tɩ wakat sẽn wate, bɩ bãmb tõe n wilg tõnd bãmb bark kãsengã, b sẽn kõ tõnd sõmblem Kirist maasem yĩngã.</verse>
				<verse number="8">Sɩd me, yaa Wẽnnaam barkã yĩng la yãmb paam fãagr tẽeb yĩnga. Yãmb sẽn paam fãagrã, ka ne y mens pãng ye, yaa Wẽnnaam kũuni.</verse>
				<verse number="9">Ka ne tʋʋm ye, tɩ ned baa a yen da wa pẽg a meng ye.</verse>
				<verse number="10">Bala, tõnd yaa Wẽnnaam bõn-naandse. B naana tõnd Kiristã maasem yĩnga, tɩ tõnd na maan tʋʋm sõama nins bãmb sẽn dag n pĩnd n segl tɩ tõnd wa maanã.</verse>
				<verse number="11">Dẽ wã, tẽeg-y tɩ wakat sẽn looge, yãmb dag n yaa bu-zẽms yĩng wɛɛngẽ, tɩ neb nins sẽn yet tɩ b yaa zũnsi, tɩ yaool n ya bãong ninsaal nus sẽn kẽesã rãmb n dag n boond yãmb a bu-zẽmsã tɩ moose.</verse>
				<verse number="12">Wakat kãng tɩ yãmb dag n zãra ne Kiristã, la yãmb da ka tar noor tɩ lagem ne Israyɛl nebã ye. Sẽn paase, yãmb dag n zãra ne lagem-n-taar ning Wẽnnaam sẽn dag n kãabã, la y dag n ka tar tẽeb pidsg gũudum ye. Y dag n vɩɩ dũni pʋgẽ n ka tar Wẽnnaam ye.</verse>
				<verse number="13">La moasã, Kirist pʋgẽ, yãmb sẽn dag n zãr wakat sẽn loogã, Kirist zɩɩmã maasem yĩnga, yãmb pẽnegame.</verse>
				<verse number="14">Bala, yaa Kirist n ya tõnd laafɩ. Bãmb n kɩt tɩ sẽn ya-a Zuif la sẽn ka-a Zuif lebg buud a yembre, n wã welgr lalgã sẽn ya beemã sẽn dag n be sʋkã.</verse>
				<verse number="15">Kirist yiisa a Moyiis tõodã ne a noyã la a minindã, n na n kɩt tɩ buud a yiibã naag taab bãmb pʋgẽ n yɩ bu-paalg a yembre, n kɩt tɩ laafɩ zĩndi,</verse>
				<verse number="16">la b yiis yell ning sẽn dag n be buud a yiibã ne Wẽnnaam sʋkã, n kɩt tɩ b lebg yĩng a yembre, la b kɩt tɩ beemã sa, da-pɩkã maasem yĩnga.</verse>
				<verse number="17">Kirist waa n moona yãmb dãmb sẽn da zãrã laafɩ koe-noogã, la b moona neb nins sẽn da pẽ wã me.</verse>
				<verse number="18">Bala, Kirist maasem yĩnga, tõnd ned kam fãa tara noor tɩ wa d ba wã nengẽ, Sɩɩg-sõng a yembr pʋgẽ.</verse>
				<verse number="19">Dẽ wã yĩnga, yãmb ka leb n ya sãamba, wall nin-loogds ye. Yãmb yaa buud a ye ne Wẽnnaam nebã, n ya Wẽnnaam zakã neba.</verse>
				<verse number="20">B mee yãmb yẽbgr ning tẽn-tʋmdbã ne Wẽnnaam no-rɛɛsdbã sẽn yẽbgã zugu, la yaa Kirist mengã n ya roogã pãng kugri.</verse>
				<verse number="21">Kirist maasem yĩnga, roogã gill fãa naagda taab n yikdẽ, n lebgd ro-sõng Zu-soabã pʋgẽ.</verse>
				<verse number="22">Yãmb sẽn be Kirist pʋgẽ wã, yãmb me naaga meebã pʋgẽ n lebg Wẽnnaam Sɩɩgã roogo.</verse>
			</chapter>
			<chapter number="3">
				<verse number="1">Yaa woto yĩng n kɩt tɩ maam a Poll yaa Kirist bi-bɛɛg yãmb sẽn ya bu-zẽmsa yĩnga,....</verse>
				<verse number="2">M tẽed tɩ yãmb wʋmame tɩ b gomd Wẽnnaam bark koɛɛgã b sẽn kõ maam tɩ m togs yãmbã yelle.</verse>
				<verse number="3">Yɩɩ ne vẽnegr la Wẽnnaam wilg maam yel-solemd ning mam sẽn gʋls a goamã bilf n wilg yãmbã.</verse>
				<verse number="4">Yãmb sã n karem-ba, y na n bãnga yam vẽnegr ning mam sẽn paam Kirist yel-solemdã pʋgẽ wã võore.</verse>
				<verse number="5">Wakat sẽn looge, Wẽnnaam rag n ka kɩt tɩ ninsaalbã kamb bãng yel-solem-kãng wa b sẽn vẽneg-a mosã ne b tẽn-tʋmdb sõamyã la ne b no-rɛɛsdbã, ne Sɩɩg-sõng pãngã ye.</verse>
				<verse number="6">Yel-solem-kãng yaa tɩ bu-zẽmsã naagda Zuif-rãmbã n paamd pʋɩɩr a yembre, la b lebg yĩng a ye ne bãmba, la pʋɩt-n-taas ne kãab-noog ning sẽn be a Zezi Kirist pʋgẽ, koe-noogã maasem yĩngã.</verse>
				<verse number="7">Mam lebga koe-no-kãng tẽn-tʋmda, wa sẽn zems Wẽnnaam barkã kũunã b sẽn kõ maam, tɩ bãmb pãngã maand tʋʋmdã yĩnga.</verse>
				<verse number="8">Mam sẽn ya Wẽnnaam neba fãa yao-zʋʋgã, Wẽnnaam kõo maam bakr kãnga, tɩ m moon koe-noog ning sẽn wilgd Kirist arzegs sẽn ka sɛtã bu-zẽmsã sʋka,</verse>
				<verse number="9">la m vẽneg yel-solemd ning sẽn dag n solg Wẽnnaam sẽn ya bũmb fãa naandã nengẽ, wakat sẽn kaoosã n wilg nebã.</verse>
				<verse number="10">Dẽ, sẽn sɩng ne moasã, a Zezi tẽedbã maasem yĩng na n kɩtame tɩ nanamsã ne yĩngr pãens rãmbã bãng Wẽnnaam yamã, bũmb wʋsg pʋgẽ.</verse>
				<verse number="11">Bõn-kãng zemsa ne Wẽnnaam yam-yãkr sẽn kõn sa, b sẽn pids-a tõnd Zu-soab a Zezi Kirist maasem yĩngã.</verse>
				<verse number="12">Tõnd sẽn be Kirist pʋgẽ la d tẽed bãmbã yĩnga, tõnd tara lohorem tɩ kolg Wẽnnaam ne pɛl-kɛgenga.</verse>
				<verse number="13">Sẽn paase, mam kota yãmb tɩ y ra bas tɩ mam sẽn nams yãmb yĩngã boog yãmb raood ye. Mam namsgã yaa yãmb waoore.</verse>
				<verse number="14">Yaa woto yĩng tɩ mam yĩgimdid d ba wã taoore,</verse>
				<verse number="15">soab ning buud fãa sẽn be yĩngr la sẽn be tẽng zug sẽn paamd b yʋy b nengẽ wã taoore,</verse>
				<verse number="16">tɩ b na kõ yãmb wa sẽn zems b naamã arzɛka, n kɩt tɩ ne bãmb Sɩɩg-sõng pãnga, bɩ yãmb paam pãng y sũyã pʋse,</verse>
				<verse number="17">tɩ ne tẽebo, Kirist na zĩnd yãmb sũyã pʋse, la m kotẽ tɩ yãmb na kɩ yẽg n yals kãenkãe nonglem pʋgẽ,</verse>
				<verse number="18">tɩ yãmb tõe n naag ne Wẽnnaam nebã fãa n tõog n bãng nonglemã yalem la a woglem la a zulum ne a zãntlem sẽn ya to-to,</verse>
				<verse number="19">la tɩ y bãng Kirist nonglemã sẽn yɩɩd ninsaalb bãngre, sẽn na n yɩlẽ tɩ yãmb na pid ne bũmb fãa, hal n pid ne Wẽnnaam yalẽ wã.</verse>
				<verse number="20">Bɩ soab ning sẽn tõe n tall-a pãng ning sẽn be tõnd pʋgẽ n tʋmdẽ wã n maan hal wʋsg yɩɩg tõnd sẽn kot fãa, wall d sẽn tagsd fãa wã</verse>
				<verse number="21">paam ziir a Zezi tẽedbã sʋka, a Zezi Kirist pʋgẽ, zamaan o zamaana, wakat sẽn kõn sa, ãmina.</verse>
			</chapter>
			<chapter number="4">
				<verse number="1">Woto yĩnga, mam sẽn be bi-bees roogẽ Zu-soabã tũudum yĩngã, mam sagenda yãmb tɩ y kẽn wa sẽn zems boolg ning Wẽnnaam sẽn bool yãmbã.</verse>
				<verse number="2">Kẽn-y ne sik-m-meng la sũ-bʋgsʋm la sũ-mare, la y sak n deeg taab ne nonglem,</verse>
				<verse number="3">n mao tɩ Sɩɩg-sõng lagem-n-taar zĩndi, laafɩ ning sẽn loe-a yãmb ne taabã yĩnga.</verse>
				<verse number="4">Yĩng a yembr bal n be, la Sɩɩg-sõng a yembr bal n be, wa b sẽn bool yãmb tɩ y paam tẽeb pidsg gũudum a yembr y boolgã yĩngã.</verse>
				<verse number="5">Zu-soab a yembr bala n be, la tẽeb a yembr bala, la lisg a yembr bala.</verse>
				<verse number="6">Wẽnnaam a yembr bal n be n ya neba fãa ba, n so bũmb fãa, la b be b fãa sʋka, la b fãa pʋse.</verse>
				<verse number="7">La b kõo tõnd ned kam fãa barkã, wa sẽn zems Kirist kũun makdgã.</verse>
				<verse number="8">Yaa woto yĩng tɩ gʋls-sõamyã yetẽ yaa: Bãmb sẽn dʋ yĩngrã, b zãa yemse, la bãmb kõo ninsaalb kũuni.</verse>
				<verse number="9">La gomd ning sẽn yet tɩ bãmb dʋʋme wã võor yaa bõe, sã n ka tɩ bãmb reng n siga tẽngã tẽngr me?</verse>
				<verse number="10">Soab ning sẽn dag n sig-a wã, yaa soab kãng bal n zẽk yĩngr hal n loog saasẽ, tɩ bãmb tõe n pid bũmb fãa.</verse>
				<verse number="11">Yaa bãmb n kɩt tɩ neb kẽer yɩ tẽn-tʋmdba, tɩ kẽer yɩ bãmb no-rɛɛsdba, tɩ kẽer yɩ koe-noogã moaandba, tɩ kẽer yɩ pe-kɩɩmba la karen-saam-dãmba,</verse>
				<verse number="12">b nebã bɩɩsg yĩnga. Wẽnnaam maana a woto bãmb tʋʋmdã na tõog n maan yĩnga, la Kirist yĩngã bɩɩsg yĩnga,</verse>
				<verse number="13">hal tɩ tõnd fãa na lagem taab n paam tẽeb a yembre, la d bãng Wẽnnaam Bi-riblã, n yɩ neb sẽn bɩ, n lebg wa a Zezi sẽn ya bũmb ningã, n zems zãngã.</verse>
				<verse number="14">Woto, tõnd kõn leb n yɩ wa kamb sẽn lengde, tɩ zãmsg buud fãa rɩkd-b n loogdẽ, tɩ ninsaalbã zãmbã ne b belgr tʋʋmã tar tõnd n leebdẽ ye.</verse>
				<verse number="15">La yaa tɩ tõnd sẽn togsd sɩd ne nonglemã yĩnga, tõnd na n bɩɩ bɩʋʋngã ne bũmb fãa, Kirist sẽn ya tõnd naabã pʋgẽ.</verse>
				<verse number="16">Yaa bãmb yĩng la yĩngã wil gill fãa sẽn sog taab sõama, sũgdsã sẽn zãad yĩngã sõama wã yĩngã, yĩngã will fãa bɩtame n zems a sẽn tog n bɩ to-to, la a bɩɩsd a meng ne nonglem.</verse>
				<verse number="17">Woto yĩnga, ad bũmb ning mam sẽn yet yãmba, la m sẽn kɩt a kaset Zu-soabã pʋgẽ: Yaa tɩ yãmb ka tog n leb n kẽn wa neb nins sẽn ka pʋʋsd Wẽnnaamã ye. Bãmb kẽnda wa sẽn zems b tagsg sẽn ka yõodã.</verse>
				<verse number="18">Zɩɩlmã sẽn be nin-kãens pʋgẽ la b sũyã sẽn riglmã yĩnga, b yamã ka liki, la b ka vɩ wa Wẽnnaam sẽn datã ye.</verse>
				<verse number="19">Yel-wẽnã maaneg yãnd ka le tar-b baa bilfu. B basame tɩ raglem soog-ba, tɩ b maand tʋʋm dẽgd buud fãa la rat-wʋsgo.</verse>
				<verse number="20">La yãmba, ka yɛl a woto maaneg pʋgẽ la yãmb zãms tɩ bãng Kiristã ye, 21-22 sã n yaa tɩ yãmb wʋma bãmb yelle, la y paam zãmsg bãmb pʋgẽ, n zems ne sɩd ning sẽn be a Zezi pʋgẽ wã. Sɩdã võor yaa tɩ yãmb bas y tʋʋm kʋdã sẽn ya nin-kʋdgã rẽndã, nin-kʋdg ning sẽn dẽgemd a meng nana, ratem wẽngã sẽn tudgid nedã yĩnga,</verse>
				<verse number="21">la tɩ Sɩɩgã tek yãmb yamã,</verse>
				<verse number="22">la y yeelg nin-paalgã wa fuugu, nin-paalg ning Wẽnnaam sẽn naan wa b sẽn data, tɩrlem la sõmblem sɩd sẽn wat-ne wã pʋgẽ.</verse>
				<verse number="23">Woto yĩnga, bas-y zĩrĩ yagbo, la bɩ yãmb ned kam fãa togs a to sɩda. Bala, tõnd yaa yĩng a yembr wil ne taaba.</verse>
				<verse number="24">Yãmb sũur sã n yiki, da sak-y tɩ wĩndg tɩ kẽ tɩ y sũurã nan ka sig ye.</verse>
				<verse number="25">Da kõ-y-yã a Sʋtãan weer ye.</verse>
				<verse number="26">Bɩ ned ning sẽn dag n zuud da leb n zu ye. A mao n tʋm pʋ-peelem tʋʋmd ne a nusi, t'a tõe n paam bũmb sẽn na kõ ned ning sẽn tog ne sõngrã.</verse>
				<verse number="27">Da sak-y tɩ gom yook ba a yembr yi yãmb noorẽ ye. Gomd sã n na n wa yi, bɩ yɩ gom-sõng sẽn na sõng ned t'a bɩ la a wa ne bark neb nins sẽn wʋmdã zutu.</verse>
				<verse number="28">Da maan-y tɩ Wẽnnaam Sɩɩg-sõngo, Sɩɩg ning b sẽn tall n ning yãmb bãnd fãagr daarã yĩngã sũur sãam ye.</verse>
				<verse number="29">Yiis-y sũ-toogo la kisgri, la tẽn-kãnem, la pʋ-toog buud fãa y sʋka.</verse>
				<verse number="30">Maan-y taab neere, n kʋmd taaba, la y kõ taab sugri, a wa Wẽnnaam sẽn kõ yãmb sugr Kirist maasem yĩngã.</verse>
			</chapter>
			<chapter number="5">
				<verse number="1">Dẽ wã yĩnga, yɩ-y Wẽnnaam togs-n-taase, wa kom-nongdse,</verse>
				<verse number="2">la y kẽn nonglem pʋga, wa Kirist me sẽn nong tõndo, n kõ b meng tõnd yĩng tɩ yɩ kũun la maoong sẽn ya wa kaam sẽn tar yũ-noog n tat Wẽnnaam yam.</verse>
				<verse number="3">Dẽ wã, a wa nin-sõamy sẽn tog n yɩ to-to wã, da saag-y tɩ b pʋd yoobo, la rẽgd buud baa a yembre, la rat-wʋsg yell yãmb sʋk ye.</verse>
				<verse number="4">Da gom-y gom dẽgdo, wall yalem goama, wall kʋʋsem goam tɩ bõn-kãens ka zems ye. Pʋʋs-y Wẽnnaam barka.</verse>
				<verse number="5">Bala, bãng-y neer tɩ nin-yoaad baa a yen, rẽgd soab baa a yen, rat-wʋsg soab baa a yen, sẽn dat n togs tɩ wẽn-naands pʋʋsd ka na n paam pʋɩɩr Kirist ne Wẽnnaam soolmẽ wã ye.</verse>
				<verse number="6">Da sak-y tɩ ned belg yãmb ne gom-vɩɩd ye. Bala, yaa bõn-kãens yĩng la Wẽnnaam sũ-puugr sigd kɩɩsdbã zutã.</verse>
				<verse number="7">Dẽ wã, da paam-y lagem-n-taar ne bãmb ye.</verse>
				<verse number="8">Sɩd me, pĩnda, yãmb dag n bee likẽ. La moasã, yãmb sẽn tũud Zu-soabã yĩnga, y bee vẽenemẽ. Rẽ wã, kẽn-y wa vẽenemẽ kamba.</verse>
				<verse number="9">Bala, vẽenem biis yaa sõmblem buud fãa, la tɩrlem la sɩda.</verse>
				<verse number="10">Mak-y n bãng-y bũmb nins sẽn tat Zu-soabã yam,</verse>
				<verse number="11">la y ra tol n paam lagem-n-taar ne likã tʋʋm sẽn ka yõodã ye. Wilg-y tɩ b ka sõama ye.</verse>
				<verse number="12">Sɩd me, pʋs n yaa yãnd tɩ pʋd bũmb nins nin-bãmbã sẽn maandã.</verse>
				<verse number="13">La d sã n wilg tɩ b ka sõama, lebgda vẽenega. Bala, bũmb ning fãa sẽn puk yaa vẽenega.</verse>
				<verse number="14">Yaa woto yĩng n kɩt tɩ b yeel yaa: Foo! Sẽn gõe-a wã, neke! Yik n yi kũumã sʋka, la Kirist na kõ foom vẽenem sẽn kõt vɩɩm.</verse>
				<verse number="15">Dẽ wã, gũus-y neer ne yãmb kẽnde, n da kẽn wa yalemb ye. Kẽn-y wa yam dãmba.</verse>
				<verse number="16">Da bas-y tɩ weerã sãamd zaalem ye. Bala, mosã yaa wẽng wakate.</verse>
				<verse number="17">Woto wã yĩnga, da yɩ-y ka-yam dãmb ye, bãng-y bũmb nins Zu-soabã sẽn data.</verse>
				<verse number="18">Da tɩg-y ne rãam ye, yõwã sãamda neda. Pid-y ne Wẽnnaam Sɩɩgã.</verse>
				<verse number="19">Sõs-y ne taab ne yɩɩn-sõamyã, la ne Wẽnnaam yɩɩla, la ne Sɩɩg-sõng yɩɩla. Yɩɩl-y n pẽg-y Zu-soabã ne y sũyã fãa.</verse>
				<verse number="20">Pʋʋs-y tõnd ba a Wẽnnaam bark bũmb fãa yĩnga, ne tõnd Zu-soab a Zezi Kirist yʋʋre.</verse>
				<verse number="21">Sak-y taaba, yãmb sẽn zoet Kiristã yĩnga.</verse>
				<verse number="22">Pagba, bɩ yãmb ned kam fãa sak a sɩda, a wa yãmb sẽn sakd Zu-soabã.</verse>
				<verse number="23">Bala, rao yaa a pag zu-soaba, a wa Kirist sẽn ya bãmb tẽedbã Zu-soabã. Tẽedbã yaa Kirist yĩnga, tɩ Kirist ya tẽedbã fãagda.</verse>
				<verse number="24">Bɩ pag fãa me sak a sɩd ne bũmb fãa, a wa tẽedbã sẽn sakd Kirist to-to wã.</verse>
				<verse number="25">Raopã, bɩ yãmb ned kam fãa nong a paga, a wa Kirist sẽn nong b tẽedbã, n kõ b meng b yĩnga,</verse>
				<verse number="26">n na n tõog n pek-b ne koom la ne bãmb goamã, n yɩlg-ba,</verse>
				<verse number="27">n kɩt tɩ bãmb tẽedbã sẽn tar ziirã yals bãmb taoor tɩ rẽgdo, wall yõbdo, wall bũmb sẽn wẽnd a woto ra zĩnd ye, la tɩ b na yɩ pʋ-peelem dãmb sẽn ka tar yell ye.</verse>
				<verse number="28">Woto me, raopã tog n nonga b pagbã wa b sẽn nong b mens yĩngã. Ned ning sẽn nong a pag nonga a menga.</verse>
				<verse number="29">Sɩd me, ned baa a yen zɩ n kisg a meng ye. A rɩlgd-a a menga, n get a meng yell wa Kirist sẽn get b tẽedbã yelle,</verse>
				<verse number="30">tõnd sẽn ya bãmb yĩngã wilã yĩngã.</verse>
				<verse number="31">Yaa rẽ yĩng la rao tog n yi n bas a ba ne a ma n zĩnd ne a paga, la b yiibã na n lebga yĩng a yembre.</verse>
				<verse number="32">Yel-solemd kõngã yaa kãsenga. Mam sẽn yet a woto wã, yaa sẽn kẽed ne Kirist la b tẽedbã wɛɛngẽ.</verse>
				<verse number="33">Sẽn keta, bɩ yãmb ned kam fãa nong a pag wa a menga, la bɩ pag fãa waoog a sɩda.</verse>
			</chapter>
			<chapter number="6">
				<verse number="1">Kamba, sak-y y ba-rãmb la y ma-rãmb wa Zu-soabã sẽn datã. Bala, bõn-kãng yaa tɩrga.</verse>
				<verse number="2">Ad pipi tõog sẽn naag ne kãabgo. A yetame yaa: Waoog f ba la f ma,</verse>
				<verse number="3">tɩ f tõe n paam sũ-noogo, la f vɩɩmd n kaoos dũni zugu.</verse>
				<verse number="4">La yãmb sẽn ya ba-rãmbã, ra maan-y bũmb sẽn yikd y kambã sũy ye. Wub-y-ba, n sagl-ba, la y keoog-b wa sẽn zems Zu-soabã raabo.</verse>
				<verse number="5">Tʋmtʋmdba, sak-y sẽn so-b yãmb dũni ka wã ne y sũur fãa, ne rabeem la rigbu, wa yãmb sẽn sakd Kiristã,</verse>
				<verse number="6">la y ra maan bõn-kãng b nifẽ bala, tɩ ra wa ya wa yãmb maanda sẽn noom ninsaalbã ye. Sak-y bãmba yãmb sẽn ya Kirist tʋmtʋmdb sẽn maand Wẽnnaam daabo ne y sũyã fãa wã yĩnga.</verse>
				<verse number="7">Tʋm-y b yĩng ne yamleoogo, wa y tʋmda Zu-soabã yĩnga, la ka wa ninsaal yĩng ye,</verse>
				<verse number="8">tɩ yãmb miime tɩ ned kam fãa na n deega a keoor Zu-soabã nengẽ, a wa sẽn zems tʋʋm-sõng ning a sẽn maanã, t'a ya yamb wall burkĩna.</verse>
				<verse number="9">La sã n yaa ne yãmb sẽn ya zusob-n-dãmbã, yãmb me tog n maana a woto ne y tʋmtʋmdbã. Da maan-y gãgs ne-b ye, tɩ yãmb miime tɩ bãmb ne yãmb me Zu-soabã bee arzãna, la tɩ Zu-soabã nifẽ, ned ka yɩɩd a to ye.</verse>
				<verse number="10">Sẽn keta, mam yeta yãmb tɩ y paam raood Zu-soabã tũudum pʋgẽ, bãmb pãn-kãsengã maasem yĩnga.</verse>
				<verse number="11">Bob-y zab-teed nins fãa Wẽnnaam sẽn kõ yãmbã, tɩ y tõe n yals kãenkãe n zab ne a Sʋtãana, a sɩlemã pʋgẽ.</verse>
				<verse number="12">Bala, tõnd zabr ka ne ninsaal sẽn ya nemd la zɩɩmã ye, la yaa ne lik rĩm-dãmba la a pãens sẽn so naam tẽng zug ka wã, la wẽng maaneg sɩɩsã sẽn be yĩngrã.</verse>
				<verse number="13">Yaa woto yĩng n kɩt tɩ mam yet yãmb tɩ y bob Wẽnnaam zab-teedã fãa, tɩ y tõe n yals n zab wẽngã wakate, la tɩ y sã n zab n tõog bũmb fãa, yãmb na yals kãenkãe.</verse>
				<verse number="14">Dẽ wã yĩnga, bɩ y yals kãenkãe. Rɩk-y sɩdã tɩ yɩ y sẽbdga, la y bob tɩrlem tɩ yɩ yãmb gãntika,</verse>
				<verse number="15">la y wid laafɩ koe-noogã togsg ratem tɩ yɩ yãmb neooda,</verse>
				<verse number="16">la y tall tẽeb tɩ yɩ y gãongo, tɩ y tar n kogsd wẽng soabã pɛɛmã fãa sẽn ya wa bugmã,</verse>
				<verse number="17">la y fõgen fãagrã me tɩ yɩ kut pugla, la y zã Sɩɩgã sʋʋg sẽn ya Wẽnnaam goamã.</verse>
				<verse number="18">Pʋʋs-y wakat fãa ne Sɩɩg-sõng pãnga, n pʋʋs ne kosgo n da bas ye. Nang-y pãng n maand a woto wakat fãa. Pʋʋs-y Wẽnnaam b neba fãa yĩnga,</verse>
				<verse number="19">la mam me yĩnga. Pʋʋs-y Wẽnnaam tɩ wakat ning fãa mam sẽn na n yaag m noor n na n gome, bɩ b kõ maam gomd sẽn na kɩt tɩ nebã bãng koe-noogã yel-solemdã võore, la tɩ m na gom ne raoodo.</verse>
				<verse number="20">Mam yaa koe-noogã toagsda, tɩ b balg maam a poorẽ. Pʋʋs-y tɩ m tõog n gom a yell ne raood wa m sẽn tog n gomã.</verse>
				<verse number="21">Tõnd ba-bi-nongr a Tisik sẽn ya Zu-soabã tʋmtʋmd sẽn maand sɩdã na n wilga yãmb bũmb fãa, sẽn na n yɩl tɩ yãmb me bãng mam yelle, la bũmb nins mam sẽn maanda.</verse>
				<verse number="22">Mam yiis-a lame n tʋm yãmb nengẽ, tɩ y bãng tõnd kibare, la t'a na bels yãmb sũyã.</verse>
				<verse number="23">Bɩ tõnd Ba a Wẽnnaam la d Zu-soab a Zezi Kirist kõ d ba-biisã zĩnd-n-taar laafɩ la nonglem, b sẽn tar tẽebã yĩnga.</verse>
				<verse number="24">Bɩ neb nins fãa sẽn nong tõnd Zu-soab a Zezi Kirist ne nonglem sẽn ka tekdã paam barka.</verse>
			</chapter>
		</book>
		<book number="50">
			<chapter number="1">
				<verse number="1">Maam a Poll ne a Tɩmote sẽn ya Zezi-Kirist nonglem yemsã n tʋmd seb-kãnga Wẽnnaam neba fãa sẽn tẽed a Zezi Kiristã la karen-saam-dãmba ne yel-gɛtbã sẽn be Filip tẽngã.</verse>
				<verse number="2">Bɩ y reeg bark la laafɩ sẽn yit tõnd ba a Wẽnnaam ne Zu-soab a Zezi Kirist nengẽ.</verse>
				<verse number="3">Wakat fãa mam sẽn tẽegd yãmb yelle, mam pʋʋsda Wẽnnaam bark y yĩnga.</verse>
				<verse number="4">Mam pʋʋsda yãmb fãa yĩng wakat fãa ne sũ-noog n ka basdẽ ye,</verse>
				<verse number="5">yãmb sẽn sõngd ne koe-noogã tʋʋmd hal sẽn sɩng daar ning yãmb sẽn wʋm-a, tɩ ta moasã wã yĩnga.</verse>
				<verse number="6">Mam mii hakɩɩk tɩ Wẽnnaam sẽn sɩng tʋʋm sõng-kãng yãmb sũya pʋsã na n kell n maan-a lame n baase, hal tɩ ta a Zezi Kirist daarã.</verse>
				<verse number="7">A Zemsame tɩ mam paam tagsg a woto yãmb fãa yĩnga, bala, mam yam bee ne yãmb sõama, tɩ bõe, sã n yaa mam sẽn be bi-bees roog pʋg moasã wã, wall sã n yaa mam sẽn da gomd n wilgdẽ tɩ koe-noogã yaa sɩdã, yãmb fãa lagemda ne maam n paamd bark a yembre.</verse>
				<verse number="8">Tɩ bõe, Wẽnnaam yaa mam kaset soab tɩ mam nonga yãmb fãa ne a Zezi Kirist nonglem,</verse>
				<verse number="9">la mam sẽn pʋʋsd n kot bũmb ninga, yaa tɩ yãmb nonglem na paasd daar fãa n yɩɩda, ne bãngre la yam-vẽnegre.</verse>
				<verse number="10">Tɩ woto, yãmb na n bãnga bũmb ning sẽn ya sõama n yɩɩda sẽn na yɩlẽ tɩ Kirist waoongã daare, bɩ y yɩ neb sẽn ya sɩd dãmb tɩ rõadg kãe ye,</verse>
				<verse number="11">n pid ne tɩrlem biis sẽn yit a Zezi Kirist nengẽ, Wẽnnaam waoogre la b pẽgr yĩnga.</verse>
				<verse number="12">M ba-biisi, mam datame tɩ yãmb bãng tɩ bũmb nins sẽn paam maamã kɩtame tɩ koe-noogã saag n yɩɩda.</verse>
				<verse number="13">Sɩd me, na-yira nebã fãa la zĩiga fãa nebã bãngame tɩ yaa mam sẽn maand Kirist tʋʋmdã yĩng la b balg maam.</verse>
				<verse number="14">Ba-biisã kẽer sẽn tũud Zu-soabã fãa paama raood mam balgrã yĩnga, n moon Wẽnnaam koɛɛgã ne raood n ka zoe rabeem ye.</verse>
				<verse number="15">Yaa sɩd tɩ neb kẽer moonda a Kirist koɛɛgã sũ-kiir la geesem-geesem yĩnga. La neb kẽer moond-a-la ne yam sẽn ya sõama.</verse>
				<verse number="16">Bãmb dãmba moonda ne nonglem, b sẽn mi tɩ Wẽnnaam yãka maam tɩ m gom koe-noogã yĩngã.</verse>
				<verse number="17">La neb a tãabã yaool n moonda Kirist koɛɛgã ne geesem-geesem, la ka ne pʋ-peelem ye. La b tẽedame tɩ bõn-kãng na n paasa maam namsg m balgrã pʋgẽ.</verse>
				<verse number="18">Dẽ, ka yell ye, baa sẽn ya bũmb ning fãa, sã n yaa ne yam-wẽng wall yaa ne pʋ-peelem, b baas n moonda Kirist koɛɛgã, la mam maanda sũ-noog bõn-kãng yĩnga. La m na n le maana sũ-noog yɛsa.</verse>
				<verse number="19">Tɩ bõe, yãmb pʋʋsgã la a Zezi Sɩɩgã sõngrã yĩnga, mam miime tɩ bõn-kãng na n wẽneg n waa ne mam yolsgo.</verse>
				<verse number="20">Wa sẽn zems mam datem la m tẽeb pidsg gũudmã, bũmb ba a yembr yãnd ka na n yõk maam ye. Moasã ne wakat fãa, mam na n goma ne pɛl-kɛgenga. Woto, Kirist na n paama waoogr mam yĩngã pʋgẽ, sã n ya mam sẽn vɩ wall m sẽn ki.</verse>
				<verse number="21">Tɩ bõe, ne maam, Kirist yaa mam vɩɩm. La tɩ ki yaa yõod ne maam.</verse>
				<verse number="22">La mam sẽn na n kell n vɩ m yĩngã pʋgẽ wã sã n tara yõod ne mam tʋʋmdã, mam ka mi m sẽn yãkd a soab ye. Bũmb a yiib ratem n tar maam.</verse>
				<verse number="23">Mam dat n loog n kẽnga Kirist nengẽ. Rẽnda n ya neer wʋsg ne maam.</verse>
				<verse number="24">La yãmb yĩnga, mam sẽn na n kell n vɩɩmd n ya sõama n yɩɩda.</verse>
				<verse number="25">Mam sũur keemame. La mam miime tɩ mam na n kell n paa me, la m na n zĩnda yãmb fãa sʋk n sõng-y tɩ y kẽng taoore la y paam sũ-noog tẽeba pʋgẽ.</verse>
				<verse number="26">Mam sã n leb n wa yãmb nengẽ, a na n kõo yãmb waoogr yɛs mam yĩnga, a Zezi Kirist tũudmã pʋgẽ.</verse>
				<verse number="27">Bũmb sẽn be bala, kɩt-y tɩ yãmb tʋʋmã zems ne Kirist koe-noogã, sẽn na n yɩlẽ tɩ mam sã n wa n na ges yãmba, wall m sã n ka wa, bɩ m wʋm yãmb kibar sẽn yet tɩ y yasa kãenkãe ne yam a yembre, n lagemd taab ne tagsg a yembr n zabd koe-noogã tẽeb yĩnga.</verse>
				<verse number="28">La y ka sakd n bas tɩ y bɛɛba kẽes yãmb rabeem ne bũmb baa yembr ye. Bõn-kãng yaa kaset bãmb yĩng tɩ b na n sãamame, la a yaa fãagr yãmb yĩnga. Rẽ yita Wẽnnaam nengẽ.</verse>
				<verse number="29">Tɩ bõe, Wẽnnaam sẽn maan bark ning Kirist maasem yĩngã, ka tɩ yãmb tẽ Kiristã bal ye, yaa tɩ yãmb na nams bãmb yʋʋrã yĩng me,</verse>
				<verse number="30">n maood maoor ning yãmb sẽn yã tɩ mam maoome wã, la y wʋmd mosã tɩ mam maoodame wã.</verse>
			</chapter>
			<chapter number="2">
				<verse number="1">Dẽ yĩnga, sã n yaa tɩ tũ Kirist wata ne belsgo, sã n yaa tɩ Kirist nonglem yãmb yĩngã paasda yãmb raoodo, sã n yaa tɩ yãmb tara lagem-n-taar ne Sɩɩg-sõngo, la sã n yaa tɩ yãb-taab ne nimbãan-zoeer beeme,</verse>
				<verse number="2">bɩ y paam nonglem a yembre, la yam a yembre, la datem a yembre, tɩ mam sũurã yɩ noog zãnga.</verse>
				<verse number="3">Da maan-y bũmb baa fɩ ne geesem-geesem wall ne wuk-m-meng ye, la bɩ ned kam fãa paam sik-m-meng yam n tags tɩ neb a taaba yɩɩda yẽnda.</verse>
				<verse number="4">Bɩ yãmb ned kam fãa ra ges a meng sõngr yell bal ye, la bɩ a ges neb a taaba sõngr yell me.</verse>
				<verse number="5">Paam-y yam ning a Zezi Kirist sẽn da tarã.</verse>
				<verse number="6">Bãmb sẽn da tar Wẽnnaam yalẽ wã, b ka tags tɩ bãmb sẽn zem ne Wẽnnaamã,</verse>
				<verse number="7">yaa bũmb b sẽn tog n gãd kãenkãe ye. La a Zezi basa b naam n lebg wa yãmba, n dɩk yĩng wa ninsaalb wẽneg n wa wala ninsaala.</verse>
				<verse number="8">A Zezi sika b menga, halɩ n sak kũum, n ki da-pɩkã zugu.</verse>
				<verse number="9">Yaa woto yĩng me n kɩt tɩ Wẽnnaam zẽk bãmb ne waoogr sẽn ya kãsenga, n kõ-b yʋʋr sẽn yɩɩd yʋyã fãa,</verse>
				<verse number="10">tɩ ne a Zezi yʋʋre, rũma fãa sẽn be saasẽ saasẽ, la sẽn be tẽngã zugu, la sẽn be kɩɩm-kulgã na n yĩgimdame,</verse>
				<verse number="11">la tɩ zɛlmã fãa na n kɩsa kaset t'a Zezi Kirist yaa fãagda, tɩ yɩ tõnd ba a Wẽnnaam waoogr yĩnga.</verse>
				<verse number="12">Woto, m zo-nongdse, wa yãmb sẽn sak wakat fãa wã, bɩ y tʋm fãagrã tʋʋm ne rabeem la rigbu, la ka mam sẽn da be yãmb sʋkã bal ye, la bɩ y tʋm moasã mam sẽn ka be yãmb sʋkã n yɩɩda.</verse>
				<verse number="13">Tɩ bõe, yaa Wẽnnaam n maand b tʋʋmd yãmb pʋsẽ, la b kõt yãmb ratmã, la pãng tɩ maan wa sẽn zems bãmb daabã.</verse>
				<verse number="14">Maan-y bũmba fãa tɩ yẽgõng ne no-koɛɛm kaẽ ye.</verse>
				<verse number="15">Tɩ yãmb na yɩ neb sẽn ka tar yelle, la sẽn ya yɩlma. Tɩ yãmb na yɩ Wẽnnaam kamb sẽn ka tar dõdb ye, zamaan kãnga nebã sẽn sãam la sẽn ya wẽnsã sʋka, yãmb yãgda bãmb sʋk wa vẽenem dũniyã pʋga,</verse>
				<verse number="16">n zãad vɩɩm koɛɛgã bãmb yĩnga. Dẽ, Kirist waoongã daare, mam tõe n maana sũ-noogo, mam zoeesã ne m maoorã sẽn ka yɩ zaalmã yĩnga.</verse>
				<verse number="17">La baa b sã n dɩk maam n bas wa b sẽn basd koom maoong zĩigẽ, n paas maam ne maoong ning la kũun nins yãmb sẽn kõt Wẽnnaam y sẽn tẽed bãmbã yĩnga, mam maanda sũ-noog ne bõn-kãnga, la m naagda yãmb fãa n kɩdemdẽ.</verse>
				<verse number="18">Bɩ yãmb me maan sũ-noog a woto n naag maam n kɩdme.</verse>
				<verse number="19">Mam tẽedame tɩ ne Zu-soaba a Zezi sõngre, sã n yɩ bilfu, mam na n tʋma a Tɩmote yãmb nengẽ n bãng yãmb kibare tɩ bõn-kãng tõe n kõ maam daoodo.</verse>
				<verse number="20">Bala, mam ka tar ned sẽn tar yam a yembr ne maam n na sɩd ges yãmb yellã neer ye.</verse>
				<verse number="21">Sɩd me, b fãa geta b mens yɛlã yelle, n ka baood a Zezi Kirist rẽndã ye.</verse>
				<verse number="22">Yãmb miime t'a Tɩmote wilga a zemsgo, n zĩnd mam sɛɛgẽ wa biig sẽn be ne a ba, n naag maam koe-noogã tʋʋmd pʋgẽ.</verse>
				<verse number="23">Dẽ, mam tagsdame tɩ mam sã wa bãng m yellã sẽn na n yɩ to-to, m na n tʋm-a-la yãmb nengẽ.</verse>
				<verse number="24">La mam tar tẽeb ne Zu-soabã tɩ sã n yɩ bilfu, mam meng na n waa n gesa yãmba.</verse>
				<verse number="25">Mam tagsame tɩ yaa neer tɩ m lebg n tʋm a Epafordit sẽn ya mam tʋmd-n-taagã la m soda-taagã t'a wa yãmb nengẽ. Yãmb dag n toola yẽ sõngr t'a wa n kõ maam.</verse>
				<verse number="26">Yẽ rag n data ne a sũur fãa n yã yãmb fãa, la a sũurã sãama wʋsgo yãmb sẽn wʋm a pa-keema yĩnga.</verse>
				<verse number="27">A Epafordit sɩd lʋɩɩ bãag n da kolg kũum fãa-fãa, la Wẽnnaam zoee yẽ nimbãanega, la ka yẽ bal nimbãaneg ye, la yaa mam me nimbãanega, sẽn na n yɩlẽ tɩ mam da paam sũ-sãoong n paas ye.</verse>
				<verse number="28">Rẽ wã, mam tʋmda yẽnda ne yãgb wʋsg yãmb nengẽ, tɩ yãmb sã n yãnd-a bɩ y leb n paam sũ-noogo, tɩ mam menga sũ-sãoongã na booge.</verse>
				<verse number="29">Woto yĩnga, bɩ y reeg-a ne sũ-no-kãseng wa y ba-biig Zu-soaba pʋga, la y waoog neb nins sẽn ya a woto wã.</verse>
				<verse number="30">Tɩ bõe, yaa Kirist tʋʋmdã yĩng la a sẽn da na n ki wã. Yẽ gẽnega a yõor n sõng maam ne sõngr ning yãmb sẽn da tog n sõng maam n ka tõogã.</verse>
			</chapter>
			<chapter number="3">
				<verse number="1">La koɛɛg sẽn keta m ba-biisi, maan-y sũ-noog Zu-soaba tũudum pʋgẽ. Mam ka yɛɛd tɩ leb n gʋls yãmb bõn-kãens ye. La yaa yãmb sõngr yĩnga.</verse>
				<verse number="2">Gũus-y y mens ne neb nins sẽn wẽnd wa baasã, la y gũus ne tʋʋm-wẽns maandbã la ne sẽn kẽ-b bãong yĩng wɛɛngẽ wã balã.</verse>
				<verse number="3">Bala, tõnd sẽn waoogd Wẽnnaam ne Sɩɩg-sõng pãnga, n maand sũ-noog a Zezi Kirist pʋgẽ, n ka teegd yĩngã tʋʋmã, yaa tõnd la zũins sɩd-sɩda.</verse>
				<verse number="4">Sã n ya yĩng tʋʋm teegre, mam me ra tõe n teega yĩnga tʋʋma. Neb a taab sã n tẽed tɩ b tõe n teega yĩnga tʋʋma, mam n yɩɩda.</verse>
				<verse number="5">Mam lebga zũng mam sẽn wa n tar rasem a nii, mam yaa Israyɛl neda, n ya a Bɛnzame buudu la Hebre meng-menga. La sã n ya ne tõog wɛɛngẽ, mam yaa Fariisẽ.</verse>
				<verse number="6">La wɩngr ne Wẽnnaam tʋʋmdã wɛɛngẽ, mam namsa a Zezi tẽedbã, la ne tɩrlem tõog sakr wɛɛngẽ, ned ka tõe n dõd maam ye.</verse>
				<verse number="7">La bõn-kãens sẽn da ya yõod ne maamã, mam geelga bãmb wa bũmb sẽn ka tar yõodo, Kiristã yĩnga.</verse>
				<verse number="8">La mam sẽn bãng m fãagd a Zezi Kirist tɩ rẽ ya sõma wʋsgã, mam pʋs n gesa bõn-kãens fãa wa bũmb sẽn ka yõodo. Kiristã yĩnga, mam sakame n bas fãa, n geelgd bũmb fãa wa sagdo tɩ m tõe n paam Kirist,</verse>
				<verse number="9">la m zĩnd bãmb pʋgẽ. Ka ne mam meng tɩrlem, mam sẽn sak tõog n paamã ye, la yaa ne tɩrlem ning ned sẽn paamda, a sẽn tẽed Kiristã yĩnga, tɩrlem sẽn yit Wẽnnaam nengẽ, la sẽn paamd ne tẽebo.</verse>
				<verse number="10">Mam sẽn dat fãa yaa tɩ bãng Kiristã ne bãmb kũum vʋʋgrã pãnga la m naag bãmb n paam namsgo, n lebg yembr ne bãmb b kũumã pʋgẽ,</verse>
				<verse number="11">tɩ m sã n tõog bɩ m paam vʋʋgr n yi kũum sʋka.</verse>
				<verse number="12">Ka tɩ mam zoe n paama m rolbã nanda, wall m tõog n zemsa zãng nand ye. La mam ket n kẽngda taoore, n maoodẽ tɩ gãd-a, bala a Zezi Kirist zoe n gãda maam.</verse>
				<verse number="13">M ba-biisi, mam ka tagsd tɩ mam zoe n paama rolbã nand ye, la mam maanda bũmb a yembre: mam yĩmda bũmb nins sẽn be poorẽ wã n nangd pãng n na n paam bũmb nins sẽn be taoorã.</verse>
				<verse number="14">Mam zoet n dabda taoore, n dat n paam Wẽnnaam arzãn boolg rolbã a Zezi Kirist maasem yĩnga.</verse>
				<verse number="15">Dẽ, tõnd fãa sẽn ya tẽedb sẽn bɩ wã, bɩ d paam tags-kãngã bala. La yãmb sã n tara tagsg a to ne bũmb a taaba, Wẽnnaam na n vẽnega yãmb ne bõn-kãng sẽn ya a soab me.</verse>
				<verse number="16">La bũmb sẽn be bala, tõnd sẽn kẽn n ta zĩig ninga wã, d kell n naag taab n kẽne.</verse>
				<verse number="17">M ba-biisi, bɩ yãmb fãa yɩ mam togs-n-taase. Ges-y neb nins sẽn kẽnd wa sẽn zems mamsg ning tõnd sẽn wilg yãmbã.</verse>
				<verse number="18">Mam dag n togsa yãmb naoor wʋsgo, la m leb n yet-a-la yãmb ne nintãm tɩ neb wʋsg n be tɩ b kẽna wilgdẽ tɩ b yaa Kirist da-pɩkã bɛɛba.</verse>
				<verse number="19">Bãmb baoosg na n yɩɩ sãoongo, bãmb pʋsã n ya b wẽnnaam, bãmb maanda sũ-noog ne bũmb ning sẽn ya yãnd b yĩngã. B ka tagsd bũmb tɩ sã n ka dũniyã yɛl bal ye.</verse>
				<verse number="20">La tõndo, tõnd yir bee arzãna, la tõnd gũuda tõnd fãagd sẽn ya Zu-soab a Zezi Kiristã tɩ b yi be n wa.</verse>
				<verse number="21">Bãmb na n teka tõnd yĩn-põaagdgã t'a lebg wa bãmb waoogr yĩngã, ne pãng ning bãmb sẽn tar tɩ sek tɩ tõog bũmb fãa tɩ b sak bãmbã.</verse>
			</chapter>
			<chapter number="4">
				<verse number="1">Woto yĩnga, m ba-bi-nongdse, mam sẽn tʋlg ne m sũur fãa tɩ leb n yã yãmb sẽn ya mam sũ-noog la m maanfã, bɩ y yals a woto kãenkãe Zu-soabã tũudum pʋga m zo-nongdse.</verse>
				<verse number="2">Mam sagenda a Evodi ne a Sẽntiis tɩ b paam yam a yembr Zu-soabã tũudum pʋgẽ.</verse>
				<verse number="3">La foo me, m tʋmd-n-ta-sõngo, mam kota foom tɩ f sõng pʋg-kãense. B ra tʋma ne maam koe-noogã yĩnga, ne a Kelma la ne mam tũud-n-taas a taabã yʋy sẽn be vɩɩm sebrã pʋgẽ wã.</verse>
				<verse number="4">Maan-y sũ-noog daar fãa Zu-soabã tũudum pʋgẽ. Mam leb n yetame, maan-y sũ-noogo.</verse>
				<verse number="5">Kɩt-y tɩ neba fãa bãng yãmb sũ-bʋgsem. Zu-soabã waoong kolgame.</verse>
				<verse number="6">Da maan-y yɩɩr ne bũmb baa fʋɩ ye. La bũmba fãa pʋga, pʋʋs-y Wẽnnaam n kose la y pʋʋs barka la y wilg Wẽnnaam bũmb nins yãmb sẽn datã.</verse>
				<verse number="7">La Wẽnnaam laafɩ wã sẽn yɩɩd ninsaalbã bãngr fãa wã na n gũu yãmb sũya ne y tagsdã a Zezi Kirist pʋga.</verse>
				<verse number="8">Koɛɛg sẽn keta, m ba-biisi, bɩ y tags bũmb nins fãa sẽn ya sɩda, la bũmb nins fãa sẽn tar waoogre, la bũmb nins fãa sẽn ya tɩrse, la bũmb nins fãa sẽn be pʋ-peelem, la bũmb nins fãa sẽn zems nonglem, la bũmb nins fãa sẽn tar kaset sõngo, ne bũmb nins sẽn ya neer zãng n zems pẽgrã yelle.</verse>
				<verse number="9">Maan-y bũmb nins yãmb sẽn zãms la y reege, la y wʋm la y yã mam nengẽ wã. La Wẽnnaam sẽn ya laafɩ soabã na zĩnd ne yãmba.</verse>
				<verse number="10">Mam maana sũ-noog Zu-soabã tũudum pʋgẽ, m sẽn yã tɩ yãmb ya n leb n geta mam yell mosã wã yĩnga. Sɩdã, yãmb da tagsda mam yelle, la y ka paam weer n maan bũmb ye.</verse>
				<verse number="11">Ka mam sẽn ka tar bũmbã yĩng la m sẽn gomd a woto wã ye, tɩ bõe mam zãmsame tɩ maan sũ-noog ne bũmb ning mam sẽn tarã bala.</verse>
				<verse number="12">Mam miime tɩ vɩɩmd naong pʋga, la m miime tɩ vɩɩmd arzɛk pʋg me. Bũmba fãa pʋga, la zĩiga fãa mam zãmsame tɩ rɩ n tɩge la tɩ gãand kom me. Mam zãmsame tɩ paam wʋsgo la tɩ konge.</verse>
				<verse number="13">Kirist sẽn kõt maam b pãngã yĩnga, mam tõe n maana fãa.</verse>
				<verse number="14">La baoosgo, yãmb maana neer y sẽn sõng maam m toogã pʋgẽ wã.</verse>
				<verse number="15">Filip neba, yãmb mens tẽrame tɩ koe-noogã mooneg sɩngrẽ, mam sẽn wa n yit Masedoannã, sã n ka yãmb bala, a Zezi tẽedbã sẽn be zĩig ba a yen ka naag maam m paoong pʋgẽ wall m naong pʋgẽ ye.</verse>
				<verse number="16">Yaa yãmb bal n maan a woto. Tɩ bõe, mam sẽn da be Tesalonikã yãmb da zoe n tʋma sõngr sẽn yɩɩd vugr n kõ maam.</verse>
				<verse number="17">Ka tɩ mam baooda kũun ye, mam sẽn baood bũmb ninga yaa tɩ yãmb wom biis wʋsgo. Rẽnda n na n yɩ yãmb yõodo.</verse>
				<verse number="18">Mam deega fãa la m tara wʋsgo. Mam sẽn deeg bũmb nins yãmb sẽn tʋm a Epafordit t'a kõ maamã, mam tarame tɩ sek n gɩmbe. Kũun-kãens yaa wa kaam sẽn tar yũ-noogo, la maoong Wẽnnaam sẽn deegda la sẽn tat bãmb yam.</verse>
				<verse number="19">Mam Wẽnnaam na kõ yãmb bũmb fãa tɩ sek-yã wa sẽn zems bãmb arzeg-kãsemsã a Zezi Kirist maasem yĩnga.</verse>
				<verse number="20">Bɩ tõnd ba a Wẽnnaam paam waoogr daar fãa, wakat sẽn ka sɛt ye. Ãmina.</verse>
				<verse number="21">Pʋʋs-y Wẽnnaam neba fãa sẽn tũud a Zezi Kiristã. Ba-biis nins sẽn be ne maamã pʋʋsda yãmba</verse>
				<verse number="22">Wẽnnaam neba fãa pʋʋsda yãmba, la neb nins sẽn be Sezaar zakẽ wã n toond yãmb b pʋʋsem n yɩɩda.</verse>
				<verse number="23">Bɩ Zu-soab a Zezi Kirist barkã zĩnd ne yãmb fãa.</verse>
			</chapter>
		</book>
		<book number="51">
			<chapter number="1">
				<verse number="1">Maam a poll sẽn ya Kirist Zezi tẽn-tʋmd wa sẽn zems Wẽnnaam daabã ne ba-biig a Tɩmote</verse>
				<verse number="2">n tʋmd seb kãnga Wẽnnaam nebã sẽn ya tõnd ba-biis sẽn maand sɩd Kirist tũudma pʋgẽ n be Kolosã nengẽ. Bɩ y paam bark la laafɩ sẽn yit tõnd ba a Wẽnnaam nengẽ.</verse>
				<verse number="3">Tõnd pʋʋsda tõnd Zu-soab a Zezi Kirist ba a Wẽnnaam barka, la d pʋʋsd yãmb yĩng n ka basdẽ ye.</verse>
				<verse number="4">Sɩd me, tõnd wʋmame tɩ b gomd yãmb tẽeb ne Kirist Zezi wã yelle, la nonglem ning yãmb sẽn tar Wẽnnaam nebã fãa yĩngã yelle,</verse>
				<verse number="5">tẽeb pidsg gũudũm ning b sẽn bĩng yãmb yĩng arzãn pʋgẽ wã yĩnga. Sɩd koɛɛgã sẽn ya koe-noogã sẽn pĩnd n kɩt tɩ yãmb bãngã.</verse>
				<verse number="6">Koe-no-kãng taa yãmb nengẽ. A sẽn womd biis la a kẽngd taoor to-to dũniyã tɛk fãa wã, a maanda a woto me yãmb nengẽ hal sẽn sɩng ne daar ning yãmb sẽn wʋm la y bãng Wẽnnaam barkã wa sẽn zems sɩda,</verse>
				<verse number="7">la sẽn zems sagls nins tõnd tʋmd-n-ta-nongr a Epafras sẽn gʋls yãmbã. Yẽ yaa Kirist tʋmtʋmd sẽn moond sɩda, n tʋmd yãmb yĩnga.</verse>
				<verse number="8">A wilga tõnd nonglem ning Sɩɩg-sõng sẽn kɩt tɩ yãmb tarã.</verse>
				<verse number="9">Yaa woto yĩng n kɩt tɩ sẽn sɩng ne daar ning tõnd me sẽn wʋm kiba-kãngã wã, tõnd pʋʋsda Wẽnnaam yãmb yĩng n ka basdẽ ye, la d kot Wẽnnaam tɩ b pids yãmb sũyã ne bãmb daabã bãngre, la b kõ yãmb yam fãa, ne bãngr ning Sɩɩg-sõng sẽn kõtã.</verse>
				<verse number="10">Kɩt-y tɩ y kẽnã waoogd Zu-soabã, tɩ y tõe n ta bãmb yam bũmb fãa pʋgẽ, la y wom biis ne tʋʋm sõama buud fãa, la y bɩ Wẽnnaam bãngr pʋgẽ.</verse>
				<verse number="11">Tõnd kota Wẽnnaam, tɩ yãmb na paam pãng n paase, bãmb pãn-kãsengã maasem yĩnga, tɩ yãmb tõe n yɩ neb sẽn kẽngd taoor sɩd-sɩda, la sẽn tar sũ-mare.</verse>
				<verse number="12">Pʋʋs-y tõnd ba a Wẽnnaam bark ne sũ-noogo, bãmb sẽn kɩt tɩ yãmb tõe n naag ne bãmb nebã n paam pʋɩɩr vẽenemã pʋgẽ wã yĩnga.</verse>
				<verse number="13">Bãmb fãaga tõnd n yiis likã pãngẽ, n tall-d n kẽng b bi-ribl-nongrã soolmẽ,</verse>
				<verse number="14">soab ning maasem yĩng tõnd sẽn paam fãagre, la yel-wẽna sugrã.</verse>
				<verse number="15">Kirist yaa Wẽnnaam, soab ning ned sẽn ka tõe n yã wã wẽnego, la bũmb nins fãa b sẽn naanã dẽenem soaba.</verse>
				<verse number="16">Bala, bãmb n naan bũmb nins fãa sẽn be yĩngr wall tẽng zugu, sẽn be yãab la sẽn ka tõe n yã, naam gɛyã, rĩm-dãmba, pãn-soaadba, la noeyã. Bãmb n naan fãa b mengã yĩnga.</verse>
				<verse number="17">Bãmb denga bũmba fãa n beẽ, la yaa bãmb pʋgẽ la bũmb fãa yalsd a zĩigẽ.</verse>
				<verse number="18">Bãmb yaa tẽedbã sẽn ya bãmb yĩngã zugu. Bãmb la bũmb fãa sɩngre, sẽn yɩ-a pipi n vʋʋg n bas kũum, tɩ bãmb tõe n yɩ dẽenem soab bũmb fãa pʋgẽ.</verse>
				<verse number="19">Bala, a taa Wẽnnaam yam tɩ kɩt tɩ bãmb sẽn ya bũmb ning fãa, bɩ a Zezi me yɩ a woto,</verse>
				<verse number="20">la b kɩt t'a Zezi wa ne zems-n-taar bãmb a Wẽnnaam ne bũmb fãa sʋka, sã n yaa sẽn be tẽng zugu wall sẽn be yĩngri, n kɩt tɩ bãmb maasem yĩnga, bɩ laafɩ zĩndi, bãmb zɩɩma sẽn daag da-pɩkã zugã yĩnga.</verse>
				<verse number="21">La yãmb sẽn dag n ya sãamb la y ya bɛɛb y tagsdã ne y tʋʋm-wẽnsã yĩng pĩndã,</verse>
				<verse number="22">moasã, Wẽnnaam yiisa yell ning sẽn da be yãmb ne bãmb sʋkã, a Zezi yĩn-kiidgã kũum maasem yĩnga, tɩ b tõe n tall yãmb n wa b taoor ne pʋ-peelem, tɩ y ka tar yelle, la tɩ rõdb kaẽ ye.</verse>
				<verse number="23">Yãmb sã n sɩd pa tẽebã pʋgẽ, la y kɩ yẽg n yals kãenkãe tɩ bũmb da wa n zãag yãmb ne koe-noogã tẽeb pidsg gũudũm ning yãmb sẽn wʋma, sẽn ya koe-noog ning b sẽn moon ninsaalbã fãa sẽn be dũniyã zugã, koe-noog ning maam a Poll sẽn lebg a tʋmtʋmdã.</verse>
				<verse number="24">Moasã, mam maanda sũ-noogo, m sẽn be namsg pʋg yãmb yĩngã yĩnga, la mam yĩngã pʋgẽ, m pidsda Kirist namsg nins sẽn paooge, b sẽn da tog n nams b tẽedbã sẽn ya bãmb yĩngã yĩngã.</verse>
				<verse number="25">Yaa Kirist tẽedbã yĩng la mam lebg karen-saamba. Wẽnnaam n ning mam zug tɩ m moon yãmb bãmb koɛɛgã zãnga.</verse>
				<verse number="26">Koe-no-kãng yaa yel-solemd sẽn solg wakat fãa, la sẽn solg ne zamaan dãmba fãa, n yaool n puk-a moasã ne bãmb nebã.</verse>
				<verse number="27">Wẽnnaam n tʋlg n kɩt tɩ b nebã bãng yel-solem-kãnga arzɛkã sẽn tar ziir bu-zẽmsa sʋkã, dat n togs tɩ Kirist sẽn be yãmb pʋsẽ wã, b na n pidsa tẽeb gũudũm ning sẽn ya ziirã.</verse>
				<verse number="28">Yaa Kirist koɛɛg la tõnd moonda, n keoogd ned buud fãa la d zãmsd ned kam fãa ne yam buud fãa, tɩ tõnd tõe n kɩt tɩ ned kam fãa zems zãng Kirist tũudmã pʋgẽ.</verse>
				<verse number="29">Yaa bõn-kãng yĩng la mam tʋmda, n tar bãmb pãngã sẽn maand a tʋʋmd mam pʋgẽ ne pãng kãsengã n maoodẽ.</verse>
			</chapter>
			<chapter number="2">
				<verse number="1">Sɩd me, mam datame tɩ yãmb bãng zab-kãseng ning mam sẽn zabd yãmb yĩngã, la neb nins sẽn be Laodise, la neb nins fãa sẽn nan ka yã mam nengã yĩnga.</verse>
				<verse number="2">Mam maoodame tɩ b sũya tõe n paam belsgo, tɩ b tõe n lagem taab nonglem pʋgẽ n paam yam n bãng sɩd-sɩda, n bãng Wẽnnaam yel-sõmdã sẽn ya Kiristã.</verse>
				<verse number="3">Yam vẽnegr ne bãngrã arzegsã fãa solga Kirist pʋgẽ.</verse>
				<verse number="4">Mam togsda bõn-kãng tɩ ned da wa n belg yãmb ne sɩlem n tõog ye.</verse>
				<verse number="5">Bala, baa mam yĩngã sã n zãr ne yãmba, mam yam bee ne yãmba, mam sũur yaa noog mam sẽn ne yel-manesem sõngã sẽn be yãmb sʋkã, la yãmb tẽebã sẽn ya kãenkãe Kirist pʋgẽ wã yĩnga.</verse>
				<verse number="6">Woto yĩnga, yãmb sẽn deeg Zu-soab a Zezi Kiristã, kẽn-y ne bãmba.</verse>
				<verse number="7">Kɩ-y yẽga, n yals kãenkãe Kirist pʋga, n tall tẽeb kãenkãe wa sẽn zems zãmsg nins b sẽn dag n zãms yãmbã, la y pʋʋs bark wʋsgo.</verse>
				<verse number="8">Gũus-y tɩ ned da belg yãmb ne zãmsg buudu, la ninsaalb minind n zãag ye, bõn-kãens yaa dũniyã yɛla, la a ka Kirist rẽnd ye.</verse>
				<verse number="9">Bala, Wẽnnaam sẽn ya bũmb ningã fãa, Kirist me yaa a woto b yĩngã pʋgẽ.</verse>
				<verse number="10">La yãmb tara bũmb fãa bãmb pʋg tɩ seke, bãmb sẽn ya nanams fãa Naaba la noeyã fãa Zu-soabã.</verse>
				<verse number="11">Bãmb pʋgẽ me, b kẽesa yãmb bãongo, la ka bãong sẽn kẽes ne ninsaalb nus ye, rat n togs tɩ yaa Kirist bãong sẽn kɩt tɩ yãmb bas y yĩngã ratma.</verse>
				<verse number="12">Yãmb muma ne Kirist, b sẽn lis yãmbã pʋgẽ, la b naaga yãmb bãmb pʋgẽ n vʋʋg n bas kũum, yãmb sẽn tẽ Wẽnnaam pãngã sẽn vʋʋg Kirist n bas kũumã yĩnga.</verse>
				<verse number="13">Pĩnda, yãmb sẽn dag n ya bɛɛgdb y kongrã ne y sẽn ka kẽ bãong y yĩngã pʋgẽ wã yĩngã, Wẽnnaam kõo yãmb vɩɩm ne Kirist n kõ tõnd beegrã fãa sugri.</verse>
				<verse number="14">Bãmb yẽesa tõod nins b sẽn da gʋls n kaood tõnd bʋʋdã la sẽn da mongd tõnd bʋʋma Wẽnnaam menesa tõ-kãng wakat ning b sẽn ka a Zezi da-pɩkã zugã.</verse>
				<verse number="15">Kirist sãama pãens rãmba ne noeyã pãnga, n wilg neba fãa tɩ b tõog-b-la ne da-pɩkã.</verse>
				<verse number="16">Dẽ wã yĩnga, da sak-y tɩ ned kao yãmb bʋʋd ne yãmb sẽn dɩt bũmb ning wɛɛngẽ wall y sẽn yũud bũmb ninga, wall kibsa wall kiu-paalga wall vʋʋsg daar wɛɛngẽ ye.</verse>
				<verse number="17">Bõn-kãens fãa yaa bũmb nins sẽn na n wa wã mamsg bala, la bũmba meng-meng yaa Kirist.</verse>
				<verse number="18">Da sak-y tɩ ned sẽn maand wa a yaa sik-m-meng soaba la sẽn pʋʋsd malegs belg yãmb wa a sẽn date, n kɩt tɩ y kong y zoeesa keoor ye. Ned a woto buud teegda yãab buud toay-toaya, t'a ninsaalem tagsdã kɩt t'a pid ne wuk-m-meng zaalem</verse>
				<verse number="19">la a ka tongd a meng ne zug ning sẽn sõngd yĩngã tõrã ne a kõb-sũgdsã la a gĩina t'a bɩt bɩʋʋng sẽn yit Wẽnnaam nengẽ wã ye.</verse>
				<verse number="20">Sã n yaa tɩ yãmb kii ne Kirista, tɩ Kirist yols yãmb ne tẽeb buud toay-toayã yembdo, bõe tɩ yãmb bas tɩ b leb n modgd yãmb tɩ y sak tõod a woto sẽn ya:</verse>
				<verse number="21">"Da rɩk-y ye! Da lemb-y ye! Da sɩɩs-y ye!"</verse>
				<verse number="22">Bõn-kãens b sẽn tar n tʋmdẽ wã sãamdame. Bõn-kãens yaa yeelsem la zãmsg ninsaalb sẽn tar n zãmsd taaba.</verse>
				<verse number="23">Yaa sɩd tɩ ned sã n get yeelsmã ne zãmsgã, b wẽnda wa b yaa yam tʋʋma, b sẽn wilgd wẽn-tũudum sẽn maand ne yamleoogo, la sik-m-menga, la tõog-m-menga. La b yaool n ka tar yõod n tõe n sõng ned t'a tõog a yĩngã ratem wẽng ye.</verse>
			</chapter>
			<chapter number="3">
				<verse number="1">Dẽ, sã n yaa tɩ yãmb naaga ne Kiristã, n vʋʋge, bɩ y bao bũmb nins sẽn be arzãna, zĩig ning Kirist sẽn zao Wẽnnaam dɩtgã.</verse>
				<verse number="2">Tags-y bũmb nins sẽn be arzãnã yelle, la y ra tags bũmb nins sẽn be dũni zugã yell ye.</verse>
				<verse number="3">Bala, yãmb kiime, la yãmb vɩɩmã solga ne Kiristã Wẽnnaam nengẽ.</verse>
				<verse number="4">Kiristã sẽn ya yãmb vɩɩmã sã n wa n puki, dẽ, yãmb me na n naaga bãmb b ziirã pʋgẽ n puki.</verse>
				<verse number="5">Dẽ wã yĩnga, kɩt-y tɩ y dũni ka yalẽ wã ki. Yaa yoobo, tʋʋm-rẽgdo, wẽng maaneg ratem, datem wẽnse, la rat-wʋsgo, sẽn ya wa wẽn-naands pʋʋsgo.</verse>
				<verse number="6">Yaa rẽnda yĩng la Wẽnnaam sũ-puugr wat kɩɩsdbã zutu.</verse>
				<verse number="7">Yãmb sẽn dag n vɩ yel-wẽn kãens pʋgã, yãmb dag n maanda bõn-kãense.</verse>
				<verse number="8">La mosã, bɩ yãmb me kɩɩs bõn-kãensã fãa: Yaa sũ-kãbre, pʋ-toogo, tẽn-kãnem la gom-dẽgd sẽn tõe n yi yãmb noorẽ wã.</verse>
				<verse number="9">Da yag-y taab zĩrĩ ye. Bala, yãmb yeega y yalẽ-kʋdgã ne a tʋʋma,</verse>
				<verse number="10">la y yelg yalẽ paalga. Wẽnnaam palemda yalẽ-paalgã bãmb sẽn naanã, n kɩtdẽ t'a wẽnegd bãmb a Wẽnnaam n paasdẽ, tɩ tõnd tõe n bãng bãmb zãnga.</verse>
				<verse number="11">Yel-kãngã pʋgẽ, ka be tɩ yaa Gɛrk, wall Zuif wall zũnga, wall moaaga, wall weoog neda, wall nin-zẽmba, wall yamba, wall burkĩn ye. La Kirist yaa fãa neba fãa pʋse.</verse>
				<verse number="12">Dẽ wã yĩnga, yãmb sẽn ya Wẽnnaam nin-tũusdsi, la neb sẽn welg toorã, la neb Wẽnnaam sẽn nong wʋsgã, bɩ y yelg nimbãan-zoeer meng-menga, la sõmblem, la sik-m-menga, la sũ-bʋgsem, la sũ-mar wa futu.</verse>
				<verse number="13">Tʋk-y taab zɩɩbo, la y maan taab sugri. Ned sã n tar yell ne a to, bɩ a maan a soab sugr wa Kirist sẽn maan yãmb sugrã.</verse>
				<verse number="14">La sẽn yɩɩd fãa, bɩ y nong taab bala, tɩ nonglem yaa loɛtg sɩd-sɩda.</verse>
				<verse number="15">Bɩ Kirist laafɩ, b sẽn bool yãmb a pʋgẽ tɩ y yɩ yĩng a yembrã soog yãmb sũyã. Yɩ-y neb sẽn mi y zaame.</verse>
				<verse number="16">Bɩ Kirist goama zĩnd yãmb pʋsẽ ne yõod ning sẽn be a pʋgẽ wã. Zãms-y taab la y keoog taab ne yam meng-menga, ne yɩɩn-sõamyã, la Wẽnnaam yɩɩla, la yɩɩl Sɩɩg-sõng sẽn kõta. Yɩɩl-y bark pʋʋsg yɩɩl ne y sũyã fãa n pẽg Wẽnnaam.</verse>
				<verse number="17">Bũmb ning fãa yãmb sẽn maanda, sã n yaa goam pʋga wall tʋʋm pʋga, maan-y fãa ne Zu-soab a Zezi yʋʋre, n pʋʋs ba a Wẽnnaam bark a Zezi maasem yĩnga.</verse>
				<verse number="18">Pagba, bɩ yãmb ned kam fãa sak a sɩda, wa sẽn zems sẽn tog n yɩ to-to Zu-soaba tũudum pʋgẽ wã.</verse>
				<verse number="19">Pʋg-sɩdbã, bɩ yãmb ned kam fãa nong a paga la y ra maan gãgs ne-a ye.</verse>
				<verse number="20">Kamba, sak-y y ba-rãmb ne y ma-rãmb bũmb fãa pʋgẽ, bala, bõn-kãng nooma Zu-soaba sũuri.</verse>
				<verse number="21">Ba-rãmba, da maan-y tɩ y kambã sũy yiki, tɩ b raood wa n boog ye.</verse>
				<verse number="22">Tʋmtʋmdba, sak-y y dũni zu-soben-dãmbã bũmb fãa pʋgẽ. Da sak-y bãmb b nifẽ bala, tɩ wẽnd wa yãmb baood n maana sẽn noom ninsaalb ye. Sak-y bãmb ne y sũyã fãa, Zu-soabã zoees pʋgẽ.</verse>
				<verse number="23">Yãmb sẽn maand bũmb ning fãa, bɩ y maan-a ne y sũur fãa wa y sẽn maand Zu-soabã yĩnga, la ka ninsaalb yĩng ye,</verse>
				<verse number="24">yãmb sẽn mi tɩ y na n deega pʋɩɩr Zu-soabã nengẽ tɩ yɩ y keoorã yĩnga. Sɩd me, yaa Kirist sẽn ya Zu-soabã yĩng la yãmb tʋmda.</verse>
				<verse number="25">Bala, ned ning sẽn tʋmd sẽn ka zems na n wʋka a ka-tɩrlemã yaoodo, bala, Wẽnnaam ka bakd neb ye.</verse>
			</chapter>
			<chapter number="4">
				<verse number="1">Zu-soben-dãmba, yao-y y tʋmtʋmdbã ne tɩrlem la wa sẽn zemse, yãmb sẽn mi tɩ yãmb me tara Zu-soab arzãn pʋgẽ wã yĩnga.</verse>
				<verse number="2">Wɩng-y ne pʋʋsgo, modg-y ne-a, n paas bark pʋʋsgo.</verse>
				<verse number="3">Pʋʋs-y tõnd yĩng me, tɩ Wẽnnaam pak sor tõnd koɛɛgã mooneg yĩnga, tɩ mam tõog n moon Kirist yel-solemdã koɛɛga, yel-solemd ning yĩng b sẽn balg maama,</verse>
				<verse number="4">tɩ mam na gom a yell vẽeneg wa sẽn zems m sẽn tog n gom a yell to-to wã.</verse>
				<verse number="5">Kɩt-y tɩ y yel-manesem ne neb nins sẽn ka be tẽeb pʋgẽ wã yɩ ne yam. Da bas-y weerã t'a loogdẽ ye.</verse>
				<verse number="6">Kɩt-y tɩ yãmb goam tall bark wakat fãa n tar yamsem noom, tɩ yãmb na bãng y sẽn tog n leok ned kam fãa to-to tɩ zemse.</verse>
				<verse number="7">Sã n ya ne mam mengã yelle, m ba-bi-nongr a Tisik sẽn ya Zu-soaba tʋmtʋmd sẽn maand sɩda, la sẽn ya mam tʋmd-n-taag Zu-soaba tʋʋmd pʋgẽ wã na n wilga yãmb bũmb fãa.</verse>
				<verse number="8">Pʋs n yaa rẽ yĩng la mam tʋmd-a yãmb nengẽ, tɩ yãmb tõe n bãng tõnd yell sẽn ya to-to, la t'a bels yãmb sũyã.</verse>
				<verse number="9">Mam tʋmda yẽnda ne d ba-bi-nongr a Onezɩm sẽn ya ned sẽn maand sɩd la a ya yãmb nedã y nengẽ. Bãmb na n wilga yãmb bũmb nins fãa sẽn maand ka wã.</verse>
				<verse number="10">Mam bi-be-taag a Aristark ne a Mark sẽn yaa a Barnabas saam-biigã pʋʋsda yãmba. Mam wilga yãmb bũmb nins y sẽn tog n maan a Mark yĩnga. A sã n ta yãmb nengẽ, bɩ y reeg-a sõama.</verse>
				<verse number="11">A Zezi b sẽn boond a soab t'a Zustusã me pʋʋsda yãmba. Zuif-rãmbã sʋka, yaa bãmb bal n naag maam n tʋmd Wẽnnaam soolmã yĩnga. Bãmb yɩɩ neb sẽn paas maam daoodo.</verse>
				<verse number="12">A Epafras sẽn ya yãmb nedã pʋʋsd-y lame. Yẽ yaa Kirist Zezi tʋmtʋmda, n maood yãmb yĩng a pʋʋsg pʋgẽ n ka basdẽ ye, tɩ yãmb na bɩ n ta, la y bãng Wẽnnaam daabã sõama y sũurẽ, n yals kãenkãe.</verse>
				<verse number="13">Mam kɩta yẽ kaset n yetẽ t'a maooda yãmb yĩng wʋsgo, yãmb ne neb nins sẽn be Laodise la Hiyerapolisã yĩnga.</verse>
				<verse number="14">Ba-bi-nongr a Luk sẽn ya logtorã ne a Demas pʋʋsda yãmba.</verse>
				<verse number="15">Pʋʋs-y ba-biisã sẽn be Laodise wã, ne a Nimfa la a Zezi tẽedbã sẽn tigimd yẽ zakẽ wã.</verse>
				<verse number="16">Yãmb sã n wa n karem seb-kãngã n sɛ, bɩ y maan y sẽn tõe tɩ b karm-a a Zezi tẽedbã sẽn be Laodise wã me sʋka, la yãmb me karem sebr ning Laodise tẽedbã sẽn na n tʋm yãmbã.</verse>
				<verse number="17">Yeel-y-yã a Arsɩp yaa: Gũus ne tʋʋmd ning fo sẽn deeg Zu-soabã nengẽ wã, n tõog tʋm-a sõama.</verse>
				<verse number="18">Maam a Poll n gʋlsd ne m meng nug n pʋʋsd yãmba. Da yĩm-y tɩ b balga maam ye. Bɩ barkã zĩnd ne yãmba.</verse>
			</chapter>
		</book>
		<book number="52">
			<chapter number="1">
				<verse number="1">A Poll ne a Sɩlvẽ la a Tɩmote n gʋlsd Tesalonik-rãmb wẽnd-doogã sẽn be ba a Wẽnnaam pʋgẽ, la Zu-soab a Zezi Kirist pʋgẽ wã. Bɩ Wẽnnaam ning yãmb barka la b kõ yãmb bãane.</verse>
				<verse number="2">Tõnd pʋʋsda Wẽnnaam bark yãmb yĩng n ka basdẽ ye, la tõnd pʋta yãmb yell d pʋʋsg pʋgẽ.</verse>
				<verse number="3">Tõnd tẽegda yãmb tẽebã tʋʋmde, la yãmb nonglmã tʋʋmde, la y tẽeb ne tõnd Zu-soab a Zezi Kiristã pidsg gũudũm sẽn ka vigsdã yelle, tõnd ba a Wẽnnaam taoor n ka basdẽ ye.</verse>
				<verse number="4">D ba-biis Wẽnnaam sẽn nonge, tõnd miime tɩ Wẽnnaam tʋlsa yãmba.</verse>
				<verse number="5">Bala, koe-noogã tõnd sẽn moonã ka wa yãmb nengẽ ne no-goam bal ye. La yaa ne pãng me, ne Sɩɩg-sõngo, tɩ sãmbg baa bilf ka a pʋgẽ ye. Sɩd me, yãmb mii tõnd sẽn maan to-to yãmb sʋka, yãmb sõngr yĩnga.</verse>
				<verse number="6">Yãmb sẽn deeg Wẽnnaam goamã namsg wʋsg pʋgẽ, ne sũ-noog ning Sɩɩg-sõng sẽn kõtã, yãmb lebga tõnd togs-n-taase, la Zu-soabã togs-n-taas me.</verse>
				<verse number="7">Woto, yãmb lebga mamsg tẽedba fãa sẽn be Masedoan la Akayi wã yĩnga.</verse>
				<verse number="8">Bala, Zu-soabã koɛɛgã yii yãmb nengẽ n sãage. Ka Masedoan la Akayi bal ye. Neb sẽn be zĩig fãa bãnga yãmb tẽeb ne Wẽnnaamã yelle, tɩ ka leb n ya tɩlɛ tɩ tõnd leb n gom a yell ye.</verse>
				<verse number="9">B gomda tõnd yell n wilgd tõnd sẽn paam n kẽ yãmb sʋk to-to, la yãmb sẽn kos sugr n tek yam to-to, n wẽnemd n bas wẽn-naandsã n sakd Wẽnnaam sẽn vɩ n ya sɩd soabã,</verse>
				<verse number="10">la y gũud tɩ bãmb bi-ribl a Zezi yi yĩngr n wa, soab ning Wẽnnaam sẽn kɩt tɩ b vʋʋg n yi kũum sʋka, la b yolsd tõnd ne Wẽnnaam sũ-puugr sẽn watã.</verse>
			</chapter>
			<chapter number="2">
				<verse number="1">M ba-biisi, yãmb mens miime tɩ tõnd waoongã yãmb nengẽ ka yɩ zaalem ye.</verse>
				<verse number="2">La yãmb miime tɩ b namsa tõnd Filip, la tõnd yãa toog be. Rẽ kɩtame tɩ tõnd paam pɛl-kɛgeng ne d Wẽnnaamã, n na n moon yãmb Wẽnnaam koe-noogã maoor wʋsg pʋgẽ.</verse>
				<verse number="3">Sagls nins tõnd sẽn sagl yãmbã ka yɩ tudgri, bɩ tags-rẽgd pʋgẽ, wall ne sɩlem ye.</verse>
				<verse number="4">La a wa Wẽnnaam sẽn poes tõnd n na n kõ tõnd koe-noogã mooneg tʋʋmdã, tõnd ka gomd n na n noog ninsaalb sũy ye, la yaa tɩ noog Wẽnnaam sẽn feesd sũyã sũuri.</verse>
				<verse number="5">Yãmb miime tɩ tõnd zɩ n gom n na n belg neb ye, tɩ tõnd zɩ n gom n dat n paam paoong ye. Wẽnnaam yaa d kaset soaba.</verse>
				<verse number="6">Tõnd ka bao waoogr sẽn yit ninsaalb nengẽ, yãmb nengẽ, wall neb a taab nengẽ ye. Tõnd yaool n dag n tõe n modga yãmba, tõnd sẽn ya Kirist tẽn-tʋmdbã yĩnga.</verse>
				<verse number="7">La tõnd sẽn zĩnd yãmb sʋkã, tõnd pida ne sũ-bʋgsem. A wa pag sẽn get a kamb yellã,</verse>
				<verse number="8">tõnd da nongẽ lame n kõ yãmb Wẽnnaam koe-noogã ne nonglem. La ka rẽ bal ye. Tõnd da nongẽ n kõo d vɩɩmã me yãmb yĩnga, bala, yãmb lebga tõnd nin-nongdse.</verse>
				<verse number="9">D ba-biisi, yãmb tẽra tõnd tʋʋmã ne d naongã: Tõnd moona yãmb Wẽnnaam koe-noogã, la tõnd tʋma yʋng ne wĩntoogo, tɩ d da wa n yɩ zɩɩb yãmb yĩng ye.</verse>
				<verse number="10">Yãmb yaa kaset rãmba, la Wẽnnaam me yaa kaset soaba, tɩ tõnd yel-manesem ne yãmb sẽn ya tẽedbã yɩɩ sõama la tɩrga, tɩ rõdb kaẽ ye.</verse>
				<verse number="11">Yãmb miime me tɩ tõnd yɩɩ wa ba-rãmb ne b kamba, yãmb yembr yembr yĩnga.</verse>
				<verse number="12">Tõnd sagla yãmba, n bels yãmba, la d bõos yãmb tɩ y kẽn wa sẽn zemsd Wẽnnaam daabo, bãmb sẽn bool yãmb tɩ y paam pʋɩɩr ne bãmb soolem la b ziirã yĩnga.</verse>
				<verse number="13">Tõnd pʋʋsda Wẽnnaam bark me n ka basdẽ ye, bala, yãmb sẽn deeg Wẽnnaam goamã tõnd sẽn togs yãmbã, yãmb ka reeg-a wa a yaa ninsaalb goam ye. Yãmb deeg-a-la wa a sẽn ya bũmb ning sɩd-sɩdã, Wẽnnaam goam sẽn tʋmd yãmb sẽn ya tẽedbã pʋgẽ.</verse>
				<verse number="14">D ba-biisi, yãmb sɩd lebga Wẽnnaam dot nins sẽn be Zude soolmẽ wã togs-n-taase, la wẽnd-do-kãens bee Kirist Zezi pʋgẽ. Bala, yãmb tẽngã rãmb sẽn nams yãmb to-to wã, Zuif-rãmbã me namsa wẽnd-do-kãens rãmb a woto me.</verse>
				<verse number="15">Zuif-rãmbã n kɩt tɩ b kʋ Zu-soab a Zezi la Wẽnnaam no-rɛɛsdbã, la b nams tõndo. B ka maand sẽn noom Wẽnnaam ye, la b kisa neba fãa.</verse>
				<verse number="16">Bãmb gɩdgda tõnd tɩ d da moon bu-zẽmsã Wẽnnaam koɛɛgã, tɩ b paam fãagr ye. B sẽn maan a woto wã, b maana b yel-wẽnã n taase. La Wẽnnaam sũ-puugr baas n ta-b lame.</verse>
				<verse number="17">D ba-biisi, tõnd sẽn zãag ne taab wakat bilf yĩnga, d nina ka ne taab ye, la d sũyã loee ne taaba. Tõnd data ne d sũyã fãa n leb n yã yãmb neng ne nenga.</verse>
				<verse number="18">Dẽ kɩtame tɩ tõnd dag n dat n wa yãmb nengẽ. Naoor a yiib la maam a Poll yẽ dag n dat n wa yãmb nengẽ, la a Sʋtãan gɩdga tõndo.</verse>
				<verse number="19">Tõnd saagr bee ne ãnna rãmba, la ãnna rãmb n ya tõnd sũ-noog la d waoogr maanf tõnd Zu-soab a Zezi taoore, la b waoongã wakate? Ka yãmb laa?</verse>
				<verse number="20">N-ye! Yãmb yaa tõnd ziir la d sũ-noogo.</verse>
			</chapter>
			<chapter number="3">
				<verse number="1">Tõnd wa n ka leb n tõe n gũ yɛs ye. Dẽ n kɩt tɩ tõnd yãk yam tɩ ya tõnd bal n na pa Atɛn.</verse>
				<verse number="2">La tõnd tʋma d ba-biig a Tɩmote sẽn ya tõnd tʋmd-n-taag Wẽnnaam tʋʋmdã pʋgẽ, n moond Kirist koe-noogã, t'a wa n paas yãmb raoodo, la a sagl yãmb y tẽebã sõngr yĩnga,</verse>
				<verse number="3">tɩ namsg ning sẽn paamd yãmb moasã wã da wa n vigs ned baa a yembr ye. Bala, yãmb mens miime tɩ nams-kãens yaa tõnd pʋɩɩre.</verse>
				<verse number="4">Wakat ning tõnd sẽn dag n be ne yãmbã, tõnd pĩnd n yeela yãmb tɩ d na n paama namsgo. La yãmb miime tɩ yaa rẽ n wa wã.</verse>
				<verse number="5">Dẽ n kɩt tɩ mam sẽn ka leb n tõe n gũ n kaoosã yĩnga, mam tʋma a Tɩmote t'a wa n sok yãmb tẽebã yelle, mam sẽn zoet dabeem tɩ makdã na n mak yãmb tɩ tõnd tʋʋmdã lebg zaalmã yĩnga.</verse>
				<verse number="6">La moasã, a Tɩmote yii yãmb nengẽ n lebg n wa tõnd nengẽ, la a waa ne yãmb tẽebã la y nonglmã koe-noodo, la koe-nood tɩ yãmb ket n tẽra tõnd yell sõama, la y raab tɩ leb n yã tõndo, wa tõnd me sẽn dat n yã yãmbã.</verse>
				<verse number="7">Woto, m ba-biisi, baa ne tõnd sẽn be tood la namsg pʋgẽ wã, tõnd paama belsg ne yãmb kibarã, y tẽebã yĩnga.</verse>
				<verse number="8">Moasã, tõnd vɩɩme, yãmb sẽn paad Zu-soaba pʋgẽ kãenkãe wã yĩnga.</verse>
				<verse number="9">Tõnd ka tõe n pʋʋs Wẽnnaam bark n sa yãmb yĩnga, sũ-noog ning tõnd sẽn maand Wẽnnaam taoor yãmb yĩngã yĩng ye.</verse>
				<verse number="10">Yʋng ne wĩndga, tõnd bõosda Wẽnnaam ne d sũyã fãa tɩ d tõe n yã yãmb nengã, la d kɩt tɩ y paam bũmb ning sẽn paoog yãmb tẽebẽ wã.</verse>
				<verse number="11">Bɩ Wẽnnaam meng sẽn ya tõnd ba wã, la tõnd Zu-soab a Zezi pak d sorã tɩ d ta yãmb nengẽ.</verse>
				<verse number="12">Bɩ Wẽnnaam kɩt tɩ yãmb nonglem taab yĩnga, la neba fãa yĩngã lebg kãseng n puugi, wa nonglem ning tõnd sẽn tar yãmb yĩngã.</verse>
				<verse number="13">Woto, bɩ Wẽnnaam paas yãmb raoodo, tɩ y ra paam rõdb y sũyã pʋsẽ ye, la y zĩnd sõmblem tõnd ba a Wẽnnaam taoore, daar ning tõnd Zu-soab a Zezi sẽn na n wa ne nin-sõamy wã.</verse>
			</chapter>
			<chapter number="4">
				<verse number="1">Yaoolem bũmbu, m ba-biisi, yaa tɩ yãmb zãmsa tõnd nengẽ n bãng y sẽn tog n kẽn to-to n ta Wẽnnaam yam, la y pʋs n maanda a woto. Moasã, tõnd kota yãmba, n bõosd yãmb ne Zu-soab a Zezi yʋʋr tɩ y maan neer n yɩɩd a woto.</verse>
				<verse number="2">Sɩd me, yãmb mii bũmb nins tõnd sẽn deeg Zu-soab a Zezi nengẽ n wilg yãmb tɩ y maanã.</verse>
				<verse number="3">Bũmb ning Wẽnnaam sẽn dat yaa tɩ yãmb na welg toor n yɩ bãmb dẽnda, la y yõk y mens n da maan rẽgd ye:</verse>
				<verse number="4">Yaa tɩ yãmb ned kam fãa bãng tɩ tall a meng ne sõmblem la pʋ-peelem,</verse>
				<verse number="5">la a ra bas tɩ ratem wẽng soog a sũurã wa nin-zaalsã sẽn ka mi Wẽnnaamã sẽn maandã ye.</verse>
				<verse number="6">Tɩ ned da maan a to zãmb wall a wẽg-a yel-kãng pʋgẽ ye. Tõnd zoe n yeela yãmb tɩ Zu-soabã kaooda bõn-kãens bʋʋdo.</verse>
				<verse number="7">Bala, Wẽnnaam ka bool tõnd tɩ d maan rẽgd ye, la yaa tɩ d na welg toor n yɩ bãmb dẽnda.</verse>
				<verse number="8">Woto, ned ning sẽn kɩɩsd-a tõ-kãensã, ka ninsaal la a kɩɩsd ye, la yaa Wẽnnaam, soab ning sẽn kõ-a yãmb bãmb Sɩɩg-sõngã me la a kɩɩsda.</verse>
				<verse number="9">Sã n yaa ne ba-biir nonglmã yelle, yãmb ka baood tɩ m gʋls yãmb n gom a yell ye, bala, yãmb mensã paama zãmsg Wẽnnaam nengẽ tɩ nong taaba.</verse>
				<verse number="10">Yãmb nonga ba-biisã fãa sẽn be Masedoan tõrã a woto. La tõnd sagenda yãmb sẽn ya d ba-biisã tɩ y kẽng taoor n paase,</verse>
				<verse number="11">la y vɩ ne taab ne laafɩ, la y ges y mens tʋʋmã yelle, la y tʋm ne y nus wa tõnd sẽn dag n yeel yãmbã, tɩ rẽnda na n yɩɩ yãmb waoogre.</verse>
				<verse number="12">Maan-y-yã a woto tɩ y yel-manesem ne yɩng rãmbã zemse, la tɩ yãmb da zĩẽ n gũud ned sõngr ye.</verse>
				<verse number="13">M ba-biisi, tõnd ka rat tɩ yãmb zɩ neb nins sẽn gõe wã yelle, tɩ yãmb sũyã da wa n sãam wa neb a taabã sẽn ka tar tẽeb ne beoog neerã ye.</verse>
				<verse number="14">Sɩd me, tõnd sã n tẽed t'a Zezi kiime la tɩ b leb n vʋʋgame, tõnd tẽedame me tɩ neb nins sẽn ki Kirist tũudum pʋgẽ wã, Wẽnnaam na n kɩtame tɩ Kirist vʋʋg-ba, n lagem bãmb ne a Zezi n zẽke.</verse>
				<verse number="15">Ad bũmb ning tõnd sẽn togsd yãmba, wa sẽn zems ne Zu-soabã gomde: Tõnd sẽn ket n vɩ Zu-soabã waoong daarã, tõnd ka na n deng neb nins sẽn gõe wã ye.</verse>
				<verse number="16">Bala, koɛɛg n na n zẽke tɩ yɩ bãnde, tɩ b wʋm malegs naab a yen koɛɛga, tɩ Wẽnnaam baorg peebe, tɩ Zu-soabã meng yi arzãn n sigi. La neb nins sẽn ki Kirist tũudma pʋgẽ wã n na n deng n vʋʋge.</verse>
				<verse number="17">Sẽn pʋgda, b na n lagma tõnd sẽn ket vɩ wã ne bãmb n zẽk sawat pʋse, tɩ d seg Zu-soabã yĩngri. La woto, tõnd na n bee ne Zu-soabã daar fãa.</verse>
				<verse number="18">Woto yĩnga, bɩ y bels taab sũy ne gom-kãense.</verse>
			</chapter>
			<chapter number="5">
				<verse number="1">M ba-biisi, yãmb ka baood tɩ mam gʋls yãmb n wilg wakat la sasa ning bõn-kãens sẽn na n zĩndã ye.</verse>
				<verse number="2">Bala, yãmb mens mii sõama tɩ Zu-soabã waoong na n yɩɩ wa wagdr sẽn wat yʋngo.</verse>
				<verse number="3">Wakat ning ninsaalbã sẽn na n yeel tɩ yaa laafɩ la bãanã, wakat kãng la sãoong na n ling bãmba. La na n yɩɩ wa rogem toog sẽn paamd pag sẽn tʋte, la b kõn põs ye.</verse>
				<verse number="4">Mam ba-biisi, yãmb yẽ ka be lik pʋgẽ tɩ da-kãng na n wa ling yãmb wa wagdr ye.</verse>
				<verse number="5">Yãmb fãa yaa vẽenem neba, la wĩndg neba. Tõnd ka yʋng neb wall lik neb ye.</verse>
				<verse number="6">Dẽ yĩngã, bɩ d da gũs wa neb a taabã ye. Ayo, d neende, la d yɩ yõk-m-mens rãmba.</verse>
				<verse number="7">Yaa yʋng la sẽn gõe-bã gõe, la yaa yʋng la nebã yũud rãam n tuubdẽ.</verse>
				<verse number="8">La tõnd sẽn ya wĩndg nebã, bɩ d yɩ yõk-m-mens rãmba: Tɩ d bob tẽeb la nonglem wa gãntika, la d fõgen fãagrã tẽeb pidsg gũudmã wa kut-pugla.</verse>
				<verse number="9">Bala, Wẽnnaam ka yãk tõnd tɩ d na paam bãmb sũ-puugrã ye, la yaa tɩ tõnd na soog fãagrã tõnd Zu-soab a Zezi Kirist maasem yĩnga,</verse>
				<verse number="10">Soab ning sẽn ki tõnd yĩnga, tɩ tõnd sã n vɩ wall d sã n ki me, bɩ tõnd vɩ ne bãmba.</verse>
				<verse number="11">Woto yĩnga, paas-y taab raoodo, la y bɩɩs taab tẽeb wa y sẽn zoe n maandẽ wã.</verse>
				<verse number="12">D ba-biisi, tõnd kota yãmb tɩ y waoog neb nins sẽn tʋmd yãmb sʋka, n tɛt yãmb Zu-soabã pʋgẽ la b keoogd yãmbã.</verse>
				<verse number="13">Wilg-y-b tɩ yãmb nand-b lame, nong-y-b wʋsgo, b tʋʋmdã yĩnga. Zĩnd-y ne taab ne laafɩ.</verse>
				<verse number="14">D Ba-biisi, tõnd bõosda yãmb tɩ y keoog neb nins sẽn vɩ yaarã, la y paas neb nins raood sẽn boogã raoodo, la y tebel pãn-komsem dãmba, la y maan sũ-mar ne nebã fãa.</verse>
				<verse number="15">Gũus-y y mense, tɩ ned da lebs a to wẽng wẽng yĩng ye. Mao-y tɩ maan neere, sã n yaa yãmb ne taaba, wall ne nebã fãa.</verse>
				<verse number="16">Maan-y sũ-noog daar fãa.</verse>
				<verse number="17">Pʋʋs-y n da bas ye.</verse>
				<verse number="18">Pʋʋs-y Wẽnnaam bark bũmb fãa pʋgẽ, bala, Wẽnnaam raab la a woto Kirist Zezi pʋgẽ.</verse>
				<verse number="19">Da kiis-y Sɩɩg-sõngã ye.</verse>
				<verse number="20">Da paoog-y bãngr goamã ye.</verse>
				<verse number="21">Bʋ-y bũmb fãa yelle, tɩ sẽn ya sõama bɩ y reege,</verse>
				<verse number="22">la y yõk y mens ne wẽng buuda fãa.</verse>
				<verse number="23">Bɩ Wẽnnaam sẽn so laafɩ wã maneg yãmb yĩn-tõrã b toor tɩ yɩ sõama zãnga, tɩ tõnd Zu-soab a Zezi Kirist waoongã daare, bɩ b mik tɩ rõdb ka be yãmb belma pʋgẽ ye, sã n yaa y Sɩɩgã, wall y yĩngã pʋgẽ.</verse>
				<verse number="24">Sẽn bool-a yãmbã yaa sɩd soaba, la yaa bãmb n na n maan a woto.</verse>
				<verse number="25">D ba-biisi, pʋʋs-y Wẽnnaam tõnd yĩnga.</verse>
				<verse number="26">Pʋʋs-y ba-biisã fãa ne mok-sõngo.</verse>
				<verse number="27">Mam bõosda yãmb ne Zu-soabã yʋʋr tɩ y karem seb-kãngã tɩ ba-biisã fãa wʋme.</verse>
				<verse number="28">Bɩ tõnd Zu-soab a Zezi Kirist barkã zĩnd ne yãmba.</verse>
			</chapter>
		</book>
		<book number="53">
			<chapter number="1">
				<verse number="1">A Poll ne a Sɩlvẽ la a Tɩmote n gʋlsd Tesalonik wẽnd-doogã rãmb sẽn be tõnd ba a Wẽnnaam pʋgẽ la Zu-soab a Zezi Kirist pʋgẽ wã.</verse>
				<verse number="2">Bɩ ba a Wẽnnaam la Zu-soab a Zezi ning yãmb barka la b kõ yãmb laafɩ.</verse>
				<verse number="3">D ba-biisi, tõnd tog n pʋʋsda Wẽnnaam bark yãmb yĩng n ka basdẽ ye, la yaa bũmb sẽn zemse, bala, yãmb tẽebã paasdame, tɩ nonglem ning yãmb sẽn tar taab yĩngã paasdẽ.</verse>
				<verse number="4">Woto, tõnd me pẽgda d mens yãmb yĩng Wẽnnaam nin-tũusidsã sul pʋsẽ, yãmb modgrã ne y tẽebã yĩnga, nebã sẽn namsd yãmbã pʋgẽ la toodã sẽn sigd yãmbã pʋgẽ.</verse>
				<verse number="5">Yõwã wilgdame tɩ Wẽnnaam bʋʋdã yaa tɩrga, tɩ b na kɩt tɩ yãmb zems ne Wẽnnaam soolem kõom, soolem ning yãmb sẽn sakd namsgã yĩnga.</verse>
				<verse number="6">Bala, ne Wẽnnaam, a zemsame tɩ b kɩt tɩ neb nins sẽn namsd yãmbã namse,</verse>
				<verse number="7">la b kɩt tɩ yãmb sẽn namsdã, bɩ y lagem ne tõnd n paam vʋʋsg wakat ning Zu-soab a Zezi sẽn na n puk arzãn ne malegs sẽn tar pãnga.</verse>
				<verse number="8">Bãmb na n waa bug-vɩleng pʋgẽ, n sɩbg neb nins sẽn ka mi Wẽnnaam la neb nins sẽn ka sakd tõnd Zu-soab a Zezi koe-noogã.</verse>
				<verse number="9">Sɩbgr sẽn segd ne-b la b na n paame: sãoong sẽn paad wakat sẽn kõn sa, n zãag ne Zu-soabã yãabo la ne bãmb pãngã ziiri,</verse>
				<verse number="10">wakat ning Zu-soabã sẽn na wa tɩ neb nins bãmb sẽn so wã waoog bãmb da-kãnga, tɩ neb nins sẽn tẽed bãmbã na ges bãmbã. La yãmb yaool n tẽe kaset ning tõnd sẽn kɩsã.</verse>
				<verse number="11">Yaa woto yĩng la tõnd pʋʋsd yãmb yĩng n ka basdẽ ye, tɩ tõnd Wẽnnaamã na kɩt tɩ yãmb yɩ neb sẽn zemsd ne boolg ning b sẽn bool yãmbã, la tɩ b na pids saag-sõamy nins yãmb sẽn tar ne tʋʋm-sõamy wã maanegã, la b kɩt tɩ yãmb tẽebã tʋʋmd zems zãnga.</verse>
				<verse number="12">Woto, yãmb na waoog tõnd Zu-soab a Zezi yʋʋre, la bãmb me na waoog yãmba, wa sẽn zemsd tõnd Wẽnnaam la ne Zu-soab a Zezi Kirist nimbãan-zoeerã.</verse>
			</chapter>
			<chapter number="2">
				<verse number="1">M ba-biisi, sã n yaa ne tõnd Zu-soab a Zezi Kirist waoongã yelle, la tõnd sẽn na n tigs taab bãmb nengẽ wã yelle, tõnd kota yãmb</verse>
				<verse number="2">tɩ y ra sak tɩ y yam yuus tao-tao, wall tɩ rabeem yõk yãmba, neb sẽn yet tɩ Zu-soabã waoong zoe n loogame wã yĩng ye. Bala, neb tõe n gomame n yeel tɩ yaa bãngr goama, wall b gome, wall b yeel tɩ tõnd n gʋls n yeel a woto.</verse>
				<verse number="3">Bɩ ned da tõog n belg yãmb ne manesem buud baa a yembr ye, bala, yaa tɩlɛ tɩ leb-poorẽ deng n zĩndi, tɩ wẽn-kɩɩsdã yiki. Yẽ yaa soab ning b sẽn na n sãame,</verse>
				<verse number="4">bɛ sẽn zẽkd a meng n yɩɩgd bũmb ning fãa b sẽn boond tɩ Wẽnnaam, la bũmb nins fãa neb sẽn pʋʋsda, hal n pʋs n kẽng n tɩ zĩnd Wẽnnaam doogẽ wã, n kɩt tɩ b bool-a tɩ wẽnnaam.</verse>
				<verse number="5">Yãmb ka tẽr tɩ mam goma ne yãmb a yell wakat ning m sẽn dag n ket n be ne yãmbã sɩda?</verse>
				<verse number="6">Mosã, yãmb mii bũmb ning sẽn gɩdg-a t'a ka tõe n yik hal tɩ ta a wakatã.</verse>
				<verse number="7">Bala, yel-wẽnã yel-soalem zoe n tʋmdame, la yaa tɩlɛ tɩ ned ning sẽn gɩdg-a wã deng n looge.</verse>
				<verse number="8">Yaa wakat kãng la wẽn-kɩɩsdã na n yiki, la Zu-soabã a Zezi na n sãam-a-la ne b noor pemsem, la bãmb waoongã ziir na n beds-a lame.</verse>
				<verse number="9">Wẽn-kɩɩsdã waoong na n yɩɩ ne a Sʋtãan pãnga, ne zĩrĩ bõn-bãn la bãna, la bõn-yɛɛsds buud toay-toaya,</verse>
				<verse number="10">la ne ka-tɩrlem belgrã fãa, neb nins sẽn na n sãamã yĩnga, bala, b ka reeg sɩdã nonglem n na paam fãagr ye.</verse>
				<verse number="11">Woto yĩnga, Wẽnnaam tʋma meneng sɩɩg b nengẽ, tɩ b na tẽ zĩrĩ,</verse>
				<verse number="12">tɩ neb nins sẽn ka tẽ-b sɩdã, la sẽn nong ka tɩrlmã bʋʋd na kao.</verse>
				<verse number="13">D ba-biis Zu-soabã sẽn nong wʋsgo, sã n yaa ne tõndo, tõnd tog n pʋʋsda Wẽnnaam bark wakat fãa yãmb yĩnga, bala, Wẽnnaam tũusa yãmb hal sɩngr wẽndẽ tɩ y na paam fãagre, la yaa Sɩɩgã sẽn na welg yãmb toor Wẽnnaam yĩnga, la yãmb sẽn na n tẽ sɩdã yĩng la y na n paam-a.</verse>
				<verse number="14">Yaa tɩ yãmb na paam fãagr yĩng la b tall koe-noogã tõnd sẽn moonã n bool yãmba, tɩ y tõe n paam pʋɩɩr ne tõnd Zu-soab a Zezi Kirist ziirã.</verse>
				<verse number="15">Woto yĩnga, m ba-biisi, yals-y kãenkãe la y tall koees nins tõnd sẽn kõ yãmbã, sã n yaa ne noore, wall ne sebre.</verse>
				<verse number="16">Bɩ tõnd Zu-soab a Zezi Kirist mengã, la tõnd ba a Wẽnnaam sẽn nong tõndo, n bels tõnd ne belsg sẽn kõn sa, bãmb nimbãan-zoeerã yĩnga, la b kõ tõnd saag-sõngã</verse>
				<verse number="17">bels yãmb sũyã, la b kɩt tɩ y pɛlg yɩ kãenkãe ne tʋʋm-sõng fãa, la ne gom-sõng fãa.</verse>
			</chapter>
			<chapter number="3">
				<verse number="1">La koɛɛg sẽn keta, d kota yãmb tɩ y pʋʋs tõnd yĩnga, tɩ Zu-soabã goamã tõe n kell n saage, la a paam waoogr wa a sẽn tar yãmb nengẽ wã,</verse>
				<verse number="2">la tɩ Zu-soaba na yols tõnd ne neb nins sẽn ka yam la sẽn ya wẽnsã. Bala, ka b fãa n tar tẽeb ye.</verse>
				<verse number="3">La Zu-soabã yaa sɩd soaba, la b na n kɩtame tɩ yãmb yals kãenkãe, la b gũ yãmb tɩ wẽng soabã da tõog-y ye.</verse>
				<verse number="4">Tõnd pʋs peela ne yãmb Zu-soabã pʋgẽ, tɩ yãmb maanda bũmb nins tõnd sẽn yet yãmbã, la tɩ y na n kell n maaname.</verse>
				<verse number="5">Bɩ Wẽnnaam tɛ yãmb sũyã n tees Zu-soabã nonglmã la Kirist sũ-marã.</verse>
				<verse number="6">D ba-biisi, tõnd yeta yãmb ne tõnd Zu-soab a Zezi Kirist yʋʋr tɩ y zãag y mens ne ba-biig ning fãa sẽn ya kʋɩɩma, la sẽn ka tũud minind nins tõnd sẽn wilg yãmbã ye.</verse>
				<verse number="7">Yãmb mens mii y sẽn tog n maan togs-n-taar ne tõnd to-to, bala, tõnd ka yɩ kʋɩɩmb yãmb sʋk ye.</verse>
				<verse number="8">Tõnd ka rɩ ned baa a yembr rɩɩb zaalem ye, la tõnd modga d mens n tʋm wĩndg ne yʋngo, tɩ d da wa n yɩ zɩɩb yãmb ned baa a yembr yĩng ye.</verse>
				<verse number="9">Ka tɩ tõnd dag n ka tar noor tɩ zĩnd tɩ yãmb ges tõnd yell ye, la yaa tɩ tõnd mensã da rat n kõo yãmb mamsg sẽn na tũ.</verse>
				<verse number="10">Bala, tõnd sẽn dag n be ne yãmbã, tõnd dag n yeela yãmb a woto: Ned sã n ka rat n tʋm bɩ a ra rɩ me ye.</verse>
				<verse number="11">Tõnd yaool n wʋmame tɩ yãmb neb kẽer yaa kʋɩɩmba. B sẽn dag n tog n tʋmã, yaa neb a taab yɛl n pak-ba.</verse>
				<verse number="12">Tõnd kota nin-kãense, n sagend bãmb ne Zu-soab a Zezi Kirist yʋʋr tɩ b maag b mens n tʋm n paam b toorẽ dɩɩb n dɩ.</verse>
				<verse number="13">La ne yãmba, m ba-biisi, bɩ y da yɛ ne tʋʋm-sõamyã maaneg ye.</verse>
				<verse number="14">Ned sã n ka sak bũmb ning tõnd sẽn yet seb-kãngã pʋgẽ wã, bãng-y-yã a soaba, la y ra paam lagem-n-taar baa bilf ne-a ye, tɩ yãnd yõk-a.</verse>
				<verse number="15">Da ges-y-yã-a wa y bɛ ye, keoog-y-yã-a wa y ba-biiga.</verse>
				<verse number="16">Bɩ Zu-soabã sẽn kõt laafɩ wã meng kõ yãmb vɩ-bãane wakat fãa, bũmb fãa pʋgẽ. Bɩ Zu-soabã zĩnd ne yãmb fãa!</verse>
				<verse number="17">Yaa maam a Poll nug n gʋls pʋʋsmã. Maam n tik m nug sɛba fãa pʋse. Mam gʋlsem la woto.</verse>
				<verse number="18">Bɩ tõnd Zu-soab a Zezi barkã zĩnd ne yãmb fãa.</verse>
			</chapter>
		</book>
		<book number="54">
			<chapter number="1">
				<verse number="1">A Poll, a Zezi Kirist tẽn-tʋmda, a wa sẽn zems ne Wẽnnaam sẽn ya tõnd fãagdã raabo, la sẽn zems ne a Zezi Kiristã, tõnd tẽeb sẽn be ne a soabã noore,</verse>
				<verse number="2">n gʋlsd a Tɩmote, m bi-roagdg tẽeb pʋgẽ. Bɩ barka, la nimbãan-zoeere, la laafɩ sẽn yit Ba a Wẽnnaam la tõnd Zu-soab a Zezi Kirist nengẽ wã zĩnd ne foom.</verse>
				<verse number="3">A wa mam sẽn dag n sagl foom wakat ning mam sẽn loogd n dabd Masedoannã, kell n pa Efɛɛs n sagl neb kẽer tɩ b ra zãms nebã koɛɛg a to ye,</verse>
				<verse number="4">la b ra sak soalma, ne roog yɛl sẽn ka saabo, la sẽn ka wat ne Wẽnnaam tʋʋmd tẽeb pʋgẽ la yaa nokoɛɛm balã ye.</verse>
				<verse number="5">Sagl-kãng võor yaa nonglem sẽn yit sũ-yolgemd pʋgẽ, la sũ-bãngr sẽn ya sõama pʋgẽ, la tẽeb sɩd-sɩd pʋgẽ.</verse>
				<verse number="6">Neb kẽer sẽn bʋdg n bas bõn-kãensã yĩnga, b bʋdgame n menem gom-vɩɩd pʋgẽ.</verse>
				<verse number="7">Bãmb dat n yɩɩ a Moyiis tõog karen-saam-dãmba, n yaool n ka wʋmd b sẽn gomdã, la b sẽn yetã võor ye.</verse>
				<verse number="8">Tõnd mii sɩd t'a Moyiis tõogã yaa sõama, b sã n tũ-a tɩ zemse,</verse>
				<verse number="9">la d miẽ t'a Moyiis tõogã ka maan nin-tɩrg yĩng ye, la yaa nin-wẽnsã, neb nins sẽn ka sakd noorã, sẽn ka tẽed-b Wẽnnaamã, yel-wẽn maandbã, neb nins sẽn paoogd Wẽnnaamã, la toog sẽn ka be ne wẽn-tũudum, ba-rãmb la ma-rãmb kʋʋdba,</verse>
				<verse number="10">la yĩng ratem yemse, la raop bɩ pagb sẽn gãe taaba, la yem-koaasdba, la zĩrĩ yagdba, la zĩrĩ kaset rãmba, la bũmb nins a taab sẽn kɩɩsd koe-sõngã maandbã yĩnga.</verse>
				<verse number="11">Yaa koe-noog ning sẽn tar ziirã, Wẽnnaam sẽn ya bark soabã koe-noogã, koe-noog ning b sẽn ning mam noorẽ wã n yet a woto.</verse>
				<verse number="12">Mam pʋʋsda soab ning sẽn kõ-a maam pãngã barka, tõnd Zu-soab a Zezi, bãmb sẽn ges tɩ mam yaa ned sẽn maand sɩda, n zĩndig maam tʋʋmdã pʋgẽ,</verse>
				<verse number="13">tɩ mam yaool n dag n ya ned sẽn paoogd Wẽnnaam, la sẽn namsd tẽedbã, la ned sẽn maand a taab pãnga. La b zoee mam nimbãanega, bala, dag n yaa zɩɩlem la ka-tẽeb pʋgẽ la mam dag n maand rẽnda.</verse>
				<verse number="14">La mam paama tõnd Zu-soabã barkã, n paas tẽeb la nonglem sẽn be a Zezi Kirist pʋgẽ.</verse>
				<verse number="15">Gomd ning sẽn yet t'a Zezi Kirist waa dũni n na n fãag yel-wẽn maandbã yaa sɩda, la gomdã zemsa reegr zãnga, la mam yaa yel-wẽn-maandbã taoor soabã.</verse>
				<verse number="16">La Wẽnnaam maana nimbãan-zoeer ne maam, t'a Zezi Kirist reng n wilg b sũ-marã fãa ne maam, mam sẽn ya wẽng n yɩɩd yel-wẽn maandba fãa wã, tɩ yɩ kaset neb nins fãa sẽn na tẽ bãmba n dat vɩɩm sẽn ka sɛtã yĩnga.</verse>
				<verse number="17">Bɩ rĩm ning sẽn be-a wakat sẽn kõn sa, n ka tõe n ki, la ned nin sẽn ka tõe n yã, n ya b yen tãa n ya Wẽnnaamã soog waoogre, la ziiri, wakat sẽn ka sɛt ye. Ãmina!</verse>
				<verse number="18">M biig a Tɩmote, koɛɛg ning mam sẽn yet foom, a wa sẽn zems bãngr gomdã sẽn gom a yellã, yaa tɩ f zab zab-sõngã wa b sẽn yeelã,</verse>
				<verse number="19">la f kell n tall tẽeb ne sũur kaset-sõngo. Neb kẽer basa sũur kaset kãnga, la ne tẽebã yelle, b yaa wa neb koom sẽn dɩ.</verse>
				<verse number="20">A Himene ne a Alegsãndr bee bãmb dãmba sʋka, la mam basa bãmb ne a Sʋtãanã, tɩ b na zãms n bãng tɩ da paoog Wẽnnaam ye.</verse>
			</chapter>
			<chapter number="2">
				<verse number="1">Dẽ, mam saglg yaa tɩ y reng n kos Wẽnnaam, n pʋʋse, n yõk sɛɛga, la y pʋʋs Wẽnnaam bark neba fãa yĩnga:</verse>
				<verse number="2">rĩm-dãmb yĩnga, neb nins fãa sẽn so naamã yĩnga, tɩ tõnd tõe n vɩ ne laafɩ la bãane, ne Wẽnnaam sakre, la ne waoogre.</verse>
				<verse number="3">Yaa woto n be neer Wẽnnaam nifẽ, la a noom bãmb sẽn ya tõnd fãagdã.</verse>
				<verse number="4">Bãmb daab yaa tɩ neba fãa paam fãagre, la b tõog n bãng sɩdã.</verse>
				<verse number="5">Bala, Wẽnnaam a yen tãa bal n be, sɛ-yõakd a yen tãa bal n be Wẽnnaam ne nebã sʋka: yaa dao sẽn boond t'a Zezi Kirist,</verse>
				<verse number="6">soab ning sẽn kõ a meng tɩ ra neba fãa wã. Yõwã yaa kaset sẽn kɩs a wakate.</verse>
				<verse number="7">Wẽnnaam yãka maam tɩ m moon kaset kãnga, la m yɩ tẽn-tʋmda -- mam yeta sɩda, mam ka yagd ye --, la m zãms bu-zẽmsã ne tẽebo la ne sɩda.</verse>
				<verse number="8">Dẽ, mam datame tɩ nebã zẽk nus sẽn ya yɩlma, n pʋʋs Wẽnnaam zĩig fãa, tɩ sũ-kiiri la nokoɛɛm kaẽ ye.</verse>
				<verse number="9">Sã n yaa ne pagbã, b tog n yera fut sẽn ya sõama n zems gesgo, la ne sik-m-menga. Bɩ b nagmã ra yɩ zutã pãnengo, wall sãnem, wall kĩndi, wall fut ligd sẽn ya toog yeelgrẽ ye.</verse>
				<verse number="10">Ayo! B tog n nagsa b mens ne tʋʋm sõamy maanego, wa sẽn zems pagb sẽn sakd Wẽnnaam sẽn tog n maane.</verse>
				<verse number="11">Pagbã tog n deega zãmsg sĩndim la sakr meng-meng pʋgẽ.</verse>
				<verse number="12">Mam ka kõt pag noor t'a zãms neba, wall a soog rao ye. A tog paa sĩndim pʋgẽ.</verse>
				<verse number="13">Bala, Wẽnnaam deng n naana a Adam pipi, n yaool n naan a Ɛɛve.</verse>
				<verse number="14">La sẽn paase, ka a Adam la waafã belg n tõog ye. Yaa pagã n sak belgrã, n kɩɩs Wẽnnaam noor n beeg bãmba.</verse>
				<verse number="15">Baoosgo, a na n paama fãagre, a sẽn lebg ma wã yĩnga, a sã n modg ne tẽebo, la nonglem, la welg toor Wẽnnaam yĩnga, la gũus-m-menga.</verse>
			</chapter>
			<chapter number="3">
				<verse number="1">Gom-kãnga yaa sɩda: Ned sã n dat n yɩ karen-saamba, yaa tʋʋm-sõng la a rata.</verse>
				<verse number="2">Dẽ yĩnga, yaa tɩlɛ tɩ karen-saamb yɩ ned sẽn ka tar rõadga, pʋg-yend sɩda, ned sẽn gũusd ne a yel-manesem, sẽn tar yam n tõe n tagse, ned sẽn zems waoogre, sẽn maand sãamba sãando, ned sẽn tõe n zãms neb a taaba.</verse>
				<verse number="3">A ka tog n yɩ rã-yũuda, wall zabr soab ye. A tog n yɩɩ ned sẽn baood laafɩ. A ka tog n yɩ ned sẽn nong ligd ye.</verse>
				<verse number="4">A tog n yɩɩ ned sẽn get a zak yell neere, m kɩtd t'a kamb yɩ kom-sakds wa sẽn zems pẽgre.</verse>
				<verse number="5">Ned sã n ka tõe n ges a meng zak yelle, a na n yɩɩ a wãn n ges Wẽnnaam doogã yelle?</verse>
				<verse number="6">Yẽ ka tog n yɩ sug-kot paalg ye, sã n ka rẽ, a tõe n kẽe wuk-m-meng pʋgẽ, n paam sɩbgr ning wẽng soabã sẽn na n paamã.</verse>
				<verse number="7">A togame n paam tɩ kɛɛng-rãmbã kɩt a kaset sõngo, tɩ nebã da wa n ka nand-a, la tɩ rõatã bẽodg ra yõk-a ye.</verse>
				<verse number="8">Yel-gɛtb me tog n yɩɩ neb sẽn zems waoogre, la sɩd dãmba. B ka tog n yɩ neb sẽn yũud rãam wʋsgo, wall sẽn maand zãmb n baood ligd ye.</verse>
				<verse number="9">Bãmb tog n talla tẽeb sɩd koɛɛgã sẽn pukã kãenkãe, ne sũur kaset sõngo.</verse>
				<verse number="10">Nebã tog n deng n maka bãmb n gese, tɩ b sã n mik tɩ b ka rõadga, bɩ b yaool n maan yel-gesg tʋʋmdã.</verse>
				<verse number="11">Bãmb pagbã me tog n yɩɩ neb sẽn zems waoogre. B ka tog n yɩ nin-sãbsdb ye. B tog n yɩɩ yõk-m-mens rãmba, la b maand sɩd bũmb fãa pʋgẽ.</verse>
				<verse number="12">Yel-gɛt tog n yɩɩ pʋg-yend sɩda, la a tog n gesa a kambã ne a zaka rãmb yell sõama.</verse>
				<verse number="13">Yel-gɛtb nins sẽn maand b tʋʋmd neerã paamda waoogr zĩiga, la b pels yaa kãenkãe Kirist Zezi tẽebã pʋgẽ.</verse>
				<verse number="14">Mam gʋlsda foom bõn-kãensã, baa ne mam sẽn saagd n dat n wa fo nengẽ moas-moasã wã,</verse>
				<verse number="15">tɩ baa mam sã n wa n kaoosdẽ, fo na bãng f sẽn na n maan bũmb ning Wẽnnaam zakã pʋga, sẽn dat n togs tɩ Wẽnnaam sẽn vɩ wã nin-tũusdsã sʋka, sẽn ya sɩd ra-luka, la a yẽbgr sẽn tebended-a wã.</verse>
				<verse number="16">Ned ka tõe n kɩɩs tɩ wẽn-tũudbã yel-soalmã yaa bõn-kãseng ye. Kirist, soab ning sẽn dɩk yĩng tɩ neb yã-a wã, soab ning Sɩɩg-sõng sẽn kɩs a kaset sõngã, b puka b meng ne malegsã, neb moona b yellã buud toay-toayã sʋka, la tẽng zug ka, neb tẽ-b lame, la b paama zẽkre, la ziiri.</verse>
			</chapter>
			<chapter number="4">
				<verse number="1">Sɩɩg-sõng togsa vẽeneg tɩ yaoolem wakate, neb kẽer na n basa tẽebo, n pʋg belgr sɩɩse, la zãmsg zĩn-dãmb sẽn kõta.</verse>
				<verse number="2">La yaa bɛlgdb sẽn ya zãmb dãmba, la b sũ-bãngrã sẽn wʋm ne kut sẽn moogã goam n na n kɩt tɩ yɩ a woto.</verse>
				<verse number="3">B yeta nebã tɩ b da yi kãadem ye, la b bas rɩɩb kẽer n da rɩ ye, tɩ Wẽnnaam yaool n naan rɩ-kãens tɩ neb nins sẽn maand sɩda la sẽn mi sɩdã na dɩ ne bark pʋʋsgo.</verse>
				<verse number="4">Wẽnnaam sẽn naan bũmb ninsã fãa yaa sõama, b sã n dɩt-b ne bark pʋʋsgo.</verse>
				<verse number="5">Bala, bũmb fãa lebgda sõama Wẽnnaam goamã la pʋʋsg yĩnga.</verse>
				<verse number="6">Fo sã n bilg ba-biisã bõn-kãense, fo na n yɩɩ Kirist Zezi tʋmtʋmd sõng sẽn paam dɩlgr ne tẽeb goama, la ne zãms-sõng fo sẽn tũ sõama wã.</verse>
				<verse number="7">Zãag f meng ne kibay sẽn ka kẽed ne tẽeb yelle, la ne soalem pʋg-yãans sẽn tãoodã.</verse>
				<verse number="8">Mao ne Wẽnnaam sakre. Bala, yĩngã modgr yõod yaa bilfu, la Wẽnnaam sakr bee yõod ne bũmb fãa. A tara vɩɩm ning sẽn be moasã wã kãabgo, la vɩɩm ning sẽn watã yĩnga.</verse>
				<verse number="9">Yaa gomd sãmbg sẽn ka be a pʋgẽ, la sẽn zems tɩ b reeg-a zãnga:</verse>
				<verse number="10">Tõnd tʋmdame, la d maoodẽ, tɩ bõe, tõnd saagr bee ne Wẽnnaam sẽn vɩ la sẽn ya neba fãa fãagda, la tẽedbã fãagd n yɩɩda.</verse>
				<verse number="11">Fo sẽn tog n sagl nebã tɩ b maane, la f zãms-b bũmb ningã la woto.</verse>
				<verse number="12">Da sak n maan tɩ ned paoog foom f yãadem yĩng ye. Yɩ mamsg neb nins sẽn maand sɩdã yĩnga, ne f noor goama, ne f kẽnde, ne f nonglem, ne f tẽebo, ne f sõmblem.</verse>
				<verse number="13">Wɩng ne sɛbã kaoreng nebã sʋka, la saglgo, la zãmsgo hal tɩ m wa.</verse>
				<verse number="14">Da bas kũun ning bãngr gomd sẽn togse, tɩ kãsem-dãmbã tik foom ne b nus n pʋʋs n kõ foomã tɩ yɩ zaalem ye.</verse>
				<verse number="15">Maan tʋʋm kãng neere, n dɩk f meng n kõ-a, tɩ neba fãa na yã tɩ fo kẽngda taoore.</verse>
				<verse number="16">Mao n gũus f menga, la f gũus ne zãmsgã. Wɩng ne bõn-kãense, bala, fo sã n maan a woto, fo na n fãaga f menga, la f fãag neb nins sẽn kelgd foomã.</verse>
			</chapter>
			<chapter number="5">
				<verse number="1">Da leng nin-kẽem ne pãng ye, sagl-a wa a yaa f ba. Maan kom-bɩɩsã wa f ba-biisi,</verse>
				<verse number="2">la pʋg-yãansã wa f ma-rãmba, la pʋg-sadbã wa f tãopa, ne sõmblem zãnga.</verse>
				<verse number="3">Waoog pʋgkõap nins sẽn sɩd ya pʋgkõapa.</verse>
				<verse number="4">Pʋgkõor sã n tar kamb bɩ yagense, bɩ kom-kãens zãms tɩ reng n zoe b meng yirã rãmb nimbãanega, n lebs bãmb bũmb nins b sẽn dag n ges bãmb yell ne wã, bala, maan-kãng nooma Wẽnnaam.</verse>
				<verse number="5">La pʋgkõor ning sẽn ya-a pʋgkõor meng-menga, n vɩ a yembre, a teegrã fãa bee ne Wẽnnaam, n modgd ne bõosg la pʋʋsgo, yʋng la wĩntoog fãa.</verse>
				<verse number="6">La pʋgkõor ning sẽn vɩ yĩng sũ-noog pʋgẽ yaa kũum, baa ne a sẽn vɩ wã.</verse>
				<verse number="7">Ad bũmb nins fo sẽn tog n wilg-b tɩ b maane, tɩ rõadg da zĩnd b zut ye.</verse>
				<verse number="8">Ned sã n ka get a neb yelle, sẽn yɩɩd fãa yaa a zaka rãmba, yẽ basa a tẽebã, la a yaa wẽng n yɩɩd ned ning sẽn ka-a tẽedã.</verse>
				<verse number="9">Pʋgkõor b sẽn tõe n gʋls a yʋʋr pʋgkõapã sebr zug tog n tara yʋʋm sẽn tat pis-yoobe, la a yɩ rao a yen tãa paga,</verse>
				<verse number="10">tɩ neba fãa miẽ t'a wuba kamba, n maan sãambã sãando, n pegs nin-sõamy naowã, la a sõng neb nins sẽn namsda, la a bao tɩ maan tʋʋm-sõng buuda fãa.</verse>
				<verse number="11">La f ra sak n gʋls pʋgkõap nins sẽn ya pʋg-bi wã ye, bala, b ratma sã n lak ne Kiristã, b rata sɩdba,</verse>
				<verse number="12">la rẽ yaa beegr ne bãmba, b sẽn sãam b pipi kaoolã yĩnga.</verse>
				<verse number="13">Sẽn paase, b minimda kʋɩʋʋngo, n zãmsd yiy saabo. Ka b sẽn ka tʋmdã bal ye, b yɩta yel-kãnesdba, n kẽed goam sẽn ka pak-ba, la b gomd goam b sẽn ka tog n gom ye.</verse>
				<verse number="14">Dẽ, mam datame tɩ pʋgkõap nins sẽn yaa-b pʋg-pẽbã kuil sɩdb n dog kamba, la b zã zagse, tɩ b ra wa n kõ bɛyã weer baa a yen t'a gom wẽng ye.</verse>
				<verse number="15">Bala, kẽer zoe n wẽnemdame n pʋg a Sʋtãana.</verse>
				<verse number="16">Tẽed sã n tar pʋgkõor a zakẽ, bɩ a ges a yelle, tɩ da yɩ tɩlɛ tɩ wẽnd-doogã tʋk a zɩɩb ye. Woto, b na tõog n ges b rãmb sẽn ya pʋgkõap sɩd-sɩdã yelle.</verse>
				<verse number="17">Taoor dãmb nins sẽn get wẽnd-doogã tʋʋm yell neerã tog n paama waoogr n yɩɩda, la sẽn yɩɩd fãa, yaa neb nins sẽn wɩngd ne koe-moonego la ne zãmsgã.</verse>
				<verse number="18">Bala, Wẽnnaam sebrã yetame tɩ: Da ning naaf ning sẽn pãbd-a ki wã noor yʋk ye, la tʋmtʋmd togda ne a yaoodo.</verse>
				<verse number="19">Ned sã n wa n dõd kãsma, sã n ka neb a yiib bɩ a tãab kaseto, da reeg ye.</verse>
				<verse number="20">Neb nins sẽn maand yel-wẽnã, leng-b neba fãa sʋka, tɩ neb a taabã me na zoe rabeem.</verse>
				<verse number="21">Mam kota foom Wẽnnaam taoore, la Kirist Zezi taoore, la maleg-tũusdsã taoore, tɩ f tũ noy-kãens n da tũus neba, wall f bak neb kẽer n na n sõng ye.</verse>
				<verse number="22">Da yãg n tigs nebã ne f nus n kẽes-b Wẽnnaam tʋʋmdẽ wã ye, la f ra naag ned a yel-wẽnd maanegẽ ye. Fo mengã, tall f meng ne sõmblem.</verse>
				<verse number="23">Da yũudẽ koom yen-yen bal ye. Yũ divẽ bilfu, f pʋ-zabrã ne f yĩn-pa-nooma sẽn wat wakat wʋsgã yĩnga.</verse>
				<verse number="24">Neb kẽer yel-wẽn yaa vẽenese, baa sẽn deng b sẽn na bʋ b bʋʋdo. La ne neb kẽere, b yel-wẽnã ka pukda, sã n ka b bʋʋdã zugẽ ye.</verse>
				<verse number="25">Woto me, tʋʋm sõamyã pukdame, la tʋʋm nins sẽn ka-b sõama wã me ka tõe n pa n ka puk ye. Niig sẽn pãbd koodo (5.18)</verse>
			</chapter>
			<chapter number="6">
				<verse number="1">Bɩ neb nins sẽn be yembd pʋgẽ wã ges b mens zu-soben-dãmbã wa neb sẽn zems ne waoogr fãa, tɩ b ra wa n paoog Wẽnnaam yʋʋrã la tẽeb zãmsgã ye.</verse>
				<verse number="2">La neb nins zusoben-dãmb sẽn ya tẽedbã, b ka tog n paoog-b n yetẽ tɩ bãmb yaa ba-biis ne taab ye. B tog n tʋma b yĩng sõama n yɩɩda, bala, b yaa tẽedba, la nin-nongds bãmb sẽn maood tɩ maan-b neere.</verse>
				<verse number="3">Ned sã n zãmsd nebã bũmb a to, la a ka kẽnd wa sẽn zems tõnd Zu-soab a Zezi Kirist gom-sõngã, la a wa tẽeb zãmsg sẽn zemsd ne Wẽnnaam sakrã,</verse>
				<verse number="4">soab kãng pida ne wuk-m-menga, la a ka mi baa fɩ ye. A sã n ka wẽed nokoɛɛma, la a ka maand zab gom-biis poorẽ, yaa bãag ne-a. Yaa bõn-kãens n wat ne sũ-kiiri, la ka-wʋm-taaba, la kãnegre, la tags-wẽng neb a taab zutu,</verse>
				<verse number="5">tɩ neb nins sɩɩs sẽn kẽ belgr pʋgẽ wã wẽed nokoɛɛm n ka basdẽ ye. Bãmb dãmb ka tar sɩd ye, la b rɩka Wẽnnaam sakrã tɩ yɩ arzegs baoob sore.</verse>
				<verse number="6">Sɩda, ned sã n maand sũ-noog ne bũmb nins a sẽn tara, Wẽnnaam sakrã sɩd yaa paoong so-kẽenga.</verse>
				<verse number="7">Bala, tõnd ka zã baa fɩ n wa tẽng zug ka ye, la tõnd ka tõe n zã baa fɩ me n loog ye.</verse>
				<verse number="8">Dẽ wã, tõnd sã n tar dɩɩb ne futu, rẽ na n seka tõndo.</verse>
				<verse number="9">Neb nins sẽn baood n lebg arzegs rãmbã lʋɩta makr pʋgẽ, la kũusr pʋgẽ, datem wʋsg sẽn ya yalemd la wẽns pʋsẽ, la bõn-kãens kẽesda ninsaalbã sãoong la meneng pʋgẽ.</verse>
				<verse number="10">Bala, ligdã nonglem yaa bõn-wẽnsã fãa yẽgre. La neb kẽer sẽn nong ligd wʋsgã menemame n zãag ne tẽebã, la b sɩbga b mens ne tood buud toay-toaya.</verse>
				<verse number="11">La fo sẽn ya Wẽnnaam nedã, zãag f meng ne bõn-kãense, la f bao tɩrlem, la Wẽnnaam sakre, la tẽebo, la nonglem, la sũ-mare, la sũ-bʋgsem.</verse>
				<verse number="12">Zab tẽeb zab-sõngã, gãd vɩɩm sẽn kõn sa wã, tɩ yaa rẽnda yĩng la Wẽnnaam bool foom, la yaa rẽnda yĩng me la fo sẽn kɩs kaset-sõngo, kaset rãmb wʋsg taoorã.</verse>
				<verse number="13">Mam yeta foom, Wẽnnaam sẽn kõt bõn-vɩɩsã fãa vɩɩmã taoore,</verse>
				<verse number="14">tɩ f sak tõodã tɩ rẽgd tosg ra zĩnd ye, tɩ rõadg da zĩndi, hal tɩ ta tõnd Zu-soab a Zezi Kirist pukrã.</verse>
				<verse number="15">Wakat sã n ta, sẽn tar-a barkã, n ya b yen tãa n so naamã, dĩm-dãmb Dĩma la zusoben-dãmb Zu-soabã na n puka bõn-kãnga.</verse>
				<verse number="16">Yaa bãmb bal n ka kiida, n vɩ vẽenem ned sẽn ka tõe n ta pʋgẽ. Ned nan ka yãnd bãmb ye, la ned ka tõe n yãnd bãmb me ye. Yaa bãmb n so waoogre, la pãng sẽn paad wakat sẽn kõn sa. Ãmina!</verse>
				<verse number="17">Yeel neb nins sẽn tar arzegs dũni kãngã pʋgẽ wã tɩ b ra maan wilg-m-menga, la b da rɩk b teegrã n teeg arzegs b sẽn ka tar a hakɩɩk ye. Bɩ b teeg Wẽnnaam, tɩ b kõta bũmb fãa tɩ seke, tɩ tõnd tõe n tall n maan sũ-noog ne.</verse>
				<verse number="18">Bɩ b maan neere, la bɩ b yɩ neb sẽn maand tʋʋm-sõamy wʋsgo, la b yɩ neb sẽn kõte, la sẽn nong n pʋɩ b sẽn tarã ne neb a taaba.</verse>
				<verse number="19">Woto, bãmb na n bĩnga paoong wakat sẽn watã yĩnga, wa yẽbgr sẽn tar pãnga, tɩ b tõe n paam vɩɩm hakɩɩkã tɩ yɩ b pʋɩɩre.</verse>
				<verse number="20">Tɩmote, tall bũmb nins sẽn bĩng fo pʋgẽ wã, la f mao n zãag f meng ne gom-vɩɩd sẽn ka kẽed ne Wẽnnaam yell ye. Zãag ne nokoɛɛma, la ne zĩrĩ-bãngre.</verse>
				<verse number="21">Neb kẽer sẽn dɩk bõn-kãens tɩ yɩ b tʋʋmdã ka tõog n ta zĩig ning b sẽn da tog n ta tẽebã wɛɛngẽ wã ye. Bɩ barkã zĩnd ne yãmb fãa.</verse>
			</chapter>
		</book>
		<book number="55">
			<chapter number="1">
				<verse number="1">Maam a Poll sẽn ya a Zezi Kirist tẽn-tʋmda, Wẽnnaam daab yĩnga, sẽn zemsd ne vɩɩm kãabg ning sẽn be a Zezi Kirist pʋgẽ wã</verse>
				<verse number="2">n gʋlsd m bi-nongr a Tɩmote. Bɩ barka, la nimbãan-zoeere, la laafɩ sẽn yit ba a Wẽnnaam la tõnd Zu-soab a Zezi Kirist nengẽ wã zĩnd ne foom.</verse>
				<verse number="3">Mam pʋʋsda Wẽnnaam ning mam yaab-rãmbã sẽn dag n sakdã, la mam me sẽn sakd ne sũur kaset sẽn ya yolemdã barka. La mam ka basd tɩ pʋd fo yell m pʋʋsg pʋgẽ, wĩntoog ne yʋng ye.</verse>
				<verse number="4">Bala, mam ket n tẽra fo nintãmã, la mam data ne m sũur fãa n leb n yã-fo, tɩ m sũurã tõe n pid ne sũ-noogo.</verse>
				<verse number="5">Mam ket n tẽra tẽeb ning fo sẽn tara, sẽn ka kalem ne zãmbã yelle. Tẽ-kãng dag n zĩnda ne f yaab a Loyiis, la ne f ma a Eniisi, la mam mii m sũurẽ t'a bee ne foom me.</verse>
				<verse number="6">Rẽ n kɩt tɩ mam sagend foom tɩ f yãdg Wẽnnaam kũunã fo sẽn deeg ne mam nus-tikrã bugum.</verse>
				<verse number="7">Bala, ka rabeem Sɩɩg la Wẽnnaam kõ tõnd ye, la yaa pãnga, la nonglem, la yam Sɩɩga.</verse>
				<verse number="8">Da zoe yãnd ne Zu-soabã kaset fo sẽn tog n kɩsã ye, la f ra zoe yãnd mam yĩnga, mam sẽn be bi-bees roogẽ bãmb yĩngã yĩng ye. Ayo! Naag maam n nams koe-noogã yĩnga, Wẽnnaam pãngã sõngr yĩnga.</verse>
				<verse number="9">Yaa bãmb n fãag tõndo, la b bool tõnd bool-sõngo. La ka tõnd tʋʋm yĩng ye, yaa bãmb mengã tʋlsem la bark ning b sẽn maan tõnd a Zezi Kirist pʋgẽ hal sẽn deng wakat sẽn ka sɩngrã wakatã yĩnga.</verse>
				<verse number="10">Bark kãng lebga vẽeneg moasã ne tõnd fãagd a Zezi Kirist pukrã. Bãmb kɩtame tɩ kũum pãng sa, la b kɩt tɩ vɩɩm la yĩng sẽn ka kiidã yell yɩ vẽenega, koe-noogã maasem yĩnga.</verse>
				<verse number="11">Wẽnnaam yãka maam tɩ m yɩ koe-no-kãng moaanda, a tẽn-tʋmda, a karen-saamba.</verse>
				<verse number="12">Mam sakda namsg koe-noogã yĩnga, la yãnd ka tar maam ye, bala, mam mii m sẽn tẽ a soabã, la mam mii m sũur pʋgẽ tɩ b tara pãng tɩ gũ bũmb ning bãmb sẽn ning mam nugẽ wã hal tɩ da-kãng ta.</verse>
				<verse number="13">Gom-sõamy nins fo sẽn deeg mam nengẽ wã, tall rẽ tɩ yɩ mamsg fo yĩnga, tẽeb pʋgẽ, la nonglem sẽn be a Zezi Kirist pʋgẽ wã me pʋgẽ.</verse>
				<verse number="14">Bũmb ning sẽn be fo pʋgẽ wã, tall-a, Sɩɩg-sõng sẽn vɩ tõnd pʋgẽ wã maasem yĩnga.</verse>
				<verse number="15">Fo miime tɩ neb nins fãa sẽn be Azi wã basa maam. A Fizɛl ne a Hɛrmozɛn bee bãmb sʋka.</verse>
				<verse number="16">Bɩ Zu-soabã sudg a Onezifoor zaka rãmb barka, bala, a belsa maam naoor wʋsgo, la mam bãensã yãnd ka tall-a ye.</verse>
				<verse number="17">A pʋs n baoo maam ne a sũur fãa, a sẽn wa Rommã, hal n yãnd maam.</verse>
				<verse number="18">Bɩ Zu-soabã kɩt t'a paam bãmb nimbãan-zoeer da-kõng. Fo mii sõngr ning fãa a sẽn sõng maam Efɛɛsã n yɩɩd neb a taabã sẽn mi.</verse>
			</chapter>
			<chapter number="2">
				<verse number="1">Dẽ, m biiga, keng f meng bark ning sẽn be a Zezi Kirist pʋgẽ wã pʋgẽ.</verse>
				<verse number="2">Bũmb nins fo sẽn wʋm mam noorẽ kaset dãmb wʋsg taoorã, togs-b neb nins sẽn maand sɩda la sẽn tõe n zãms neb a taabã.</verse>
				<verse number="3">Naag maam n nams wa a Zezi Kirist soda-sõngo.</verse>
				<verse number="4">Sodaag ka kẽesd a toog nin-zaals vɩɩm yɛl pʋgẽ, a sã n dat tɩ ned ning sẽn dɩk-a yẽ sodaarã sũur yɩ noog ne-a ye.</verse>
				<verse number="5">La reem-dɛɛmd ka paamd tõogr maanfo, a sã n ka tũ reemã soay fãa n deem ye.</verse>
				<verse number="6">Ka-koaad ning sẽn namsd a yĩng n tʋmdẽ wã n tog n yɩ pipi n yãgs a koodã biisi.</verse>
				<verse number="7">Wʋm m sẽn yetã võore. Bala, Zu-soabã na n weka fo yamã ne bũmb fãa.</verse>
				<verse number="8">Tẽeg a Zezi Kirist yelle: bãmb vʋʋgame n bas kũum. Bãmb yaa a Daviid yagenga, wa koe-noogã sẽn yeelã.</verse>
				<verse number="9">Yaa koe-no-kãng yĩng la mam namsda, hal tɩ b sẽb maam wa tʋʋm-wẽns maanda. La b ka sẽb Wẽnnaam goamã ye.</verse>
				<verse number="10">Rẽ n kɩt tɩ mam sakd bũmba fãa nin-tũusidsã yĩnga, tɩ bãmb me tõe n paam fãagr ning sẽn be a Zezi Kirist pʋgẽ, la m paam ziir sẽn kõn sa.</verse>
				<verse number="11">Gom-kãngã yaa sɩda: Tõnd sã n ki ne bãmba, tõnd na n vɩɩmda ne bãmb me.</verse>
				<verse number="12">Tõnd sã n nang pãnga, tõnd na n dɩɩ naam ne bãmba. Tõnd sã n yeel tɩ d ka mi bãmba, bãmb me na yeel tɩ b ka mi tõnd ye.</verse>
				<verse number="13">Tõnd sã n ka maand sɩda, bãmb yẽ paada sɩdã pʋgẽ. Bala, bãmb ka tõe n yeele, n leb n kɩɩs tɩ b ka yeel ye.</verse>
				<verse number="14">Ad bũmb nins fo sẽn tog n tẽeg nebã, n togs-b Wẽnnaam taoor tɩ b gũus n lak ne no-koɛɛm gom-biis poorẽ t'a ka yõod baa bilf ye. B sẽn wat ne bũmb ninsi, yaa neb nins sẽn kelgdã sãoongo.</verse>
				<verse number="15">Nang pãng n yals Wẽnnaam taoor wa ned sẽn bɩ, tʋmtʋmd sẽn kõn sulg a zug ne yãnd ye. Yɩ ned sẽn togsd sɩd koɛɛgã ne tɩrlem.</verse>
				<verse number="16">Lak ne gom-vɩɩd sẽn ka kẽed ne wẽn-tũudmã yɛlã, bala, neb nins sẽn gomd gom-kãensã na n kell n kẽeda wẽngã pʋgẽ n paasdẽ.</verse>
				<verse number="17">Bãmb goamã na n dɩɩ wa solenkẽega. A Himene ne a Filɛt bee bãmb dãmb sʋka.</verse>
				<verse number="18">Bãmb bʋdg n basa sɩdã, n yetẽ tɩ kũum vʋʋgrã zoe n loogame, la b leebda neb kẽer tẽebo.</verse>
				<verse number="19">Baoosgo, yẽbg-kãenkãe ning Wẽnnaam sẽn yẽbgã yasame, la gomd ning sẽn pʋgdã ning-a-la bãnde: Zu-soabã mii neb nins sẽn ya bãmb dẽndã, la ned ning fãa sẽn pʋt Zu-soabã yʋʋr tog n basa ka-tɩrlem.</verse>
				<verse number="20">Yi-kãseng pʋgẽ, ka sãnem bɩ wanzuri lagd bal n be ye. Kẽer me bee be n ya ne raado wall ne tãndo. Teed kẽer tʋʋm bee waoogre, la kẽer me tʋʋmd yaa rẽgdo.</verse>
				<verse number="21">Woto, ned sã n yɩlgd a meng n yiisd rẽg-kãensã, a na n yɩɩ laoko a tʋʋm sẽn be waoogre, laok sẽn welg toore, n be yõod a soaalã yĩnga, la sẽn tõe n tall n maan tʋʋm-sõng buud fãa.</verse>
				<verse number="22">Zãag ne yãadem datem wẽnsã, la f bao tɩrlem, la tẽebo, la nonglem, la laafɩ ne neb nins sẽn pʋʋsd Zu-soabã ne sũy sẽn ya yɩlma.</verse>
				<verse number="23">Zãgs no-koɛɛm sẽn ya yalemdo la sẽn ka yõodã, fo sẽn mi tɩ b wata ne zabã yĩnga.</verse>
				<verse number="24">Wẽnnaam tʋmtʋmd yaool n ka tog ne zab ye, a tog n tara nonglem neba fãa yĩnga, la a tar zãmsg ne zɩɩb tʋkr kũuni.</verse>
				<verse number="25">A tog n demsa no-koɛɛm wẽedbã ne sũ-bʋgsem, n maand tẽeb tɩ Wẽnnaam na n kɩtame tɩ b paam sũ-lebgre, n tõog n bãng sɩdã,</verse>
				<verse number="26">tɩ b leb n paam yam-sõngo, la b tõog n yi rõatã kũusa sẽn yõg bãmba tɩ b sak-a wã pʋgẽ.</verse>
			</chapter>
			<chapter number="3">
				<verse number="1">Bãng tɩ yaoolem wakate, tood na n zĩndame.</verse>
				<verse number="2">Bala, nebã na n yɩɩ beed-rãmba, ligd noangdba, yʋ-baoodba, wilg-m-mens rãmba, wẽn-paoogdba, ba-rãmb kɩɩsdba, zɩ-beoog-rãmba, neb toog sẽn ka be ne sõmblem,</verse>
				<verse number="3">sẽn ka mi nimbãan-zoeere, nen-kegems rãmba, tẽn-kãn-neba, sẽn ka tar yõk-m-menga, nin-wẽnse, nin-sõamy bɛɛba,</verse>
				<verse number="4">zãmb-rãmba, sũ-tʋʋls-rãmba, tɩ wuk-m-meng leo b ninã, tɩ b nong b sũ-noogã n yɩɩd b sẽn nong Wẽnnaamã.</verse>
				<verse number="5">B na n maanda wa b sakda Wẽnnaam, la b yaool n na n kɩɩsa sakrã pãnga. Zãag f meng ne nin-bãmba.</verse>
				<verse number="6">Kẽer bãmb sʋk kẽeda rotẽ n belgd pagb sẽn pid ne yel-wẽna, la ratem toay-toay sẽn tar n lengdẽ,</verse>
				<verse number="7">tɩ b zãmsd wakat fãa la b zɩ n tõog n bãng sɩdã ye.</verse>
				<verse number="8">Wa a Zanɛs ne a Zambrɛs sẽn kɩɩs a Moyiisã, nin-kãensã kɩɩsda sɩdã me a woto. Bãmb yaa neba, b tagsg sẽn sãame, la b tẽebã ka yalsd makr wakat ye.</verse>
				<verse number="9">La b ka na n le kẽng taoor ye, bala, neba fãa na n yãnda b yalemdã, wa b sẽn yã daop a yiibã rẽndã.</verse>
				<verse number="10">Ne foom, fo yãa bũmb nins mam sẽn zãms nebã, mam yel-manesem, mam yam-yãkre, mam tẽebo, mam sũ-mare, mam nonglem, mam modgre,</verse>
				<verse number="11">neb sẽn nams maam, mam namsgo. Nams bõe buud la b ka nams maam Ãntiyos, la Likoniyom, la Listri? Bõe wẽng la b ka maan maam? La Zu-soabã yolsa maam ne b fãa.</verse>
				<verse number="12">Neb nins fãa sẽn dat n vɩɩmd tẽeb vɩ-sõng Kirist pʋgẽ wã, neb na nams-ba.</verse>
				<verse number="13">La nin-wẽnsã ne bɛlgdbã na n kell n kẽeda wẽngã pʋgẽ n paasdẽ. Bãmb mensã yaa neb sẽn meneme, la b menesda neb a taab me.</verse>
				<verse number="14">Foom, kell n gãd bũmb ning fo sẽn zãmse, fo sẽn tẽed a soabã. Fo mii f sẽn zãms bõn-kãng ned ning nengẽ.</verse>
				<verse number="15">Hal f yãadem wakate, fo bãnga Wẽnnaam sebrã. B tõee n kõo foom yam tɩ f tõog n paam fãagre, fo sẽn tẽed a Zezi Kiristã.</verse>
				<verse number="16">Wẽnnaam n kɩt tɩ b gʋls gʋls-sõamyã fãa, la b bee yõod zãmsg yĩnga, tɩ kɩt tɩ ned bãng a kongre, tɩ rems neda, tɩ wub ned tɩrlem pʋgẽ,</verse>
				<verse number="17">tɩ Wẽnnaam ned tõe n paam manegr la seglg tɩ maan tʋʋm-sõamy buud fãa.</verse>
			</chapter>
			<chapter number="4">
				<verse number="1">Mam yeta foom Wẽnnaam taoore, la Kirist Zezi sẽn na n kao nin-vɩɩs la kũum bʋʋdã taoore, la bãmb waoongã ne b rĩungã yʋʋr yĩnga,</verse>
				<verse number="2">tɩ f moon koɛɛgã, tɩ f wɩng ne togsg wakat fãa, sã n yaa a togsg wakat wall ka a wakate. Mao tɩ nebã reeg tɩ gomdã yaa sɩda. Leng la f sagl ne sũ-mare la zãmsgo.</verse>
				<verse number="3">Bala, wakat n wat tɩ nebã ka na n leb n dat n wʋm sɩd koɛɛgã ye. La bãmb mensã yĩns ratem yĩnga, la kelgr yamleoog sẽn tar-bã yĩnga, b na n tigsa karen-saam-dãmb wʋsgo.</verse>
				<verse number="4">B na n yẽda b tʋbã ne sɩdã kelgre, la b yok-b ne soalmã kelgre.</verse>
				<verse number="5">La foom, gũus f meng ne bũmb fãa. Sak namsgo. Maan koe-noogã mooneg tʋʋmde. Maan f tʋʋmdã neere.</verse>
				<verse number="6">Bala, mam zoe n lebga wa koom b sẽn na n base, la mam loogr wakat kolgame.</verse>
				<verse number="7">Mam zaba zab-sõngo, mam zoee zoeesã n taase, mam talla tẽebo.</verse>
				<verse number="8">Moasã, Wẽnnaam bĩnga tɩrlem maanfã mam yĩnga. Zu-soabã sẽn ya bʋ-kaood tɩrgã na n kõ-a-la maam da-kãngã. La ka maam bal la b na n kõ ye, yaa neb nins fãa sẽn na nong bãmb pukrã.</verse>
				<verse number="9">Nang pãng n wa mam nengẽ tao-tao.</verse>
				<verse number="10">Bala, a Demas basa maam n looge, a sẽn nong moasã dũni wã yĩnga. A kẽnga Tesaloniki. A Kersãns kẽnga Galasi, t'a Tit kẽng Dalmasi.</verse>
				<verse number="11">Yaa a Luk a yen tãa bal n be ne maam. Peeg a Mark n wa-ne, bala, a bee yõod ne maam m tʋʋmdã pʋgẽ.</verse>
				<verse number="12">Mam tʋma a Tisik Efɛɛse.</verse>
				<verse number="13">Fo sã n wa watẽ, bɩ f zã m fu-bedrã m sẽn bas Torwasã, a Karpus yirã, ne sɛba n wa, la sẽn yɩɩd fãa, yaa gãn-nomdsã.</verse>
				<verse number="14">Yõak a Alegsãndr maana maam wẽng wʋsgo. Zu-soabã na n lebs-a-la a tʋʋm yaoodo.</verse>
				<verse number="15">Fo me gũus ne-a t'a kɩɩsa tõnd goamã ne a pãng fãa.</verse>
				<verse number="16">Mam sẽn yals bʋʋdã zĩigẽ pipi wã, ned baa a yen ka zĩnd ne maam ye, la b fãa loog n basa maam. Bɩ Wẽnnaam da geelg b sẽn maanã ye.</verse>
				<verse number="17">Yaa Zu-soabã n zĩnd ne maam, n kõ-m pãnga, tɩ mam togs koɛɛgã zãnga, tɩ bu-zẽmsã wʋme. La b fãaga maam gɩgemdã noorẽ.</verse>
				<verse number="18">Zu-soabã na n yolsa maam ne tʋʋm-wẽng fãa, la b na n fãaga maam n kẽes b soolmẽ. Bãmb n so ziir wakat sẽn ka sɛta. Ãmina!</verse>
				<verse number="19">Pʋʋs a Akilas ne a pag a Piriska, la a Onezifoor zaka rãmba.</verse>
				<verse number="20">A Erast paa Korẽnte, la mam basa a Torfim Mile t'a ya bãada.</verse>
				<verse number="21">Mao n wa sẽn deng waoodã wẽnde. A Ebulus ne a Pudẽns, la a Linus ne a Kolodya, la ba-biisã fãa pʋʋsda foom.</verse>
				<verse number="22">Bɩ Zu-soabã zĩnd ne foom. Bɩ Wẽnnaam barkã zĩnd yãmb zutu.</verse>
			</chapter>
		</book>
		<book number="56">
			<chapter number="1">
				<verse number="1">Maam a Poll sẽn ya Wẽnnaam tʋmtʋmda la a Zezi Kirist tẽn-tʋmd sẽn na paas Wẽnnaam nin-tũusdsã tẽebo la kɩt tɩ b bãng sɩd sẽn wat ne</verse>
				<verse number="2">Wẽn-tũudum, n paam tẽeb pidsg gũudem ne vɩɩm sẽn kõn sa wã, Wẽnnaam sẽn ya sɩd soabã sẽn dag n kãab hal tɩ dũni nan ka naana.</verse>
				<verse number="3">La wakat sẽn ta, b puka b koɛɛgã koe-mooneg ninga bãmb sẽn kõ maana pʋgẽ, wa sẽn zems noor ninga tõnd fãagd a Wẽnnaam sẽn kõ wã.</verse>
				<verse number="4">Maam n tʋmd seb kãnga a Tit sẽn ya mam meng biig tẽeb pʋgẽ wã, tẽeb ninga sẽn ya tõnd fãa rẽndã nengẽ, bɩ f paam bark la laafɩ sẽn yit tõnd ba a Wẽnnaam la d fãagd a Zezi Kirist nengẽ.</verse>
				<verse number="5">Mam basa foom Kɛrɛt tẽng tɩ f maneg bũmb ning sẽn ket n tog n manegã, la f maan wa mam sẽn dag n wilg foom tɩ f yãk wẽnd-dot kãsem-dãmb tẽng fãa pʋgẽ wã.</verse>
				<verse number="6">Bãmb tog n yɩɩ neb sẽn ka tar yelle, la sẽn tar pag a yen bala, la sẽn tar kamb sẽn ya tẽedba n ka maand tʋʋm dẽgdo, n ya kom-sakdse.</verse>
				<verse number="7">Sɩd me, togame tɩ karen-saamb sẽn ya Wẽnnaam tʋʋma yel-gɛtã yɩ ned sẽn ka tar yell ye, karen-saamb ka tog n yɩ tɩta-neda la sũur sẽn yikd tao-tao ye, a ka tog n yɩ rã-yũuda, a ka tog n yɩ zab-zabda la ned sẽn baood paoong ne zãmb ye.</verse>
				<verse number="8">Yẽ tog n yɩɩ ned sẽn maand sãamba sãando la a yɩ maan-neer zoa, la a yɩ ned sẽn tagsd sõama, la a ya nin-tɩrga la pʋ-peelem soaba la tõog-m-meng soaba.</verse>
				<verse number="9">Yẽ tog n gãda sɩd koɛɛgã kãenkãe wa b sẽn dag zãms-a to-to wã tɩ yẽ tõe n sagl neb a taaba wa sẽn zems tõ-sõamyã la a tõog kɩɩsdbã.</verse>
				<verse number="10">Sɩd me, neb wʋsg n be n ya kɩɩsdba la gom-vɩɩd-rãmba la bɛlgdba, sẽn yɩɩda yaa zũnsã sʋk la b be.</verse>
				<verse number="11">F tog n kɩtame tɩ b sĩndi. Bãmb lubda zags zãnga n zãmsd neba bũmb sẽn ka zems ye, n baood paoong ne zãmbo.</verse>
				<verse number="12">Kɛrɛt-dãmbã ned a yen sẽn ya bãmb meng no-rɛɛs dag n yeelame yaa: "Wakat fãa Kɛrɛt neba yaa zĩrĩ-be-rãmba, pʋto-rãmba, yão-be-neb sẽn ya kʋɩɩmba."</verse>
				<verse number="13">Kaset kãnga yaa sɩda, rẽ wã yĩnga, bɩ f leng-b ne</verse>
				<verse number="14">pãnga tɩ b paam tẽeb sẽn ya sõama, tɩ b ra wa tũ zuif-rãmba soalmã la ninsaalbã tõoda sẽn basd sɩdã ye.</verse>
				<verse number="15">Bũmba fãa yaa yɩlemd ne neb nins sẽn ya yɩlma. La neb nins sẽn maand yel-wẽna la sẽn ka tẽedbã, baa fʋɩ ka yɩlemd ne bãmb ye. Bãmb yama ne b sũ-bãngra rẽgmame.</verse>
				<verse number="16">B yetame tɩ b mii Wẽnnaam la b kɩɩsda Wẽnnaam ne b mensã tʋʋmã, bãmb yaa wẽns tɩ looge, la kɩɩsdba la neb sẽn ka tol n tõe n maan tʋʋm sõng ye.</verse>
			</chapter>
			<chapter number="2">
				<verse number="1">La foom, zãms neba bũmb nins sẽn zems ne tẽebã yẽbg sõngã.</verse>
				<verse number="2">Zãms nin-kẽembã tɩ b yɩ yõk-m-mens-rãmba, la b yɩ neb sẽn tar waoogre, la b yɩ mi-m-mens-rãmba, la b yɩ sõama tẽeba pʋga la nonglem pʋga, la b yɩ sũ-maasem-dãmba.</verse>
				<verse number="3">Wilg pʋg-yãansã me tɩ b tog n paama yel-manesem sẽn ya sõama, tɩ b ka tog n yɩ nin-sãbsdba, wall rã-yũudb ye. Bãmb tog n kõo</verse>
				<verse number="4">sagl sõamyã, sẽn na yɩl n zãms pʋg-bi wã tɩ b</verse>
				<verse number="5">nong b sɩdba ne b kãmba, la b yɩ mi-m-nems rãmba, la neb sẽn ka maand rẽgd ye, la b ges b zags yell neere, la b yɩ pʋg-sõamyã, sẽn sakd b sɩdba tɩ Wẽnnaam koɛɛgã ra paam tʋʋsg ye.</verse>
				<verse number="6">Sagl kom-bɩɩsã tɩ b yɩ mi-m-nems-rãmb bũmba fãa pʋgẽ.</verse>
				<verse number="7">La fo mengã yɩ mamsg ne tʋʋm-sõama maanego, la f zãms nebã ne koɛɛg sẽn ya sɩda la sẽn zems reegre.</verse>
				<verse number="8">La f gom gom-tɩrs b sẽn kõn tõog n dõd-f ye, tɩ yãnd na yõk nin-kɩɩsdbã, la tɩ b kõn paam bõn-wẽng tõnd zug n gom ye.</verse>
				<verse number="9">Sagl yemsã tɩ b sak b zu-soben-dãmba bũmb fãa pʋgẽ, n maan sẽn noom-ba, la b ra yɩ kɩɩsdb ye,</verse>
				<verse number="10">la b ra zuk bũmb ye, la b maan pʋ-peelem sõama wakat fãa, t'a tõe n kɩt tɩ Wẽnnaam sẽn ya tõnd fãagdã koɛɛgã paam waoogr bũmb fãa pʋgẽ.</verse>
				<verse number="11">Wẽnnaam puka b barkã, bark ning sẽn wat ne fãagr ninsaalbã fãa yĩngã.</verse>
				<verse number="12">A zãmsda tõnd tɩ d bas wẽn-kɩɩsgo la duniyã ratem wẽnsã la d vɩɩmd zamaan kãnga pʋgẽ ne gũus-m-menga la tɩrlem la d sak Wẽnnaam,</verse>
				<verse number="13">n gũud tõnd Wẽnnaam sẽn ya kãseng la fãagdã, a Zezi Kirist pukrã sẽn wat ne sũ-noogã ziirã.</verse>
				<verse number="14">A Zezi Kirist kõo b meng tõnd yĩnga, tɩ fãag tõnd ne yel-wẽn fãa n kɩt tɩ tõnd lebg bãmb neb b sẽn yɩlge, la sẽn wɩngd ne tʋʋm-sõama maanego.</verse>
				<verse number="15">Fo sẽn tog n maan la a woto, sagl neba la f leng-b ne noore. Da sak tɩ ned paoog-f ye.</verse>
			</chapter>
			<chapter number="3">
				<verse number="1">Tẽeg-b tɩ b sak soolem taoor dãmba ne pãn-soaadbã, tɩ b yɩ sakdba, la b sak n maan tʋʋm sõama fãa.</verse>
				<verse number="2">Tɩ b ra gom ned wẽng ye, tɩ b ra yɩ zab zabdb ye, la b yɩ neb sẽn baood laafɩ, sẽn nong neba, n maand sũ-bʋgsem ne neba fãa.</verse>
				<verse number="3">Bala, pĩnda tõnd me rag n yaa yalemba, la nin-kɩɩsdba, la neb sẽn bʋdge, la ratem wẽns buud toay-toay la sũ-no-yood n dag n so tõndo. Tõnd dag n vɩɩ pʋ-toog la sũ-kĩir pʋga, tõnd dag n kisa neb a taaba tɩ bãmb me kis tõndo.</verse>
				<verse number="4">La tõnd fãagd a Wẽnnaam sõmblema la b nonglem neba fãa yĩngã sẽn puki,</verse>
				<verse number="5">bãmb fãaga tõndo, la ka tõnd sẽn tʋm tʋʋm-tɩrs yĩng ye, la yaa bãmb mengã nimbãan-zoeer yĩng la b fãag tõndo, bãmb soo tõnd ne soob sẽn palemda, tɩ Sɩɩg-sõng tũnug rẽnda n kõ tõnd rogem paalga la vɩ-paalga.</verse>
				<verse number="6">Yaa Sɩɩg-sõng ninga Wẽnnaam sẽn tũnug tõnd fãagd a Zezi Kirist n sik-a tõnd zug wʋsgã,</verse>
				<verse number="7">tɩ ne bãmb barkã b sã n kɩt tɩ tõnd lebg tɩrse, bɩ tõnd lebg pʋɩt-n-taas ne vɩɩm sẽn kõn sa wã tõnd sẽn gũudã.</verse>
				<verse number="8">Gom-kãnga yaa sɩda, la mam datame tɩ fo togs-a nebã tɩ neb nins sẽn tẽ Wẽnnaamã na wɩng ne tʋʋm sõama maanego. Yõwã n be neere la a tar yõod ne ninsaalba.</verse>
				<verse number="9">Lak ne yalem goama, la rot rɩkre, la ka-wʋmd-taaba, la no-koɛɛma tõog poorẽ. Bala, b ka tar yõodo la b yaa gom vɩɩdo.</verse>
				<verse number="10">Ned ning sẽn wat ne welgr sã n paam keoogr vugri, la naoor a yiibu, n ka sak bɩ f lak f meng ne-a.</verse>
				<verse number="11">Tɩ fo miime tɩ ned a woto basa so-sõngã n dɩk so-wẽngã, n maand yel-wẽna, la a mongda a meng bʋʋm.</verse>
				<verse number="12">Mam sã n wa n tʋm a Artemas bɩ a Tisik fo nengẽ, bɩ f nang pãng n wa paam maan Nikopoli tẽnga, bala mam yãka yam n na n zĩnd be waooda wẽnde.</verse>
				<verse number="13">Ges tõ-mit a Zenaas ne a Apolos so-toakã yelle, tɩ bũmb da wa n paoog-b ye.</verse>
				<verse number="14">Tõnd neba me tog n zãmsame tɩ maan tʋʋm-sõama n tõog n sõng ne yɛl sẽn dat manegr tao-tao, tɩ bãmb da yɩ neb sẽn ka wat ne baa fɩ ye.</verse>
				<verse number="15">Neb nins fãa sẽn be ne maama pʋʋsda foo. Pʋʋs neb nins sẽn be tẽeba pʋgẽ n nong tõndã. Bɩ Wẽnnaam barkã zĩnd ne yãmb fãa.</verse>
			</chapter>
		</book>
		<book number="57">
			<chapter number="1">
				<verse number="1">Maam a Poll sẽn ya bi-bɛɛg Kirist Zezi yĩnga ne d ba-biig a Tɩmote n tʋmd seb-kãngã tõnd zo-nongr la</verse>
				<verse number="2">d tʋmd-n-taag a Fɩlmo nengẽ, ne d ba-bi-poak a Apiya la tõnd soda-taag a Arsɩp ne a Zezi tẽedba sẽn tigimd fo zakẽ wã.</verse>
				<verse number="3">Bɩ tõnd ba a Wẽnnaam la Zu-soab a Zezi Kirist sik b bark la b laafɩ yãmb zutu.</verse>
				<verse number="4">Mam pʋʋsda m Wẽnnaama bark daar fãa n tẽegd</verse>
				<verse number="5">fo yell m pʋʋsgã pʋga. Tɩ bõe, mam wʋmda b sẽn gomd fo sẽn tar nonglem ning Wẽnnaam neba fãa yĩngã la fo sẽn tẽed Zu-soab a Zezi wã.</verse>
				<verse number="6">Mam kota Wẽnnaam tɩ fo sẽn lagem tõnd n tar tẽeb ningã na kɩt tɩ neba bãng bõn-sõama nins fãa sẽn maand tõnd sʋk Kirist Zezi yĩnga.</verse>
				<verse number="7">Ba-biiga, mam paama sũ-no-kãsenga ne belsgo, fo nonglmã yĩnga, tɩ bõe, fo yĩnga, Wẽnnaam nebã sũy paama belsgo.</verse>
				<verse number="8">Yaa woto yĩnga, baa mam sẽn tar lohorem wʋsg Kirist pʋgẽ tɩ gʋls n wilg foom f sẽn tog n maana,</verse>
				<verse number="9">mam nong n yõka foo sɛɛg ne nonglem n yɩɩda. Yaa maam a Poll, nin-kẽem a Polle, la sẽn paas moasã, mam bee bi-bees roog Kirist Zezi yĩnga.</verse>
				<verse number="10">Mam kota foom m biig a Onezɩm yĩnga mam sẽn dog m balgr pʋgẽ wã.</verse>
				<verse number="11">Pĩnda, yẽ ra ka tar yõod ne foom ye, la moasã yẽnda na n talla yõod ne foo wala a sẽn tar yõod ne maama.</verse>
				<verse number="12">Mam lebs n tʋmd-a-la fo nengẽ, yẽ wẽnda wa mam meng bala.</verse>
				<verse number="13">Mam da nongẽ lame n kɩt t'a pa ne maam, n deeg fo zĩigẽ n sõng maam, mam sẽn be bi-bees roog moasã koe-noogã yĩnga.</verse>
				<verse number="14">La mam da ka rat n maan baa fʋɩ tɩ ka tũ ne fo noor ye. Tɩ fo yel-sõmda ra yɩ ne modgr ye, la a na n yɩɩ ne yamleoogo.</verse>
				<verse number="15">Tõe t'a Onezɩm sẽn loog n bas foom wakat bilf yĩnga yaa sẽn na n yɩl tɩ f leb n deeg-a wakat fãa yĩnga.</verse>
				<verse number="16">La ka tɩ reeg-a wala yamb ye, la yaa reegr sẽn ya neer n yɩɩd yamba, reeg yẽnda wa ba-bi-nongre. Yẽ yaa mam ba-bi-nongre, la a leb n yaa fo ba-bi-nongr n yɩɩda. Sã n ya yĩnga pʋga wala sã n ya Zu-soaba tũudum pʋga.</verse>
				<verse number="17">Dẽ wã, fo sã n get maam wa f zoa, bɩ f reeg a Onezɩm wa fo sẽn deegd mam mengã.</verse>
				<verse number="18">La yẽ sã n da beega foo wala a sã n tara fo samde, bɩ f geelg yõwã wa mam dẽnda.</verse>
				<verse number="19">Mam a Poll n gʋlsd gom-kãnga ne mam menga nug tɩ m na n yao-f lame. La mam ka na n yeel foo tɩ fo tara samde, la fo menga yaa maam n so ye.</verse>
				<verse number="20">N-ye, m ba-biiga bɩ f maan yel-sõm-kãnga Zu-soaba yĩng n kõ maam, bels mam sũur Kirist tũudmã pʋgẽ.</verse>
				<verse number="21">Yaa mam sẽn mi tɩ fo na n sakame wã yĩng la mam sẽn gʋlsd fooma, n miẽ tɩ f na n sak n maaname tɩ yɩɩd mam sẽn kot-fã.</verse>
				<verse number="22">La f kell n segl gãag zĩig mam yĩnga, bala yãmb pʋʋsgã yĩnga mam tara tẽeb tɩ b na n basa maam n kõ yãmba.</verse>
				<verse number="23">A Epafras sẽn be bi-bees roog pʋg ne maam Kirist Zezi yĩnga pʋʋsda foo,</verse>
				<verse number="24">la a Mark ne a Aristark la a Demas la a Luk sẽn ya mam tʋmd-n-taasã me pʋʋsda foom.</verse>
				<verse number="25">Bɩ tõnd Zu-soab a Zezi Kirist barkã soog yãmb sũyã.</verse>
			</chapter>
		</book>
		<book number="58">
			<chapter number="1">
				<verse number="1">Wẽnnaam sẽn da tall bãmb no-rɛɛsdbã n pĩnd n gom naoor wʋsg ne tõnd yaab-rãmbã ne manesem buud wʋsgã,</verse>
				<verse number="2">wakat kãngã sẽn ya yaoolem dayã, bãmb tũnuga b Bi-riblã n gom ne tõndo. Wẽnnaam kɩtame tɩ b soog bũmb fãa, la yaa b Bi-riblã la Wẽnnaam tall n naan dũni fãa.</verse>
				<verse number="3">Bi-ribl kãng sẽn ya a ba wã ziir yãgbo, la a ba wã yalẽ pukrã n zãad bũmba fãa ne a gomd sẽn tar pãngã. Bãmb sẽn yɩlg nebã n yiis b yel-wẽnã n sa, b zĩnda naab a Wẽnd dɩtgo, hal saasẽ.</verse>
				<verse number="4">Bãmb yɩɩda malegsã hal zĩig sẽn zãra, la rẽ kɩtame tɩ b paam yʋʋr sẽn ya toor fasɩ ne malegsã rẽnda.</verse>
				<verse number="5">Sɩd me, malɛk bʋg la Wẽnnaam yeel baa vugr tɩ: Fo yaa mam bi-ribla, yaa maam n dog foom dũnna? Wall b yeel me tɩ: Mam na n yɩɩ yẽnda ba, la yẽ na n yɩɩ mam biiga?</verse>
				<verse number="6">La bãmb sẽn na n wa ne b Bi-ribl kãsengã tẽng zugã, b yeelame yaa: Bɩ Wẽnnaam malegsã fãa waoog-a.</verse>
				<verse number="7">La b goma malegsã yell n yeel yaa: B kɩtame tɩ b malegsã yɩ sobdo, tɩ b tʋmtʋmdbã yɩ bug-vɩlemse.</verse>
				<verse number="8">La bãmb yeela b Bi-riblã yaa: Wẽnnaam, fo naam geer paada wakat sẽn kõn sa, la fo naam dasaarã yaa tɩrlem dasaare.</verse>
				<verse number="9">Fo nonga tɩrlem, la f kisga wẽnga. Wẽnnaam, yaa rẽnda n kɩt tɩ f Wẽnnaamã kõ foo sũ-noogo, la b bas f tũud-n-taasã.</verse>
				<verse number="10">Wẽnnaam leb n yeelame yaa: Zu-soaba, yãmba, yãmb yẽbga tẽngã hal sɩngr wẽndẽ, la yaa yãmb nusã n maan saasã.</verse>
				<verse number="11">B fãa na n sãamame, la yãmba, yãmb paada y zĩigẽ. B fãa na n kʋdga wa futu.</verse>
				<verse number="12">Yãmb na n põb-b-la wa kobre, la b na n tegs-b-la wa futu. La yãmba, yãmb na n ket n yaa y sẽn ya bũmb ningã, la yãmb yʋʋm ka na n tall tɛk ye.</verse>
				<verse number="13">La malɛg-bʋg la Wẽnnaam yeel baa vugr tɩ: Zĩnd mam dɩtgo, hal tɩ m wa kɩt tɩ f bɛɛbã lebg f nao roagendega?</verse>
				<verse number="14">Dẽ yĩnga, malegsã fãa ka sɩɩs sẽn tʋmd Wẽnnaam yĩnga, tɩ Wẽnnaam mi n tʋm-b tɩ b tɩ maan tʋʋmd n sõng neb nins sẽn n tog n deeg fãagrã tɩ yɩ b pʋɩɩrã laa?</verse>
			</chapter>
			<chapter number="2">
				<verse number="1">Rẽnda n kɩt tɩ tõnd tog n tags bũmb ning d sẽn wʋmã yell neer n yɩɩda, tɩ d da wa bʋdg ye.</verse>
				<verse number="2">Bala, sã n yaa tɩ gomd ning malegsã sẽn yeelã maana a tʋʋmde, la beegr fãa ne kɩɩsg fãa sã n paama sɩbgr wa sẽn zemse,</verse>
				<verse number="3">tõnd na n yɩ a wãn n põse, tõnd sã n maan yaal-yaal n ka ges fãagr sẽn ya kãseng a woto wã yelle? Zu-soabã meng n deng n gom fãag-kãng yell a sɩngrã wakate, tɩ neb nins sẽn wʋm fãagrã yellã wilg tõnd t'a yaa sɩda.</verse>
				<verse number="4">Bala Wẽnnaam mengã maana bãna la bõn-yɛɛsdse, la bõn-bãn toay-toaya, la ne koees Sɩɩg-sõng sẽn kõt wa Wẽnnaam sẽn datã, n wilg tɩ sẽn gomd-bã kaset yaa sɩda.</verse>
				<verse number="5">Bala ka malegsã la Wẽnnaam kõ dũni ning sẽn wat tɩ tõnd gomd a yellã tɩ b soog ye.</verse>
				<verse number="6">La zĩig a yembre, ned n kɩs kaset n yeele: Ninsaal yaa bõe tɩ yãmb tẽr a yelle? La ninsaal biig yaa bõe tɩ yãmb get a yelle?</verse>
				<verse number="7">Wakat bilf yĩnga yãmb kɩtame t'a ka ta malegsã ye, la y kõ-a-la ziir la waoogre, n kɩt t'a soog bũmb nins yãmb nusã sẽn naanã.</verse>
				<verse number="8">Yãmb kɩtame tɩ bũmba fãa sakd-a. Wẽnnaam sẽn kɩt tɩ bũmba fãa sakd-a wã, Wẽnnaam ka bas bũmb baa a yembr t'a ka sakd ninsaal ye. Baoosgo, moas-moasã wã tõnd ka ne tɩ bũmba fãa sakda bãmb ye.</verse>
				<verse number="9">A Zezi, soab ning Wẽnnaam sẽn kɩt tɩ wakat bilf pʋgẽ b ka ta malegsã, tõnd geta bãmb ne yamleoogo, bãmb sẽn paam ziir la waoogre, kũum ning b sẽn nams n ki wã yĩnga. Woto, Wẽnnaam nimbãan-zoeerã yĩnga, a Zezi lemba kũum tõnd fãa sõngr yĩnga.</verse>
				<verse number="10">Sɩd me, a taa Soab ning sẽn naan-a bũmb fãa n kɩt tɩ b beẽ b meng yĩnga, Soab ning sẽn tall-a kom-dibli wʋsg n wa n kẽes ziir pʋgẽ wã yam tɩ kɩt t'a Zezi, sẽn wa-a ne nebã fãagrã tũnug namsg n paam zemsg zãnga.</verse>
				<verse number="11">Bala, soab ning sẽn maneg nebã tɩ b yɩ sõama wã, la b rãmb nins b sẽn maneg tɩ b lebg sõama wã yaa ba a yembre. Rẽnda n kɩt tɩ yãnd ka tar a Zezi tɩ bool bãmb tɩ b ba-biis</verse>
				<verse number="12">wakat ning b sẽn yeel tɩ: Mam na n togsa m ba-biisã yãmb yʋʋrã, mam na n pẽga yãmb nebã sẽn tigmã sʋka.</verse>
				<verse number="13">B leb n yeelame yaa: Mam na n maana yard ne Wẽnnaam, n le paase: Ad maam ne kamb nins Wẽnnaam sẽn kõ maamã.</verse>
				<verse number="14">Woto yĩnga, kambã sẽn ya zɩɩm a ye la neong a ye ne b ba wã yĩnga, woto me, a Zezi me yaa a woto, sẽn na yɩlg tɩ ne bãmb kũumã, bɩ b sãam soab ning sẽn da tar-a pãng tɩ kʋ wã, sẽn dat n togs tɩ rõatã,</verse>
				<verse number="15">la b yols b rãmb sẽn dag n be yembd pʋgẽ b vɩɩmã tɛka, b sẽn zoet kũumã yĩngã.</verse>
				<verse number="16">Bala, vẽeneg fasɩ wã, ka malegsã la bãmb sõngd ye, la yaa a Abraham yagensã la bãmb sõngda.</verse>
				<verse number="17">Rẽnda n kɩt tɩ bãmb da tog n wẽneg b ba-biisã bũmb fãa pʋgẽ, n tõog n lebg maan-kʋʋd kãsem sẽn pid ne nimbãan-zoeere la sẽn maand sɩd ne Wẽnnaam tʋʋmdã, n tõog n yiis nebã yel-wẽnã.</verse>
				<verse number="18">Bala, bãmb mengã sẽn nams wakat ning b sẽn paam makrã, bãmb tõee n sõnga neb nins sẽn paamd makrã.</verse>
			</chapter>
			<chapter number="3">
				<verse number="1">Yaa woto yĩnga, m ba-biis sẽn welg toor Wẽnnaam yĩnga, la sẽn naag n paam Wẽnnaam boolgã, bɩ y ges a Zezi sẽn ya maan-kʋʋd kãsem Wẽnnaam sẽn tʋme, tõnd tẽebã tʋʋm pʋgẽ wã.</verse>
				<verse number="2">Bãmb maana sɩd ne a soab ning sẽn yãk bãmbã, wa a Moyiis sẽn maan sɩd ne Wẽnnaam wẽnd-doogã pʋgẽ wã.</verse>
				<verse number="3">Sɩd me, b gesame t'a Zezi toga ne ziir sẽn ya kãseng n yɩɩd a Moyiis dẽndã, wa ro-metã sẽn tog ne ziir n yɩɩd roogã mengã.</verse>
				<verse number="4">Bala, roog fãa yaa ned n me, la soab ning sẽn me-a bũmb fãa wã yaa Wẽnnaam.</verse>
				<verse number="5">Sã n yaa ne a Moyiisi, a maana sɩd ne bũmb fãa wẽnd-doogẽ wã, n yɩ tʋmtʋmda, n na n kɩs bũmb ning b sẽn pĩnd n togs a yellã kaseto.</verse>
				<verse number="6">La a Zezi maanda sɩd ne wẽnd-doogã, bãmb sẽn ya Wẽnnaam Bi-riblã. Tõnd n ya bãmb roogã, sã n yaa tɩ tõnd kell n talla raoodo la saag-sõng ning tõnd sẽn yet tɩ d tarame wã kãenkãe hal tɩ ta wakat saabo.</verse>
				<verse number="7">Rẽnda n kɩt t'a wa Sɩɩg-sõng sẽn yetã: Rũnna, yãmb sã n n wʋm bãmb koɛɛga,</verse>
				<verse number="8">bɩ y ra keng y sũyã wa yãmb ba-rãmbã sẽn maan kɩɩsgã wakate, makrã wakat weoogẽ wã,</verse>
				<verse number="9">zĩig ning bãmb sẽn mak maam n na n gese, zĩig ning b sẽn yã tʋʋm nins mam sẽn maanã yʋʋm pis-naasã ye.</verse>
				<verse number="10">Rẽndã n kɩt tɩ mam sũur sãam ne zamaan kãng nebã, n yeel yaa: "Bãmb sũyã bʋdgda wakat fãa, la b ka bãng mam sẽn datã ye."</verse>
				<verse number="11">La m sũ-puugrã pʋgẽ, mam wẽename n yeele: "Hakɩɩka, b ka na n paam vʋʋsg ning mam sẽn na n kõ-bã ye."</verse>
				<verse number="12">Dẽ yĩngã, m ba-biisi, gũus y mens tɩ ned baa a yembr yãmb sʋkã da tall sũur sẽn ya wẽnga la sẽn ka tẽeda, hal t'a wa wẽnemd n bas Wẽnnaam sẽn vɩ wã ye.</verse>
				<verse number="13">Ayo! Wakat ning tɛk ned sẽn tõe n yeel tɩ "rũnna", bɩ y sagl taaba, tɩ yel-wẽnã belgr da wa kɩt tɩ ned sũur riglim ye.</verse>
				<verse number="14">Bala, b kɩtame tɩ tõnd lebg Kiristã tũud-n-taase, la yaa tõnd sẽn na n kell n tall d pipi pɛl-kɛgengã kãenkãe,</verse>
				<verse number="15">wakat ning b sẽn yeel tɩ: Rũnna, yãmb sã n wʋm bãmb koɛɛga, bɩ y ra keng y sũyã wa yãmb ba-rãmba sẽn maan kɩɩsgã wakatã ye.</verse>
				<verse number="16">Yãmb sẽn gesã, yaa ãnna rãmb n wʋm Wẽnnaam koɛɛgã la b kell n bao Wẽnnaam noore, sã n ka neb nins a Moyiis sẽn tall n yiis Eziptã?</verse>
				<verse number="17">La ãnna rãmb la Wẽnnaam sũur sãam-ne yʋʋm pis-naasã, sã n ka b rãmb nins sẽn maan yel-wẽna, b rãmb kũum sẽn pa weoogẽ wã?</verse>
				<verse number="18">La yaa ãnna rãmb la Wẽnnaam kãab n yeel tɩ b kõn paam vʋʋsg ning bãmb sẽn na n kõ wã, sã n ka b rãmb nins sẽn kɩɩsã?</verse>
				<verse number="19">Woto, tõnd yãame tɩ b ka tõog n kẽ be, b ka-tẽebã yĩnga.</verse>
			</chapter>
			<chapter number="4">
				<verse number="1">Woto yĩnga, kãabg tɩ paam vʋʋsg ning bãmb sẽn na n kõ wã sẽn ket n be wã, bɩ d maan yɛɛsg tɩ neb kẽer na n wa bas tɩ sãam n sa tɩ b yaool n watẽ.</verse>
				<verse number="2">Bala, koe-noogã b sẽn moonã, ya tõnd la bãmb me. La gomd ning b sẽn wʋmã ka zĩnd yõod ne-b ye, bala neb nins sẽn wʋm koɛɛgã ka reeg-a ne tẽeb ye.</verse>
				<verse number="3">La tõnd dãmb sẽn tẽ wã, tõnd paamda vʋʋsg ning Wẽnnaam sẽn yeel tɩ: Mam sũ-puugrã pʋgẽ, mam wẽename n yeel tɩ hakɩɩka, b kõn paam vʋʋsg ning mam sẽn na n kõ wã ye. Wẽnnaam tʋʋmã yaool n da maanda hal dũni naaneg wakate.</verse>
				<verse number="4">Bala, zĩig a yembre, Wẽnnaam goma yopoe daarã yell n yeele: La Wẽnnaam basa b tʋʋmã fãa yopoe daarã n vʋʋse.</verse>
				<verse number="5">La zĩ-kãngã yɛsa, b leb n yeelame: Hakɩɩka, b ka na n paam vʋʋsg ning mam sẽn na n kõ wã ye.</verse>
				<verse number="6">Woto, sẽn yaa tɩ ya neb kẽer n tar noor tɩ paam-a, tɩ neb nins sẽn yɩ-b pipi n deeg koe-noogã ka tõog n kẽ b ka-tẽebã yĩngã,</verse>
				<verse number="7">Wẽnnaam leb n yãka daar a to yɛsa, sẽn ya dũnna, n tũnug a Daviid noor kaoosg pʋgẽ n yeel wa sẽn togs poorẽ wã yaa: Rũnna, yãmb sã n wʋm bãmb koɛɛgã, bɩ y da keng y sũyã ye.</verse>
				<verse number="8">Sɩd me, a Zozoe sã n da tõogame n kõ nebã vʋʋsgã, Wẽnnaam dag n ka na n gom vʋʋsg daar a to yell ye.</verse>
				<verse number="9">Woto yĩnga, vʋʋsg daar a to n be Wẽnnaam nebã yĩnga.</verse>
				<verse number="10">Bala, ned ning sẽn deegd vʋʋsg ning Wẽnnaam sẽn kõta me basda a tʋʋmã n vʋʋsd wa Wẽnnaam sẽn bas b rẽnd n vʋʋsã.</verse>
				<verse number="11">Bɩ d kẽ vʋʋs-kãng pʋgẽ tao-tao, tɩ ned baa a yen da wa tũ kɩɩsgã mamsg n lʋɩ ye.</verse>
				<verse number="12">Bala, Wẽnnaam goamã vɩɩme, la a tara tõogre, n saas sõama wa zabr sʋʋg sẽn tar noey a yiibu. A kẽedame, hal n tõe n welg vɩɩm ne Sɩɩg n bake, n welg kõb-sũgds ne sɩɩlem toay-toayã n bake. A yaa ninsaal sũur manesem la tagsg bʋ-kaooda.</verse>
				<verse number="13">Bõn-naandl baa a yen ka be Wẽnnaam sẽn ka ne ye. Bũmb fãa yaa vẽenes la bɛɛl ne soab ning tõnd sẽn na n yals a taoor n togs d yɛlã.</verse>
				<verse number="14">Tõnd sẽn tar maan-kʋʋr kãsem sẽn pɩʋʋg saasẽ, Wẽnnaam Bi-riblã yĩnga, bɩ d tall tẽeb ning tõnd sẽn tarã kãenkãe.</verse>
				<verse number="15">Bala, tõnd ka tar maan-kʋʋd kãsem sẽn ka tõe n wʋm tõnd pãn-komsmã võor ye. Bãmb paama makr ne bũmb fãa wa tõndo, la b ka maan yel-wẽnd ye.</verse>
				<verse number="16">Woto yĩnga, bɩ d kolg bark soab a Wẽnnaam geerã ne pɛl-kɛgenga, tɩ d tõe n paam tɩ b zoe d nimbãanega, la d zĩnd bark bãmb nifẽ, tɩ d tõe n paam sõngr wakat ning d sẽn tog n paame.</verse>
			</chapter>
			<chapter number="5">
				<verse number="1">Sɩd me, maan-kʋʋd kãsem fãa b sẽn yãk ninsaalb sʋkã, yaa t'a na tʋm Wẽnnaam tʋʋm ninsaalb sʋka, n maan yel-wẽna sugr maoong n yõk Wẽnnaam sɛɛga.</verse>
				<verse number="2">Yẽ tõee n wʋma zɩtbã ne neb nins sẽn bʋdgã võore, bala yẽ mengã bee pãn-komsem pʋgẽ.</verse>
				<verse number="3">Yaa pãn-komsem kãng yĩng la yẽ tog n maan yel-wẽnã sugr maand n yõk Wẽnnaam sɛɛg a mengã yĩnga, la nebã me yĩnga.</verse>
				<verse number="4">Ned baa a yen ka tõe n bao waoogr n yik n kẽes a meng maan-kʋʋr kãoseng tʋʋmd pʋgẽ ye. Yaa Wẽnnaam n boond a soaba, wa b sẽn bool a Aarõ mengã.</verse>
				<verse number="5">Woto me, ka Kirist n bao ziir kãng n lebg maan-kʋʋd kãsem ye. Yaa soab ning sẽn yeel-a tɩ: Fo yaa mam bi-ribla, rũnda, yaa maam n dog foom,</verse>
				<verse number="6">n leb n yeel zĩig a to tɩ: Fo yaa maan-kʋʋd wakat sẽn kõn sa yĩnga, wa sẽn zems a Melkisedɛk sẽn ya to-to wã.</verse>
				<verse number="7">Wakat ning a Zezi sẽn dag n dɩk yĩngã, yaa bãmb n pʋʋs n kos Wẽnnaam ne kelemse la ne nintãm. Bãmb pʋʋs n kosa a soab sẽn tõe n põsg bãmb ne kũumã. B paama leokre, b sõmblemã yĩnga,</verse>
				<verse number="8">la baa ne bãmb sẽn ya Wẽnnaam Bi-riblã, namsg ning bãmb sẽn namsã zãmsa bãmb sakre.</verse>
				<verse number="9">La b sẽn wa n kɩt tɩ bãmb zems zãnga, bãmb waa ne fãagr sẽn kõn sa, neb nins fãa sẽn sakd bãmbã yĩnga.</verse>
				<verse number="10">Wẽnnaam yeelame tɩ b Bi-riblã yaa maan-kʋʋd kãsem sẽn wẽnd a Melkisedɛke.</verse>
				<verse number="11">Tõnd tara bũmb wʋsg sẽn na gom yel-kãng wɛɛngẽ, la bũmb kẽer bilsg yaa toogo, bala yãmb wʋmbã yaa maasga.</verse>
				<verse number="12">Sẽn kaoos n ta moasã, tɩ yãmb da tog n yɩ karen-saam-dãmbã, yãmb leb n datame tɩ b zãms yãmb Wẽnnaam yel-soalmã pipi koees sẽn ya naana wã. Yãmb leb n tõdgda rɩ-taok n dat bĩisim.</verse>
				<verse number="13">La ned ning fãa sẽn ket n yẽsemd bĩisim nan ka mi tɩrlem ne ka-tɩrlem goam n bak ye, bala a yaa biiga.</verse>
				<verse number="14">Rɩ-taok yaa neb sẽn bɩ yĩnga, neb nins sẽn mao n mi sõama ne wẽng n bakã yĩnga.</verse>
			</chapter>
			<chapter number="6">
				<verse number="1">Yaa woto yĩng la tõnd yõsgd Kirist goamã zãms-naana wã, n baood tɩ yɩ sõama zãnga, n ka leb n be yẽbg-paalg sẽn ya: Tek yam n bas tʋʋm nins sẽn ya kũumã,</verse>
				<verse number="2">tɩ tẽ Wẽnnaam, zãmsg lisg wɛɛngẽ, nus tikri, la kũum vʋʋgre la sɩbgr sẽn ka sɛta yell ye.</verse>
				<verse number="3">Bũmb ning tõnd sẽn na n maan la woto, wẽnd sã n sake.</verse>
				<verse number="4">Sã n yaa ne neb nins sẽn zoe n paam vẽnegre, n lemb kũun ning sẽn yit yĩngrã, n paam pʋɩɩr ne Sɩɩg-sõngo,</verse>
				<verse number="5">n lemb Wẽnnaam gom-noogã la pãng ning sẽn na n zĩnd nindaar beoogã,</verse>
				<verse number="6">n yaool n lʋɩ wã, ned ka tõe tɩ b leb n kos sugr yɛs ye. Bãmb lebd n kaada Wẽnnaam Bi-riblã, n paoogd bãmb nebã taoore.</verse>
				<verse number="7">Sɩd me, pʋʋg sã n paam sa-koom wakat fãa n womd biis neb nins sẽn koaad-a wã yĩnga, pʋʋgã me paamda pʋɩɩr ne Wẽnnaam barkã.</verse>
				<verse number="8">La sã n yaa gõos ne mo-gõos n yit be bala, b yetame t'a ka sõama ye, n dat n kãab-a wẽnga, la a wat n baasa ne bugum yõogre.</verse>
				<verse number="9">Baa ne tõnd sẽn gomd a woto wã, m ba-bi-nongdse, tõnd mii d sũurẽ tɩ yãmb sẽn ya woto wã yaa sõama n yɩɩd a woto, la rẽ tõee n waa ne fãagre.</verse>
				<verse number="10">Bala, Wẽnnaam ka ka-tɩrlem soaba, n na n yĩm yãmb tʋʋm sõamyã, wall nonglem ning yãmb sẽn wilg Wẽnnaam yʋʋrã yĩnga, ne tʋʋm nins yãmb sẽn maan nin-sõamy wã yĩng n ket n maandẽ wã ye.</verse>
				<verse number="11">La tõnd datame tɩ yãmb ned kam fãa kell n wɩng hal tɩ ta wakat saabo, tɩ y tõe n paam saag-sõng meng-menga,</verse>
				<verse number="12">tɩ y da wa yɩ kʋɩɩmb ye, la bɩ y maan togs-n-taar ne neb nins sẽn maand tẽeb la sũ-mare, n deegd pʋɩɩr ning Wẽnnaam sẽn kãabã.</verse>
				<verse number="13">Sɩd me, Wẽnnaam sẽn wa n na n maan kãabg ne a Abrahamã, bãmb wẽena ne b menga, ned a to sẽn ka be n yɩɩd bãmbã yĩnga, la b wẽena ne b meng</verse>
				<verse number="14">n yeele: Hakɩɩka, mam na n kɩtame tɩ bark sek-fo, la m na n kɩtame tɩ f yagensã fɩɩg n lebg wʋsgo.</verse>
				<verse number="15">Yɩɩ woto t'a Abraham gũ ne sũ-mare, hal n wa paam bũmb ning Wẽnnaam sẽn kãab-a wã.</verse>
				<verse number="16">Bala, ninsaalb wẽenda ne bũmb sẽn yɩɩd-ba, la wẽeneg sã n pʋgl gomde, b nokoɛɛmã fãa satame.</verse>
				<verse number="17">Woto me, Wẽnnaam sẽn dat n wilg neb nins sẽn na n deeg-b bãmb paoongã tɩ yam ning bãmb sẽn yãkã ka na n viigã, b wẽename.</verse>
				<verse number="18">Yɩɩ a woto tɩ ne bũmb a yiibã sẽn ka na n viigã, la Wẽnnaam sẽn ka tõe n yag zĩri b pʋgẽ wã, bɩ tõnd paam raood paoosg wʋsgo. Bala, zĩig a yen tãa tõnd sẽn tõog n kẽ n paam põsã, yaa d sẽn gãd saag-sõng ning Wẽnnaam sẽn da kõt tõndã.</verse>
				<verse number="19">Saag-sõng kãng yaa wa baar sẽn vigl kãenkãe la sẽn tar pãng tõnd sɩɩgã yĩnga. A kẽeme hal n loog fu-lillidgã,</verse>
				<verse number="20">zĩig ning a Zezi sẽn deng tõnd taoor n kẽ, n lebg maan-kʋʋd kãsem wa a Melkisedɛk wakat sẽn ka sɛtã yĩnga.</verse>
			</chapter>
			<chapter number="7">
				<verse number="1">A Melkisedɛk dag n yaa Salɛm dĩma, la saasẽ-saasẽ Wẽnnaamã maan-kʋʋda. A kẽngame n tɩ seg a Abraham sẽn tɩ tõog rĩm-dãmb n lebg n watẽ wã, n ning-a barka.</verse>
				<verse number="2">Yaa yẽ la a Abraham kõ bũmb fãa piig-pʋɩɩre. La d sã n na n bilg a yʋʋrã võore, pipi a yaa tɩrlem dĩma, tɩ Salɛm rĩungã pʋgle, sẽn dat n togs tɩ laafɩ rĩma.</verse>
				<verse number="3">A ka tar ba, a ka tar ma, n ka tar yaab roog ye. A ka tall sɩngre, la a vɩɩmã ka tall tɛk ye. B kɩtame t'a yɩ wa Wẽnnaam Bi-riblã, la a yaa maan-kʋʋd wakat sẽn ka sat yĩnga.</verse>
				<verse number="4">Ges-y soab ninga tõnd yaab a Abraham mengã sẽn yãk zabrã te-zaeedem piig-pʋɩɩr n kõ wã, n bãng a sẽn ya kãseng to-to!</verse>
				<verse number="5">A Levi yagens nins b sẽn kõ maan-kʋʋr tʋʋmdã, tõogã kõ-b-la noor tɩ b reeg piig-pʋɩɩr Israyɛl nebã sẽn ya bãmb ba-biisi la a Abraham yagensã nengẽ.</verse>
				<verse number="6">A Melkisedɛk sẽn ka be a Levi yaab roogã pʋgẽ wã deega a Abraham piig-pʋɩɩre, a ninga soab ning sẽn paam kãabgã barka.</verse>
				<verse number="7">Nokoeemd kae tɩ yaa sẽn yɩɩd-a wã n ningd sẽn ka ta-a yẽ wã zug barka.</verse>
				<verse number="8">La ka wã, yaa nin-kiids n deegd piig-pʋɩɩrã, la be wã, yaa ned gʋls sõamyã sẽn kɩt kaset t'a vɩɩme.</verse>
				<verse number="9">Moasã, a Levi sẽn deegd piig-pʋɩɩrã, a ra zoe n yaoo a piig-pʋɩɩre, a Abraham yaoodã pʋgẽ.</verse>
				<verse number="10">Bala, wakat ning a Melkisedɛk sẽn tɩg n seg a Abrahamã, rẽ t'a Levi da ket n bee a Abraham zɩɩmẽ.</verse>
				<verse number="11">Sã n yaa tɩ Levi rãmba maan-kʋʋrã tʋʋmd wata ne zemsgo, tõog ning Wẽnnaam sẽn kõ b nebã yẽbga maan-kʋʋrã tʋʋmd zugu. Bõe yĩng tɩ b leb n dat tɩ maan-kʋʋd sẽn ya wa a Melkisedɛk la ka wa a Aarõ wa?</verse>
				<verse number="12">Bala, maan-kʋʋrã tʋʋmd sã n toeeme, yaa tɩlɛ tɩ tõogã me toeeme.</verse>
				<verse number="13">Sɩd me, ned ning yell b sẽn gom woto wã yaa buud a to neda, la ned baa a yen buud kãng sʋk ka be tẽn-kugrã tʋʋmdẽ ye.</verse>
				<verse number="14">Bala, yaa vẽeneg tɩ tõnd Zu-soabã yaa Zuda neda, la a Moyiis ka gom buud kãng yell n kẽes maan-kʋʋrã wɛɛngẽ ye.</verse>
				<verse number="15">A yellã le yaa vẽeneg n yɩɩd wakat ning ned sẽn wa n ya wa a Melkisedɛkã</verse>
				<verse number="16">n ya maan-kʋʋd a to wã. Ka ne ninsaalb tõog yãkr la a lebg maan-kʋʋdã ye, la yaa ne vɩɩm sẽn ka sãamd pãnga.</verse>
				<verse number="17">Bala, b kɩsa a kaset n yeele: Fo yaa maan-kʋʋd wakat sẽn kõn sa yĩnga, wa a Melkisedɛke.</verse>
				<verse number="18">Sɩd me, b kiisa tõog sẽn dag n be, a pãn-komsem la a ka-yõodã yĩnga,</verse>
				<verse number="19">(bala tõogã ka tõog tɩ baa fɩ zems ye), la b waa ne saag-sõng sẽn ya sõama n yɩɩd pĩnd soabã. Saag-sõng kãng maasem yĩnga tõnd kolgda Wẽnnaam.</verse>
				<verse number="20">La Wẽnnaam ka maan t'a Zezi yɩ maan-kʋʋd tɩ wẽeneg ka wẽen ye.</verse>
				<verse number="21">Sɩda, ka yɩ ne wẽeneg la neb a taabã lebg maan-kʋʋdb ye. La a Zezi lebga maan-kʋʋd ne wẽenego, la yaa soab ning sẽn yeel tɩ: Zu-soabã wẽename, la b ka na n lebs b noor poorẽ ye. B yeelame yaa: Fo yaa maan-kʋʋd wakat sẽn kõn sa yĩnga.</verse>
				<verse number="22">Woto kɩtame t'a Zezi lebg kaool sẽn ya sõama n yɩɩdã zãada.</verse>
				<verse number="23">Sẽn paase, maan-kʋʋdb kãens sõor yɩɩ wʋsgo, tɩ bõe kũum da gɩdgda bãmb tɩ b ka tõe n kẽng taoor ne b tʋʋmã ye.</verse>
				<verse number="24">La a Zezi sẽn paad wakat sẽn kõn sa wã yĩnga, bãmb maan-kʋʋrã yaa bũmb b sẽn ka tõe n deeg n kõ ned a to ye.</verse>
				<verse number="25">Dẽ me n kɩt tɩ bãmb tõe n fãag neb nins sẽn tũnugd bãmb n kolgd Wẽnnaamã hal sõama, bala bãmb vɩɩ wakat fãa n yõkd sɛɛg b yĩnga.</verse>
				<verse number="26">Yaa maan-kʋʋd kãsem a woto la tõnd sɩd tog n paame: Ned sẽn welg toor Wẽnnaam yĩnga, n ka tar yelle, ned sẽn ka rog-b ye, n bak ne yel-wẽn maandbã, la b zẽk-b lame n kẽng saasẽ.</verse>
				<verse number="27">Ka tɩlɛ tɩ b maand maand daar fãa wa maan-kʋʋd kãsem-dãmbã sẽn dengd n maan maoong b mens yĩnga, n yaool n maan neb a taabã yĩngã ye. Bãmb maana maoong a yen tãa wakat fãa yĩnga, la yaa b meng la b tall n maan maoongã.</verse>
				<verse number="28">Sɩd me, tõogã yãkda neb sẽn ya pãn-komsem dãmb tɩ b yɩ maan-kʋʋd kãsem-dãmba. La wẽeneg ning sẽn be sẽn deng tõogã waoongã yãka Wẽnnaam Bi-riblã tɩ b yɩ maan-kʋʋd kãsma, la bãmb zemsa zãng wakat sẽn ka sat ye.</verse>
			</chapter>
			<chapter number="8">
				<verse number="1">Ade, tõnd koɛɛgã d sẽn gomdã yẽgr la woto: Tõnd tara maan-kʋʋd kãsem sẽn zĩnd Wẽnnaam rĩungã geer dɩtgo, saasẽ.</verse>
				<verse number="2">Bãmb la zĩ-sõngã sẽn ya sɛk-roog sɩd-sɩdã tʋmtʋmda. Yaa Zu-soabã n ti ro-kãnga, ka ninsaal ye.</verse>
				<verse number="3">Sɩd me, ned ning fãa b sẽn yãk t'a lebg maan-kʋʋd kãsma, yaa sẽn na n deeg kũunã ne maandã n kõ Wẽnnaam. Dẽ, yaa tɩlɛ t'a paam bũmb sẽn na kõ.</verse>
				<verse number="4">La bãmb sã n dag n beẽ tẽng zugu, b da pʋs n kõn yɩ maan-kʋʋd me wee! Bala neb a taab n be n kɩt Wẽnnaam kũunã wa sẽn zems tõogã sẽn yetã.</verse>
				<verse number="5">Kaorengã bãmb sẽn maandã yaa bũmb ning sẽn maand arzãnã wẽnego la a mamsgo, wa Wẽnnaam sẽn pĩnd n wilg a Moyiis wakat ning a sẽn dag n dat n ti sɛk-roogã. Wẽnnaam yeel-a lame yaa: Gese, fo na n maana bũmb fãa tɩ yɩ wa b sẽn wilg foom tãngã zug tɩ f ges n maanã.</verse>
				<verse number="6">Moasã wã, a Zezi deega tʋʋmd sẽn ya kãseng n yɩɩd rẽnda, hal n lebg kaool sẽn ya-a sõama n yɩɩd pĩnd soabã sɛ-yõakda, la kaool kãng yẽbga kãabg sẽn ya sõmb n yɩɩd pĩnd dãmbã zutu.</verse>
				<verse number="7">Sã n da mikame tɩ pipi kaoolã zemsa zãng fasɩ, da ka yɩtẽ tɩlɛ tɩ b bao kaool a yiib soab ye.</verse>
				<verse number="8">Wẽnnaam goamã wilgame tɩ b lenga b nebã. B yeelame yaa: Sɩd me, Zu-soabã yetame tɩ day n wate, tɩ bãmb na n maan kaool-paalg ne Israyɛl buudã la ne Zuda buudã.</verse>
				<verse number="9">Ka na n yɩ wa kaool ning mam sẽn dag n maan ne b ba-rãmbã, daar ning bãmb sẽn gãd b nus n tall-b n yiis Eziptã ye. Zu-soaba yeelame yaa: Bãmb mensã sẽn ka modg ne mam kaoolã, mam me ka ges b yell ye.</verse>
				<verse number="10">Zu-soaba yeelame yaa: Ad kaool ning mam sẽn na n maan ne Israyɛl buudã da-kãsensã loogr zugẽ: Mam na n ninga m tõodã b yamẽ wã, mam na n gʋls-b-la b sũyẽ wã. Mam na n yɩɩ bãmb Wẽnnaam, la bãmb na n yɩɩ mam neba.</verse>
				<verse number="11">Tẽngã pʋgẽ, ned ba a yen ka na n le zãms a to ye, la ned kõn zãms a ba-biiga, n yeel-a t'a bãng Zu-soabã ye. Sɩda, b fãa na n bãnga maam, sẽn sɩng ne sẽn ya-a bilfu, n yɩɩd bãmb sʋkã, tɩ ta sẽn ya-a kãseng n yɩɩdã.</verse>
				<verse number="12">Bala, mam na n basa b ka-tɩrlemã taale, la mam ka na n leb n tẽeg b yel-wẽnã yell ye.</verse>
				<verse number="13">Wẽnnaam sẽn gomd kaool paalg yellã, b kɩtame tɩ dẽenem soabã lebg kʋdre. La bũmb sẽn ya kʋdr kʋʋlame, n dat n meneme.</verse>
			</chapter>
			<chapter number="9">
				<verse number="1">Pipi kaoolã me dag n tara a tõod sẽn kẽed ne kaorengã la a wẽnd-doogã sẽn ya tẽng zug bũmbã yelle.</verse>
				<verse number="2">Sɩd me, b dag n tilga wẽnd-doogo. A pipi pʋgã pʋgẽ, b sẽn boond tɩ zĩ-sõngã, fɩtl-daogendga la taabl ne burã b sẽn kõ Wẽnnaama n dag n be be.</verse>
				<verse number="3">La fu-lilldig a yiib soabã poore, zĩig ning sẽn ya sõama fasɩ wã da bee be.</verse>
				<verse number="4">Tɩdar yõogr zĩig sẽn ya sãnem ne kaoolã koglg sẽn lud zãng ne sãnem, tɩ sãnem tʋkã mannã sẽn be a pʋgẽ wã, n paas a Aarõ rasaar ning sẽn da ning-a puudã, la kaoolã kug-wals be a pʋgẽ wã bee be.</verse>
				<verse number="5">Kãabg koglgã zugu, Serubẽ-rãmb sẽn tar ziir n be be, tɩ b maasmã lut sugr kũunã zĩiga. D ka na n yals n wegs a yellã n gom moasã ye.</verse>
				<verse number="6">Bũmb fãa sẽn tar a zĩig woto wã, maan-kʋʋdbã kẽeda wẽnd-doogã pipi ro-pʋgẽ wã, wakat ning fãa b sẽn tʋmd kaorengã tʋʋma.</verse>
				<verse number="7">La ro-pʋg a yiib soabã pʋgẽ, yaa maan-kʋʋd kãsmã bal n kẽed be vugr yʋʋmde. La a ka kẽed be tɩ ka ne zɩɩm a sẽn wat-ne a meng yĩnga la soolmã nebã yĩng ye.</verse>
				<verse number="8">Ne bõn-kãnga, Sɩɩg-sõng wilgame tɩ sor dag n nan ka pak tɩ nebã tõe n kẽ zĩ-sõng fasɩ wã pʋgẽ, wakat ning tɛk pipi wẽnd-doogã sẽn ket n be wã ye.</verse>
				<verse number="9">A yaa mamsg sẽn wilgd bũmb ning sẽn be moasã wã. A wilgdame tɩ ne ned ning sẽn pʋʋsd-a Wẽnnaamã sũ-bãngre, kũunã ne maandã sẽn kʋʋdã ka kɩted tɩ ned zems zãng ye.</verse>
				<verse number="10">Tõ-kãensã yaa yĩng yell tõodo, sẽn kẽed ne rɩɩbo la bõn-yũudi, la pegsg buud toay-toay yelle, tɩ ya tɩlɛ tɩ nebã tũ hal tɩ ta tedgr wakate.</verse>
				<verse number="11">La Kiristã waame n ya bũmb sõamy nins sẽn watã maan-kʋʋd kãsma. Bãmb pɩʋʋga wẽnd-doog sẽn ya kãsenga la sẽn zems zãng n yɩɩd pĩnd soabã: ro-kãng ka ninsaal nug n me ye, dat n yeelame t'a ka me ne bũmb nins sẽn naan tɩ tõnd neẽ wã ye.</verse>
				<verse number="12">Ro-kãng la bãmb pɩʋʋg n kẽ zĩ-sõng sẽn yɩɩd fãa wã pʋgẽ vugr bal wakat fãa yĩnga. Bãmb ka kẽ be ne boees bɩ nag-bi zɩɩm ye, yaa ne b mengã zɩɩm. Yɩɩ woto la b fãag tõnd ne fãagr sẽn paad wakat sẽn kõn sa.</verse>
				<verse number="13">Bala, boeesã ne nag-raadã zɩɩm, la nag-sadg tompeglem b sẽn yugl neb nins sẽn dẽgmã sã n manegda bãmba, n yɩlgd bãmb yĩnsã,</verse>
				<verse number="14">Kiristã zɩɩm n yɩɩda. Bãmb sẽn dɩk b meng n kõ Wẽnnaam tɩ rẽgd tosb kaẽ, Sɩɩg sẽn paad wakat sẽn kõn sa yĩngã, bãmb na n yɩlga tõnd sũ-bãngrã n yiis tʋʋm nins sẽn ya kũumã, tɩ tõnd tõe n tʋm Wẽnnaam sẽn vɩ wã yĩnga.</verse>
				<verse number="15">Rẽnda n kɩt tɩ Kiristã ya kaool paalgã sɛ-yõakda, tɩ ne kũum ning sẽn ki tɩ beegr nins sẽn beeg pipi kaoolã pʋgẽ wã na paam sugrã, neb nins b sẽn boolã paama kãabg tɩ b na n paama pʋɩɩr sẽn paad wakat sẽn kõn sa.</verse>
				<verse number="16">Bala, ned sã n bas koɛɛg a kũum poor yĩnga, rẽndame tɩ b sɩd yã t'a soabã kiime.</verse>
				<verse number="17">Sɩd me, koɛɛg kũum poor yĩng ka tar yõodo, sã n ka a soabã kũum poor ye. Bala, a soabã sã n ket n vɩ, gomdã ka tõe n maan bũmb ye.</verse>
				<verse number="18">Rẽnda n kɩt tɩ pipi kaoolã ka sɩng tɩ ka yɩ ne zɩɩm daagr ye.</verse>
				<verse number="19">Sɩd me, a Moyiis sẽn wilg nebã fãa Wẽnnaam yeelsmã fãa yembr yembr wa tõogã sẽn yetã, a rɩka nag-bi ne boeese, la koom, la pe-kõbd sẽn ning monem, la hizop n mes sebrã menga, la neba fãa n yeele:</verse>
				<verse number="20">Woto yaa kaool ning Wẽnnaam sẽn yeel tɩ y maanã zɩɩm.</verse>
				<verse number="21">A mesa wẽnd-doogã la kaorengã teedã fãa ne zɩɩmã a woto me.</verse>
				<verse number="22">Sã n ya ne tõogã, yaa ne zɩɩm la sẽn kolg bũmba fãa lebgd yɩlemde. La zɩɩm sã n ka raage, sugr ka be ye.</verse>
				<verse number="23">Dẽ, dag n yaa tɩlɛ tɩ kɩreng a yembre, bũmb nins sẽn mamsd sẽn be-b arzãnã paam yɩlgr a woto, la kɩreng a to me, arzãn bũmbã sẽn ya sɩd-sɩdã me paam yɩlgr ne maoong sẽn ya sõama n yɩɩda.</verse>
				<verse number="24">Bala, Kirist ka kẽ manegr doog ning neb nus sẽn ti n mams a meng-mengã ye, la yaa arzãna, n na n yals Wẽnnaam taoor moasã tõnd yĩnga.</verse>
				<verse number="25">Bãmb ka kẽ be n na n maand b meng maoong naoor wʋsg wa maan-kʋʋd kãsmã sẽn kẽed manegr doogẽ wã yʋʋmd fãa ne bũmb a to zɩɩmã ye.</verse>
				<verse number="26">Bala, sã n da yaa a woto, Kirist dag n na n namsẽ la naoor wʋsg dũni naaneg tɛk tɩ ta moasã. La moasã sẽn ya yaoolem wakatã, bãmb puka vugr bala, n na n sãam yel-wẽna ne b meng sẽn yɩ maoongã pãnga.</verse>
				<verse number="27">A wa a sẽn be ned fãa zug tɩ ki vugr bala -- la kũumã poore bʋʋd n watã --,</verse>
				<verse number="28">woto me, Kirist sẽn kõ b meng vugr bal n na n tʋk neb wʋsg yel-wẽnã, b na n puka naoor a yiib soaba, la ka yel-wẽnã yĩng ye, la yaa neb nins sẽn gũud bãmb n na n paam fãagrã yĩnga.</verse>
			</chapter>
			<chapter number="10">
				<verse number="1">Sɩda, bũmb nins sẽn be tõogã pʋgẽ wã yaa arzãn yɛlã mamsg bala, la ka b wẽneg kɛpɩ ye. Rẽ n kɩt tɩ ne maand nins b sẽn maand n ka basdẽ, yʋʋmd fãa tɩ b fãa wẽnd taabã, tõogã yɛlã ka tõe tɩ neb nins sẽn tũud so-kãng n kolgd Wẽnnaamã zems zãng ye.</verse>
				<verse number="2">Sã n kaẽ dẽ, b dag n kõn bas maoongã maaneg sɩda? Bala neb nins sẽn maand kaoreng kõngã dag n na n paamẽ la yɩlgr vugr bal wakat fãa yĩnga, la b sũ-bãngrã dag n ka na n leb n tẽegẽ bãmb b yel-wẽnã ye.</verse>
				<verse number="3">La ne maan-kãens b sẽn maandã, b tẽegda yel-wẽnã yʋʋmd fãa.</verse>
				<verse number="4">Bala, nag-raadã ne boeesã zɩɩm ka tõe n yiis yel-wẽn lae-lae.</verse>
				<verse number="5">Rẽnda kɩt tɩ Kiristã sẽn wa n wat dũni wã, b yeelame yaa: Yãmb dag n ka rat maoong wall kũun ye, la yãmb maana yĩng n kõ maam</verse>
				<verse number="6">Yãmb ka reeg maoong sẽn yõogd bugum tẽn-kugr zugu, wall maoong yel-wẽnã yĩng ye.</verse>
				<verse number="7">Dẽ, mam yeelame yaa: "Wẽnnaam, ad mam watame n na n maan y raabo. Seb pĩndgã pʋgẽ, b gʋlsame n gom mam yelle."</verse>
				<verse number="8">Bãmb deng n yeelame yaa: Yãmb dag n ka rata, la y ka reeg maando, wall kũuni, wall maand sẽn yõogd bugum zãngã ye, tɩ b yaool n maand bõn-kãens wa tõogã sẽn datã.</verse>
				<verse number="9">La b yeelame yɛs tɩ: Ad mam watame n na n maan y raabã. Dat n togs tɩ bãmb kiisa kaorengã pipi manesmã n na n wa ne manesem a yiib soaba.</verse>
				<verse number="10">Yaa Wẽnnaam daab kãng maasem yĩng la tõnd paam welgr n lebg toore, a Zezi Kirist sẽn kõ b meng vugr tãa wakat fãa yĩngã yĩnga.</verse>
				<verse number="11">Maan-kʋʋd fãa kẽngda a tʋʋmd zĩigẽ n tɩ maan tʋʋmde, tɩ naoor wʋsgo, b maanda maan-yendã bala, maand sẽn ka tol n tõe n yiis yel-wẽnã.</verse>
				<verse number="12">La a Zezi sẽn maan maoong a yen tãa yel-wẽnã yĩng n sa wã, b zĩnda Wẽnnaam dɩtgo, wakat sẽn ka saab yĩnga.</verse>
				<verse number="13">La moasã, b gũudame n na n paam b bɛɛbã n tab n zĩẽ.</verse>
				<verse number="14">Bala, ne kũun a yen tãa bala, b kɩtame tɩ neb nins sẽn welg toorã zems zãnga.</verse>
				<verse number="15">Sɩɩg-sõng kɩta tõnd bõn-kãng kaset me. Bala bãmb sẽn yeel tɩ:</verse>
				<verse number="16">Zu-soaba yetame yaa: Ad kaool ning mam sẽn na n maan ne bãmb ra-kãens loogr zugẽ. Mam na n ninga m tõodã b sũyẽ wã, la m na n gʋls-b-la b yamẽ wã, b paasa gomd n yeele:</verse>
				<verse number="17">La mam ka na n leb n tẽeg b yel-wẽna wall b tʋʋm wẽnsã yell ye.</verse>
				<verse number="18">La zĩig ning yel-wẽnã sugr sẽn paame, maoong ka leb n maand yel-wẽnd yĩng ye.</verse>
				<verse number="19">Woto yĩnga m ba-biisi, tõnd mii hakɩɩk tɩ d tara noor tɩ kẽ manegr doogẽ wã, a Zezi zɩɩmã yĩnga.</verse>
				<verse number="20">A Zezi meng n yɩ pipi n kẽ be n tuk sor tõnd yĩnga, wa so-paalg sẽn vɩ n pɩʋʋgd fu-lillidgã, sẽn dat n togs tɩ bãmb mengã yĩngã.</verse>
				<verse number="21">La tõnd tara maan-kʋʋd kãsem sẽn so Wẽnnaam yirã.</verse>
				<verse number="22">Woto yĩnga, bɩ d kolg bãmb ne sũur sẽn ya sɩda, ne tẽeb zãnga, ne sũur sẽn yɩlge tɩ d sũur ka kaood d bʋʋd ye, la ne yĩng sẽn paam soob ne ko-yɩlgemde.</verse>
				<verse number="23">Bɩ d wilg d tẽebã n da sãmb ye, bala soab ning sẽn kãab-a tõndã pidsda b kãabgo.</verse>
				<verse number="24">Bɩ d ges taab yelle, tɩ d tõe n nek taab ratem tɩ nong taaba la maan tʋʋm sõamyã.</verse>
				<verse number="25">Bɩ d da bas d wẽnd-doogã wa neb kẽer sẽn minim n maandẽ wã ye. Bɩ d sagl taaba, n sagl taab n yɩɩda, yãmb sẽn ne tɩ daarã kolgdame wã yĩnga.</verse>
				<verse number="26">Bala, tõnd sã n bãng sɩdã n yaool n maan yel-wẽn ne yamleoogo, maoong ka le ket yel-wẽnã yĩng ye.</verse>
				<verse number="27">La bũmb ning sẽn keta, yaa tɩ gũ bʋʋdo la bugum sẽn segl n na n dɩ kɩɩsdbã, la rẽ bee rabeem.</verse>
				<verse number="28">Ned sã n kɩɩs a Moyiis tõogã, b kʋʋda a soabã, neb a yiib bɩ a tãab sã n kɩs kaset t'a beegame, tɩ nimbãan-zoeer kaẽ ye.</verse>
				<verse number="29">La yãmb ka tagsd tɩ ned sã n tab Wẽnnaam Bi-riblã ne a naowã, la a ges kaoolã zɩɩm ning sẽn kɩt tɩ yẽ lebg toor Wẽnnaam yĩngã wa bõn-zaalga, la a paoog Sɩɩg ning sẽn wat ne sugrã, a na n paama sɩbgr sẽn ya toog n yɩɩd sɩda?</verse>
				<verse number="30">Bala, tõnd mii soab ning sẽn yeel-a tɩ: Sũ-dokr yaa bãmb n so la bãmb n na n keo wã. B leb n yeelame tɩ: Zu-soabã na n bʋʋ b nebã bʋʋdo.</verse>
				<verse number="31">Tɩ lʋɩ Wẽnnaam sẽn vɩ wã nugẽ yaa yell meng-menga!</verse>
				<verse number="32">Tẽeg-y sɩngr wakatã yelle, wakat ning y sẽn paam namsg wʋsg tɩ yɩ maoor meng-menga, y sẽn paam vẽenemã zugẽ.</verse>
				<verse number="33">B ninga yãmb yãnde, n nams yãmb neba taoor tɩ b ges-yã, la yãmb paama yam a yembr me ne neb nins b sẽn namsd a woto wã.</verse>
				<verse number="34">Sɩda, yãmb zoee bi-beesã nimbãanega, la yãmb saka ne sũ-noog tɩ b wʋk bũmb nins yãmb sẽn tarã, yãmb sẽn mi tɩ y tara paoong sẽn ya sõama n yɩɩda, la sẽn ka loogdã yĩnga.</verse>
				<verse number="35">Woto yĩnga, bɩ y ra bas pɛl-kɛgeng ning yãmb sẽn tarã la sẽn wat ne keoor sẽn ya kãsengã ye.</verse>
				<verse number="36">Yãmb sɩd tog n nanga pãnga, tɩ yãmb sẽn maan Wẽnnaam daabã, y na reeg bũmb ning b sẽn kãab yãmbã.</verse>
				<verse number="37">Bala, keta bilfu, bilf bala! q La sẽn tog n wa-a wã na n waame, b ka na n kaoos n wa ye.</verse>
				<verse number="38">La mam nin-tɩrg na n vɩɩ ne tẽebo, la a sã n leb poorẽ, mam sũur ka noom ne-a ye.</verse>
				<verse number="39">La tõndo, tõnd ka be b rãmb sẽn foogd b mens n na n sãamã sʋk ye, tõnd bee b rãmb sẽn tẽed n na n põsã sʋka.</verse>
			</chapter>
			<chapter number="11">
				<verse number="1">La tẽeb yaa pɛl-kɛgeng ned sẽn tar ne bũmb nins a sẽn tẽed t'a na paame, la bũmb nins ned sẽn ka ne wã wilgri.</verse>
				<verse number="2">Yaa tẽebã yĩng la kʋdem-dãmbã paam kaset sõngo.</verse>
				<verse number="3">Yaa ne tẽeb la tõnd wʋmd tɩ yaa Wẽnnaam noor gomd n naan dũni, tɩ bũmb nins tõnd sẽn ne wã ka yi bũmb nins sẽn tõe n yã wã pʋgẽ ye.</verse>
				<verse number="4">Yaa ne tẽeb la a Abɛl maan maoong sẽn be yõod n yɩɩd a Kaẽ rẽndã n kõ Wẽnnaam. Tẽebã yĩnga, Wẽnnaam yeelame t'a Abɛl yaa nin-tɩrga. Bãmb mengã kɩsa yẽ kũum kaseto, la tẽeba yĩnga, baa ne a Abɛl sẽn ki wã, a ket n gomdame.</verse>
				<verse number="5">Yaa ne tẽeb la a Henok paam tɩ b zẽk-a, t'a ka ki ye. Nebã ka leb n yã-a ye, tɩ bõe Wẽnnaam zẽk-a lame. Sẽn deng a zẽkre, a paama kaset t'a taa Wẽnnaam yam.</verse>
				<verse number="6">La tẽeb sã n kaẽ, ned ka tõe n ta Wẽnnaam yam ye. Ned ning sẽn wat Wẽnnaam nengẽ tog n tẽeme tɩ b beeme, la tɩ b ronda neb nins sẽn baood bãmbã.</verse>
				<verse number="7">Yaa ne tẽeb la a Nowe, wakat ning Wẽnnaam sẽn wilg-a bũmb nins neb sẽn dag n nan ka yãtã, a zoee Wẽnnaam dabeem, n ka koom-kogl-bedre, n na n fãag a yirã rãmba. Yaa tẽebã yĩng la a wilg tɩ dũni ka bʋʋm ye, la a paam tɩrlem sẽn paamd ne tẽebã.</verse>
				<verse number="8">Yaa ne tẽeb la a Abraham sak Wẽnd boolle, n yi n tees tẽng ning Wẽnnaam sẽn na n kõ-a t'a soogã. La a yiime n da ka mi a sẽn dabdẽ ye.</verse>
				<verse number="9">Yɩɩ ne tẽeb la a kẽng n tɩ zĩnd tẽng ning Wẽnnaam sẽn kãab-a wã, wa tẽn-sãanga, n zĩnd fu-rot pʋse, ne a Izak la a Zakoob sẽn na n soog bũmb ning sẽn kãabã.</verse>
				<verse number="10">Bala, a dag n gũuda tẽng sẽn tar yẽbgr sẽn ya kãenkãe, Wẽnnaam meng sẽn ya a meebã magda la a meta.</verse>
				<verse number="11">Yaa ne tẽeb la a Sara menga, baa ne a sẽn kʋʋl wʋsgã, Wẽnnaam kɩtame t'a tõog n dog biiga, tɩ bõe, a maana tẽeb tɩ soab ning sẽn kãab-a wã pidsda a sẽn kãabe.</verse>
				<verse number="12">Dẽ n kɩt tɩ ned a yembr pʋgẽ, dao a yen sẽn da zoe n ya kũum, yagens wʋsg n yi be, tɩ b sõorã ta ãdsã sẽn be yĩngrã, la bĩisrã sẽn be ko-kãsengã noor tɩ ned ka tõe n sõd n sa wã.</verse>
				<verse number="13">Bãmb fãa kii ne b tẽebã, n ka paam bũmb nins b sẽn da kãab bãmbã ye. La b tool n gesa bõn-kãens yɩɩg n beel-ba, n wilg tɩ bãmb mensã yaa sãamb la kaoos-wet tẽng zug ka.</verse>
				<verse number="14">Neb nins sẽn gomd a woto wã wilgda vẽeneg tɩ b baooda ba-yiri.</verse>
				<verse number="15">La ba-yir ning b sẽn yi n basã yamleoog sã n dag n tar-b lame, b rag n na n paama sor n leb n leb be.</verse>
				<verse number="16">La Sɩd-sɩdã, b rat n paama ba-yir sẽn ya sõama n yɩɩd pĩnd soabã, sẽn be yĩngri. Dẽnda n kɩt tɩ yãnd ka tar Wẽnnaam, nebã sã n yet tɩ Wẽnnaam yaa bãmb Wẽnnaam ye. Bala, Wẽnnaam segla tẽng b yĩnga.</verse>
				<verse number="17">Yaa ne tẽeb la wakat ning a Abraham sẽn paam makre, a dɩka a biig a Izak n kõ Wẽnnaam. Yaa a bi-ribl yend la a dɩk n kõ Wẽnnaam, tɩ yaool n yaa yẽ la Wẽnnaam kãab bũmb toay-toayã,</verse>
				<verse number="18">la yaa yẽ yell la Wẽnnaam da gom n yeele: Yaa ne a Izak la fo na n paam yagense, sẽn na n tall fo yʋʋrã.</verse>
				<verse number="19">A ra maanda tẽeb tɩ Wẽnnaam tara pãnga, hal baa sẽn na kɩt tɩ ned vʋʋg n bas kũum. Rẽnda n kɩt tɩ Wẽnnaam lebs-a a biiga. Mamsg n be yel-kãngã pʋgẽ.</verse>
				<verse number="20">Yaa ne tẽeb la a Izak ning a Zakoob ne a Ezayu bark nindaar beoog yĩnga.</verse>
				<verse number="21">Yɩɩ ne tẽeb la a Zakoob sẽn wa n na n ki wã, a ninga a Zozɛf kambã zut barka, la a tik a dasaarã n wõgemde.</verse>
				<verse number="22">Yaa ne tẽeb la a Zozɛf sẽn wa n kolg kũum, a goma a Israyɛl kambã yikr yelle, la a yeel b sẽn na n maan yẽ kõabã to-to.</verse>
				<verse number="23">Yɩɩ ne tẽeb la a Moyiis ba-rãmba solg-a a dogem wakate, kiis a tãabo. Bala, b yãame tɩ biigã dag n bee neere, la b ka zoe rĩmã yam-yãkrã ye.</verse>
				<verse number="24">Yɩɩ ne tẽeb la a Moyiis sẽn wa n bɩ, n tõdg tɩ b kõn bool-a tɩ Farõ bi-puglã biigã.</verse>
				<verse number="25">Bala, sẽn noom yẽ n yɩɩd yaa tɩ naag ne Wẽnnaam nebã n paam namsgo, la ka tɩ paam sũ-noog ning yel-wẽnã sẽn kõt wakat bilf yĩngã ye.</verse>
				<verse number="26">Sɩda, a dag n getame tɩ yẽ sã n paam yãnd ning Kiristã sẽn na n paamã yaa arzɛk n yɩɩd Ezipt arzegsã. Bala, a long n geta keoorã sẽn be yɩɩgã.</verse>
				<verse number="27">Yɩɩ ne tẽeb la a yi Ezipt n ka zoe rĩmã sũ-puugr ye. A yalsa kãenkãe, wa ned sẽn ne bũmb nins neb sẽn ka tõe n yã.</verse>
				<verse number="28">Yɩɩ ne tẽeb la a maan zʋʋg-n-basã, la a mes zɩɩm, tɩ sãamdã da wa sɩɩs Israyɛl nebã kom-dẽemsã ye.</verse>
				<verse number="29">Yɩɩ ne tẽeb la b pɩʋʋg mog-miuugã wa tẽn-koɛɛnga, la Ezipt nebã sẽn mak n na n pɩʋʋgã, koomã rɩ-b lame.</verse>
				<verse number="30">Yɩɩ ne tẽeb la Zeriko lalsã lʋɩ-yã, nebã sẽn gilg-a dasem a yopoe wã poore.</verse>
				<verse number="31">Yɩɩ ne tẽeb la pʋg-yoodr a Rahaab ka naag ne ka-tẽebã rãmb n sãam ye, tɩ bõe, a reega tẽn-gũusidbã ne laafɩ.</verse>
				<verse number="32">La m na n leb n yeelame tɩ bõe? Bala weerã ka na n sek maam tɩ m gom a Zedeyõ la a Barak, la a Samsõ, la a Zɛfte, la a Daviid, la a Sãmwɛll, la Wẽnnaam no-rɛɛsdbã yelle,</verse>
				<verse number="33">sẽn tall-b tẽeb n tõog soolem dãmba, la b tʋm tɩrlem tʋʋma, la b paam kãabdo, la b mum gɩgma noeyã,</verse>
				<verse number="34">la b sãam bugum pãnga, la b põs zabr sʋʋs noeyã, la b sãoog n paam pãnga, la b yɩ gãndaad zabr zĩigẽ, la b sãeeg tẽns a taab sodaasã yell ye.</verse>
				<verse number="35">Pagb kẽer paamame tɩ b neb sẽn ki leb n vʋʋge. Neb namsa neb a taaba, la sẽn namsdbã ka sak tɩ b yols-b ye, sẽn na yɩlg n paam vʋʋgr sẽn ya sõama n yɩɩda.</verse>
				<verse number="36">Kẽer deega yaoolgo, la kalwaase, la hal baa bãens sẽbre la bi-bees roogo.</verse>
				<verse number="37">B lob-b-la kuga, n nams-ba, n wã-b ne ra-wãad sʋʋse. B kʋʋ kẽer ne zabr sʋʋga, n yeelg kẽer piis la bʋʋs gãndo, n dig-b tɩ b yi n yeebdẽ, n ka tar baa fɩ ye, tɩ neb maand-b pãnga, n maan-b wẽnga.</verse>
				<verse number="38">Bãmb dag n ka zems ne dũni wã ye. B dag n yeebda wetẽ, la tãensẽ, la tãens bogdẽ, la bogd sẽn tu tẽnga.</verse>
				<verse number="39">La nin-bãmba fãa sẽn paam kaset sõng b tẽebã yĩngã ka tõog n paam bũmb nins b sẽn kãab-bã ye.</verse>
				<verse number="40">Bala, Wẽnnaam dag n nee bũmb sẽn ya sõama n yɩɩd tõnd yĩnga, tɩ nin-kãens da wa n zems zãng tɩ tõnd ka naag ye.</verse>
			</chapter>
			<chapter number="12">
				<verse number="1">Dẽ yĩnga, tõnd me sẽn tar kaset dãmb wʋsg sẽn gũbg tõnd a woto wã, bɩ d tõdg zɩɩb fãa la yel-wẽnã sẽn lut tõnd naana wã, la d nang pãng ne zoees ning sẽn be tõnd taoorã,</verse>
				<verse number="2">n get a Zezi sẽn ya tõnd tẽebã sɩngd la a taasdã. Bãmb basa sũ-noog ning b sẽn yet tɩ b na n kõo bãmbã, n sak da-pɩkã n ka zoe yãnd ye, la b zĩi Wẽnnaam geerã rɩtgo.</verse>
				<verse number="3">Ges-y soab ning yel-wẽn maandbã sẽn nams b yõorã, tɩ yãmb da wa ya ye, la tɩ y raood da boog ye.</verse>
				<verse number="4">Yãmb nan ka kɩɩs yel-wẽnã hal tɩ y zɩɩm yi a poorẽ ye.</verse>
				<verse number="5">La yãmb yĩma saglg ning b sẽn sagl yãmba, wa ned sẽn sagend kom-dibli: M biiga, da ges sɩbgr ning Zu-soabã sẽn sɩbgd foomã wa bõn-yaalg ye, la b sã n lengd foom bɩ f da boog f raood ye.</verse>
				<verse number="6">Bala, Zu-soabã sɩbgda ned ning bãmb sẽn nonge, la b sɩbgda biig ning fãa bãmb mengã sẽn sak n deeg wa b biigã ne dasaare.</verse>
				<verse number="7">Sak-y remsgo: Wẽnnaam maanda yãmb wa b kamba. Bala, bi-ribl bʋg la a ba ka remsda?</verse>
				<verse number="8">La yãmb sã n ka paamd sɩbgr ning kamb fãa sẽn paamdã, dẽnd yãmb yaa tãmpĩiba, la y ka yirã soab kamb ye.</verse>
				<verse number="9">Tõnd sẽn paam yĩng ba-rãmb tɩ b ra sɩbgd tõnd tɩ tõnd waoog-bã, tõnd ka tog n sak d sɩɩs ba wã n yɩɩda, tɩ d tõe n paam vɩɩm?</verse>
				<verse number="10">Sɩd me, tõnd ba-rãmba dag n sɩbgda tõnd wakat bilf yĩng wa b sẽn tẽed tɩ zemsame, la Wẽnnaam sɩbgda tõnd d sõngr yĩng meng-menga, tɩ tõnd me na welg toor n yɩ sõama wa bãmba.</verse>
				<verse number="11">Yaa sɩd t'a wakatã, sɩbgr buud fãa ka sũ-noog ye, yaa sũ-sãoongo. La kaoosg pʋgẽ, a womda tɩrlem biis sẽn wat ne laafɩ neb nins sẽn paam remsgã yĩnga.</verse>
				<verse number="12">Yaa woto yĩnga, bɩ y zẽk y kamsã sẽn ya wã, la y rũmã sẽn ki wã.</verse>
				<verse number="13">Bɩ y naowã tũ so-tɩrse, tɩ sẽn keoosd-a wã da wa bʋdg ye, la b pʋs n paam maagre.</verse>
				<verse number="14">Bɩ y bao tɩ laafɩ zĩnd yãmb ne neba fãa sʋka, la y bao pʋ-peelem tɩ pʋ-peelem sã n kaẽ, ned ka tõe n yã Zu-soabã ye.</verse>
				<verse number="15">Bɩ yãmb ned kam mao n da wa n mong a meng Wẽnnaam barkã ye, tɩ yẽgen-tõaag baa a yen da wa tobe, n wa ne rãmbgo, n nams neb wʋsg ye.</verse>
				<verse number="16">Bɩ y mao tɩ ned baa a yen da yɩ tʋʋm-dẽgd soaba wall ned sẽn paoogd neb wa a Ezayu sẽn dɩk a kãosengã n tek ne rɩɩb a yen tãa wã ye.</verse>
				<verse number="17">Yãmb miime tɩ kaoosg zugẽ, a sẽn wa n dat n deeg a ba barkã, b tõdgame, bala a ka tõog n yã sor n tũ n tõog t'a ba wã tek yam, baa ne yẽ sẽn bao barkã ne nintãmã.</verse>
				<verse number="18">Sɩda, yãmb ka kolg tãng ning ned sẽn ka tõe n sɩɩse, tɩ bugum zird a zugẽ ye. Yãmb ka kolg lika, wall lik bida, wall sob-kãsenga</verse>
				<verse number="19">wall baorgã peebgo, wall goam sẽn yɩ ne pãng wa koɛɛg ning nebã sẽn dag n wʋm n bõos tɩ b ra leb n gom ne bãmb baa gom-bi-yendã ye.</verse>
				<verse number="20">Bala, b sẽn yeel bãmb tɩ baa sã n ya rũng n sɩɩs tãngã bɩ b lob-a kugã, b ka tõe n sak n deeg-a ye.</verse>
				<verse number="21">Bũmb nins sẽn maanã da wata ne rabeem wʋsgo, hal t'a Moyiis yeel tɩ yɛɛsg n tar yẽnda t'a rigda.</verse>
				<verse number="22">La yãmb kolga Siyõ tãngã la Wẽnnaam sẽn vɩ wã tẽnga, sẽn ya yĩngr Zeruzalɛm, la malegs tus wʋsgã.</verse>
				<verse number="23">La tigingã ne kom-dẽemsã b sẽn gʋls b yʋy arzãna sulla, la Wẽnnaam sẽn ya neba fãa bʋ-bʋʋdã, la nin-tɩrs sẽn paam n zems zãngã sɩɩse.</verse>
				<verse number="24">Yãmb kolga a Zezi sẽn ya kaool paalgã sɛ-yõakdã, la zɩɩm ning b sẽn tall n mese, la sẽn goma sõama n yɩɩd a Abɛl rẽndã.</verse>
				<verse number="25">Maan-y gũusgu! Ra tõdg-y n ka kelg ned ning sẽn gomd-a ne yãmbã ye. Bala, neb nins sẽn tõdg n ka kelg a soab sẽn dag n keoogd bãmb tẽng zug ka wã sã n ka põse, tõnd n ka na n põs n yɩɩda, tõnd sã n tõdg n ka kelg ned ning sẽn be arzãn n keoogd tõndã.</verse>
				<verse number="26">Wakat kãnga, bãmb koɛɛgã kɩtame tɩ tẽngã rigimdi. La moasã b kãaba tõnd n yeele: Moasã yɛsa, mam na n le kɩtame tɩ tẽngã rigimdi, la ka tẽngã bal ye, yĩngr me na n rigimdame.</verse>
				<verse number="27">B sẽn yeel tɩ yɛsã, wilgdame tɩ bũmb nins sẽn digimdã, b na n bak-b-la toore, b sẽn ya bõn-naandse, tɩ bũmb nins sẽn ka rigimdã na yalse.</verse>
				<verse number="28">Rẽnda n kɩt tɩ tõnd sẽn na n paam soolem sẽn ka tõe n vigsã, bɩ d yɩ neb sẽn mi b zaamẽ, n maan kaoreng sẽn noom Wẽnnaam sũuri, ne Wẽnnaam sakre la ne rabeem.</verse>
				<verse number="29">Bala, tõnd Wẽnnaamã yaa bugum sẽn dɩt me.</verse>
			</chapter>
			<chapter number="13">
				<verse number="1">Wɩng-y ne ba-biir nonglem.</verse>
				<verse number="2">Da yĩm-y tɩ maan sãambã sãand ye. Bala, neb kẽer sẽn maan woto, b reega malegs b zagsẽ n ka bãng ye.</verse>
				<verse number="3">Tẽeg-y neb nins sẽn be bi-bees roogẽ wã yelle, wa yãmb mens bee bi-bees roogẽ wã ne-ba. Tẽeg-y neb nins b sẽn namsdã yelle, wa yaa yãmb mengã n namsda.</verse>
				<verse number="4">Bɩ neba fãa waoog kãadem, la bɩ ned ne a pag pĩir da zĩnd dẽgd ye. Bala, Wẽnnaam na n sɩbga raglem-dãmba la nin-yoaadbã.</verse>
				<verse number="5">Bɩ y mao tɩ da yɩ ligdã nonglem n kɩted tɩ yãmb maand y sẽn maandã ye. Maan-y sũ-noog ne bũmb nins y sẽn tar moasã wã, bala Wẽnnaam meng yeelame yaa: Mam ka na n bas foom f yembr ye, la m ka na n loog n bas foom ye.</verse>
				<verse number="6">Dẽnda n kɩt tɩ tõnd tõe n yeel ne raood tɩ: Zu-soabã yaa mam sõangda, mam kõn zoe dabeem ye. Bõe la ninsaal tõe n maan maam?</verse>
				<verse number="7">Tẽeg-y yãmb taoor dãmbã, sẽn moon-b yãmb Wẽnnaam goamã yelle. Ges-y bãmb vɩɩmã sẽn baas to-to, la y maan togs-n-taar ne b tẽebã.</verse>
				<verse number="8">A Zezi Kirist yaa yembr zaamẽ la rũnna la wakat sẽn kõn sa.</verse>
				<verse number="9">Da sak-y tɩ koe-sãams toay-toay tak yãmb ye. Bala, yaa neer tɩ barkã keng yãmb sũyã, la ka rɩɩb ye, t'a ka sõng neb nins sẽn dɩ-a wã ye.</verse>
				<verse number="10">Tõnd tara tẽn-kugri, tɩ neb nins sẽn tʋmd sɛk-roogẽ wã ka tar noor tɩ rɩ a rɩɩb ye.</verse>
				<verse number="11">Bala, rũms nins maan-kʋʋd kãsmã sẽn dɩk b zɩɩm n kõ Wẽnnaamã, b tallda b nemdã, n yi sikã zĩigẽ n yõog bugum.</verse>
				<verse number="12">Rẽnda n kɩt t'a Zezi me sẽn dat n tall b meng zɩɩmã n maneg nebã tɩ b yɩ sõama Wẽnnaam yĩngã, b yii tẽngã n tɩ nams kɛɛnga.</verse>
				<verse number="13">Bɩ tõnd me sak yãnd ning bãmb sẽn paamã, n yi n kẽng bãmb nengẽ.</verse>
				<verse number="14">Bala, tõnd ka tar tẽng ka sẽn paad wakat fãa ye, tõnd baooda tẽng ning sẽn wat-a wã.</verse>
				<verse number="15">A Zezi maasem yĩnga, bɩ d kõ Wẽnnaam maoong sẽn ya pẽgre, sẽn dat n togs tɩ noor goam sẽn pʋt bãmb yʋʋre.</verse>
				<verse number="16">Baoosgo, da yĩm-y maan-neer la kũun ye, bala yaa maand a woto buud la Wẽnnaam nonga.</verse>
				<verse number="17">Sak-y yãmb taoor dãmba noore, la y sakd-ba. Bala, bãmb geta yãmb sɩɩsã yelle, bãmb sẽn na n gom b yell Wẽnnaam taoorã yĩnga. Maan-y y sẽn tõe tɩ b na ges y yell ne sũ-noogo, la ka ne wõosg tɩ rẽ ka na n zĩnd yõod ne yãmb ye.</verse>
				<verse number="18">Pʋʋs-y tõnd yĩnga. Bala, tõnd miime tɩ d sũur kaset yaa sõama, la d tara ratem tɩ d yel-manesmã na yɩ sõama ne neba fãa.</verse>
				<verse number="19">Mam kota yãmb ne m sũur fãa tɩ y pʋʋs m yĩnga, tɩ b tõe n lebs maam yãmb tao-tao.</verse>
				<verse number="20">Bɩ Wẽnnaam sẽn so laafɩ, soab ning sẽn yiis-a piisã pe-kɩɩm kãsengã kũum pʋgẽ ne kaool sẽn paad wakat sẽn kõn sa wã zɩɩm, tõnd Zu-soaba a Zezi</verse>
				<verse number="21">na kɩt tɩ yãmb tõog n maan sẽn ya sõama, tɩ y na maan bãmb daabo. Bɩ Wẽnnaam kɩt tɩ bũmb nins sẽn noom bãmbã maan tõnd pʋse, a Zezi Kirist maasem yĩnga, soab ning sẽn zems ne ziir zamaan o zamaane! Ãmina!</verse>
				<verse number="22">M ba-biisi, mam kota yãmb tɩ y sak n deeg saglg gom-kãngã, bala mam gʋlsa yãmb seb-koɛɛga.</verse>
				<verse number="23">Bãng-y tɩ b yiisa d ba-biig a Tɩmote n base. A sã n wa pĩnda, mam na n waa ne-a n ges yãmba.</verse>
				<verse number="24">Pʋʋs-y y taoor dãmba fãa me ne nin-sõamy wã fãa. Itali rãmbã pʋʋsda yãmba.</verse>
				<verse number="25">Bɩ barkã zĩnd ne yãmb fãa.</verse>
			</chapter>
		</book>
		<book number="59">
			<chapter number="1">
				<verse number="1">Wẽnnaam la Zu-soab a Zezi Kirist tẽn-tʋmd a zak n gʋlsd buud piig la a yiibã sẽn sãeegã, n pʋʋsd-ba.</verse>
				<verse number="2">M ba-biisi, makr buud toay-toay sẽn tõe n paam yãmbã, ges-y-b wa bũmb sẽn wat ne yãmb sũ-noog zãnga,</verse>
				<verse number="3">yãmb sẽn mi tɩ y tẽebã makr wata ne sũ-marã yĩnga.</verse>
				<verse number="4">La yaa tɩlɛ tɩ sũ-mar maan a tʋʋmd sẽn zems zãnga, tɩ yãmb zẽms zãnga la y yɩ neb sẽn bɩ, la tɩ bũmb da paoog yãmb ye.</verse>
				<verse number="5">Yam sã n paoog yãmb ned a yembre, bɩ a kos Wẽnnaam sẽn kõt nebã fãa ne yamleoog n ka lengdẽ wã, la b na kõ-a yamã.</verse>
				<verse number="6">La a sã na n kos bɩ a kos ne tẽeb n da sãmb ye: Bala, ned ning sẽn sãmbd wẽnda wa ko-kãseng ko-pɛm sobg sẽn lengd la a zẽkdẽ.</verse>
				<verse number="7">Bɩ ned a woto da tags t'a na n paama bũmb Zu-soabã nengẽ ye.</verse>
				<verse number="8">A yaa ned sẽn ya yam a yiib soaba, t'a yam yuusd a sẽn maandã fãa pʋgẽ.</verse>
				<verse number="9">Bɩ ba-biig sẽn ya naong soab maan sũ-noog ne Wẽnnaam sẽn waoog-a wã.</verse>
				<verse number="10">La bɩ arzɛk soab maan sũ-noog ne Wẽnnaam sẽn ning yẽ paoogr zĩigẽ wã. Bala, yẽ na n looga wa mood puudu.</verse>
				<verse number="11">Wĩntoog zẽkame tɩ zĩig fãa wɩnge. A kʋɩɩsa moodã, la a puudã sʋʋgame, la a rasãndã menemame. Arzɛk soab me na n zelga a woto a tʋʋma pʋse.</verse>
				<verse number="12">Ned ning sẽn yas kãenkãe makr pʋgẽ la sũ-noog soaba. Bala, makrã zugẽ, a na n paama vɩɩm sẽn ya keoor Zu-soabã sẽn kãab neb nins sẽn nong bãmbã.</verse>
				<verse number="13">Bɩ ned baa a yen sẽn paamd makr da yeel tɩ yaa Wẽnnaam n makd yẽ ye. Bala, wẽng ka tõe n mak Wẽnnaam, la bãmb mengã ka makd ned baa a yembr ye.</verse>
				<verse number="14">La ned kam fãa paamda makre, a mengã ratem sẽn tusd-a n belgd-a wã yĩnga.</verse>
				<verse number="15">La yĩngã ratem sã n dɩk pʋga, a rogda yel-wẽnde. La yel-wẽndã sã n wa n bɩ, a wata ne kũum.</verse>
				<verse number="16">M ba-bi-nongdse, da tudg-y y mens ne yel-kãng ye:</verse>
				<verse number="17">Kũun-sõng fãa la kũun sẽn zems zãng fãa yita yĩngri, vẽenem ba wã nengẽ. Tekre, wall toeoong ka be bãmb pʋgẽ baa bilf ye.</verse>
				<verse number="18">Bãmb n dog tõnd wa sẽn zems b raabo, sɩd-goamã maasem yĩnga, tɩ tõnd na lʋɩ bãmb bõn-naandsã fãa taoore.</verse>
				<verse number="19">M ba-bi-nongdse, bãng-y yõwã neere: Woto, bɩ ned fãa wɩng ne kelgre, la a maag ne goama, la a maag ne sũ-yikri.</verse>
				<verse number="20">Bala, ninsaal sũ-yikr ka wat ne tɩrlem Wẽnnaam nifẽ ye.</verse>
				<verse number="21">Yaa woto yĩnga, bas-y rẽgd buud fãa, la pʋ-toog fãa, la y reeg gomd ning b sẽn bʋd yãmb pʋgẽ la sẽn tõe n fãag yãmb sɩɩsã ne sũ-bʋgsem.</verse>
				<verse number="22">Yɩ-y koe-sakdba, la y ra yɩ koe-kɛlgdb bala, n belgd y mens ne tagsd sẽn ka sɩd ye.</verse>
				<verse number="23">Bala, ned sã n kelgd gomdã n ka sakdẽ, a soab wẽnda wa ned sẽn get a meng nin-gɛtgẽ,</verse>
				<verse number="24">la a sã n ges n sa, a loogdame, la tao-tao bala a yĩmda a sẽn dag n ya to-to.</verse>
				<verse number="25">La ned ning sẽn get tõog sẽn zems zãngã, sẽn ya lohorem tõogã, la a maoodẽ, n ka kelgd bal la a yĩmdẽ wã, la a maood n sakdẽ wã, soab kõng na paam Wẽnnaam bark a sẽn maandã pʋgẽ.</verse>
				<verse number="26">Ned sã n tẽed t'a yaa wẽn-tũuda, n yaool n ka tõe a zelemde, a belgda a menga, la nin-kãng wẽn-tũudma yaa zaalem bala.</verse>
				<verse number="27">Ba a Wẽnnaam taoore, wẽn-tũudum sẽn ya yolemde, n ka tar wada, yaa tɩ kẽng n ges kɩɩbse la pʋgkõap b sũ-sãamsã pʋse, la tɩ gũus f meng ne dũni rẽgdo.</verse>
			</chapter>
			<chapter number="2">
				<verse number="1">M ba-biisi yãmb sẽn tẽed tõnd Zu-soab a Zezi Kiristã, sẽn so-a ziirã, bɩ y ra tũus neb ye.</verse>
				<verse number="2">Ned sẽn pid sãnem nugbĩnga la a yer naam fut sã n kẽ yãmb kaorengo, tɩ naong soab me sẽn yer nimbãan-fut me kẽ,</verse>
				<verse number="3">yãmb sã n waoog ned ning sẽn yer-a naam futã n yeel-a: Fo wa n zĩnd waoogr zĩ-kãnga wã, la y yeel naongã soaba: Fo yals yĩngr be, wall f yeel: Zĩnd tẽng mam naoẽ wã.</verse>
				<verse number="4">Dẽ yĩnga, yãmb ka tũusd neba, la y ya bʋ-kaoodb sẽn tar tags-wẽnse?</verse>
				<verse number="5">M ba-bi-nongdse, kelg-y-yã! Dẽ yĩnga, Wẽnnaam ka tũus neb nins dũni sẽn get wa naong rãmbã n kɩt tɩ b yɩ arzegs rãmba la b na n soog soolem ning bãmb sẽn kãab neb nins sẽn nong-b bãmbã yĩng sɩda?</verse>
				<verse number="6">La yãmba, yãmb paooga naong soabã. Dẽ yĩnga, arzegs rãmbã ka weoogd yãmb la b tar yãmb n kẽnd bʋʋd zĩisẽ sɩda?</verse>
				<verse number="7">Dẽ yĩnga, ka bãmb n paoogd yʋ-sõng ning Wẽnnaam sẽn kõ yãmbã?</verse>
				<verse number="8">Sɩda, yãmb sã n sakd Wẽnnaam soolem tõog sẽn be gʋls-sõamyã pʋgẽ, n yetẽ tɩ: Nong f to wa f mengã, yãmb maanda neere.</verse>
				<verse number="9">La yãmb sã n get nebã n tũusd-ba, yãmb maanda yel-wẽnde, la tõogã kɩtame tɩ yãmb bãng tɩ y beegame.</verse>
				<verse number="10">Bala, ned ning fãa sẽn sak-a tõodã fãa, n yaool n maan yel-wẽnd n kɩɩs a yen tãa, a lebga bɛɛgd ne tõodã fãa.</verse>
				<verse number="11">Soab ning sẽn yeel tɩ: Ra yo wã, soab kãng me n yeel tɩ: Ra kʋ wã. La fo sã n ka n maan yoobo, n yaool n kʋ neda, fo lebga tõog kɩɩsda.</verse>
				<verse number="12">Gom-y la y tʋm wa neb b sẽn na n tall lohorem tõog n kao b bʋʋdo.</verse>
				<verse number="13">Bala, ned sã n ka tar nimbãan-zoeere, bʋʋdã me ka na n zoe a nimbãaneg ye. Nimbãan-zoeer tõogda bʋʋdo.</verse>
				<verse number="14">M ba-biisi, ned sã n yet t'a tara tẽeb n yaool n ka tʋmdẽ, a yõod yaa bõe? Dẽ yĩnga, tẽ-kãng tõe n fãagame?</verse>
				<verse number="15">D ba-bi-raoog bɩ d ba-bi-poak sã n ya beelle, tɩ daar fãa bɩ a ka tar dɩɩb n dɩtẽ,</verse>
				<verse number="16">tɩ yãmb ned a yembr yeel-a yaa: Kẽng-y ne laafɩ, yiis f waoodo, la f rɩ n tɩge, n yaool n ka kõ-a bũmb ning a sẽn tog n paam a sõngr yĩnga, gom-kãng yõod bee yɛ?</verse>
				<verse number="17">Yaa a woto me ne tẽebã. Tẽeb sã n ka naag ne tʋʋma, a mengã yaa kɩɩnga.</verse>
				<verse number="18">La nina na n yeelame: Fo tara tẽebo, la mam tʋmdame. Wilg maam f tẽeb tɩ tʋʋm ka tũ ye, la mam na n talla m tʋʋma n wilg foom m tẽebo.</verse>
				<verse number="19">F tẽedame tɩ Wẽnnaam a yen bal n be. Yaa sõama. Zĩn-dãmbã me tẽedame, la b rigda ne rabeem.</verse>
				<verse number="20">Yam ka sek soaba, fo rat n bãngame tɩ tẽeb sẽn ka naag ne tʋʋm ka yõod laa?</verse>
				<verse number="21">Ka ne tʋʋm la tõnd ba a Abraham paam tɩrlem, a sẽn ning a biribl a Izak tẽn-kugr zug n kõ Wẽnnaamã laa?</verse>
				<verse number="22">Fo neeme tɩ tẽeb n dag n naag ne a tʋʋmã, la a tʋʋmã yĩnga, Wẽnnaam kɩtame t'a tẽebã zems zãnga.</verse>
				<verse number="23">Woto, Wẽnnaam gʋls-sõngã paama pidsgu. B yeelame yaa: A Abraham tẽe Wẽnnaam, la b gesa rẽnda wa tɩrlem a yĩnga. La b bool-a lame tɩ Wẽnnaam zoa.</verse>
				<verse number="24">Yãmb neeme tɩ yaa ne tʋʋm la ned paamd tɩrlem, la ka ne tẽeb bal ye.</verse>
				<verse number="25">Pʋg-yoodr a Rahaab me, ka ne tʋʋm yĩng la a paam tɩrlem a sẽn deeg Israyɛl gũusdbã, la a kɩt tɩ b tũ sor a to n loogã sɩda?</verse>
				<verse number="26">Yĩng sã n ka naag ne sɩɩga, a yaa kũum. Woto me, tẽeb sã n ka naag ne tʋʋma a yaa kɩɩnga.</verse>
			</chapter>
			<chapter number="3">
				<verse number="1">M ba-biisi, bɩ yãmb neb wʋsg da bao tɩ lebg karen-saamb dãmb ye, bala, yãmb miime tɩ tõnd karen-saamb dãmbã bʋʋd na n yɩɩ toog n yɩɩda.</verse>
				<verse number="2">Tõnd fãa tudgda ne tuudg buud wʋsgo. Ned sã n ka tudg ne a goama, a yaa ned sẽn zems zãnga, n tõe n gãd a yĩngã tõre.</verse>
				<verse number="3">Tõnd sã n ningd wiid noey salba tɩ b na sak tõndo, tõnd kɩtedame tɩ b yĩngã kẽnd tõnd sẽn datẽ.</verse>
				<verse number="4">Ges koom-kogl-bɛdã me, baa b sẽn ya bɛd to-to, tɩ sob-kãseng tusd-ba, yaa kom-koglg wẽnemdg-bil bal n kɩted tɩ koglgã teesd a soabã sẽn datẽ.</verse>
				<verse number="5">Woto me, zelemd yaa yĩngã wil-bil a yembre, la a waoogda a meng ne bũmb kãsemse. Ges-y bug-bil bal sẽn tõe n yõog we-kãsengã.</verse>
				<verse number="6">Zelemd me yaool n yaa bugum, a yaa wẽng zĩ-kãsenga. Zelemd bee tõnd yĩnga wila sʋka, a rẽgemda yĩngã tõre, la a wɩngda tõnd vɩɩmã tõr t'a lebg bas. A bugma yita bug-tẽnga.</verse>
				<verse number="7">Ninsaal wõra we-rũmsã buud fãa, liuuli buud fãa bõn-vuuds buud fãa, koomẽ rũms buud fãa, n kɩt tɩ b sakd yẽnda.</verse>
				<verse number="8">La ned baa a yen ka tõe n tõog a zelemd t'a sak-a ye. A yaa wẽng ned sẽn ka tõe n wõr n tõog ye. A pida ne zẽnem kʋʋdga.</verse>
				<verse number="9">Tõnd pʋʋsda Zu-soabã sẽn ya tõnd ba wã bark ne d zelemdã, la yaa ne yẽ me la tõnd kãabd neb nins Wẽnnaam sẽn naan n wẽneg b mengã.</verse>
				<verse number="10">Bark la kãab-wẽng yita noor a yembr pʋgẽ. M ba-biisi, a ka tog n yɩɩ a woto ye.</verse>
				<verse number="11">Dẽ yĩnga, ko-noog ne ko-tood tõe n bula ko-nif a yembrẽ?</verse>
				<verse number="12">Dẽ yĩnga m ba-biisi, kankang tõe n woma oliiv sɩda, bɩ nasaar-sãbg tõe n woma kankama? Ko-nif sẽn yiisd ko-yamsem ka tõe n yiis ko-noog ye.</verse>
				<verse number="13">Ãnna yãmb sʋkã n ya yam soaba, t'a yam weke? Bɩ a yel-manesem-sõngã wilg a tʋʋm sẽn yɩt ne bʋgsem la yam.</verse>
				<verse number="14">La sũ-ki-toaag sã n be yãmb sũuri, tɩ geesem-geesem me beẽ, da waoog-y y mense, la y da yag zĩrĩ n kɩɩs sɩdã ye.</verse>
				<verse number="15">Yam kãng ka yam sẽn yit yĩngr ye. A yita tẽng zug n ya yĩng rẽnda, la zĩn-dãmb dẽnda.</verse>
				<verse number="16">Bala, sũ-kĩir la geesem-geesem sẽn be zĩig ningã, zũnglug la maan wẽns buud fãa bee be.</verse>
				<verse number="17">Yam sẽn yit yĩngrã yaa sõama zãnga, la sẽn paase, a baooda laafɩ, a wata ne sũ-bʋgsem, la sugri, la a pida ne nimbãan-zoeere la bi-sõamyã fãa, la a ka be bakre la zãmb ye.</verse>
				<verse number="18">Tɩrlem bil bʋta laafɩ pʋgẽ, la yaa laafɩ baoodbã n bʋt-a.</verse>
			</chapter>
			<chapter number="4">
				<verse number="1">Maoorã ne zabã sẽn be yãmb sʋkã yita yɛ, sã n ka yãmb datem sẽn maood ne taab yãmb yĩngã wil pʋsẽ wã pʋgẽ?</verse>
				<verse number="2">Yãmb get n datame la y ka paamd ye. Yãmb yaa nin-kʋʋdba la sũ-ki-neba, n yaool n ka tõe n paam baa fɩ ye. Yãmb zabdame la y maoodẽ, la y ka paamd ye, bõe yĩnga, yãmb ka kot ye.</verse>
				<verse number="3">Yãmb kotame la y ka paamd ye, bala bũmb ning yãmb sẽn tags n kosã ka sõama ye. Yãmb kotame n dat n tall n maan y yĩnsã sẽn datã.</verse>
				<verse number="4">Yãmb sẽn ya nin-yoaadbã, yãmb ka mi tɩ dũni nonglem yaa beem ne Wẽnnaam laa? Dẽ, ned sã n dat n yɩ dũni zoa, a yɩta Wẽnnaam bɛyã.</verse>
				<verse number="5">Yãmb tẽedame tɩ Wẽnnaam gʋls-sõamyã sẽn yet tɩ: Yaa ne sũ-kiir la Wẽnnaam nong sɩɩg ninga b sẽn kɩt tɩ b be yãmb pʋgẽ wã, b gomda zaalem laa?</verse>
				<verse number="6">La bãmb kõta bark sẽn yɩɩda, bala b gʋls-sõamyã yetame yaa: Wẽnnaam kɩɩsda tɩtaam-dãmbã la b ningda sik-m-mens-rãmbã zut barka.</verse>
				<verse number="7">Dẽ wã sak-y Wẽnnaam. Kɩɩs-y Sʋtãana la a na zoe n zãag ne yãmba.</verse>
				<verse number="8">Kolg-y Wẽnnaam, la bãmb na pẽneg yãmba. Yel-wẽn-maandba, nudg-y y nusã. Yam a yiib rãmbã, nedg-y y sũyã.</verse>
				<verse number="9">Bãng-y y nimbãanegã sẽn yaa a soaba, maan-y sũ-sãoongo, yãb-y-yã. Bɩ y laadã tek n lebg wiisgu, tɩ y sũ-noogã lebg sũ-sãoongo.</verse>
				<verse number="10">Sik-y y meng Zu-soabã taoore, la bãmb na zẽk yãmba.</verse>
				<verse number="11">M ba-biisi, da gom-y taab yell wẽng ye. Ned ning sẽn gomd a ba-biig yell wẽnga, wall a kaood a bʋʋdo, a gomda tõogã yell wẽnga, la a kaood tõogã bʋʋdo. La fo sã n kaood tõogã bʋʋdo, fo ka tõ-sakd ye, fo yaa a bʋ-kaooda.</verse>
				<verse number="12">Wẽnnaam b yen tãa n ya tõogã soaba, la bʋ-kaooda. Bãmb n tõe n fãag neda, bãmb n tõe n sãam-a. La fo yaa ãnna n kaood f to bʋʋdo?</verse>
				<verse number="13">Yãmb dãmb sẽn yet tɩ: Dũnna wall beoogo, tõnd na n kẽnga tẽn-kãnga, n zĩnd be yʋʋmde, n leeb n paam yõodo. Yaa yãmb la m gomd-ne.</verse>
				<verse number="14">Yãmb sẽn ka mi y vɩɩmã sẽn na n yɩ to-to beoogã, yãmb yaa walem sẽn zẽkd wakat bilf pʋgẽ bala, la a menemdẽ wã.</verse>
				<verse number="15">Yãmb tog n yeelame yaa: Zu-soabã sã n data, tõnd na vɩɩmde, la d na n maan woto wall woto.</verse>
				<verse number="16">La moasã, yãmb waoogda y mens y tɩtaamã pʋgẽ. Tɩtaam a woto buud fãa yaa wẽnga.</verse>
				<verse number="17">Ned sã n mi tɩ maan neere, n yaool n ka maandẽ, a maanda yel-wẽnde.</verse>
			</chapter>
			<chapter number="5">
				<verse number="1">Mosã, mam gomda ne yãmba, arzegsã rãmba! Wɩsg-y y meng n yãbe, tood nins sẽn na n wa yãmb zutã yĩnga!</verse>
				<verse number="2">Yãmb arzɛkã põogame. Zũnzũy dɩɩ yãmb futã.</verse>
				<verse number="3">Tẽngempiisim n dɩ yãmb sãnemã ne y wanzuri wã, la b tẽngempiismã na n yɩɩ kaset sẽn kaood yãmb bʋʋdo, n sãam yãmb yĩngã wa bugum. Yãmb tigsa paoong mosã wakat sẽn ya yaoolmã n bĩngi.</verse>
				<verse number="4">Ade, tẽn-tʋmdb nins sẽn tigs yãmb koodã tɩ yãmb yaool n ka yao-bã kelemdame. Tigsdbã kelems zẽk n taa pãn-kẽemd soabã tʋbẽ.</verse>
				<verse number="5">Yãmb vɩɩmda rɩ-n-tɩk pʋgẽ, la teed sẽn nags sʋka. Yãmb wuba y mens sãoong daarã yĩnga.</verse>
				<verse number="6">Yãmb kaoo nin-tɩrg bʋʋd n kʋ-a, la yẽ ka kɩɩs yãmb ye.</verse>
				<verse number="7">Woto yĩnga, m ba-biisi, maan-y sũ-mar hal tɩ ta Zu-soabã waoongo. Ad ka-koaad gũuda a pʋtã bi-sõamyã n pid ne sũ-mar a yĩnga, hal t'a paam sigr saaga la bõn-bɩʋʋng saaga.</verse>
				<verse number="8">Bɩ yãmb me maan sũ-mare, n keng y raoodo, bala, Zu-soabã waoong kolgame.</verse>
				<verse number="9">M ba-biisi, da yẽgem-y ne taaba, tɩ Zu-soabã ra wa kao yãmb bʋʋd ye. Ad bʋ-kaoodã yɛsa dignoorẽ wã.</verse>
				<verse number="10">M ba-biisi, dɩk-y Wẽnnaam no-rɛɛsdbã sẽn gom Zu-soabã yʋʋrã yĩngã mamsgo la b sũ-marã tɩ yɩ mamsg yãmb yĩnga.</verse>
				<verse number="11">Gese, tõnd yetame tɩ neb nins sẽn yals-b kãenkãe wã yaa sũ-noog rãmba. Yãmb wʋmame tɩ b gom a Zoob sũ-marã yelle, la yãmb yãa baoosg ning Zu-soabã sẽn kõ-a wã. Bala, Zu-soabã pida ne nonglem la nimbãan-zoeere.</verse>
				<verse number="12">M ba-biisi, sẽn yɩɩd fãa, bɩ y da wẽen ne arzãna, wall ne tẽngã, wall ne wẽeneg buud a to ye. La bɩ yãmb n-ye yɩ n-ye, tɩ yãmb ayo yɩ ayo tɩ bʋʋd da wa n lʋɩ y zut ye.</verse>
				<verse number="13">Ned bee yãmb sʋk n namsdẽ? Bɩ a pʋʋse. Ned n tar sũ-noogo? Bɩ a yɩɩl Wẽnnaam yɩɩla.</verse>
				<verse number="14">Ned n be yãmb sʋkã n ka keeme? Bɩ a bool Wẽnnaam nin-tũusdsã kãsem-dãmbã, la bɩ bãmb tik-a ne kaam ne Zu-soabã yʋʋre, n pʋʋs a yĩnga.</verse>
				<verse number="15">Tẽeb pʋʋsg na n fãaga bãadã, la Zu-soabã na n yik-a lame, la a sã n da maana yel-wẽna, a na paam sugri.</verse>
				<verse number="16">Woto yĩngã, vẽneg-y n togs-y taab y yel-wẽna, la y pʋʋs taab yĩnga, tɩ y tõe n paam maagre. Nin-tɩrg pʋʋsgo, a sẽn pʋʋs ne a sũur fãa tara tõogr wʋsgo.</verse>
				<verse number="17">A Eli dag n yaa ninsaal wa tõndo. A pʋʋsa ne pẽdgre, tɩ saag kõn ni ye, la saag ka tok tẽng yʋʋm a tãab la kiis a yoob ye.</verse>
				<verse number="18">La a leb n pʋʋsame, la saag yii yĩngr n ni, la tẽng bõn-koaadl woma biisi.</verse>
				<verse number="19">M ba-biisi, yãmb ned a yembr sã n menem n zãag ne sɩdã, tɩ ned a to leb n tall-a t'a wa a pʋgẽ,</verse>
				<verse number="20">bɩ y bãng tɩ ned ning sẽn leb n tall-a yel-wẽn-maandã t'a bas meneng sorã n lebg n wa wã, a fãaga ned yõore, la a sõng-a t'a paam yel-wẽn wʋsg sugri.</verse>
			</chapter>
		</book>
		<book number="60">
			<chapter number="1">
				<verse number="1">Maam a Pɩyɛɛr sẽn ya a Zezi Kirist tẽn-tʋmdã n tʋmd seb-kãngã Wẽnnaam nin-tũusdsã sẽn sãeeg n be Põ la Galasi la Kapados la Azi ne Bitini soolem n lebg sãamb beene wã.</verse>
				<verse number="2">Yãmb yaa tõnd ba a Wẽnnaam neb b sẽn tũusi, wa sẽn zems bãmb sẽn pĩnd n bãngã, tɩ Sɩɩg-sõng welg-y toor tɩ y zĩnd pʋ-peelem n yɩ sakdb n paam t'a Zezi zɩɩmã pek yãmba. Bɩ y paam bark la laafɩ wʋsgo.</verse>
				<verse number="3">Pẽgr Wẽnnaam ning sẽn ya tõnd Zu-soab a Zezi Kirist ba. Bãmb nimbãan-zoeerã sẽn ya kãsengã yĩnga, b kõo tõnd dogem paalg a Zezi Kirist sẽn vʋʋg n bas kũuma maasem yĩnga, tɩ tõnd tar tẽeb pidsg gũudum</verse>
				<verse number="4">sẽn vɩ, la d paam dogem-pʋɩɩr sẽn ka tõe n sãame, wall rẽgme, wall zelg ye. La b bĩng-a-la arzãn pʋg yãmb yĩngã,</verse>
				<verse number="5">yãmb tẽebã yĩnga, Wẽnnaam pãngã zãada yãmba, tɩ yãmb na paam fãagr ning sẽn segl n sɛ, n na n puk yaoolem wakatã.</verse>
				<verse number="6">Yãmb maanda sũ-noog bõn-kãng yĩnga, baa ne sẽn ya tɩlɛ tɩ yãmb paam makr buud toay-toay sẽn namsd yãmb moasã wakat bilf yĩngã.</verse>
				<verse number="7">Yaa sẽn na yɩl n mak yãmb tẽeba n bãng a sẽn ya a soaba. Sãnem yaa bõn-sãamdga, la baoosgo b makd-a-la ne bugum n getẽ. La yãmb tẽebã sẽn tar yõod wʋsg n yɩɩd sãnemã, b makd-a lame n getẽ, t'a Zezi Kirist waoongã daare, bɩ y paam pẽgre la ziiri ne waoogre.</verse>
				<verse number="8">Baa ne yãmb sẽn nan ka yã a Zezi Kiristã, yãmb nonga bãmba. Baa yãmb sẽn nan ka yã bãmbã, yãmb tẽeda bãmba, n maand sũ-noog noor sẽn ka tõe n togse, la sẽn tar ziiri.</verse>
				<verse number="9">Bala, yãmb paama y sɩɩsã fãagr tɩ yɩ y tẽebã keoore.</verse>
				<verse number="10">Wẽnnaam no-rɛɛsdbã sẽn pĩnd n togs bark ning Wẽnnaam sẽn da bĩng yãmb yĩngã baoome la b vees n na n bãng fãag-kãnga võore.</verse>
				<verse number="11">Wẽnnaam no-rɛɛsdbã maoome, n bao n na n bãng Kirist Sɩɩgã sẽn be bãmb pʋsẽ wã sẽn pĩnd n gomd Kirist namsgã, ne b waoongã sẽn na n pʋglã sẽn n na n yɩ wakat ninga, la sẽn na n tũ ne bũmb ninga.</verse>
				<verse number="12">La Wẽnnaam vẽnega b no-rɛɛsdbã tɩ b bãng tɩ bãmb sẽn deeg koɛɛg ningã ka bãmb mens yĩng ye, la yaa yãmb yĩnga la b ya bõn-kãens tʋmtʋmdba. Moasã, neb nins sẽn moon yãmb koe-noogã togsa yãmb bõn-kãens ne Sɩɩg-sõng sẽn yi arzãnã pãnga, la baa malegsã mens datẽ lame n wʋm a võore.</verse>
				<verse number="13">Yaa woto yĩnga, yõk-y y tagsgo, yɩ-y gũus-m-mens-rãmba, la y paam tẽeb pidsg gũudum sẽn ya sõama zãng ne bark ning b sẽn na n kõ yãmb Kirist waoongã wakatã.</verse>
				<verse number="14">Bɩ y yɩ kom-sakdse, la y da sak wẽng ratem nins yãmb sẽn dag n sak wakat sẽn looge, y sẽn da be y zɩɩlmã pʋg ye.</verse>
				<verse number="15">La soab ning sẽn bool-a yãmbã sẽn ya sõama wã yĩnga, bɩ yãmb me welg toor n yɩ sõama y yel-manesem buud fãa pʋgẽ.</verse>
				<verse number="16">Bala, Wẽnnaam gʋls-sõamyã yetame yaa: Bɩ y yɩ pʋ-peelem dãmba, bala, mam yaa pʋ-peelem soaba.</verse>
				<verse number="17">Yãmb sã n pʋʋsd Wẽnnaam ning sẽn ka tũusd nebã, la sẽn kaood ned kam fãa bʋʋd wa sẽn zems a tʋʋmdã, bɩ y kẽn ne gũus-m-menga, yãmb sẽn ket n be dũni zug wakate.</verse>
				<verse number="18">Sɩd me, yãmb miime tɩ ka ne bõn-sãamds sẽn wẽnd ligdi, wall sãnem, la b fãag yãmb n yiis vɩɩmã minind nins sẽn ka yõodã yãmb sẽn deeg y yaab-rãmba nengẽ wã pʋgẽ ye.</verse>
				<verse number="19">La yaa ne Kirist zɩɩma sẽn ya sõama wʋsgã, Kirist yɩɩ wa pe-bil sẽn ka tar yelle, la sẽn ka</verse>
				<verse number="20">tar bãnde, Wẽnnaam dag n pĩnd n yãka Kirist sẽn deng dũni naanego, la b waa yãmb yĩnga, yaoolem zamaana pʋgẽ.</verse>
				<verse number="21">Kirist maasem yĩnga, yãmb tẽeda Wẽnnaam ning sẽn vʋʋg-a Kirist n bas kũum la b kõ-b waoogrã. Sẽn na yɩl tɩ yãmb tẽebã ne y teegrã zĩnd ne Wẽnnaam.</verse>
				<verse number="22">Yãmb sẽn sak sɩdã n yɩlg y mensã, sẽn na n yɩlẽ n paam nonglem meng-meng ba-biisã yĩngã, bɩ y nong taab wʋsg ne y sũyã fãa,</verse>
				<verse number="23">yãmb sẽn paam rog-paalgã yĩnga, ka bõn-buud sẽn sãamd n kɩt tɩ yãmb paam dogem paalgã ye, la yaa bõn-buud sẽn ka sãamda, yaa Wẽnnaam goamã sẽn vɩ n paad wakat sẽn kõn sa wã.</verse>
				<verse number="24">Bala, Ninsaal fãa wẽnda wa moodo, la a waoogrã fãa wẽnda wa mo-pui. Mood kʋɩtame la mo-pui sʋʋgdame</verse>
				<verse number="25">La Zu-soabã goam paada wakat sẽn kõn sa. Yaa koe-kãng la koe-noogã b sẽn togs yãmbã.</verse>
			</chapter>
			<chapter number="2">
				<verse number="1">Dẽ yĩngã, bas-y pʋ-toog fãa, la sɩlem fãa, la zãmbo, la sũ-kiiri, la paoogr goam buud fãa.</verse>
				<verse number="2">Yɩ-y wa kom-peelse, n tʋlg Wẽnnaam goamã sẽn ya wa bĩisim sẽn ka pulã, t'a bɩɩs yãmb tɩ y paam fãagre,</verse>
				<verse number="3">sã n yaa tɩ yãmb pẽnega Zu-soabã n bãng tɩ b yaa sõama.</verse>
				<verse number="4">Kolg-y Zu-soab a Zezi sẽn ya "kug-vɩɩg" ninsaalbã sẽn zãgsã, la sẽn ya kugr Wẽnnaam sẽn yãke, la sẽn be yõod bãmb taoorã.</verse>
				<verse number="5">La yãmb mens sẽn wẽnd kug-vɩɩsã, me-y y mens tɩ yɩ Sɩɩg-sõng roogo, la maan-kʋʋdb sẽn ya sõama, n kõt Wẽnnaam maoong sẽn ya Sɩɩg-sõng rẽnda, n tat Wẽnnaam yam a Zezi Kirist maasem yĩnga.</verse>
				<verse number="6">Bala, Wẽnnaam gʋls-sõamyã pʋgẽ b yeelame yaa: Ade, mam dɩgenda kugr sẽn tar pãng Siyõ pʋgẽ, mam sẽn yãke, la m sẽn waooge. La ned ning sẽn tẽed-a kug-kãnga, a kõn paam yãnd ye.</verse>
				<verse number="7">Dẽ yĩnga, bãmb kug-kãng bee yõod wʋsg ne yãmb sẽn tẽedã, la ne neb nins sẽn ka tẽedã, kugr ning tãn-metbã sẽn zagsã, kug-kãng lebga roogã pãng kugri, a soakã zĩigẽ. La a yaa kug-lakdg nebã yĩnga. La pĩig sẽn lubd nebã.</verse>
				<verse number="8">Bãmb lakda kug-kãnga, b sẽn ka sakd Wẽnnaam goamã yĩnga. La Wẽnnaam dag n pĩnd n miime tɩ na n yɩɩ a woto ne-ba.</verse>
				<verse number="9">La yãmb yẽ, yãmb yaa buud b sẽn tũusi, la naam maan-kʋʋdba, la buud sẽn welg toor Wẽnnaam yĩnga, neb Wẽnnaam sẽn da tɩ y moon n wilg sẽn bool-a yãmb n yiis likã pʋgẽ, n kẽes-y vẽenem sẽn be ziirã pʋgã tʋʋm sõama wã.</verse>
				<verse number="10">Pĩnda, yãmb dag n ka Wẽnnaam neb ye, la moasã, yãmb yaa Wẽnnaam neba. Yãmb sẽn dag n ka paam nimbãan-zoeerã, moasã, yãmb paama nimbãan-zoeere.</verse>
				<verse number="11">Mam zo-nongdse, yãmb sẽn ya sãamb la kaoos-wetã, mam sagenda yãmb tɩ y da sak yĩngã ratem wẽnsã sẽn zabd ne sɩɩgã ye.</verse>
				<verse number="12">Paam-y yel-manesem sẽn ya sõama neb nins sẽn ka pʋʋsd Wẽnnaamã sʋka, tɩ baa b sẽn dõt yãmb zĩig ning fãa n yetẽ tɩ y yaa tʋʋm wẽns maandbã, bɩ b yã yãmb tʋʋm sõama wã n waoog Wẽnnaam, b waoongã daare.</verse>
				<verse number="13">Zu-soabã maasem yĩnga, sak-y dũniyã nebã tõod fãa, sã n ya rĩm-dãmba sẽn so pãnga,</verse>
				<verse number="14">sã n ya nanams rĩmã sẽn tʋm tɩ b sɩbg neb nins sẽn maand wẽngã, la b waoog neb nins sẽn maand neerã.</verse>
				<verse number="15">Bala, yaa Wẽnnaam daab tɩ yãmb sẽn maand neerã, y na kɩt tɩ yalemb bas b zɩɩlem goamã.</verse>
				<verse number="16">Kẽn-y wa burkĩmba, la y ra sak tɩ yãmb lohormã yɩ pʋ-toog lillidg ye. Bɩ y tʋm wa Wẽnnaam tʋmtʋmdba.</verse>
				<verse number="17">Waoog-y neba fãa. Nong-y y ba-biisã, la y zoe Wẽnnaam. Waoog-y rĩma.</verse>
				<verse number="18">Tʋmtʋmdba, sak-y y zu-soben-dãmba la y zoe-ba. La ka zu-soben-dãmb nins sẽn ya nin-sõama la sũ-bʋgsem dãmbã bal ye. Sak-y neb nins sẽn ya</verse>
				<verse number="19">nin-toosã me. Bala, ned sã n sak namsg sẽn ka zems ne-a, a sẽn sakd Wẽnnaam yĩnga, yõwã bee barka.</verse>
				<verse number="20">Sɩd me, yãmb sã n sak tɩ b nams yãmb y sẽn maan yel-wẽnd yĩnga, bõe waoogr n be be? La yãmb sã n maan tʋʋm sõama n sak namsg bõn-kãens yĩnga, yõwã bee bark Wẽnnaam taoore.</verse>
				<verse number="21">Sɩd me, yaa bõn-kãng yĩng la b bool yãmba. Tɩ bõe, Kirist me namsa yãmb yĩnga, n bas mamsg ne yãmba, tɩ y tũ bãmb naowã.</verse>
				<verse number="22">Bãmb ka tol n maan yel-wẽnd ye, la b ka tol n wʋm zĩrĩ goam sẽn yi bãmb noorẽ ye.</verse>
				<verse number="23">Neb tʋʋ bãmba, la b ka tʋʋs n lebs ye. Neb namsa bãmba, la b ka zab ne-b ye. B basa b yɛlã sẽn kaood-a bʋʋd tɩrgã nugẽ.</verse>
				<verse number="24">Kirist meng n deeg tõnd yel-wẽnã b yĩngã pʋgẽ da-pɩkã zugu, tɩ tõnd sẽn ya wa kũum yel-wẽnã wɛɛngẽ wã, tõnd na vɩɩmd n maan tɩrlem. Yaa bãmb poglgã yĩng la yãmb paamd maagre.</verse>
				<verse number="25">Bala, yãmb dag n wẽnda piis sẽn meneme, la moasã, yãmb lebgame n wa y sɩɩsã pe-kɩɩma la b guudã nengẽ.</verse>
			</chapter>
			<chapter number="3">
				<verse number="1">Woto me, pagba, bɩ yãmb ned kam fãa sak a sɩda, tɩ baa bãmb neb kẽer sẽn ka sakd Wẽnnaam koɛɛgã, bɩ b</verse>
				<verse number="2">sẽn yãt b pagbã yel-manesmã sẽn ya sõama wã, la sẽn waoogd bãmbã, kɩt tɩ b sak Wẽnnaam, tɩ ka tũ ne goam ye.</verse>
				<verse number="3">Da bao-y neerem ning ninã sẽn tõe n yã wã bala, sẽn ya zut pãnengo, wall sãnem faon-teedo, wall nagem fut yeelgr ye.</verse>
				<verse number="4">La yãmb tog n baoo neerem ning sẽn solge, n be ned kam fãa sũurẽ, la sẽn ka sãamdã, sẽn ya sũ-bʋgsem sɩɩga, la sũ-maasem. Ade, yaa bõn-kãensã n tar yõod wʋsg Wẽnnaam nifẽ.</verse>
				<verse number="5">Kʋdemd wakate, pʋg-sõama nins sẽn da tẽed Wẽnnaamã dag n manegda b mens a woto, n sakd b sɩdba.</verse>
				<verse number="6">Rẽndã n kɩt t'a Sara dag n sakd a Abraham n boond-a t'a Zu-soaba. Yãmb sã n maan tʋʋm sõama, n ka sak n bas tɩ bãmb kẽes yãmb dabeem, yãmb lebga a Sara kom-pugli.</verse>
				<verse number="7">Woto me, raopa, bɩ yãmb ned kam fãa vɩɩmd ne a paga, la y bãng tɩ bãmb yaa neb sẽn ka tar pãng wa yãmb ye. Maan-y-b wa sẽn zemse, n nand-ba, bala, b yaa pʋɩt-n-taas ne yãmba, vɩɩm ning Wẽnnaam sẽn kõ wã pʋgẽ, maan-y-yã a woto tɩ bũmb baa fʋɩ ra wa gɩdg yãmb pʋʋsg ye.</verse>
				<verse number="8">Sẽn na n baase, bɩ yãmb fãa paam tagsg a yembre, la yam a yembre. Paam-y nonglem y ba-biis yĩnga, la y pid ne nimbãan-zoeere la sik-m-menga.</verse>
				<verse number="9">Da lebs-y ned wẽnga, a sẽn maan yãmb wẽng yĩng ye, la y ra tʋʋs n lebs b sẽn tʋʋs yãmb yĩng ye. Da maan-y-yã a woto ye. Bɩ y lebs barka, bala, yaa bõn-kãng yĩng la b bool yãmb tɩ y na paam bark tɩ yɩ y pʋɩɩre.</verse>
				<verse number="10">Wẽnnaam gʋls sõama yetame yaa: Sɩd me, ned sã n dat t'a vɩɩm yɩ-a noogo, la a paam sũ-noog a vɩɩm wakate, bɩ a gũus t'a zelemd da gom wẽng ye la a ra sak t'a noor gom zĩrĩ goam ye.</verse>
				<verse number="11">Bɩ a zãag a meng ne wẽnga, la a maan neere, bɩ a bao laafɩ ne nebã, la a pʋg laafɩ wã.</verse>
				<verse number="12">Bala, Zu-soabã geta nin-tɩrse, bãmb kelgda nin-tɩrs pʋʋsgo, la b wẽnemdeda b neng n basd neb nins sẽn maand wẽngã.</verse>
				<verse number="13">Yãmb sã n wɩngd ne tʋʋm sõama maanego, ãnna n na n maan yãmb wẽnga?</verse>
				<verse number="14">La baa yãmb sã n paamd namsg tɩrlem yĩnga, yãmb na paam sũ-noogo. Da zoe-y ninsaalbã sẽn zoet bũmb ningã ye, la y ra sãam y sũy ye.</verse>
				<verse number="15">Bɩ y waoog Kirist sẽn ya yãmb Zu-soabã, y sũyã pʋsẽ. Bɩ y yɩ neb sẽn tõe wakat fãa, n leokd neb nins sẽn sokd yãmb n dat n bãng y tẽebã yellã ne sũ-maasem la ne sik-m-menga.</verse>
				<verse number="16">Paam-y sũur kaset sõngo, tɩ baa sẽn ya zĩig ning fãa, bɩ neb nins sẽn kãnegd-b yãmbã, n gomd yãmb wẽng Kirist tũudmã pʋgẽ wã paam yãnde.</verse>
				<verse number="17">Bala, sã n taa Wẽnnaam yam tɩ tõnd paam namsg d sẽn maan neer yĩnga, yõwã n ya sõama n yɩɩd tõnd sẽn na n paam namsg d sẽn maan wẽng yĩnga.</verse>
				<verse number="18">Sɩd me, Kirist me kii vugr bal yel-wẽna yiisg yĩnga. Bãmb sẽn ya nin-tɩrgã, b kii ka-tɩrlem dãmbã yĩnga, sẽn na yɩl n tall yãmb n ta Wẽnnaam nengẽ. B kʋʋ bãmb yĩngã, la Sɩɩg-sõng leb n kõo bãmb vɩɩm.</verse>
				<verse number="19">La Sɩ-kõng maasem yĩnga, bãmb kẽnga kɩɩm-kulg me n tɩ moon koɛɛgã sɩɩs nins b sẽn da balgã sʋka.</verse>
				<verse number="20">Bãmb yaa neb nins sẽn yɩ kɩɩsdb wakat sẽn looge, Wẽnnaam sẽn maan sũ-mar n kaoos wakat ning a Nowe sẽn maan koom koglgã tɩ neb bilfu, dat n togs tɩ neb a nii wã kẽe a pʋgẽ n põs koomã.</verse>
				<verse number="21">Rẽndã ra mamsda koom lisg ning sẽn fãagd yãmb rũnna-rũnna wã. Yaa lisg sẽn ka yĩng rẽgd yiisg yĩng ye, la yaa kosg sẽn kot Wẽnnaam ne sũur kaset sẽn ya sõama, a Zezi Kirist sẽn vʋʋg n bas kũumã maasem yĩnga.</verse>
				<verse number="22">A Zezi Kirist zẽk n bee arzãna, n be Wẽnnaam dɩtgo, la malɛk-rãmbã ne pãn-soaadbã, la pãens rãmbã sakda bãmba.</verse>
			</chapter>
			<chapter number="4">
				<verse number="1">Dẽ wã yĩnga, Kirist sẽn nams b yĩnga pʋgẽ wã yĩnga, bɩ yãmb me paam tagsg a yen ne bãmba. Bala, ned ning sẽn nams a yĩngã pʋg basa yel-wẽnã,</verse>
				<verse number="2">tɩ wakat ning sẽn ket yẽ sẽn na n vɩɩmd a yĩngã pʋgã, yẽnda kõn leb n vɩ wa sẽn zems ninsaal datem ye, la a na n vɩɩmda wa sẽn zems Wẽnnaam datem.</verse>
				<verse number="3">Sɩd me, wakat sẽn looge, yãmb dag n maanda wa neb nins sẽn ka pʋʋsd Wẽnnaamã sẽn maandã. Yaa n sekame. Yãmb dag n kẽnda raglem pʋga, ratem wẽnse la yũ rãam n tuubdẽ wã pʋga, la rã-tɩgrã ne yão-beedã pʋga, la wẽn-naandsã pʋʋsg sẽn ya bõn-wẽng wʋsgã pʋga.</verse>
				<verse number="4">Yãmb sẽn ka le naagd neb nins sẽn ka pʋʋsd Wẽnnaamã n maand tʋʋm-dẽgd kãensã, a linga bãmb tɩ b kãnegd yãmba.</verse>
				<verse number="5">Bãmb na n yals n togsa b yɛlã soab ning sẽn segl n sɛ n na n kao nin-vɩɩs la kũum bʋʋdã taoore.</verse>
				<verse number="6">Sɩd me, yaa rẽ yĩng n kɩt tɩ b moon koe-noogã neb nins sẽn ki wã me, tɩ ninsaalbã sẽn kao bãmb bʋʋd wa sẽn zems yĩngã rẽndã, bɩ Wẽnnaam nifẽ bãmb na vɩ sɩɩg pʋgẽ.</verse>
				<verse number="7">Bũmb fãa sɛɛb wakat kolgame. Dẽ wã yĩnga, yɩ-y neb sẽn tar yam la gũus-m-mens-rãmba, n kẽng taoor ne pʋʋsgo.</verse>
				<verse number="8">La sẽn deng bũmb fãa, nong-y taab daar fãa. Bala, nonglem luta yel-wẽn wʋsgo.</verse>
				<verse number="9">Maan-y taab sãando, tɩ yẽgõng kaẽ ye.</verse>
				<verse number="10">Yãmb ned kam fãa sẽn deeg kũunã, rɩk-y-b n tʋm n sõng neb a taaba, wa Wẽnnaam barkã kũun toay-toayã yel-gɛtb sẽn ya sõama.</verse>
				<verse number="11">Ned sã n gomda, bɩ a gom wa sẽn zemsd Wẽnnaam goamã sẽn yetã. Ned sã n sõngdẽ, bɩ a sõng wa sẽn zemsd pãng ning Wẽnnaam sẽn kõ-a wã, tɩ Wẽnnaam sẽn so ziiri la pãng wakat sẽn kõn sa wã paam waoogr bũmba fãa pʋga, a Zezi Kirist maasem yĩnga. Ãmina!</verse>
				<verse number="12">Mam zo-nongdse, ra sak-y tɩ nams-toaag ning sẽn be yãmb sʋk n makd yãmbã yɩ lingr ne yãmba, tɩ ya wa yaa yel-sãang n paamd yãmb ye.</verse>
				<verse number="13">Ka tog n yɩ a woto ye, maan-y sũ-noogo, yãmb sẽn paam pʋɩɩr ne Kirist namsgã yĩnga, tɩ yãmb tõe n maan sũ-noog n kɩdem wakat ning bãmb ziirã sẽn na n pukã.</verse>
				<verse number="14">B sã n nams yãmb Kirist yʋʋrã yĩnga, y zug yaa noogo, bala, Sɩɩg ninga sẽn be ziirã sẽn ya Wẽnnaam Sɩɩgã bee yãmb zutu.</verse>
				<verse number="15">Bɩ yãmb ned baa a yen da paam namsg a sẽn ya nin-kʋʋd yĩnga, wall wagdr yĩnga, wall tʋʋm-wẽns maand yĩnga, wall a sẽn ya ned sẽn kẽed yɛl sẽn ka pak-a yĩng ye.</verse>
				<verse number="16">La ned sã n paamd namsgo, a sẽn ya Kirist tẽed yĩnga, bɩ a ra zoe yãnd ye, a pẽg Wẽnnaam, b sẽn boond yẽ tɩ Kirist tẽedã yĩnga.</verse>
				<verse number="17">Bala, moasã yaa wakat b sẽn na n sɩng bʋʋdã kaoob ne Wẽnnaam nebã. La sã n mikame tɩ yaa ne tõnd la b na n sɩng bʋʋdã kaoobo, neb nins sẽn ka sakd-b Wẽnnaam koe-noogã baoosg na yɩɩ a wãna?</verse>
				<verse number="18">La sã n yaa tɩ nin-tɩrg fãagr paoong yaa toogo, dẽ ned ning sẽn ya wẽn-kɩɩsd la yel-wẽn-maandã yell na n yɩɩ a wãna?</verse>
				<verse number="19">Rẽ wã yĩnga, bɩ neb nins sẽn paamd namsg wa sẽn zems Wẽnnaam tʋlsmã rɩk b sɩɩsã n bas Wẽnnaam sẽn ya naanda la sɩd soabã nugẽ, n kell n maan neere.</verse>
			</chapter>
			<chapter number="5">
				<verse number="1">Dẽ, mam sagenda kãsem-dãmbã sẽn be yãmb sʋkã, mam me sẽn ya kãsem wa bãmbã, la m ya Kirist namsgã kaset soabã, la m ya pʋɩt-n-taag ne Kirist ziirã sẽn na n wa pukã yĩnga.</verse>
				<verse number="2">Rɩlg-y Wẽnnaam piisã sẽn be ne yãmbã. La ka ne modgr ye, yaa ne yamleoogo wa sẽn zems Wẽnnaam daabã. La ka paoong ratem yĩng ye, yaa ne sũur sẽn ya sõama.</verse>
				<verse number="3">La ka tɩ y soog nebã b sẽn gũneg yãmbã ne pãng ye, la yaa tɩ yãmb na yɩ mamsg wʋsg piisã yĩnga.</verse>
				<verse number="4">La Pe-kɩɩmbã kãsem sã n wa puki, yãmb na n paama maanf sẽn tar ziiri, la sẽn ka sãamd ye.</verse>
				<verse number="5">Woto me, kom-bɩɩse, sak-y kãsem-dãmbã. La bɩ yãmb fãa paam sik-m-menga, yãmb ne taab sʋka. Bala, Wẽnnaam kɩɩsda wuk-m-mens rãmbã, la b ningd sik-m-mens rãmbã zut barka.</verse>
				<verse number="6">Dẽ wã, sik-y y mens Wẽnnaam sẽn ya pãng soabã taoore, tɩ bãmb tʋlsma wakat sã n ta, bɩ bãmb zẽk yãmba.</verse>
				<verse number="7">Sik-y yãmb yɩɩrã fãa n bas ne bãmba, bala, bãmb n get yãmb yelle.</verse>
				<verse number="8">Yɩ-y neb sẽn tar yam! Gũus-y-yã! Yãmb bɛyã sẽn ya a Sʋtãan gõodame n kelemd wa gɩgemde, n baood a sẽn tõe n paam a soab n sãame.</verse>
				<verse number="9">Kɩɩs-y-yã-a, n yals tẽebã pʋg kãenkãe, la y bãng tɩ namsg a woto buud me namsda yãmb ba-biisã sẽn be duniyã pʋgã.</verse>
				<verse number="10">Yãmb sã n nams wakat bilf pʋgẽ, Wẽnnaam sẽn so bark fãa wã, sẽn bool-a yãmb tɩ y wa paam pʋɩɩr ne ziir ning sẽn kõn sa a Zezi kirist maasem yĩngã, bãmb menga na n zãmsa yãmba, n paas yãmb pãnga, n kɩt tɩ yãmb kɩ yẽga, la b kɩt tɩ yãmb yɩ neb sẽn ka vigsd ye.</verse>
				<verse number="11">Bɩ pãngã yɩ bãmb dẽnd zamaan o zamaane! Ãmina.</verse>
				<verse number="12">Yaa ne tõnd ba-biig a Sɩlvẽ sẽn ya sɩd soabã nug la mam gʋlsd seb-bi-kãngã n na n tʋm yãmba, la m sagl-yã, la m wilg-y tɩ yãmb sẽn be bark ning pʋgã n ya Wẽnnaam bark meng-menga.</verse>
				<verse number="13">A Zezi tẽedbã sẽn be Babilonna, ne m biig a Mark me pʋʋsda yãmba.</verse>
				<verse number="14">Pʋʋs-y taab n mok taab ne nonglem mokre. Bɩ Yãmb fãa sẽn tũud Kiristã paam laafɩ!</verse>
			</chapter>
		</book>
		<book number="61">
			<chapter number="1">
				<verse number="1">Maam a Sɩmo Pɩyɛɛr sẽn ya a Zezi Kirist yamba, la b tẽn-tʋmdã n tʋmd seb-kãnga neb nins sẽn paam tẽeb sẽn tar yõod wa tõnd dẽnda nengẽ. Yaa tõnd Wẽnnaamã ne d Fãagd a Zezi Kirist tɩrlem tʋʋmdã maasem yĩng la d paam-a.</verse>
				<verse number="2">Bɩ Yãmb sẽn bãng Wẽnnaam ne tõnd Zu-soab a Zezi wã kɩt tɩ y paam bark la laafɩ wʋsgo.</verse>
				<verse number="3">Wẽnnaam pãngã kõo tõnd bũmb ning fãa sẽn tõe n sõng tõnd tɩ d vɩɩmd Wẽnnaama tũudum pʋgẽ, la a kɩt tɩ d bãng soab ning sẽn bool-a tõnd tɩ d paam bãmb ziirã ne b sõmblemã.</verse>
				<verse number="4">Yaa bõn-kãens maasem yĩng la b kõ tõnd kãabs nins sẽn ya sõama la kãsemsã, tɩ yãmb sã n zoe n bas ratem-wẽnsã sẽn be dũniyã n wat ne sãoongã, kãab kãens yĩnga, yãmb na paam Wẽnnaam yalẽ wã.</verse>
				<verse number="5">La bõn-kãng yĩng me, maan-y y pãng sẽn tõe fãa, tɩ y tẽebã naag ne sõmblem, tɩ y sõmblemã naag ne bãngre.</verse>
				<verse number="6">La bãngrã pʋgẽ, bɩ y mao n paas yõk-m-menga la yõk-m-menga pʋgẽ, bɩ y paas sũ-tõogo la sũ-tõogã pʋgẽ, bɩ y paas Wẽnnaam sakre.</verse>
				<verse number="7">La Wẽnnaam sakrã pʋgẽ, maan-y taab ba-biir manesem la ba-biir manesem pʋgẽ, paas-y nonglem.</verse>
				<verse number="8">Sɩd me, bõn-kãensã sã n be yãmb pʋsẽ, la b sã n paamd pãng be n paasdẽ, b na n kɩtame tɩ yãmb maan tʋʋma la y wom biis sẽn na n kɩt tɩ yãmb bãng tõnd Zu-soab a Zezi kirist n paase.</verse>
				<verse number="9">La ned ning sẽn ka tar bõn-kãens yaa zoanga, la a nina mumame, la a yĩmdame tɩ yẽ paama pekr ne yel-wẽn nins yẽ sẽn da maan tɩ loogã.</verse>
				<verse number="10">M ba-biisi, yaa woto yĩnga, modg-y n yals-y kãenkãe Wẽnnaam sẽn bool yãmbã pʋgẽ, la b sẽn yãk yãmbã pʋgẽ, yãmb sã n maan woto, yãmb kõn tol n bʋdg n bas y tẽebã ye.</verse>
				<verse number="11">Yaa woto n na n kɩt tɩ b kõ yãmb noor zãnga, tɩ y kẽ tõnd Zu-soab la d fãagd a Zezi Kirist soolem sẽn kõn sa wã pʋgẽ.</verse>
				<verse number="12">Yaa woto yĩng tɩ mam na n tẽegd yãmb bõn-kãens daar fãa, baa ne yãmb sẽn zoe n mi-bã, la y sẽn yas kãenkãe sɩd-kãngã pʋgẽ wã.</verse>
				<verse number="13">Mam tagsame tɩ yaa neere, tɩ mam sẽn ket n vɩ yĩn-kiid-kãngã sẽn ya wa fu-roogã pʋga, bɩ m tẽeg-y tɩ y ra gũs ye.</verse>
				<verse number="14">Bala, mam miime tɩ sã n yɩ bilfu, mam na n yii yĩn-kiid-kãngã pʋgẽ, wa tõnd Zu-soab a Zezi Kirist sẽn vẽneg-a ne maama.</verse>
				<verse number="15">La mam na n modgame tɩ mam loogr poore, bɩ yãmb tõog n tẽegd bõn-kãens yell bũmb fãa pʋgẽ.</verse>
				<verse number="16">Sɩd me, tõnd ka tũnug soalem b sẽn tags n naane, n togs yãmb tõnd Zu-soab a Zezi Kirist pãn-kãsengã la bãmb waoongã yell ye, la yaa tɩ tõnd mens nin yãa bãmb ziirã.</verse>
				<verse number="17">Bala, bãmb deega waoogr la ziir tõnd Ba a Wẽnnaam nengẽ. Yaa bãmb sẽn wa n wʋm naam sẽn be ziirã koɛɛg sẽn gom ne bãmb n yeel tɩ: Ada yaa mam bi-ribl nongr sẽn ta mam yam zãnga.</verse>
				<verse number="18">Yaa tõnd sẽn wa n be tãn-sõngã zug ne bãmbã la tõnd wʋm koe-kãng sẽn yi arzãn n gome.</verse>
				<verse number="19">Tõnd leb n mii vẽeneg tɩ pĩnd-n-bãngr goam sẽn da togsã yaa sɩda. Yaa neer tɩ yãmb ges bõn-kãens wa y sẽn get fɩtl sẽn be zĩ-likẽ n yãgd n gũud hal beoog sẽn na n vẽeg tɩ yibeoog ãdgã yãg yãmb sũyã pʋse.</verse>
				<verse number="20">Sẽn deng bũmb fãa, bãng-y tɩ ned ka be n tõe n bilg Wẽnnaam gʋls-sõmyã pĩnd-n-bãngr gomd baa a yen võor ne a meng pãng ye.</verse>
				<verse number="21">Bala, pĩnd-n-bãngr gomd baa a ye zɩ n tol n yɩ ne ninsaal tʋlsem ye, la yaa Sɩɩg-sõng sẽn kõ bũmb ningã la ninsaalbã reegd n togsd Wẽnnaam yĩnga.</verse>
			</chapter>
			<chapter number="2">
				<verse number="1">Zĩrĩ-bãngdb n dag n zĩnd Wẽnnaam neba sʋka. Woto me, zĩrĩ karen-saam-dãmb n be yãmb sʋkã. B na n maana sɩlem n wa ne zãmsg sẽn menesd neba, la b na n kɩɩsa Zu-soab ning sẽn fãag-a bãmbã, la b na n taka sãoong sẽn kõn kaoos n wa b mens zutu.</verse>
				<verse number="2">Neb wʋsg na n pʋga bãmb b tʋʋm-beedã pʋgẽ, la sɩd sorã na n paama tʋʋsgo, bãmb tʋʋm-beedã yĩnga.</verse>
				<verse number="3">Bãmb rat-wʋsgã yĩnga, b na n belga yãmb ne sɩlem goam n fã yãmba. La bãmb sɩbgrã sɩnga hal daar zãr n watẽ, la bãmb sãoongã ka na n vaal ye.</verse>
				<verse number="4">Bala, Wẽnnaam ka bas tɩ malegs nins sẽn maan-b yel-wẽna põs ye B rig-b lame n lobe, n kẽes-b bog-zulung sẽn ya lik bida pʋgẽ, n balg-b be n gũud bʋʋdã kaoob daare.</verse>
				<verse number="5">Wẽnnaam ka bas pĩnd dũniyã t'a põs ye. Yaa neb a nii bal la bãmb põsg-yã: Ya a Nowe n dag n ya tɩrlmã koe-moaanda. La Wẽnnaam kɩtame tɩ sa-kãseng wa ni wẽn-kɩɩsdbã dũni zugu.</verse>
				<verse number="6">Wẽnnaam sɩbga tẽns nins sẽn boond tɩ Sodom la Gomoorã, n kɩt tɩ b lebg tompeglem, tɩ yɩ mamsg wẽn-kɩɩsdb nins sẽn na n pʋgl n wa wã yĩnga.</verse>
				<verse number="7">La Wẽnnaam fãaga nin-tɩrg a Lot. Yẽ sũur da sãama hal wʋsgo, nin-wẽns kãensã tʋʋm-dẽgdã sẽn ya wʋsgã yĩnga.</verse>
				<verse number="8">Bala, nin-tɩr-kãng sẽn da be bãmb sʋk n yãt tʋʋm-dẽgd nins b sẽn maandã, la a wʋmdẽ wã, a sũurã ra sãamda daar fãa, t'a namsd wʋsg a tɩrlmã pʋgẽ.</verse>
				<verse number="9">Rẽ wã, Zu-soabã mii b sẽn na n maan to-to n fãag neb nins sẽn sakd bãmbã makr wakate, la b sẽn na n maan to-to n bĩng tʋʋm-wẽns maandbã n sɩbg-b bʋʋdã kaoob daare.</verse>
				<verse number="10">Sẽn pʋs n yɩɩd fãa, yaa neb nins sẽn be tʋʋm-dẽgd maaneg ratem pʋgã, n baood n maan yĩngã tʋlsem, la b kɩɩsd Wẽnnaam noorã. Zĩrĩ karen-saam-dãmbã yaa sek-m-mens-rãmba, la tɩta-neba, b ka yɛɛsd tɩ paoog yĩngr rãmb ziirã ye. B tʋʋd-b lame.</verse>
				<verse number="11">Baa malegs nins sẽn tar pãng ne pãn-tõog n yɩɩd bãmbã yaool n ka gomd yĩngr pãens rãmbã wẽng Zu-soabã taoor ye.</verse>
				<verse number="12">Nin-wẽn-kãensã wẽnda rũms sẽn sakd b mens ratem, tɩ b belma yõod yaa yõk n kʋ balã. Bãmb paoogda bũmb nins b sẽn ka mi. Bãmb mens tʋʋm dẽgdã n na n sãam-ba.</verse>
				<verse number="13">Bãmb tʋʋm wẽnsã yĩnga, b na n deega tʋʋm wẽns yaoodo. Bãmb getame tɩ tʋm wẽngã ratem tʋʋm ne wĩntoog yaa sũ-noog bũmbu. Bãmb yaa wẽns la rẽgdo, la b sẽn naagd yãmb n dɩtẽ wã wakate, b maanda sũ-noog ne b zãmbã.</verse>
				<verse number="14">Bãmb nina geta pʋg-yoaadba, la b zɩ n maan yel-wẽn n tɩg ye. B belgda neb nins yam sẽn yuusdã n tõogdẽ, b sũyã pida ne maan sɩlem n kãag n kõ b mense. Wẽnnaam kãab-wẽng bee bãmb zutu.</verse>
				<verse number="15">Bãmb bʋdg n basa so-tɩrgã, n menem n tũ a Beoor biig a Balaam sore. Yẽ sakame n na n maan wẽng n deeg yaoodo,</verse>
				<verse number="16">la a paama lengre, a kɩɩsgã yĩnga. Bõang sẽn ka gomd goma wa ninsaala n gɩdg Wẽnnaam no-rɛɛs kãng yalem-tʋʋmã.</verse>
				<verse number="17">Nin-kãens wẽnda buls sẽn ka tar koom ye, la wa sawat sobg sẽn dɩkda. B zĩig na n yɩɩ lik sẽn ya bida pʋgẽ.</verse>
				<verse number="18">Ne bãmb wuk-m-meng gom-minimã, la b gom-vɩɩdã, b rɩkda b yĩngã ratem sẽn ya tʋʋm-dẽgdã n belgd neb nins sẽn nan lak b mens ne sẽn vɩ-b wẽng maaneg pʋgẽ wã.</verse>
				<verse number="19">B kãabda nebã lohorom, tɩ bãmb mensã yaool n ya tʋʋm-dẽgd yemse, bala, ned kam fãa yaa bũmb ning sẽn tõog yẽ wã yamba.</verse>
				<verse number="20">Sɩd me, nebã sã n bãng tõnd Zu-soab la d fãagd a Zezi Kiristã, n yi n bas dũni wã dẽgdã, n leb n kẽ a pʋgẽ t'a tõog bãmba, bãmb yaoolem toogã wẽng na n yɩɩga pipi rẽndã.</verse>
				<verse number="21">Bala, bãmb sã n dag n ka bãngẽ tɩrlmã sor n são bãmb sẽn bãng-a, n yaool n wẽnemd n bas tõ-sõng ning b sẽn dag n kõ bãmbã.</verse>
				<verse number="22">Bũmb ning sẽn paam bãmbã yaa wa yel-bũnd ning sẽn ya sɩdã sẽn yeelã: Baagã lebg n tɩ rɩɩ a sẽn dag n wʋbã, la kurku-yãangã b sẽn nan pekã leb n tɩ bilma begdã.</verse>
			</chapter>
			<chapter number="3">
				<verse number="1">Mam zo-nongdse, ade, zoe n yaa sebr a yiib-n-soab mam sẽn gʋlsd yãmba. Sɛb a yiibã fãa pʋse, mam tẽegda yãmba, sẽn na n yɩl tɩ yãmb yamã puk vẽenega,</verse>
				<verse number="2">tɩ yãmb tõog n tẽeg Wẽnnaam no-rɛɛs sõmyã sẽn dag n deng n togsã, la tõnd Zu-soab la d Fãagdã tõogã yãmb tẽn-tʋmdbã sẽn zãms yãmbã.</verse>
				<verse number="3">Sẽn deng bũmb fãa, bãng-y tɩ yaoolem wakate, neb sẽn laad neb n na n zĩndi. B na n yaala yãmba, b na n yɩɩ neb sẽn sakd b mens yĩngã ratem.</verse>
				<verse number="4">La b na n yeelame yaa: "Bãmb sẽn da kãab tɩ b na n lebg n waame wã, b bɛɛ?"</verse>
				<verse number="5">Sɩd me, yaa ne yamleoog la b yĩm tɩ wakat sẽn looge, saasẽ la tẽng zĩndame. Wẽnnaam gomame tɩ tẽng puk koomã sʋka, la yɩɩ koomã la Wẽnnaam kɩt tɩ lebg tẽnga.</verse>
				<verse number="6">La b yĩmame tɩ tẽngã Wẽnnaam sẽn naan a woto wã, yaa ko-kãsengã n leb n dɩ-a t'a sãame.</verse>
				<verse number="7">La ne gom-kãng bala, saasẽ la rũnna dũni wã bĩnga bugum yĩnga. B bĩng-b-la b sẽn na n kao nin-wẽnsã bʋʋd n kɩt tɩ b sãamã daar yĩnga.</verse>
				<verse number="8">Mam zo-nongdse, bũmb a yen n be yãmb sẽn ka tog n yĩm ye, yaa tɩ ne Zu-soabã, daar a yen yaa wa yʋʋm tusri, la yʋʋm tusr yaa wa daar a yen.</verse>
				<verse number="9">Wẽnnaam ka basd tɩ bãmb sẽn kãabã kaoos n pids wa neb kẽer sẽn tagsdã ye. La yaa tɩ bãmb maanda sũ-mar ne yãmba, b sẽn ka rat tɩ ned baa a yen sãama yĩnga. Bãmb ratem yaa tɩ yãmb fãa tek yam n kos sugri.</verse>
				<verse number="10">Zu-soabã daar na n waa wa wagdre. Badaare, saasẽ na n looga ne bʋr-kãsenga. Bugma sẽn kok teed ninsã na n yẽnegame, la dũni wã ne bũmb nins sẽn be a pʋgẽ wã na n dɩɩ bugum.</verse>
				<verse number="11">Rẽ wã yĩnga, bõn-kãensã fãa sẽn na n wa n yẽnegã yĩnga, ges-y tɩ yãmb yel-manesmã ne y Wẽnnaamã tũub yɩ sõama!</verse>
				<verse number="12">Gũu-y-yã, la y modg n kɩt tɩ Wẽnnaam daarã wa tao-tao. Yaa daar ning saasẽ sẽn kok bugmã sẽn na n yẽneg tɩ teedã fãa sẽn kok bugum na n yẽnegã.</verse>
				<verse number="13">La tõnd gũuda Wẽnnaam sẽn pʋlem saasẽ paalg la dũni paalgã, tɩ tɩrlem na n zĩnd a pʋgã.</verse>
				<verse number="14">Mam zo-nongdse, gũudum kãngã pʋgẽ, modg-y tɩ bãmb na mik tɩ yãmb ka tar rẽgdo, la tɩ y ka tar bũmb sẽn ka zemse, la tɩ y bee laafɩ pʋga.</verse>
				<verse number="15">Bãng-y tɩ tõnd Zu-soabã sẽn maand sũ-marã, yaa tɩ yãmb na paam fãagre, wa tõnd ba-bi-nongr a Poll sẽn gʋls me n wilg yãmb wa sẽn zems yam ning Wẽnnaam sẽn kõ yẽnda wã.</verse>
				<verse number="16">A Poll maanda a woto a sɛbã fãa pʋse, sɛbã a sẽn gʋls n gomd bõn-kãens yelle, la sẽn tar koees b wʋmb sẽn ya toogo, tɩ neb nins sẽn ka mi wã, la sẽn nan ka kɩ-b yẽgã toeemd b võor wa b sẽn toeemd gʋls-sõmyã fãa võor tɩ gõdg n sãamd-bã.</verse>
				<verse number="17">Woto yĩnga, m ba-bi-nongdse, yãmb sẽn pĩnd n paam tɩ b keoog yãmbã, maan-y gũusgu, tɩ neb nins toog sẽn ka be ne Wẽnnaam sakrã bʋdgrã da wa tus yãmb tɩ y ka leb n yas kãenkãe yɛs ye.</verse>
				<verse number="18">Bɩ yãmb bɩ tõnd Zu-soaba la d Fãagd a Zezi Kirist barkã pʋgẽ, la y bãngd-b yellã n paasdẽ. Bãmb n so ziir sẽn sɩng ne moasã hal tɩ ta wakat sẽn kõn sa.</verse>
			</chapter>
		</book>
		<book number="62">
			<chapter number="1">
				<verse number="1">Tõnd gʋlsda yãmb sẽn kẽed ne vɩɩm koɛɛga wɛɛngẽ, koɛɛg ning sẽn dag n be hal sɩngr wẽndẽ wã, tɩ tõnd wʋm a kibarã, tɩ d mens nin yãnd-a wã, tɩ tõnd ges-a wã, la d sɩɩs-a ne d nusã,</verse>
				<verse number="2">b puk-a lame tɩ tõnd yã. Yaa rẽ yĩngã, tɩ tõnd kõt yãmb koe-kãng kaseto, la d togsd yãmb vɩɩm sẽn kõn sa wã koɛɛg sẽn dag n be tõnd Ba nengẽ, tɩ b vẽneg-a ne tõndã.</verse>
				<verse number="3">Bũmb ning tõnd sẽn yã la d wʋma, tõnd togsd-a-la yãmb me, tɩ yãmb me tõe n paam lagem-n-taar ne tõndo. La tõnd lagem-n-taarã bee ne d ba wã, la ne b Bi-ribl a Zezi Kirist.</verse>
				<verse number="4">Tõnd gʋlsda bõn-kãngã tɩ tõnd sũ-noogã na pid zãnga.</verse>
				<verse number="5">Ad koɛɛg ningã tõnd sẽn wʋm a Zezi Kirist nengẽ n togsd yãmbã: Wẽnnaam yaa vẽenem la lik baa bilf ka be bãmb pʋgẽ ye.</verse>
				<verse number="6">Tõnd sã n yetẽ tɩ d tara lagem-n-taar ne bãmba n yaool n kẽnd lik pʋgẽ, tõnd yagda zĩrĩ la d ka maand sɩd ye.</verse>
				<verse number="7">La tõnd sã n kẽnd vẽenemẽ wa bãmb mengã sẽn be vẽenemẽ wã, tõnd tara lagem-n-taar ne taaba, la bãmb Bi-ribl a Zezi zɩɩmã pekda tõnd yel-wẽna fãa n yiisi.</verse>
				<verse number="8">Tõnd sã n yetẽ tɩ d ka tar yel-wẽnde, tõnd belgda d mense la sɩd ka be tõnd pʋgẽ ye.</verse>
				<verse number="9">Tõnd sã n vẽneg n togs Wẽnnaam d yel-wẽna, bãmb yaa sɩd soaba la tɩrga tɩ maan tõnd sugr d yel-wẽna yĩnga, la b pek tõnd n yiis d tʋʋm-wẽnsã fãa.</verse>
				<verse number="10">Tõnd sã n yeel tɩ d ka maan yel-wẽnde, tõnd geta Wẽnnaam wa zĩrĩ yagda, la bãmb goamã ka be tõnd pʋgẽ ye.</verse>
			</chapter>
			<chapter number="2">
				<verse number="1">Mam kom-bõonego, m gʋlsda yãmb bõn-kãngã sẽn na yɩl tɩ y ra maan yel-wẽn ye. La ned sã n maan yel-wẽna, tõnd tara sɛ-yõakd sẽn be d ba wã nengẽ: Yaa tɩrlem soab a Zezi Kirist.</verse>
				<verse number="2">B talla a Zezi meng n maan maoong tõnd yel-wẽna sugr kũun yĩnga, la ka tõnd bal yel-wẽnã yĩng ye, la dũni neba fãa me yel-wẽna yĩnga.</verse>
				<verse number="3">Tõnd sã n sak Wẽnnaam tõodã, dẽ tõnd miime tɩ d bãnga bãmba.</verse>
				<verse number="4">Ned ning sẽn yet t'a mii Wẽnnaam la a yaool n ka sakd b tõodã, yẽ soab yaa zĩrĩ yagda la sɩd ka be yẽ pʋgẽ ye.</verse>
				<verse number="5">La ned ning sẽn sakd Wẽnnaam goamã, a wilgdame t'a nonga Wẽnnaam sɩd-sɩda. Ad tõnd sẽn tõe n bãng to-to tɩ d bee bãmb pʋgẽ:</verse>
				<verse number="6">Sẽn yet-a tɩ yẽ paada Wẽnnaam pʋgẽ tog n kẽnda wa a Zu-soabã sẽn dag n kẽndã.</verse>
				<verse number="7">M kom-nongdse, ka tõ-paalg la mam gʋlsd yãmb ye, yaa tõ-kʋdg yãmb sẽn dag n paam hal sɩngrẽ wã. Tõ-kʋdg kãnga yaa koɛɛg ning yãmb sẽn dag n wʋma.</verse>
				<verse number="8">Mam sẽn gʋlsd yãmbã yaa tõ-paalg me. Yel-kãng yaa sɩd Zu-soabã pugẽ, la yãmb pʋse. Bala, lik bida wã loogdame, la vẽenem sɩd-sɩdã zoe n yãgdame.</verse>
				<verse number="9">Ned ning sẽn yet t'a bee vẽenemẽ n yaool n kis a ba-biiga, a ket n bee lik bida pʋgẽ.</verse>
				<verse number="10">Ned ning sẽn nong a ba-biig bee vẽenemẽ bũmb ka be n na n lub-a ye.</verse>
				<verse number="11">La ned ning sẽn kis a ba-biig bee lik bida pʋgẽ. Yẽ kẽnda likã pʋgẽ, n ka mi a sẽn dabdẽ ye, bala likã kɩtame t'a ninã ka ne ye.</verse>
				<verse number="12">Kom-bõonego, mam gʋlsda yãmb tɩ bala, Kirist yʋʋrã yĩnga yãmb paama y yel-wẽna sugri.</verse>
				<verse number="13">Ba-rãmba, mam gʋlsda yãmb tɩ bala, yãmb sẽn bãng soab ning sẽn be-a hal sɩngr wẽndẽ wã yĩnga. Kom-bɩɩse, mam gʋlsda yãmba, tɩ bala, yãmb tõoga wẽng soabã. Kom-bõonego, mam gʋlsa yãmba, tɩ bala, yãmb bãnga d ba wã.</verse>
				<verse number="14">Ba-rãmba, mam gʋlsa yãmba, tɩ bala, yãmb bãnga soab ning sẽn be hal sɩngr wẽndẽ wã. Kom-bɩɩse, mam gʋlsa yãmba, tɩ bala, yãmb tara pãnga, tɩ Wẽnnaam goamã be yãmb pʋgẽ, la tɩ y tõoga wẽng soabã.</verse>
				<verse number="15">Da nong-y dũni wã, wall bũmb ning sẽn be a pʋgẽ wã ye. Ned sã n nong dũni wã, d ba wã nonglem ka be a soab pʋgẽ ye.</verse>
				<verse number="16">Bala, bũmb nins fãa sẽn be dũniyã pʋgã, sã n ya yĩng ratem wẽngã, la ninã sẽn get bũmb nins n datã, la wilg-m-meng arzegs sẽn wat-ne wã ka yit Wẽnnaam nengẽ ye, a yita dũni nengẽ.</verse>
				<verse number="17">Dũni loogdame la a ratem wẽngã me loogdame. La ned ning sẽn maand Wẽnnaam daab paada wakat sẽn kõn sa.</verse>
				<verse number="18">Mam kom-bõonego, moasa yaa yaoolem wakate. Wa yãmb sẽn dag n wʋm tɩ Kirist kɩɩsd n watã, ad Kirist kɩɩsdb wʋsg n be moasã. Rẽ kɩtame tɩ tõnd miẽ tɩ yaa yaoolem wakate.</verse>
				<verse number="19">Bãmb yii tõnd sʋka la b rag n ka tõnd neb ye. Tɩ bõe, bãmb sã n dag n yaẽ tõnd neba, b dag n na n paa ne tõndo. La b sẽn maan to-to wã wilgda vẽeneg tɩ ka neba fãa n yaa tõnd neb ye.</verse>
				<verse number="20">Yãmb mensã paamame tɩ soab ning sẽn welg-a toorã kõ yãmb b Sɩɩgã, la yãmb fãa tara bãngre.</verse>
				<verse number="21">Mam sẽn gʋls yãmbã, ka tɩ yãmb ka mi sɩdã ye, la yaa yãmb sẽn mi-a wã yĩnga, la zĩrĩ sẽn ka yit sɩd pʋgẽ wã yĩnga.</verse>
				<verse number="22">Ãnna la zĩrĩ yagdã, sã n ka ned ning sẽn kɩɩsda t'a Zezi ka Kiristã? Ned ning sẽn yet t'a ka mi d ba ne b bi-riblã yaa Kirist kɩɩsda.</verse>
				<verse number="23">Ned ning fãa sẽn yet t'a ka mi bi-riblã ka tar ba wã me ye, la ned ning sẽn yet t'a mii biigã, a tara ba wã me.</verse>
				<verse number="24">Sã n ya ne yãmba, koɛɛg ning yãmb sẽn dag n wʋm hal sɩngrẽ wã tog n paa yãmb pʋse. Bũmb ning yãmb sẽn wʋm hal sɩngrẽ wã sã n pa yãmb pʋse, yãmb me na n paa bi-riblã ne ba wã pʋga.</verse>
				<verse number="25">Ad bũmb ning Kirist sẽn kãab tõndã: Yaa vɩɩm sẽn kõn sa.</verse>
				<verse number="26">Mam gʋlsa yãmb bõn-kãense, neb nins sẽn belgd yãmba wɛɛngẽ.</verse>
				<verse number="27">La ne yãmba, Sɩɩg-sõng ning yãmb sẽn deeg bãmb nengẽ wã bee yãmb pʋse, la yãmb ka baood tɩ b zãms yãmb ye. La wa bãmb Sɩɩgã sẽn zãmsd yãmb bũmb fãa wã, tɩ yaa sɩdã, la ka zĩrĩ wã, woto, bɩ y pa ne Kirist wa Sɩɩg-sõng sẽn zãms yãmb to-to wã.</verse>
				<verse number="28">La moasã, mam kom-bõonego, bɩ y pa Kirist pʋga, tɩ bãmb sẽn na n wa pukã wakate, bɩ tõnd paam pɛl-kɛgenga, tɩ bãmb waoongã daare, yãnd kõn yõk tõnd bãmb taoor ye.</verse>
				<verse number="29">Yãmb sã miẽ tɩ Kiristã yaa tɩrlem soaba, bɩ y bãng tɩ ned ning fãa sẽn maand sẽn ya tɩrg yaa Wẽnnaam biiga.</verse>
			</chapter>
			<chapter number="3">
				<verse number="1">Ges-y nonglem ninga d ba wã sẽn nong tõndã, bala b boonda tõnd tɩ Wẽnnaam kamba. La tõnd sɩd yaa bãmb kamba. Ad bũmb ning sẽn kɩt tɩ dũni wã ka mi tõndã: Yaa t'a ka bãng d ba wã ye.</verse>
				<verse number="2">Mam zo-nongdse, tõnd yaa Wẽnnaam kamb moasã, la tõnd sẽn na n yɩ bũmb ningã nan ka puk nand ye. La tõnd miime tɩ Kirist sã n wa n puki, tõnd na n yɩɩ wa bãmba, tɩ bõe, tõnd na n yãa bãmb sẽn yaa a soabã.</verse>
				<verse number="3">Ned ninga fãa sẽn tẽed Kiristã yel-kãngã pidsg yĩnga, a yɩlgda a meng n lebg yɩlemd wa a Zezi Kirist sẽn ya yɩlemdã.</verse>
				<verse number="4">Ned ninga fãa sẽn maand yel-wẽnde, a kɩɩsda tõogã me. Yel-wẽna yaa tõogã kɩɩsgo.</verse>
				<verse number="5">La yãmb miime t'a Zezi waame n na n yiis yel-wẽna, la yel-wẽnd ka tol n be bãmb pʋgẽ ye.</verse>
				<verse number="6">Ned ning fãa sẽn be Kirist pʋgẽ ka maand yel-wẽn ye. Ned ning fãa sẽn maand yel-wẽn ka yã bãmba, la a ka bãng-b ye.</verse>
				<verse number="7">Kom-bõonego, bɩ y ra sak tɩ ned ba a yen belg yãmb ye. Ned ning sẽn maand tɩrlem yaa tɩrg wala a Zezi Kirist sẽn ya tɩrgã.</verse>
				<verse number="8">Ned ning sẽn maand yel-wẽn yaa rõatã neda, bala rõatã sɩng n maanda yel-wẽn hal sɩngr wẽndẽ. Wẽnnaam Bi-riblã waame n na n sãam rõatã tʋʋma.</verse>
				<verse number="9">Wẽnnaam sẽn dog ned ninga fãa ka maand yel-wẽn ye, Wẽnnaam yalẽ wã sẽn be yẽ pʋgẽ wã yĩnga. La sẽn ya Wẽnnaam n dog-a wã yĩnga, a ka tõe n ket n maand yel-wẽn ye.</verse>
				<verse number="10">Yaa woto la b bãngd sẽn ya-b Wẽnnaam kamba la sẽn ya-b rõatã kamb n bake. Ned ning fãa sẽn ka maand tɩrga la sẽn ka nong a ba-biig ka Wẽnnaam biig ye.</verse>
				<verse number="11">Ad koɛɛg ning yãmb sẽn wʋm hal sɩngrẽ wã: Bɩ d nong taaba.</verse>
				<verse number="12">Bɩ d ra maan wala a Kaẽ sẽn da ya wẽng soabã rẽndã, la sẽn kʋ a ba-biigã ye. La bõe yĩng n kɩt t'a kʋ-a? Yaa yẽ tʋʋma sẽn da ya wẽns t'a ba-biigã tʋʋma zemsã yĩnga.</verse>
				<verse number="13">M ba-biisi, dũniyã neba sã n kis yãmba, bɩ y ra yɛɛs ye.</verse>
				<verse number="14">Tõnd sẽn nong d ba-biisã yĩnga, tõnd miime tɩ d yii kũum zĩigẽ n kẽ vɩɩm zĩigẽ. Ned ning sẽn ka tar nonglem bee kũum pʋgẽ.</verse>
				<verse number="15">Ned ninga fãa sẽn kis a ba-biig yaa nin-kʋʋda, la yãmb miime tɩ nin-kʋʋd ba a yen ka tar vɩɩm sẽn kõn sa wã tɩ bee a pʋgẽ ye.</verse>
				<verse number="16">Ne bõn-kãnga, tõnd bãnga nonglem sẽn ya bũmb ninga: Yaa t'a Zezi Kirist kõo bãmb vɩɩmã tõnd yĩnga. Tõnd me tog n kõo d vɩɩmã d ba-biisã yĩnga.</verse>
				<verse number="17">Ned sã n tar dũni arzegse, n neẽ t'a ba-biig rat sõngre, tɩ yẽ ka zoe a nimbãaneg n sõng-a, yẽ na n yɩɩ a wãn yeel t'a nonga Wẽnnaam?</verse>
				<verse number="18">Kom-bõonego, bɩ tõnd nonglem ra yɩ noor goama wall no-noom ye. Bɩ a yɩ ne tʋʋma la ne sɩda.</verse>
				<verse number="19">Rẽ na n kɩtame tɩ tõnd bãng tɩ d yaa sɩd-dãmba, la tõnd na n paama sũur laafɩ Wẽnnaam taoore,</verse>
				<verse number="20">baa ne tõnd sũya sẽn mongd tõnd bʋʋm to-to. Bala, Wẽnnaam yɩɩda tõnd sũyã, la b mii bũmb fãa.</verse>
				<verse number="21">Mam zo-nongdse, tõnd sũurã sã n ka mongd tõnd bʋʋm, tõnd pɛlg yaa kɛgeng Wẽnnaam taoore,</verse>
				<verse number="22">tõnd sẽn kot bũmb ninga fãa, bãmb kõta tõndo, tõnd sẽn sakd bãmb tõodã la d maand sẽn tat bãmb yamã yĩnga.</verse>
				<verse number="23">Ad bãmb tõogã la a woto: Yaa tɩ d tẽ bãmb bi-ribl a Zezi Kirist yʋʋre, la tɩ d nong taab wala sẽn zems tõog ning a Zezi sẽn kõ tõndã.</verse>
				<verse number="24">Ned ning sẽn sakd bãmb tõodã bee Wẽnnaam pʋgẽ, tɩ Wẽnnaam be yẽ pʋgẽ. Woto, tõnd miime tɩ bãmb bee tõnd pʋgẽ, Sɩɩg-sõng bãmb sẽn kõ tõndã maasem yĩnga.</verse>
			</chapter>
			<chapter number="4">
				<verse number="1">Mam zo-nongdse, ra tẽ-y sɩɩsã fãa ye, mak-y-b n ges n bãng b sã n yita Wẽnnaam nengẽ. Bala, belgr no-rɛɛsdb wʋsg n wa dũniyã pʋga.</verse>
				<verse number="2">Ad bũmb ning sẽn na n kɩt tɩ yãmb bãng tɩ yaa Wẽnnaam Sɩɩgã: Sɩɩg ning fãa sẽn yet t'a Zezi Kirist waa ne yĩnga, Sɩ-kãng yii Wẽnnaam nengẽ.</verse>
				<verse number="3">La sɩɩg ninga fãa sẽn ka kɩt-a kaset kãng ka yit Wẽnnaam nengẽ ye, a yaa Kirist kɩɩsdã sɩɩga. Sɩɩg ning yãmb sẽn dag n wʋm t'a watame wã, la moasã, a zoee n bee dũniyã pʋgẽ.</verse>
				<verse number="4">Ne yãmba, mam kom-bõonego, yãmb yaa Wẽnnaam kamba, la y tõoga belgr no-rɛɛsdbã, bala, soab ning sẽn be yãmb pʋgẽ wã yɩɩda sẽn be-a dũniyã pʋgẽ wã.</verse>
				<verse number="5">Bãmb yaa dũniyã rẽnda, yaa rẽ yĩng la b goama sẽn yɩt dũni nengẽ wã, la dũniyã kelgd-b lame.</verse>
				<verse number="6">La ne tõndo, tõnd yaa Wẽnnaam dẽnda. Ned ning sẽn mi Wẽnnaam kelgda tõndo, la ned ning sẽn ka mi Wẽnnaam ka kelgd tõnd ye. Yaa woto la tõnd na n bãng sɩd Sɩɩgã ne tudgr sɩɩgã n bake.</verse>
				<verse number="7">M zo-nongdse, d nong taaba, bala, nonglem yita Wẽnnaam nengẽ, la ned ning fãa sẽn nong a taab yaa Wẽnnaam biiga, la a mii Wẽnnaam.</verse>
				<verse number="8">Ned ning sẽn ka nong a taab ka bãng Wẽnnaam ye, bala Wẽnnaam yaa nonglem.</verse>
				<verse number="9">Ad Wẽnnaam sẽn puk b nonglemã to-to tõnd yĩnga: Bãmb tʋma b Bi-ribl yendã dũniyã pʋgẽ tɩ tõnd tõe n paam vɩɩm bãmb maasem yĩnga.</verse>
				<verse number="10">Nonglem kãng ka tõnd sẽn nong Wẽnnaam yĩng ye, yaa bãmb sẽn nong tõndo, n tʋm b Bi-riblã tɩ b yɩ maoong tõnd yel-wẽna sugr kũun yĩngã yĩnga.</verse>
				<verse number="11">Mam zo-nongdse, Wẽnnaam sã n nong tõnd hal wʋsg a woto, tõnd me tog n nonga taaba.</verse>
				<verse number="12">Ned baa a yen zɩ n yã Wẽnnaam ye. Tõnd sã n nong taaba, Wẽnnaam bee tõnd pʋgẽ, la bãmb nonglema zemsa zãng tõnd pʋgẽ.</verse>
				<verse number="13">Ad bũmb ning sẽn kɩted tɩ tõnd bãng tɩ d bee Wẽnnaam pʋgẽ, la tɩ bãmb bee tõnd pʋgẽ: Yaa tɩ bãmb kõo tõnd b Sɩɩgã.</verse>
				<verse number="14">La tõnd yãame la d kɩt kaset tɩ d ba wã tʋma b Bi-riblã tɩ b yɩ dũni fãagda.</verse>
				<verse number="15">Ned ning sẽn yet t'a Zezi yaa Wẽnnaam Bi-ribla, Wẽnnaam bee a soab pʋgẽ, la a soab bee Wẽnnaam pʋgẽ.</verse>
				<verse number="16">La ne tõndo, tõnd bãnga nonglem ning Wẽnnaam sẽn tar tõnd yĩngã, la tõnd tẽe nonglem kõngo. Wẽnnaam yaa nonglem. Ned ning sẽn be nonglem pʋgẽ, a bee Wẽnnaam pʋgẽ, la Wẽnnaam bee yẽ soab pʋgẽ.</verse>
				<verse number="17">Nonglema sã n zems zãng tõnd pʋsẽ, dẽ, bʋʋda kaoob daare tõnd pɛlg na n yɩɩ kãenkãe, bala, Kirist sẽn ya to-to wã, tõnd me vɩɩmã yaa a woto dũni kãngã pʋga.</verse>
				<verse number="18">Rabeem ka be nonglem pʋgẽ ye, la nonglem sẽn zems zãng yiisda rabeem. Bala, rabeem wilgdame tɩ sɩbgr n be, la ned ning sẽn zoet rabeem, nonglemã ka zems zãng yẽ pʋgẽ ye.</verse>
				<verse number="19">Ne tõndo, tõnd tara nonglem, Wẽnnaam sẽn deng n nong tõndã yĩnga.</verse>
				<verse number="20">Ned sã n yet t'a nonga Wẽnnaam n yaool n kis a ba-biiga, yẽ soab yaa zĩrĩ yagda. Bala, ned ning sẽn ka nong a ba-biig a sẽn ne wã, a ka tõe n nong Wẽnnaam yẽ sẽn ka ne wã ye.</verse>
				<verse number="21">Dẽ, ad tõog ninga Kirist sẽn kõ tõndã: Ned ning sẽn nong Wẽnnaam, tog n nonga a ba-biig me.</verse>
			</chapter>
			<chapter number="5">
				<verse number="1">Ned ning fãa sẽn tẽed t'a Zezi yaa Kiristã, yaa Wẽnnaam n dog yẽ soaba. La ned ning fãa sẽn nong soab ning sẽn dog-a bãmbã, nonga bãmb sẽn dog a soabã me.</verse>
				<verse number="2">Ad bũmb ning sẽn kɩted tɩ tõnd bãng tɩ d nonga Wẽnnaam kambã: Yaa tõnd sẽn na n nong Wẽnnaam la d sakd bãmb tõodã.</verse>
				<verse number="3">Bala, tɩ nong Wẽnnaam yaa tɩ sak bãmb tõodã. La bãmb tõodã ka toog ye.</verse>
				<verse number="4">Bala, Wẽnnaam sẽn dog a soab fãa tõogda dũniyã. Ad tõogr ning sẽn tõogd dũni wã: yaa tõnd tẽebã.</verse>
				<verse number="5">Ãnna n tõogd dũni wã, sã n ka ned ninga sẽn tẽed t'a Zezi yaa Wẽnnaam Bi-riblã.</verse>
				<verse number="6">Yaa a Zezi Kirist n wa ne koom, la zɩɩm, la ka ne koom bal ye, la yaa ne koom la zɩɩm, la yaa Sɩɩg-sõng n kɩt kaseto, Sɩɩg-sõng sẽn ya sɩd soabã yĩnga.</verse>
				<verse number="7">Bala, yaa neb a tãab n kɩt kaset arzãn pʋga: yaa ba wã, la gomdã, la Sɩɩg-sõngo. La bãmb b tãabã yaa yembre.</verse>
				<verse number="8">La bũmb a tãab n be n kɩt kaset tẽng zugu: yaa Sɩɩg-sõngo, la koom, ne zɩɩm. La bãmb b tãabã kaset zemsda taaba.</verse>
				<verse number="9">Tõnd sã n deegd ninsaalb kaseto, Wẽnnaam kaset n ya kãsẽng n yɩɩda. Tɩ bõe, ad Wẽnnaam kaseto: Yaa tɩ Wẽnnaam kɩta b Bi-riblã kaseto.</verse>
				<verse number="10">Ned ning sẽn tẽed Wẽnnaam Bi-riblã tara kaset kãngã a meng pʋgẽ. Ned ning sẽn ka tẽed Wẽnnaam, a maanda bãmb tɩ b yɩ wa zĩrĩ yagda yẽ sẽn ka tẽed kaset ninga Wẽnnaam sẽn kɩs b Bi-riblã wɛɛngẽ wã yĩnga.</verse>
				<verse number="11">Kaset kãng la woto: Wẽnnaam kõo tõnd vɩɩm sẽn kõn sa, la vɩ-kãng bee b Bi-riblã pʋgẽ.</verse>
				<verse number="12">Ned ninga sẽn tar-a Bi-riblã tara vɩɩmã, la ned ninga sẽn ka tar-a Wẽnnaam Bi-riblã ka tar vɩɩmã ye.</verse>
				<verse number="13">Mam gʋlsa yãmb bõn-kãngã, sẽn na yɩl tɩ yãmb bãng tɩ yãmb sẽn tẽed Wẽnnaam Bi-riblã yʋʋrã, yãmb tara vɩɩm sẽn kõn sa.</verse>
				<verse number="14">Ad pɛl-kɛgeng ning tõnd sẽn tar bãmb taoorã: Tõnd sã n kos bũmb sẽn zems ne bãmb daabo, b kelgda tõndo.</verse>
				<verse number="15">La tõnd sã n miẽ tɩ b kelgda tõndo, sẽn ya bũmb ninga la tõnd kos-yã, tõnd miime tɩ d paama bũmb ninga tõnd sẽn kos bãmbã.</verse>
				<verse number="16">Ned sã n yã a ba-biig sẽn maan yel-wẽnd sẽn ka wat ne kũum, bɩ a pʋʋse, la Wẽnnaam na kõ-a vɩɩm. Yaa neb nins sẽn maand-b yel-wẽn sẽn ka wat ne kũuma yĩnga la y tog n pʋʋse. Yel-wẽnd n be n wat ne kũum, ka yel-wẽn kãng yĩng la mam sẽn yet tɩ y pʋʋsã ye.</verse>
				<verse number="17">Tʋʋm-wẽng fãa yaa yel-wẽnde, la yel-wẽn n be n ka wat ne kũum ye.</verse>
				<verse number="18">Tõnd miime tɩ Wẽnnaam sẽn dog ned ning fãa ka maand yel-wẽn ye, la Wẽnnaam Bi-riblã gũuda yẽnda, la wẽng soabã ka sɩɩsd yẽ ye.</verse>
				<verse number="19">Tõnd miime tɩ d yaa Wẽnnaam dẽnda, la dũniyã zãng bee wẽng soabã nugẽ.</verse>
				<verse number="20">Tõnd miime me tɩ Wẽnnaam Bi-riblã waame, la b kõo tõnd bãngr tɩ d bãng soab ning sẽn yaa sɩdã. La tõnd bee sẽn ya-a sɩdã pʋgẽ, b Bi-ribl a Zezi Kirist maasem yĩnga. Yaa bãmb la Wẽnnaam sɩd-sɩda la vɩɩm sẽn kõn sa.</verse>
				<verse number="21">Mam kom-bõonego, lak-y y mens ne wẽn-naandsã.</verse>
			</chapter>
		</book>
		<book number="63">
			<chapter number="1">
				<verse number="1">Kãsma n tʋmd seb-kãnga pag a Kirya sẽn ya Wẽnnaam nin-tũusdgã ne a kambã mam sẽn nong sɩd pʋgẽ wã. La ka maam m ye n nong-b ye, neb nins fãa sẽn bãng sɩdã me nong-b lame,</verse>
				<verse number="2">sɩdã sẽn be tõnd pʋgẽ, la sẽn na n pa ne tõnd wakat sẽn kõn sa wã yĩnga.</verse>
				<verse number="3">Barka, la nimbãan-zoeere, la laafɩ sẽn yit tõnd ba a Wẽnnaam nengẽ, la bãmb Bi-ribl a Zezi Kirist nengẽ na n paa ne tõndo, sɩdã ne nonglema pʋgẽ.</verse>
				<verse number="4">Mam paama sũ-noog wʋsgo, mam sẽn mik tɩ fo kamb kẽer n kẽnd sɩdã pʋgẽ, wa sẽn zems tõog ning d ba wã sẽn kõ tõndã.</verse>
				<verse number="5">Moasã, Kirya, bũmb ninga mam sẽn gʋlsd foomã ka tõ-paalg ye, yaa tõog ning tõnd sẽn dag n paam hal sɩngrẽ wã, mam kota foom tɩ d nong taabã.</verse>
				<verse number="6">La nonglem yaa tɩ kẽn wa sẽn zems Wẽnnaam tõodã. Yaa tõ-kãng pʋgẽ la yãmb tog n kẽne, wa yãmb sẽn zãms hal sɩngrẽ wã.</verse>
				<verse number="7">Bala, bɛlgdb wʋsg n kẽ dũniyã pʋgẽ n ka kɩt kaset t'a Zezi waa ne yĩng ye. Ad yaa yẽ soab la bɛlgdã la Kirist kɩɩsdã.</verse>
				<verse number="8">Gũus-y y mens n da wa menes tõnd tʋʋmdã biis ye, la tɩ y na reeg keoor sẽn ya kãsenga.</verse>
				<verse number="9">Ned ning fãa sẽn loogd rẽnda, n ka paad Kirist zãmsgã pʋgẽ ka tar Wẽnnaam ye, la ned ning sẽn paad zãmsgã pʋgẽ tara ba wã la Bi-riblã.</verse>
				<verse number="10">Ned sã n wa yãmb nengẽ tɩ ka ne zãms-kãnga, bɩ y ra reeg-a y yiri, la y pʋs n da pʋʋs-a tɩ wẽnd na kaoos-a ye.</verse>
				<verse number="11">Bala, ned ninga sẽn pʋʋs-a tɩ wẽnd na kaoos-a naagda yẽnda a tʋʋm-wẽnsã pʋgẽ.</verse>
				<verse number="12">Baa ne mam sẽn tar bũmb wʋsg sẽn na gʋls yãmbã, mam ka tʋlg n na n gʋls-b ne seb-vãoogo la ne gʋls-koom ye. Mam maanda tẽeb tɩ m na n waa yãmb nengẽ, n gom ne yãmb neng ne nenga, tɩ tõnd sũ-noogã na pid zãnga.</verse>
				<verse number="13">Fo ba-bi-poakã sẽn ya Wẽnnaam nin-tũusdgã kambã pʋʋsda foom.</verse>
			</chapter>
		</book>
		<book number="64">
			<chapter number="1">
				<verse number="1">Kãsmã n tʋmd seb-kãnga ba-bi-nongr a Gayus sẽn ya ned mam sẽn nong sɩdã pʋgẽ wã.</verse>
				<verse number="2">Mam zo-nongre, mam bõsda Wẽnd tɩ fo yɛlã fãa na kẽnd sõama, la tɩ fo yĩnga tar laafɩ wala f sɩɩgã yɛlã sẽn ya sõma wã.</verse>
				<verse number="3">Ba-biisã sẽn wa n kɩs kaset ne sɩd ninga sẽn be fo pʋgẽ, la fo sẽn kẽnd sɩdã pʋgẽ to-to wã, mam maana sũ-noog wʋsgo.</verse>
				<verse number="4">Bũmb ka kõt maam sũ-noog n yɩɩd mam sẽn na n wʋm tɩ b gomd tɩ mam kambã kẽnda sɩdã pʋgẽ ye.</verse>
				<verse number="5">Mam zo-nongre, bũmb ning fo sẽn maand ba-biisã yĩngã, fo maanda ne sɩda, baa ne ba-bi-sãamsã.</verse>
				<verse number="6">Bãmb kɩsa fo nonglema kaset tẽedba taoore. Fo sã n sõng-b so-toakã wɛɛngẽ, wa sẽn zems Wẽnnaam yam ned sẽn tog n maane na yɩ neere.</verse>
				<verse number="7">Bala yaa a Zu-soabã yʋʋrã yĩng la b kẽng-yã, la b ka reeg baa fɩ neb nins sẽn ka pʋʋsd Wẽnnaama nengẽ ye.</verse>
				<verse number="8">Dẽ, tõnd tog n deega nin-bãmba-rãmba, tɩ tõnd tõe n yɩ tʋmd-n-taas ne bãmba, sɩdã yĩnga.</verse>
				<verse number="9">Mam gʋlsa koees bilf n tʋm a Zezi tẽedbã, la a Diyotɛrf sẽn nong n yɩ taoor soab bãmb sʋkã ka sakd n deeg ye.</verse>
				<verse number="10">Yaa woto yĩng tɩ mam sã n wa wa, mam na n tẽega tʋʋm nins yẽ sẽn maandã, a sẽn saad n gomd tõnd yell-wẽngã. Tɩ rẽ ka sek-a ye. Yẽ mengã ka reegd ba-biisã ye, la yẽ gɩdgda neb nins sẽn dat n deeg-bã, la a rigd-b n yiisd a Zezi tẽedbã sʋka.</verse>
				<verse number="11">M zo-nongre, da maan togs-n-taar ne sẽn ya wẽng ye, maan togs-n-taar ne sẽn ya neere. Ned ning sẽn maanda neer yaa Wẽnnaam neda, la ned ning sẽn maand wẽng ka yã Wẽnnaam ye.</verse>
				<verse number="12">Neba fãa ne sɩdã meng kɩta a Demetiryus kaset sõngo. Tõnd me kɩta yẽ kaset sõngo, la fo miime tɩ tõnd kaset yaa sɩda.</verse>
				<verse number="13">Mam tara bũmb wʋsg m sẽn da tõe n gʋlsẽ foom, la m ka rat n gʋls-b ne gʋls-koom la ne gʋlsdg ye.</verse>
				<verse number="14">Mam maanda tẽeb tɩ sã n yɩ bilfu, m na n yãa foom, la d na n goma ne taab neng ne nenga.</verse>
				<verse number="15">Bɩ laafɩ zĩnd ne foom. F zo-rãmba pʋʋsda foom, pʋʋs d zo-rãmba fãa yembr yembre.</verse>
			</chapter>
		</book>
		<book number="65">
			<chapter number="1">
				<verse number="1">Maam a Zuud sẽn ya a Zezi Kirist tʋmtʋmda la a Zak ba-biigã n tʋmd seb-kãngã neb nins Wẽnnaam sẽn boole, tɩ tõnd nong-b ba a Wẽnnaam pʋgẽ tɩ Wẽnnaam bĩng-b a Zezi Kirist yĩngã.</verse>
				<verse number="2">Bɩ Wẽnnaam nimbãan-zoeere la b laafɩ la b nonglem zĩnd ne yãmb wʋsg n paase.</verse>
				<verse number="3">Mam zo-nongse, mam sẽn dag n tʋlg ne m sũur fãa n na n gʋls yãmb sẽn kẽed ne fãagr ning tõnd fãa sẽn tarã wɛɛngẽ wã mam mikame tɩ yaa tɩlɛ ne maam tɩ m gʋlse, n sagl yãmb tɩ y zab tẽebã zabre, tẽeb ning b sẽn dag n kõ Wẽnnaam nebã vugr bal wakat fãa yĩngã.</verse>
				<verse number="4">Bala, raop kẽer n soos n kẽ yãmb sʋka. Bãmb yaa wẽn-kɩɩsdb sẽn tekd tõnd Wẽnnaamã bark koɛɛgã n maand raglem la b kɩɩsd a Zezi Kirist sẽn ya tõnd karen-saamb la d Zu-soab sẽn ka to wã. La b gʋlsa sɩbgr ning b sẽn na n paamã hal daar zãra.</verse>
				<verse number="5">Yãmb sẽn bãng bõn-kãensã fãa vugr bal wakat fãa yĩngã, mam dat n tẽega yãmb tɩ Zu-soabã sẽn fãag Israyɛl kambã n yiis Ezipt tẽngã n sa wã, b yaool n kɩtame tɩ neb nins sẽn ka tẽ-bã sãame.</verse>
				<verse number="6">La malegs nins sẽn ka pa zĩig ninga sẽn zems ne bãmbã, la b sẽn yi n bas b mens zĩigã, Wẽnnaam balg-b-la bãens n bĩng-b lik bida pʋgẽ wakat sẽn kõn sa yĩngã, n gũudẽ tɩ ra-kãsengã sẽn ya bʋʋdã kaoob daarã ta.</verse>
				<verse number="7">Woto me, Sodom la Gomoor la tẽns nins sẽn pẽ bãmbã sẽn maan yoob a woto n bao gãag buud sẽn ka segdã, b sɩbga bãmb ne bugum sẽn ka kiida tɩ b yɩ mamsg neb a taab yĩnga.</verse>
				<verse number="8">Baa ne rẽ, nin-kãensa me, rẽgemda b yĩnsã b magbã pʋgẽ, n paoogd noor ning Zu-soaba sẽn tar ne bãmbã la b tʋʋd yĩngr pãens rãmbã.</verse>
				<verse number="9">La baa malɛk-rãmba naab a Misɛl sẽn dag n kɩɩsd bɛlgdã sẽn yetã n wẽed nokoeemd ne-a a Moyiis kũuma poorẽ wã, a ka saag n gom n paoog-a ye. A yeelame yaa: Bɩ Zu-soaba sɩbg-fo.</verse>
				<verse number="10">La nin-kãensã yẽ, b gomdame n tʋʋd bũmb ning sẽn ka mi wã, la bũmb nins b yamã sẽn kɩtd tɩ b miẽ wã bala, wa rũmsã sẽn ka tar tagsgã sẽn maandã, bõn-kãng sãamda bãmb bala.</verse>
				<verse number="11">Bãmb na paam toogo, tɩ bõe, b tũu a Kaẽ sorã, bãmb kẽesa b mens a Balaam tudgrã pʋgẽ, yaood yĩnga. La bãmb sẽn kɩɩs wala a Koore wã, b sãamame.</verse>
				<verse number="12">Bãmb n wat ne yɛl yãmb ba-biir nonglem dɩɩbã wakatã, n kɩdemd be n ka zoet yãnde, n dɩt n digda. B yaa wa sawat sẽn ka koom tɩ sobg rɩkd-ba, n ya wa tɩɩs sʋʋgr wakat tɩɩs sẽn ka tar biisi, tɩɩs sẽn kʋɩ n leb n kʋɩ, n vigs n gãe.</verse>
				<verse number="13">B yaa wa ko-kãseng ko-pɛm sẽn yikd ne pãnga, n yiisd b yãnd puudu, b yaa wa ãd-saadse, tɩ Wẽnnaam bĩng-b lik bida pʋgẽ, wakat sẽn kõn sa yĩnga.</verse>
				<verse number="14">A Henok sẽn ya yãmb yaab a yopoe soab sẽn sɩng ne a Adama, togsa bãngr goam bãmb yĩng me n yeel yaa: Ad Zu-soaba waa ne b nin-sõamy kʋʋng-kʋʋngo,</verse>
				<verse number="15">n na n bʋ neba fãa bʋʋdo, la b kɩt tɩ tʋʋm-wẽns maandbã yals n logs tʋʋm-wẽns nins fãa b sẽn maanã yelle, la gom-wẽns nins yel-wẽn maandb sẽn ya wẽn-kɩɩsdbã sẽn gom bãmba.</verse>
				<verse number="16">Bãmb yaa neb sẽn nong yẽgõngo, sũ-pa-noom-dãmb sẽn tũud b yĩnsa ratem tɩ b noyã gomd wilg-m-meng goama, n belsd nebã n dat n paam bũmbu.</verse>
				<verse number="17">La yãmba m zo-nongdse, tẽeg-y bũmb nins tõnd Zu-soab a Zezi Kirist tẽn-tʋmdbã sẽn da pĩnd n yeel yãmb tɩ na n waame wã yelle.</verse>
				<verse number="18">B ra yeta yãmb yaa: Wakat sɛɛb wakate, nin-yaandb n na n zĩndi, n kẽnd wa Wẽnnaam ka ye, n tũud b yĩnsã ratem.</verse>
				<verse number="19">Ad yaa, bãmb n wat ne welgre, n ya neb sẽn vɩ yĩngã yĩnga, tɩ Wẽnnaam Sɩɩg ka b pʋgẽ ye.</verse>
				<verse number="20">La yãmba, m Zo-nongdse, bɩ y kẽng taoor ne tẽ-sõngã y sẽn tarã. Pʋʋs-y ne Sɩɩg-sõng pãnga,</verse>
				<verse number="21">la y kel n yals Wẽnnaam nonglmã pʋgẽ la y gũud tõnd Zu-soab a Zezi Kirist nimbãan-zoeerã sẽn na n kɩt tɩ d paam vɩɩm sẽn kõn sa wã.</verse>
				<verse number="22">Zoe-y neb kẽer nimbãanega, neb nins yam sẽn yuusdã.</verse>
				<verse number="23">Zɛɛg-y-b n fãag-b n yiis bugmẽ wã. Zoe-y neb a taabã nimbãanega, nimbãaneg sẽn naag ne rabeem, n kisg hal baa fuug ning b yĩnsã ratem sẽn dẽgmã.</verse>
				<verse number="24">Bɩ soab ning sẽn tõe n gũ yãmb tɩ y ka lʋɩ, la la b kɩt tɩ y puk bãmb ziirã taoor ne kɩdeng tɩ rõadg kaẽ wã,</verse>
				<verse number="25">Wẽnnaam b yen tãa sẽn ya soab ning sẽn fãag-a tõndo, d Zu-soab a Zezi Kirist maasem yĩngã, soog ziiri, la naam, la pãnga la noore, sẽn sɩng ne wakat sẽn dag n ka be, la moasã, la zamaan fãa sẽn wata. Ãmina.</verse>
			</chapter>
		</book>
		<book number="66">
			<chapter number="1">
				<verse number="1">Woto yaa a Zezi Kirist vẽnegr Wẽnnaam sẽn kõ bãmb tɩ b wilg b nonglem yemsã bũmb nins sẽn tog n zĩnd wakat bilf sã n paase. La a Zezi Kirist tʋma b malɛk t'a wilg b tʋmtʋmd a Zã bõn-kãense.</verse>
				<verse number="2">Yaa yẽnda n yɩ kaset soaba, n togs nebã Wẽnnaam goama la a Zezi Kirist kasetã, n wilg bũmb nins fãa yẽ sẽn yã wã.</verse>
				<verse number="3">Bark bee neb nins sẽn karemd pĩnd-n-bãngr gom-kãensã wã zutu, la neb nins sẽn kelgda la b sakd bũmb nins sẽn gʋls tɩ be a pʋgẽ wã zutu. Bala wakatã kolgame.</verse>
				<verse number="4">Maam a Zã n tʋmd seb kãnga wẽnd-dot a yopoe wã sẽn be Azi Porvẽnsã pʋgẽ wã. Bɩ soab ning sẽn be, la sẽn dag n be la sẽn watã, n paas sɩɩs a yopoe wã sẽn be bãmb geerã taoorã, la a Zezi Kirist sẽn ya kaset soab sẽn ya tɩrga, la pipi soab Wẽnnaam sẽn vʋʋg n bas kũum la dũniyã rĩm-dãmba Rĩmã ning yãmb zut barka, la b kõ-y bãane. Soab ning sẽn nonga tõndo, n pek tõnd ne b zɩɩmã</verse>
				<verse number="5"></verse>
				<verse number="6">n yiis d yel-wẽna, n maan tõnd tɩ d lebg soolem maan-kʋʋdb bãmb ba a Wẽnnaam yĩngã, bãmb n tog ne ziiri la pãng zamaan o zamaane! Ãmina!</verse>
				<verse number="7">Ade bãmb wata ne sawato. Ninsaal fãa na n yãa bãmba, hal baa ne neb nins sẽn dag n kõs bãmbã. La buuda fãa sẽn be dũni zugã na n wiisa bãmb yĩnga. N-ye! Ãmina!</verse>
				<verse number="8">Zu-soab a Wẽnnaam yetame yaa: Maam yaa Alfa la Omega, soab ning sẽn be moasa, la sẽn dag n be la sẽn wata, soab ning sẽn tõeyã fãa wã.</verse>
				<verse number="9">Maam a Zã sẽn ya yãmb ba-biiga la sẽn naag yãmb n paamd namsgo, la sẽn naag yãmb n tar pʋɩɩr ne Wẽnnaam soolem, la m naag n maood a Zezi tũudmã pʋgẽ wã, mam dag n bee Patmoos sẽn ya tẽng koom sẽn gũbgi, Wẽnnaam goamã la a Zezi kasetã yĩnga.</verse>
				<verse number="10">Zu-soaba daare, Sɩɩg-sõng pida maam, la mam wʋma koe-kãseng sẽn wẽnd baorg koɛɛg m poorẽ.</verse>
				<verse number="11">A da yetame yaa: Gʋls bũmb nins fo sẽn ne wã sebr zug n tʋm wẽnd-dot yopoe wã sẽn be Efɛɛse, la Ismirn la Pɛrgam la Tɩyatɩɩr la Sard la Filadɛlfi ne Laodise.</verse>
				<verse number="12">Mam wẽnemdame n na n ges ned ning sẽn da gomd-a ne maamã. La mam sẽn wẽnemde, mam yãa sãnem fɩtl-dogends a yopoe,</verse>
				<verse number="13">la ned sẽn be fɩtl-dogends a yopoe wã sʋka, n wẽnd Ninsaal Bi-ribla. B rag n yera fuug sẽn sig n ta b nao wã, la b ra sẽbga b yãoog ne sãnem sẽbdga.</verse>
				<verse number="14">B zugã zoobd rag n yaa peels wa pe-kõbdo la wa lamdo. B ninã ra yaa wa bug-witim.</verse>
				<verse number="15">B naowã ra yaa wa zũud b sẽn zug boaag pʋgẽ t'a mooge, la b koɛɛgã ra yaa wa ko-kãsemsã bʋrgo.</verse>
				<verse number="16">Bãmb da zãada ãds a yopoe ne b rɩtgo. Zabr sʋʋg sẽn tar noey a yiib sẽn dɩt n da yit bãmb noorẽ wã. La bãmb nengã ra yaa wa wĩntoogo wakat ning a sẽn yãgd ne a pãng tɛkã. Fɩtl dogends a yopoe (1.12)</verse>
				<verse number="17">Mam sẽn yãnd-bã, mam lʋɩɩ b taoor n ya wa kũum. Bãmb tika maam ne b nug-rɩtg n yeel yaa: Da maan rabeem ye!</verse>
				<verse number="18">Mam yaa dẽenem la yaoolem soaba, soab ning sẽn vɩ. Mam dag n kiime, la ad-ma, mam vɩɩme, zamaan o zamaane. Mam tara kũum ne kɩɩm-kulg kʋɩlen-biisi.</verse>
				<verse number="19">Dẽ wã, gʋls bũmb nins fo sẽn yã, bũmb nins sẽn be moasã, la bũmb nins sẽn na n yaool n maanã.</verse>
				<verse number="20">Ad ãds a yopoe wã fo sẽn yã mam rɩtgã ne sãnem fɩtl-dogends a yopoe wã yel-solemdã võore: Ãds a yopoe wã yaa wẽnd-dot a yopoe sẽn be tẽms a yopoe wã gũudba, la sãnem fɩtl-dogends a yopoe wã yaa wẽnd-dot a yopoe wã sẽn be tẽms a yopoe wã.</verse>
			</chapter>
			<chapter number="2">
				<verse number="1">Gʋls Efɛɛs wẽnd-doogã gũud n yeel-a yaa: Ad bũmb ning a soab sẽn zãad ãds a yopoe ne a rɩtgo, la a kẽnd sãnem fɩtl-dogends a yopoe wã sʋkã sẽn yeta:</verse>
				<verse number="2">"Mam mii tʋʋm nins y sẽn maanã, la y sẽn tʋmd to-to, la m mii y modgrã. Mam miime tɩ yãmb ka tõe n sak tɩ nin-wẽns zĩnd ne-y ye. Yãmb maka neb nins sẽn yet tɩ b yaa tẽn-tʋmdb n yaool n ka tẽn-tʋmdbã n gese, la yãmb mikame tɩ b yaa zĩrĩ yagdba.</verse>
				<verse number="3">Yãmb nangda pãnga, yãmb namsa mam yʋʋrã yĩnga, la yãmb ka boog y raood ye.</verse>
				<verse number="4">La yell ning mam sẽn tar ne yãmba, yaa tɩ yãmb basa y pipi nonglmã.</verse>
				<verse number="5">Dẽ wã, bɩ y tẽeg zĩig ning yãmb sẽn lʋɩ wã. Tek-y yam n kos sugri, la y leb n tʋm y pipi tʋʋma. Sã n ka rẽ, mam na n waa yãmb nengẽ, la m na n yiisa yãmb fɩtl-doagendgã a zĩigẽ, sã n ka tɩ yãmb teka yam n kos sugri.</verse>
				<verse number="6">Baoosgo yãmb tara bõn-sõng a yembre: yaa tɩ yãmb kisa Nikolayit-dãmba tʋʋma, tʋʋm nins mam me sẽn kisã."</verse>
				<verse number="7">Bɩ ned ning sẽn tar-a tʋb kelg bũmb ning Sɩɩg-sõng sẽn yet wẽnd-dotã: Mam na n kõo tõaagd fãa noor t'a rɩ vɩɩm tɩɩgã sẽn be Wẽnnaam Paradi pʋgẽ wã biisi.</verse>
				<verse number="8">Gʋls Ismirn wẽnd-doogã gũud n yeel-a yaa: Sẽn ya-a dẽenem la yaoolem soaba, sẽn dag n ki-a n leb n vʋʋgã yetame yaa:</verse>
				<verse number="9">"Mam bãnga yãmb namsgã ne y naongã, la yãmb yaool n yaa arzegs rãmba, la mam bãnga kãnegr ning neb nins sẽn yet tɩ b yaa Zuif-rãmb n yaool n ka Zuif-rãmba, la b ya Sʋtãanã karen-doogã rãmb sẽn kãnegd yãmbã.</verse>
				<verse number="10">Da maan-y rabeem ne namsg ning y sẽn na n namsã ye. Gese, Sʋtãanã na n kẽesa yãmb neb kẽer bi-bees roogo, sẽn na n yɩl n mak yãmba, la yãmb na n paama namsg rasem piiga. Kel n maan-y neer hal tɩ ta kũum, la mam na kõ yãmb vɩɩm maanfo." Maanfo (2.10)</verse>
				<verse number="11">Bɩ ned ning sẽn tar tʋb kelg bũmb nins Sɩɩg-sõng sẽn yet wẽnd-dotã. Kũum a yiib soabã ka na n sɩɩs ned ning sẽn na n paam-a tõogrã ye.</verse>
				<verse number="12">Gʋls Pɛrgam wẽnd-doogã gũud n yeel-a yaa: Soab ning sẽn zãad-a zabr sʋʋg sẽn tar noey a yiib sẽn dɩtã yetame yaa:</verse>
				<verse number="13">"Mam mii yãmb sẽn be zĩig ningã: zĩ-kãng yaa a Sʋtãan geere. Yãmb talla mam yʋʋrã, la yãmb ka bas y tẽeb ne maam baa wakat ning b sẽn kʋ mam kaset tɩrg soab a Ãntipaas yãmb sʋka, zĩig ning a Sʋtãan sẽn be wã.</verse>
				<verse number="14">La mam tara yell bilf ne yãmba. Yaa tɩ neb n be yãmb sʋkã n tũud a Balaam zãmsgã. Yẽ ra zãmsa a Balak t'a maan bẽdg n kɩt t'a Israyɛl yagensã rɩ wẽnd-naands maand nemdo, la b maan yoobo, tɩ rẽ lub-ba.</verse>
				<verse number="15">Yãmb me tara neb kẽer me sẽn sakd Nikolayit-dãmba zãmsgo.</verse>
				<verse number="16">Dẽ wã, bɩ y tek yam n kos sugri, sã n ka rẽ, bilf sã n paase, mam na n waa yãmb nengẽ, la m na n zaba ne bãmb ne m noorẽ zabr sʋʋgã."</verse>
				<verse number="17">Bɩ sẽn tar-a tʋb kelg bũmb nins Sɩɩg-sõng sẽn yet wẽnd-dotã. Mam na n kõo ned ning sẽn na n tõogã man sẽn solge, la kug-pɛɛlga. Kugrã zugu, yʋ-paalg n gʋls be ned baa a yen sẽn ka mi, sã n ka ned ning sẽn deegd-a kugrã.</verse>
				<verse number="18">Gʋls Tɩyatɩɩr wẽnd-doogã gũud n yeel-a yaa: Ad Wẽnnaam Bi-riblã, sẽn tar-a nin sẽn wẽnd bug-witim t'a nao wẽnd wa zũudã sẽn yeta:</verse>
				<verse number="19">"Mam bãnga yãmb tʋʋma la y nonglemã, la y tẽebã, la y tʋʋm sõamy wã, la y sũ-marã ne y yaoolem tʋʋmã sẽn ya wʋsg n yɩɩd y pipi tʋʋmã.</verse>
				<verse number="20">La mam tara yell ne yãmba: yaa tɩ yãmb basa pag a Zezabɛll t'a zãmsd nebã. A yetame t'a yaa no-rɛɛsa, n zãmsd nebã la a belgd mam tʋmtʋmdbã tɩ b maand yoobo, la b wãbd wẽnd-naands maand nemdo.</verse>
				<verse number="21">Mam kõo yẽ weer t'a tek yam n kos sugr a yoobã yĩnga, la yẽ ka rat n kos sugr a yĩng ye.</verse>
				<verse number="22">Gese, mam na n gãneg-a-la tẽnga la to-kãseng pʋga, yẽ ne neb nins sẽn maand yoob ne yẽ wã, sã n ka tɩ b teka yam n bas b tʋʋmã.</verse>
				<verse number="23">Mam na n kɩtame tɩ kũum kʋ a kambã, la wẽnd-dotã fãa na n bãngame tɩ mam yaa soab ning sẽn feesd tagsd la sũyã, la mam na n yaoo yãmb ned kam fãa wa sẽn zems a tʋʋmã.</verse>
				<verse number="24">La yãmb Tɩyatɩɩr neb a taaba fãa sẽn ka sakd zãms-kãngã, la sẽn ka bãng a Sʋtãan yel-solgdsã wa b sẽn mi n yetã, mam yeta yãmb tɩ m ka na n zɩlg yãmb zɩɩb a to ye.</verse>
				<verse number="25">Bũmb ning sẽn be bala, yaa tɩ y tall bũmb nins yãmb sẽn tarã kãenkãe hal tɩ mam wa.</verse>
				<verse number="26">Ned ning sẽn na n tõoge, la ned ning sẽn na n tall-a mam tʋʋmã hal tɩ wakat ta, mam na n kõo yẽ noor t'a soog soolem dãmba.</verse>
				<verse number="27">Yẽ na n zãa naam dasaar sẽn ya kut n soog-ba, wa b sẽn wãad tãnd lagdo, wa mam meng sẽn deeg m ba nengẽ wã.</verse>
				<verse number="28">La mam na n kõo yẽ yibeoog ãdga.</verse>
				<verse number="29">Bɩ sẽn tar-a tʋb kelg bũmb nins Sɩɩg-sõng sẽn togsd mam wẽnd-dotã.</verse>
			</chapter>
			<chapter number="3">
				<verse number="1">Gʋls Sard wẽnd-doogã gũud n yeel-a yaa: Ad soab ning sẽn tar Wẽnnaam sɩɩs a yopoe la ãds a yopoe wã sẽn yeta: "Mam bãnga yãmb tʋʋmã. Yãmb yʋʋr yiime tɩ y vɩɩme la y yaool n yaa kũum.</verse>
				<verse number="2">Maan gũusgu la f kɩt tɩ sẽn be fo pʋgẽ n nan ka ki wã leb n yẽege. Bala, mam mikame tɩ yãmb tʋʋmã ka zems mam Wẽnnaamã taoor ye.</verse>
				<verse number="3">Dẽ wã, bɩ y tẽeg yãmb sẽn deeg koɛɛgã la y wʋm-a to-to wã, tall-y-yã-a la y kos sugri. Yãmb sã n ka gũusi, mam na n waa yãmb nengẽ wa wagdre, la yãmb ka na n bãng sẽn ya wakat ning la mam na n wa n ling yãmbã ye.</verse>
				<verse number="4">Baoosgo, yãmb tara neb kẽer Sard sẽn ka rẽgem b fut ye. Bãmb na n kẽna ne maam ne fu-peelse, bãmb sẽn zems tɩ kẽn ne maamã yĩnga.</verse>
				<verse number="5">Ned ning sẽn na n tõogã na n yeelga fu-peels a woto. Mam ka na n yẽes yẽ yʋʋrã vɩɩm sebrã pʋgẽ ye, la mam na n boola yẽ yʋʋrã m ba la malegsã taoore."</verse>
				<verse number="6">Bɩ ned ning sẽn tar-a tʋb kelg bũmb ning Sɩɩg-sõng sẽn togsd wẽnd-dotã.</verse>
				<verse number="7">Gʋls Filadɛlfi wẽnd-doogã gũud n yeel-a yaa: Ad bũmb sõmblem soabã, sɩd soabã, sẽn tar-a a Daviid kʋɩlen-bilã, soab ning sẽn pakd tɩ ned ka tõe n pagã, soab ning sẽn pagd tɩ ned ka tõe n pakã sẽn yeta:</verse>
				<verse number="8">"Mam bãnga yãmb tʋʋmã. Gese, mam ninga kʋɩleng sẽn pak yãmb taoore tɩ ned ka tõe n pag-a ye, tɩ bala yãmb pãngã paoodame, la yãmb talla mam koɛɛgã, la y ka kɩɩs mam yʋʋrã ye.</verse>
				<verse number="9">Ade, mam na n ninga neb nins sẽn ya a Sʋtãan tũudbã yãmb nugẽ. Bãmb boonda b mens tɩ Zuif-rãmba tɩ yaool n ka sɩd ye, bala b yagda zĩrĩ. Gese, mam na n kɩtame tɩ b wa n wõgemd yãmb taoore, la b bãng tɩ mam nonga yãmba.</verse>
				<verse number="10">Yãmb sẽn tall mam koɛɛg ning sẽn kɩt tɩ yãmb nangd pãng mam pʋgẽ wã yĩnga, mam me na n kogla yãmb wakat ning makrã sẽn na wa dũniyã tɛk fãa n mak nebã sẽn be a zugã.</verse>
				<verse number="11">Mam wata tao-tao. Gãd-y bũmb nins yãmb sẽn tarã kãenkãe, tɩ ned da reeg yãmb maanfã ye.</verse>
				<verse number="12">Mam na n kɩtame tɩ ned ning sẽn tõog-a wã lebg ra-luk mam Wẽnnaamã roog pʋga, la yẽ kõn le yi be ye. Mam na n gʋlsa mam Wẽnnaamã yʋʋre, la m Wẽnnaamã tẽng sẽn ya Zeruzalɛm paalg sẽn yit mam Wẽnnaamã nengẽ arzãn n sigdã yʋʋr yẽ zugu, la m gʋls mam yʋ-paalegã yẽ zugu."</verse>
				<verse number="13">Bɩ ned ning sẽn tar kelg bũmb nins Sɩɩg-sõng sẽn yet wẽnd-dotã.</verse>
				<verse number="14">Gʋls Laodise wẽnd-doogã gũud n yeel-a yaa: Ad bũmb ning sẽn ya-a Ãmina, la kaset soab sẽn ya tɩrga, la sɩd soaba, sẽn naan-a Wẽnnaam bõn-naandsã sẽn yeta:</verse>
				<verse number="15">"Mam bãnga yãmb tʋʋmã. Yãmb ka maasga la y ka tʋʋlg me ye. Mam nongẽ la yãmb sẽn dag n na n yaẽ tʋʋlga wall maasga.</verse>
				<verse number="16">Woto, yãmb sẽn ya zalzal n ka maasg la y ka tʋʋlgã yĩnga, mam na n wʋka yãmb m noorẽ.</verse>
				<verse number="17">Yãmb sẽn yet tɩ yãmb yaa arzegs rãmba, tɩ y paama arzegse la yãmb ka le rat baa fʋɩ wã yĩnga, la yãmb sẽn ka mi tɩ y yaa nimbãan-neba, n be namsg pʋgẽ la y ya naong rãmba la y zoẽnse la bɛɛlã yĩnga,</verse>
				<verse number="18">mam sagenda yãmb tɩ y ra sãnem mam nengẽ, sẽn zug ne bugum, tɩ y tõe n lebg arzegs rãmba, la y ra fu-peels mam nengẽ, tɩ y tõe n paam n yeelge, n lud y yãnd n da yɩ a zaal ye, la y ra nin kaam mam nengẽ n sõog y ninã tɩ y tõe n yã.</verse>
				<verse number="19">Mam lengda neb nins fãa mam sẽn nonge, la m sɩbgd-ba. Dẽ wã, bɩ y nang pãnga la y tek yam n kos sugri.</verse>
				<verse number="20">Ade, mam yasa rig-noorẽ n kabsdẽ. Ned sã n wʋm mam koɛɛgã n pak kʋɩlengã, mam na n kẽe yẽ roogẽ n dɩ ne yẽnda la yẽ na n dɩɩ ne maam.</verse>
				<verse number="21">Mam na n kɩtame tɩ ned ning sẽn tõogã zĩnd ne maam mam geerã zug wa mam sẽn tõoge, n zao ne m ba b geerã zugã."</verse>
				<verse number="22">Bɩ ned ning sẽn tar tʋb kelg bũmb ning Sɩɩg-sõng sẽn yet wẽnd-dotã.</verse>
			</chapter>
			<chapter number="4">
				<verse number="1">Dẽ poore, mam gesame, la haya! Mam yãa kʋɩleng sẽn pak arzãn pʋga. La pipi koɛɛg ning sẽn wẽnd baorg mam sẽn da wʋm t'a gomd ne maamã yeela maam yaa: Rʋ yĩngr ka, la mam na n kɩtame tɩ fo yã bũmb nins sẽn ya tɩlɛ tɩ wa zĩndã.</verse>
				<verse number="2">Tao-tao bala, Sɩɩg-sõng pida maam. La ade, geer n da be arzãn pʋga, la ned n dag n zao geerã zugu.</verse>
				<verse number="3">Ned ning sẽn zao-a geerã zugã dag n wẽnda wa kug sẽn be yõod n boond tɩ zaspe la sardoan. La saag-gomtɩʋʋg sẽn wẽnd wa kugr sẽn boond tɩ emerood n dag n gũbg geerã.</verse>
				<verse number="4">La gɛy pisi la a naas n dag n gilg ge-kãsengã, la kãsem-dãmb pisi la a naas n zao b zutu, n yer fu-peelse, la b n fõg sãnem maanf-rãmba.</verse>
				<verse number="5">Sa-yãgbo, la kelemse, la sa-kelems n yit geerẽ wã. Fɩtl-dãmb a yopoe n be geerã taoor n wit ne pãnga. Bãmb yaa Wẽnnaam sɩɩs a yopoe wã.</verse>
				<verse number="6">Geerã taoor daag n gãnega bũmb sẽn pɩnd wa vɛɛre, n tud n ya wa kiristalle. La geerã sʋk ne sẽn gũbg geerã fãa, bõn-vɩɩs a naas n be be n pid ne nin taoor la poorẽ.</verse>
				<verse number="7">Pipi bõn-vɩɩgã wẽnda wa gɩgemde, la yiib soabã wẽnda wa nag-bila la tãab soaba neng wẽnda wa ninsaal nenga, la naas soaba wẽnda wa panantugr sẽn yɩgda.</verse>
				<verse number="8">Bõn-vɩɩs a naasã ned kam fãa tara pɩgs a yoobe, la b pida ne nin zĩiga fãa, la b pʋgẽ me. Wĩndg la yʋngo b yetame tɩ: Sõngo, sõngo, Zu-soab a Wẽnnaam sẽn Tõeya fãa wã yaa sõngo. Bãmb da beeme la b bee moasa la b watame, n ka basdẽ ye.</verse>
				<verse number="9">La wakat ning bõn-vɩɩs a naasã sẽn na n waoog sẽn zao-a geerã zugu, n vɩ zamaan o zamaana, la b zẽk b yʋʋre, la b pʋʋs-b barkã,</verse>
				<verse number="10">kãsem-dãmbã pisi la a naasã na n wõgemda sẽn zao-a geerã zugu la b sẽn vɩ zamaan o zamaana taoore, n waoogd-ba, la b na n lobda b maanf-rãmba geerã taoor la b yetẽ:</verse>
				<verse number="11">Tõnd Zu-soaba la d Wẽnnaam, yãmb n zems tɩ reeg ziiri, la waoogre, la pãnga. Bala, yãmb n naan bũmb fãa, la yaa yãmb daab yĩng la y naan-b tɩ b beẽ.</verse>
			</chapter>
			<chapter number="5">
				<verse number="1">La mam yãa sebr sẽn be sẽn zao-a geerã zugã nug rɩtgẽ. Sebrã pʋg ne a poorã fãa gʋlsame, la b sog-a-la ne sogds a yopoe.</verse>
				<verse number="2">La mam yãa malɛk sẽn tar pãng sẽn zẽkd a koɛɛg n sokdẽ yaa: Ãnna n zems tɩ sok sogdsã la a lak sebrã?</verse>
				<verse number="3">La ned baa a yen da ka be arzãn wall tẽng zugu, wall tẽnga tẽngr sẽn dag n tõe n lak sebrã wall a ges-a ye.</verse>
				<verse number="4">La b sẽn ka yã ned baa a ye sẽn zems tɩ lak sebrã wall tɩ ges-a wã yĩnga, mam da yãbda wʋsgo.</verse>
				<verse number="5">La kãsem-dãmba ned a yen yeela maam yaa: Da yãb ye. Ad Zuda buudã gɩgemd sẽn ya a Daviid yagengã paama tõogre, n na n sok sogds a yopoe wã la a lak sebrã.</verse>
				<verse number="6">La mam yãa pe-bil sẽn yas yĩngr geerã sʋka la bõn-vɩɩs a naasã ne kãsem-dãmba sʋka, la a yaa wa pesg b sẽn kʋ. Pe-bilã da tara yɩɩl a yopoe la nin a yopoe sẽn ya Wẽnnaam sɩɩs a yopoe wã b sẽn tʋm dũniyã tɛk fãa wã.</verse>
				<verse number="7">Pe-bilã waa n deega sebrã sẽn be sẽn zao-a geerã zugã nug rɩtgẽ wã.</verse>
				<verse number="8">Pe-bilã sẽn deeg sebrã, bõn-vɩɩs a naasã ne kãsem-dãmbã pisi la a naasã wõgemda bãmb taoore, la bãmb ned kam fãa zãada pɛndg la sãnem laag sẽn pid ne tɩdar sẽn tar yũ-noogo, sẽn ya nin-sõamyã pʋʋsgo.</verse>
				<verse number="9">La bãmb da yɩɩnda yɩɩn-paalg n yetẽ: Yãmb n zems tɩ reeg sebrã la y sogs a sogdsã, bala b ra kʋʋ yãmba, la yãmb fãaga neb buud fãa pʋgẽ, goam buud fãa pʋgẽ, tẽms fãa pʋgẽ, soolem fãa pʋgẽ ne yãmb zɩɩm tɩ b lebg Wẽnnaam neba.</verse>
				<verse number="10">Yãmb kɩtame tɩ bãmb lebg soolem la maan-kʋʋdb tõnd Wẽnnaamã yĩnga, la bãmb na n dɩɩ naam dũni zugu.</verse>
				<verse number="11">Mam gesame la m wʋma malegs wʋsg sẽn gũbg geerã, ne bõn-vɩɩsã la kãsem-dãmbã koeese, la bãmb sõorã yaa tus piig naoor tus piiga, la tus naoor tusa.</verse>
				<verse number="12">Bãmb da zẽkda b koees n yetẽ: Pe-bil ning b sẽn dag n kʋ wã zemsame tɩ reeg pãn-tõogo, la arzegse la yam la pãnga, la waoogre, la ziiri la pẽgre.</verse>
				<verse number="13">La mam wʋma bõn-nandsã fãa sẽn be arzãna la sẽn be tẽng zug la tẽngã tẽngre la ko-kãsenga zugu la bũmb nins fãa sẽn be be wã sẽn yet yaa: Sẽn zao-a geerã zugã la pe-bilã n tog ne pẽgre, la waoogre, la ziiri la pãnga, zamaan o zamaane.</verse>
				<verse number="14">La bõn-vɩɩs a naasã yeelame yaa: Ãmina! La kãsem-dãmbã yĩgimdame n waoog-ba.</verse>
			</chapter>
			<chapter number="6">
				<verse number="1">Pe-bilã sẽn sok soagdg a yembr sogds a yopoe wã sʋkã, mam gesame, la mam wʋma bõn-vɩɩs a naasã ned a yembr sẽn gom ne koɛɛg sẽn wẽnd wa sa-kɛleng n yeel yaa: Wa!</verse>
				<verse number="2">Mam gesame, la mam yãa wed-moaag sẽn ya pɛɛlga. Sẽn zao-a weefã ra zãada tãpo, la b kõo yẽ maanfo. La a kẽnga wa tõaagda, n na n tõoge.</verse>
				<verse number="3">Pe-bilã sẽn sok soagdg a yiib soabã, mam wʋma bõn-vɩɩg a yiib soabã sẽn yeel yaa: Wa!</verse>
				<verse number="4">La wed-moaag a to kõbg sẽn ya miuug wa bugum yiime. La b kõo sẽn da zao-a yẽ wã pãn-tõog t'a yiis dũni laafɩ, tɩ nebã kood taaba. La b kõo yẽ zabr sʋ-kãsenga.</verse>
				<verse number="5">La bãmb sẽn sok soagdg a tãabẽ soabã, mam wʋma bõn-vɩɩg a tãabẽ soabã sẽn yeel yaa: Wa! Mam gesame, la mam yãa wed-moaag sẽn ya sablga. Sẽn zao-a yẽnda wã dag n zãada balãns a nugẽ.</verse>
				<verse number="6">La mam wʋma bũmb sẽn wẽnd wa koɛɛg bõn-vɩɩs a naasa sʋka. A da yetame yaa: bɩle bɛɛl ne wũmbl na n koosa hal deniye. Orz ne wũmbl a tãab na n koosa deniye. La sã n ya kaamã la divẽ wã, ra sɩɩs-b ye.</verse>
				<verse number="7">Pe-bilã sẽn sok soagdg a naas soabã, mam wʋma bõn-vɩɩg a naas-n-soaba koɛɛg sẽn yeel yaa: Wa!</verse>
				<verse number="8">Mam gesame la mam yãa wed-moaag t'a kõbgã ya kẽeg-kẽega. Sẽn da zao-a yẽnda wã yʋʋr boondame t'a kũum, la kɩɩm-kulg ra pʋgda yẽnda. La b kõo bãmb pãn-tõog tɩ b tõog dũniyã ned a yembr neb a naas fãa sʋk n kʋ-b ne zabr sʋʋga, la kom, la bãase, la ne dũniyã we-rũmsi.</verse>
				<verse number="9">Pe-bilã sẽn sok soagdg a nu soabã, mam yãa b sẽn dag n kʋ neb nins Wẽnnaam koɛɛgã poorẽ la b sẽn kɩs kasetã yĩngã sɩɩs sẽn be tẽn-kugrã tẽngre.</verse>
				<verse number="10">Bãmb zẽka b koees ne pãng n yeel yaa: Zu-soben-sõng la sɩd soaba, yãmb na n gũume hal tɩ ta dabʋr tɩ y yaool n kao duniyã nebã bʋʋdo, la y rok y sũur tõnd zɩɩma raagr yĩnga?</verse>
				<verse number="11">B kõo bãmb ned kam fãa fu-pɛɛlga, la b yeel-b tɩ b kel n vʋʋs wakat bilf yɛsa, hal tɩ bãmb tʋmd-n-taasã ne b ba-biisã b sẽn na n kʋ wa b sẽn kʋ bãmbã sõor pidi.</verse>
				<verse number="12">Pe-bilã sẽn sok soagdg a yoob soabã, mam gesame. Tẽn-digimdg kãseng n zĩndi. Wĩndga lebga sableg diga wa bot sẽn wʋg ne rũm-sableg kõbdo, la kiuugã zãng lebga wa zɩɩm,</verse>
				<verse number="13">la yĩngr ãdsã sʋʋga tẽngã zug wa kankang sob-kãseng sẽn wẽ t'a kankam yorge.</verse>
				<verse number="14">Sa-gãongã looga wa sebr b sẽn pili. La tãmsã fãa ne tẽns nins koomã sẽn gũbgã sersa b zĩisẽ.</verse>
				<verse number="15">Dũni rĩm-dãmbã la a nin-kãsemse la a sodaas nanamse la a arzegs rãmba la a pãens rãmba la a yemse, ne burkĩmbã, b fãa soonda tãms bogdẽ la tãms pĩis sʋka.</verse>
				<verse number="16">La b yeta tãmsã ne pĩisã tɩ b lʋɩ n põd-ba, n solg-b tɩ b zãag ne sẽn zao-a geerã zugã gesgo la ne pe-bilã sũ-puugri.</verse>
				<verse number="17">Bala, Wẽnnaam ne pe-bilã sũ-puugrã ra-kãsengã taame, la ãnna n na n tõog n põse?</verse>
			</chapter>
			<chapter number="7">
				<verse number="1">Dẽ poore, mam yãa malegs a naas sẽn yas dũniyã kɩrems a naasã. Bãmb da yõka dũniyã sobd a naasã, sẽn na yɩl tɩ b ra wẽ tẽngã wall ko-kãsengã wall tɩɩg baa a yembr ye.</verse>
				<verse number="2">La mam yãa malɛk a to sẽn yi yaang n zẽkdẽ, la yẽ ra zãada Wẽnnaam sẽn vɩ wã bãn-ningdga. Malɛkã zẽka a koɛɛg n kelem n yeel malegs a naasã b sẽn da kõ noor tɩ b maan tẽngã ne ko-kãsengã wẽngã yaa:</verse>
				<verse number="3">Da maan-y tẽngã wall ko-kãsengã wall tɩɩsã bũmbu, hal tɩ tõnd paam n ning d Wẽnnaamã tʋmtʋmdbã rĩyã bãnde.</verse>
				<verse number="4">La mam wʋma neb nins b sẽn ning bãndã sõore. Yaa neb tus koabg la tus pis-naas la a naase, a Israyɛl buudã fãa kambã sʋka.</verse>
				<verse number="5">A Zuda buudã neb b sẽn ning bãndã sõor tus piig la a yiibu. A Rubɛn buudã me yaa neb tus piig la a yiibu. A Gaad buudã me yaa neb tus piig la a yiibu,</verse>
				<verse number="6">a Azɛɛr buudã me yaa neb tus piig la a yiibu, a Neftali buudã me yaa neb tus piig la a yiibu, a Manase buudã me yaa neb tus piig la a yiibu,</verse>
				<verse number="7">a Sɩmyõ buudã me yaa neb tus piig la a yiibu, a Levi buudã me yaa neb tus piig la a yiibu, a Isakaar buudã me yaa neb tus piig la a yiibu,</verse>
				<verse number="8">a Zabilõ me yaa neb tus piig la a yiibu, a Zozɛf buudã me yaa neb tus piig la a yiibu, a Bɛnzame buudã me yaa neb tus piig la a yiibu.</verse>
				<verse number="9">Dẽ poore, mam gesame, la mam yãa neb kʋʋng wʋsg ned sẽn ka tõe n sõd n sɛ ye, sẽn yi soolem dãmba fãa pʋse, buud fãa pʋse, tẽns toay-toay fãa pʋse, la sẽn gomd goam buud toor-toore. Bãmb dag yera fu-peelse la b zãad koms vãad b nusẽ n yas geerã taoore la pe-bila taoore.</verse>
				<verse number="10">Bãmb dag n zẽkda b koees ne pãng n yetẽ: Fãagrã bee ne tõnd Wẽnnaam sẽn zao geerã zugã, la ne pe-bilã.</verse>
				<verse number="11">La malegsã fãa ra yas n gũbga geerã ne kãsem-dãmbã la bõn-vɩɩs a naasã. Bãmb wõgemdame n fõgen b nens tẽng geerã taoor n waoog Wẽnnaam</verse>
				<verse number="12">n yetẽ yaa: Ãmina! Pẽgre, la ziiri, la yam la bark pʋʋsgo, la waoogre, la pãn-tõogo, la pãng yaa tõnd Wẽnnaamã n so zamaan o zamaana! Ãmina!</verse>
				<verse number="13">Dẽ, kãsem-dãmbã ned a yembr gomame n sok maam yaa: Neb nins sẽn yeelg fu-peelsã yaa ãnna rãmba, la b yita yɛ?</verse>
				<verse number="14">Mam leoka yẽ yaa: M zu-soaba, yãmb n mi. La a yeela maam yaa: Yaa neb nins sẽn yi to-kãsengã pʋgẽ wã. Bãmb pegsa b fut pe-bilã zɩɩmẽ tɩ b lebg peelse.</verse>
				<verse number="15">Yaa woto yĩng n kɩt tɩ b be Wẽnnaam geerã taoore, n tʋmd Wẽnnaam tʋʋmd wĩndg la yʋng bãmb roogã pʋgẽ. Ned ning sẽn zao-a geerã zugã na n zĩnda ne bãmba n gũ-ba.</verse>
				<verse number="16">Kom kõn le yõk-ba, ko-yũud kõn leb n yõk-ba, la wĩntoogo, wall tʋʋlg kõn leb n wẽ-b ye.</verse>
				<verse number="17">Bala, Pe-bilã sẽn be geerã sʋkã na n dɩlga bãmba, la b tall-b n kẽng vɩɩm ko-bunds zĩisẽ, la Wẽnnaam na n yẽesa nintãm b ninẽ.</verse>
			</chapter>
			<chapter number="8">
				<verse number="1">Pe-bilã sẽn sok soagdg a yopoe soabã, arzãn pʋg yɩɩ sɩddd tɩ kolg lɛɛr pʋɩ-sʋka.</verse>
				<verse number="2">Mam yãa malegs a yopoe sẽn yas Wẽnnaam taoorã, la b kõ-b-la bard a yopoe.</verse>
				<verse number="3">La malɛk a to n waa n yalsa tẽn-kugrã zugẽ. Yẽ ra zãada wisd laag sẽn ya sãnem. B kõo yẽ tɩdar wʋsg t'a naag ne nin-sõamyã fãa pʋʋsg n yõog sãnem tẽn-kugrã sẽn be geerã taoorã zugu, tɩ yɩ maoongo.</verse>
				<verse number="4">Tɩdarã bug-zõos naaga ne nin-sõamyã pʋʋsg n yi malɛkã nugẽ n zẽk yĩngri, Wẽnnaam taoore.</verse>
				<verse number="5">Malɛkã rɩka wisd laagã n pids-a ne tẽn-kugrã zug bugmã n lob-a tẽngã zugu. Sa-kelemse la kelemse la sa-yãgbo la tẽn-digimdg zĩndame.</verse>
				<verse number="6">La malegs a yopoe wã sẽn da zãad bard a yopoe wã seglame n na n peeb bardã.</verse>
				<verse number="7">Pipi malɛkã peeba baorgo. La sapɩlem ne bugum sẽn kalem ne zɩɩm zĩndame, la b lob-b-la tẽng zugu. Tẽngã pʋɩɩr a yembr tãab sʋk rɩɩ bugum, tɩɩg a yembr tãab sʋk dɩɩ bugum, la mo-maasã fãa rɩɩ bugum. Bardo (8.6)</verse>
				<verse number="8">Malɛk a yiib-n-soabã peeba baorgo. La b loba bũmb sẽn wẽnd wa tãn-kãseng sẽn dɩt bugum ko-kãsengã pʋga. La ko-kãsengã pʋɩɩr a yembr tãab sʋk lebga zɩɩm.</verse>
				<verse number="9">La bõn-naands nins sẽn dag n be ko-kãsengã pʋgẽ n vɩ wã pʋɩɩr a yembr tãab sʋk kiime. La koom kogondã pʋɩɩr a yembr tãab sʋk sãamame.</verse>
				<verse number="10">Malɛk a tãab-n-soabã peeba baorgo. La ãd-kẽeng sẽn dɩt bugum wa bug-vɩleng n yii yĩngr n lʋɩ. Yẽ lʋɩɩ ko-zoetmã pʋɩɩr a yembr tãab sʋk zugu, la ko-bundsã pʋɩɩr a yembr tãab sʋk zugu.</verse>
				<verse number="11">Ad-kãng yʋʋr boondame t'a Zẽnem. La koomã pʋɩɩr a yembr tãab sʋk lebga zẽnem, la koomã sẽn lebg zẽnemã kʋʋ ninsaalb wʋsgo.</verse>
				<verse number="12">Malɛk a naas-n-soabã peeba baorgo. La wĩntoogã pʋɩɩr a yembr tãab sʋka, la kiuugã pʋɩɩr a yembr tãab sʋka, la ãdsã pʋɩɩr a yembr tãab sʋk pãng saame, sẽn na yɩlg la pʋɩɩr a yembre tãab sʋk lebg lika, tɩ wĩndg vẽenem pãng boog sẽn tat pʋɩɩr a yembr tãab sʋka, tɩ yʋng vẽenem pãng boog a woto.</verse>
				<verse number="13">Mam gesame, la m wʋma sɩl-kẽeng sẽn yɩgd sa-gãnã sʋka, n zẽk a koɛɛg ne pãng n yetẽ yaa: Toogo! Toogo! Ninsaalbã sẽn be tẽng zugã na n paama toogo, bardã a taabã malegs sẽn na n peebã koees yĩnga.</verse>
			</chapter>
			<chapter number="9">
				<verse number="1">Malɛk a nu soaba peeba baorgo. Mam yãa ãdg a yen sẽn yi saasẽ n lʋɩ tẽngã zugu. La b kõo yẽ bulg sẽn zulum n ka tar tɛk kʋɩlen-bila.</verse>
				<verse number="2">Yẽ paka bul-zulungã, la bug-zõos sẽn wẽnd wa wʋn-kãseng bug-zõos yii bulgẽ wã. La bug-zõosã sẽn yi bulgẽ wã soba wĩntoogã ne pemsma.</verse>
				<verse number="3">Sʋy yii bug-zõosẽ wã n sãeeg n kẽ tẽngã, la b kõo bãmb pãn-tõog sẽn ya wa tẽng zug namsã sẽn tarã.</verse>
				<verse number="4">La b yeel-b lame tɩ b ra sɩɩs moodã sẽn be tẽng zugã wall bũmb baa a yen sẽn ningd vãado wall tɩɩg baa a yembr ye, b zab ne neb nins sẽn ka tar Wẽnnaam bãnd b rĩyẽ wã bala.</verse>
				<verse number="5">B ka kõ sʋyã noor tɩ b kʋ nebã ye, la yaa tɩ nams-b kiis a nu. La namsg ning b sẽn namsd nebã wẽnda wa nang sẽn dũmd ned t'a namsd to-to wã.</verse>
				<verse number="6">Da-kãense, ninsaalbã na n baoo kũum la b kõn yãnd-a ye. Bãmb na n datame n ki, la kũum na n zoee n zãaga ne bãmba.</verse>
				<verse number="7">Sʋy kãens wẽnda wa wiid sẽn seglg zabr yĩnga. Bũmb n da be b zutẽ wã n ya wa maanf-rãmba, n wẽnd wa sãnem, la b nensã ra yaa wa ninsaalb nense.</verse>
				<verse number="8">Sʋyã rag n tara zoobd wa pagb zoobdo, la b yẽnã dag n wẽnda wa gɩgemd yẽna.</verse>
				<verse number="9">Bãmb da tara yãad sẽn ya wa kut gãntigsi, la b pɩgsã bʋrg ra yaa wa terok-rãmb wiid wʋsg sẽn tat n zoet n dabd zabr zĩigẽ bʋrgo.</verse>
				<verse number="10">Bãmb dag n tara zʋy sẽn wẽnd nams zʋyã, la b tara zʋ-gõose, la pãn-tõog ning bãmb sẽn na n tall n nams ninsaalbã kiis a nu wã ra bee bãmb zʋyẽ wã.</verse>
				<verse number="11">Bãmb tara b naaba, bul-zulung malɛkã t'a so bãmba. A yʋʋr ne Hebre yaa "Abadõ" la ne Gɛrk yaa "Apolyõ," sẽn dat n togs tɩ sãamda.</verse>
				<verse number="12">Pipi toogã loogame. Ad tood a yiib n ket n wat yõwã poore.</verse>
				<verse number="13">Malɛk a yoobẽ soabã peeba baorgo. La mam wʋma koɛɛg sẽn yi sãnem tẽn-kugrã sẽn be Wẽnnaam taoorã yɩɩl a naasẽ wã.</verse>
				<verse number="14">Koɛɛgã yeela malɛk a yoobẽ soabã sẽn da zãad baorga yaa: Baag malegs a naasã b sẽn balg kʋɩl-kãseng ning sẽn boond tɩ Efartã zugã.</verse>
				<verse number="15">La b baaga malegs a naasã sẽn da segl n sɛ wakate, la daare, la kiuugu ne yʋʋmdã yĩngã, tɩ b kʋ ninsaalbã ned a yembr tãab fãa sʋka.</verse>
				<verse number="16">La zab-zabdbã sẽn ya wed-rʋʋdbã sõor dag n yaa tus kẽema kobs-yi. Mam wʋma b sõorã.</verse>
				<verse number="17">Woto, vẽnegrã pʋgẽ mam yãa wiidã ne neb nins sẽn zao-bã. Bãmb da tara gãntigsi, tɩ b kõbgã ya wa bugum, la wa kugr b sẽn boond tɩ safɩɩre la wa kidbri. Wiidã zut dag n wẽnda gɩgem zutu. Bugum ne bug-zõos la kidbr n dag n yit b noeyẽ wã.</verse>
				<verse number="18">To-kãensã a tãabã sẽn ya bugmã, la bug-zõosã ne kidbrã sẽn da yit wiidã noeyẽ wã kʋʋ ninsaalbã ned a yembr tãab sʋka.</verse>
				<verse number="19">Bala, wiidã pãn-tõogã bee b noeyẽ wã ne b zʋyẽ wã. Bãmb zʋyã wẽnda wa wiisi. Zʋyã tara zutu, la yaa rẽ la b tar n namsd ninsaalbã.</verse>
				<verse number="20">La neb a taabã sẽn kell tɩ to-kãensã ka kʋ wã ka tek yam n kos sugr tʋʋm nins b nusã sẽn tʋmã yĩng ye. Bãmb ka bas zĩn-dãmba ne wẽn-naands sẽn maan ne sãnem la wanzuri, la zũudu, la kuga, la raadã waoogr ye. Wẽn-naandsã ka tõe n yã wall b wʋme, wall b kẽn ye.</verse>
				<verse number="21">Bãmb ka kos sugr b nin-kʋʋrã la b bag-bʋgrã ne b yoobã la b wagdmã yĩng ye.</verse>
			</chapter>
			<chapter number="10">
				<verse number="1">Mam yãa malɛk a to sẽn tar pãnga, sẽn yer sawadgo n yi arzãn n sigda, la saag-gomtɩʋʋg n da be yẽ zugẽ wã. A nengã da yaa wa wĩntoogo, la a naowã da yaa wa bugum.</verse>
				<verse number="2">Yẽ ra zãada seb-bil sẽn lake. A tilga a rɩtg naoorã ko-kãsengã zugu, la a tilg a goabg naoorã tẽngã zugu.</verse>
				<verse number="3">A zẽka a koɛɛg n tãs ne pãng wa gɩgemd sẽn kelemde. Malɛkã sẽn kelmã, sa-kelems a yopoe wã gomame tɩ nebã wʋme.</verse>
				<verse number="4">Sa-kelems a yopoe wã sẽn gomã, mam dag n na n gʋlsame, la mam wʋma koɛɛg sẽn yi arzãn n yeel yaa: ning bũmb nins sa-kelems a yopoe wã sẽn togsã soagdga, la f ra gʋls-b ye.</verse>
				<verse number="5">La malɛk ning mam sẽn da yã t'a yas ko-kãsenga ne tẽngã zugã zẽka a nug rɩtg n tees yĩngri,</verse>
				<verse number="6">la a wẽena ne soab ning sẽn vɩ-a zamaan o zamaanã, sẽn naan-a yĩngr ne bũmb nins sẽn be be wã, la dũniyã ne bũmb nins sẽn be be wã la ko-kãsenga ne bũmb nins sẽn be a pʋgẽ wã, n wẽen n yeel tɩ b ka na n leb n kõ weer yɛs ye,</verse>
				<verse number="7">la tɩ daar ning malɛk a yopoe soabã sẽn wat n segl n na n peeb baorgã, wakat kãng la Wẽnnaam yel-solemdã na n paam pidsg wa b sẽn dag n togs b tʋmtʋmdbã sẽn ya bãmb no-rɛɛsdbã koe-noogã.</verse>
				<verse number="8">La koɛɛg ning sẽn yi arzãn tɩ mam wʋmã leb n goma ne maam n yeel yaa: Kẽng n tɩ reeg seb-bilã sẽn lakã, malɛk ning sẽn yas-a ko-kãsengã ne tẽngã zugã nugẽ.</verse>
				<verse number="9">Mam kẽnga malɛkã nengẽ n yeel-a t'a kõ maam seb-bilã. La a yeela maam yaa: Reeg-a n vele. A na n pidsa fo pʋgã ne toolem liga, la fo noorẽ wã, a na n yɩɩ noog wa sɩɩdo.</verse>
				<verse number="10">Mam deega seb-bilã malɛkã nugẽ n vele. A yɩɩ noog wa sɩɩd mam noorẽ wã, la mam sẽn vel-a wã, mam pʋgã pida ne toolem.</verse>
				<verse number="11">Dẽ poore, b yeela maam yaa: Yaa tɩlɛ tɩ fo leb n togs bãngr goam yɛs n gom neb wʋsg yelle, la buud wʋsg yelle la goam buud wʋsg yelle la rĩm-dãmb wʋsg yelle.</verse>
			</chapter>
			<chapter number="11">
				<verse number="1">B kõo maam tãnwĩig sẽn wẽnd wa dasaar n yeel maam yaa: Yik n mak Wẽnnaam doogã ne tẽn-kugrã, la neb nins sẽn be beene n pʋʋsdẽ wã.</verse>
				<verse number="2">La bas Wẽnnaam doogã samandã kɛɛng n da mak-a ye, tɩ bala, b kõ-a la bu-zẽmsã, la bãmb na n taba tẽn-sõngã kiis pis-naas la a yiibu.</verse>
				<verse number="3">Mam na n kõo m kaset dãmb a yiibã pĩnd-n-bãngr goam kũuni, tɩ b yeelg bot n togs bãngr goamã rasem tusr la kobs-yi la pis-yopoe.</verse>
				<verse number="4">Yaa bãmb la Oliiv tɩɩs a yiibu la fɩtl-dogends a yiibã sẽn yas tẽngã Zu-soabã taoorã.</verse>
				<verse number="5">Ned sã n dat n nams-ba, bugum n yit bãmb noorẽ wã n dɩt b bɛɛbã. N-ye, ned sã n dat n nams-ba, yaa tɩlɛ tɩ kũum a woto kʋ-a.</verse>
				<verse number="6">Bãmb tara pãn-tõog n tõe n pag yĩngr tɩ saag ka ni dasem nins bãmb sẽn pĩnd n togsã tɛk ye, la b tara pãn-tõog n tõe n tek ko-rãmbã tɩ lebg zɩɩm, la b kɩt tɩ tood buud fãa paam nebã tẽng zugu, wakat ninga fãa b sẽn date.</verse>
				<verse number="7">Bãmb sã n wa kɩs b kasetã n sɛ, rũng ning sẽn yit bog-zulungẽ wã na n yika zabr ne bãmba, n tõog-ba, n kʋ-ba.</verse>
				<verse number="8">La b kũumã na n paa tẽn-kãseng ning b sẽn boond sɩɩg wɛɛngẽ tɩ Sodom la Eziptã pʋgẽ, vɩʋʋgẽ, zĩig ning meng b sẽn dag n ka bãmb Zu-soabã da-pɩk zugã.</verse>
				<verse number="9">Tẽns toay-toay neba, la buud toay-toay neba, la neb sẽn gomd goam buud toor-toore, la soolem toay-toay neb na n yãa bãmb kũumã rasem a tãab la pʋɩ-sʋka, la b kõn sak tɩ b rɩk-b n tɩ mum ye.</verse>
				<verse number="10">Dũni nebã na n maana sũ-noog ne bũmb ning sẽn paam kaset dãmb a yiibã, la b na n kɩdmame. Bãmb na n tʋma kũun n kõ taaba, bala Wẽnnaam no-rɛɛsdb a yiib kãens da namsa nebã sẽn be tẽngã zugã.</verse>
				<verse number="11">La rasem a tãab la pʋɩ-sʋkã zugẽ, vɩɩm sɩɩg sẽn yi Wẽnnaam nengẽ kẽe bãmb pʋsẽ la b yikame n yals b nao zutu. Rabeem kãseng yõka neb nins sẽn yãt bãmbã.</verse>
				<verse number="12">No-rɛɛsdb a yiibã wʋma koɛɛg sẽn yi arzãn n yeel-b yaa: Wa-y yĩngr ka! Bãmb kẽe sawadgẽ n zẽk n kẽng arzãna, la b bɛɛbã yãnda bãmba.</verse>
				<verse number="13">Wakat kãnga bala, tẽn-digimdg sẽn ya kãseng zĩndame, la tẽngã pʋɩɩr a yembr piig sʋk sirgame. Tẽn-digimdg kãng kʋʋ neb tus a yopoe, la rabeem yõka neb a taabã, la b kõo arzãn Wẽnnaamã waoogre.</verse>
				<verse number="14">Toog a yiib soabã loogame. Ad keta bilf tɩ toog a tãab soabã wa.</verse>
				<verse number="15">Malɛk a yopoe soabã peeba baorgo. La koe-kãsems zĩnda arzãn n yeel yaa: Dũniyã soolem lebga tõnd Zu-soabã ne bãmb Kiristã n so. Bãmb na n dɩɩ naam zamaan o zamaana!</verse>
				<verse number="16">Kãsem-dãmb pisi la a naasã sẽn dag n zao b gɛyã zut Wẽnnaam taoorã wõgemdame n fõgen b nens tẽng n waoog Wẽnnaam n yeele:</verse>
				<verse number="17">Zu-soab a Wẽnnaam sẽn Tõeya fãa, sẽn be, la sẽn dag n be wã, tõnd pʋʋsd-y la barka, yãmb sẽn deeg y pãn-kãsengã la y sẽn zĩndig y naamã yĩnga.</verse>
				<verse number="18">Soolem toay-toayã rãmb ra yika b sũyã, la yãmb sũ-puugrã waame, la wakat taame tɩ y na n kao neb nins sẽn ki wã bʋʋdo, la y keo y no-rɛɛsdbã sẽn ya yãmb tʋmtʋmdbã ne y nin-tũusidsã la neb nins sẽn zoet yãmb yʋʋrã, nin-talse la nin-kãsemse, la y sãam neb nins sẽn sãamd tẽngã.</verse>
				<verse number="19">B paka Wẽnnaam roogã sẽn be arzãnã, la b yãa Wẽnnaam kãabg koglgã b roogã pʋga. Sa-yãgbo, la koeese, la sa-kelemse la tẽn-digimdg ne sapɩlem wʋsg zĩndame.</verse>
			</chapter>
			<chapter number="12">
				<verse number="1">Bõn-bãnd sẽn ya kãseng puka arzãna. Yaa pag sẽn pil wĩntoog wa fuugu, n tab kiuugã ne a nao, la a fõgen maanf sẽn maan ne ãds piig la a yiibu.</verse>
				<verse number="2">Pagã ra tʋtame, la a kʋmda rogem kʋnkʋma, rogmã toog sẽn namsd-a yĩnga.</verse>
				<verse number="3">Bõn-bãnd a to puka arzãna: Ad yaa bõnin-kãseng sẽn ya miuugu, n tar zut a yopoe ne yɩɩl piiga, la maanf-rãmb n da fõg a zut a yopoe wã.</verse>
				<verse number="4">Yẽ zʋʋrã rag n kãagda ãdsã sẽn be yĩngrã, yembr taab fãa sʋk n lobd tẽng zugu. Bõninã yik n yalsa pag ning sẽn dat n dogã taoore, tɩ pagã sẽn dog yee, bɩ yẽ vel a biigã.</verse>
				<verse number="5">Pagã roga bi-ribla, rao sẽn na n zã kut dasaar n soog soolem fãa. La b zẽka pagã biig t'a kẽng Wẽnnaam nengẽ, la b geerẽ wã.</verse>
				<verse number="6">La pagã zoee n kẽnga weoogẽ, zĩig ninga Wẽnnaam sẽn dag n segl a yĩngã, tɩ b tõe n dɩlg-a be rasem tusr la kobs yi la pis yoobe.</verse>
				<verse number="7">Zab-kãseng zĩnda arzãna. Malegs naab a Misɛl ne a malegsã zaba ne bõninnã. Bõninnã me ne a malegsã zabame,</verse>
				<verse number="8">la b ka tõog ye. La zĩig ka leb n zĩnd arzãn yẽ yĩng ye.</verse>
				<verse number="9">B riga bõnin-kãsengã, wag-kʋdrã b sẽn boond tɩ rõatã la a Sʋtãana, soab ning sẽn belgd tẽngã zĩig ning fãa neb sẽn be wã nebã. B tusa yẽnda ne a malegsã n lob tẽng zugu.</verse>
				<verse number="10">Dẽ, mam wʋma koe-kãseng arzãn pʋgẽ sẽn yeel yaa: Moasã, fãagre, la pãnga, la tõnd Wẽnnaamã naam la bãmb Kiristã noor waame. Bala, b luba tõnd ba-biisã rõatã, soab ning sẽn dag n dõt bãmb Wẽnnaam taoor wĩndg la yʋngã.</verse>
				<verse number="11">D ba-biisã tõoga rõatã ne pe-bilã zɩɩm pãnga, la ne kasetã bãmb sẽn kɩtã pãnga, la bãmb ka nong b vɩɩmã, hal n zoe kũum ye.</verse>
				<verse number="12">Yaa woto yĩnga, bɩ arzãna la yãmb dãmb sẽn be beene wã maan sũ-noogo! Toog na n paama tẽngã ne ko-kãsengã. Bala, Sʋtãana sig n waa yãmb nengẽ ne sũ-puugri, a sẽn bãng t'a wakatã sẽn ketã ka waoogã yĩnga.</verse>
				<verse number="13">Bõninnã sẽn yã tɩ b loba yẽnda tẽng zugã, a babsa pag ning sẽn dog-a bi-riblã.</verse>
				<verse number="14">La b kõo pagã panantug-kẽeng pɩgs a yiib t'a yɩk n kẽng weoogẽ wã, a zĩigẽ wã, zĩig ning b sẽn na n dɩlg-a wakat a yembre, la wakat dãmba, la wakat pʋɩ-sʋkã, tɩ waafã ra yã-a ye.</verse>
				<verse number="15">La waafã kɩtame tɩ koom yi a noorẽ wã, n ya wa mogr koom ne pʋgl pagã, sẽn na yɩl tɩ koomã kãag pagã.</verse>
				<verse number="16">La tẽngã sõnga pagã, n yaag a noor n vel koomã bõninnã sẽn yiis a noorẽ wã.</verse>
				<verse number="17">Bõninnã sũur puuga ne pagã, la a kẽngame n tɩ yik zabr ne pagã yagensã sẽn kellã, neb nins sẽn sakd Wẽnnaam tõodã la sẽn tall-b a Zezi kasetã.</verse>
				<verse number="18">La bõninnã yik n yalsa ko-kãsengã bĩisr zugu.</verse>
			</chapter>
			<chapter number="13">
				<verse number="1">Dẽ poore, mam yãa rũng sẽn yi ko-kãsengẽ wã n tar yɩɩl piiga la zut a yopoe, la maanf-rãmb piig n dag n be a yɩɩla zutu, la Wẽnnaam tʋʋsg yʋy n dag n gʋls a zutẽ wã.</verse>
				<verse number="2">Rũngã mam sẽn yã wã ra wẽndã wa ãbga, t'a naowã wẽnd wa wʋrs naowã, t'a noorã wẽnd wa gɩgemd noore. Bõninnã kõo rũngã a pãngã la a geerã la a pãn-tõogã.</verse>
				<verse number="3">La mam yãa rũngã zug a yen sẽn pogle, n ya wa a na n kiime, la a poglgã sẽn da tog n kʋ-a wã maagame. Neba fãa sẽn be tẽng zugã yɛɛsame la b tũu rũngã.</verse>
				<verse number="4">B wõgemda bõninnã taoore a sẽn kõ rũngã pãn-tõogã yĩnga. B wõgemda rũngã taoore, n yeele: Ãnnã n wẽnd rũngã, la ãnna n tõe n zab ne-a?</verse>
				<verse number="5">B kõo rũngã noor t'a gom wilg-m-meng goama la Wẽnnaam paoogr goama. La b kõo yẽ pãn-tõog t'a tʋm kiis pis-naas la a yiibu.</verse>
				<verse number="6">Rũngã yaaga a noor n na n gom n paoog Wẽnnaam, n paoog bãmb yʋʋrã la b sɛk-roogã, la neb nins sẽn be arzãnã.</verse>
				<verse number="7">La b kõo yẽ noor t'a yik zabr ne Wẽnnaam nin-tũusdsã n tõog-ba. B kõo yẽ pãn-tõog t'a tõog buud fãa, la tẽng fãa neba, la goam buud fãa neba la soolem fãa.</verse>
				<verse number="8">La neba fãa sẽn be tẽng zugu, tɩ b yʋy ka gʋls vɩɩm sebr sẽn ya pe-bil ning b sẽn kʋ hal dũni naaneg wakatã sebrã pʋgẽ wã wõgemda rũngã taoore.</verse>
				<verse number="9">Ned sã n tar tʋb bɩ a kelge!</verse>
				<verse number="10">Ned sã n tog n kẽ yembdo, a na n kẽ yembdo. Ned sã n kʋ ne zabr sʋʋga, yaa tɩlɛ tɩ b kʋ-a ne zabr sʋʋga. Wẽnnaam nin-tũusdsã modgr la b tẽebã la woto.</verse>
				<verse number="11">Dẽ poore, mam yãa rũng a to sẽn yi tẽnga pʋgẽ. A ra tara yɩɩl a yiib sẽn wẽnd wa pe-bil yɩɩla, la a ra gomda wa bõninnã.</verse>
				<verse number="12">Yẽ da tʋmda ne pipi rũngã pãn-tõogã fãa a nifẽ, la a kɩtame tɩ tẽngã ne nebã sẽn be a zugã wõgemded pipi rũngã sẽn da paam sãmpog-kʋʋdg tɩ maagã taoore.</verse>
				<verse number="13">Rũng a yiib-n-soabã maana bãn-kãsemse, hal n kɩtdẽ tɩ bugum yit yĩngr n sigd tẽngã zug nebã nifẽ.</verse>
				<verse number="14">Ne bãn b sẽn kõ-a noor t'a maan pipi rũngã taoorã, a belga nebã sẽn be tẽng zugã, n yeel-b tɩ b maan rũng ning sẽn paam poglg ne zabr sʋʋg n kell n põsã bõn-naandga.</verse>
				<verse number="15">B kõo rũng a yiib-n-soabã pãn-tõog t'a kɩt tɩ pipi rũngã bõn-naandgã paam sɩɩga, sẽn na yɩl la bõn-naandgã gome la a kɩt tɩ b kʋ neb nins fãa sẽn kõn wõgemd rũngã bõn-naandgã taoorã.</verse>
				<verse number="16">La a kɩtame tɩ neba fãa, nin-tals la nin-kãsemse, arzegs rãmb la naong rãmba, yemse ne burkĩmb reeg bãnd b nug-rɩtgo wall b rĩyã zutu,</verse>
				<verse number="17">la tɩ ned baa a yen ra tõog n da wall a koose, t'a ka tar bãndã, rũngã yʋʋre, wall a yʋʋrã geel-bilã ye.</verse>
				<verse number="18">Yam la woto. Bɩ ned ning sẽn tar yam geelg rũngã yʋʋr geelg sõore. Bala, yaa ninsaal yʋʋr geelg sõore, la a yʋʋrã geelg sõor yaa 666.</verse>
			</chapter>
			<chapter number="14">
				<verse number="1">Mam gesame, la m yãa pe-bilã sẽn yik n yas Siyõ tãngã zugu, tɩ neb tus koabg la tus pis-naas la a naas sẽn da tar pe-bilã yʋʋr ne b ba wã yʋʋr sẽn gʋls b rĩyẽ wã be ne bãmba.</verse>
				<verse number="2">Mam wʋma koɛɛg sẽn yi arzãna, n wẽnd wa ko-kãsems koɛɛga, wa sa-kɛleng kãseng bʋrgo, la rãamd ninga mam sẽn wʋma ra wẽnda wa pend-wẽebd sẽn wẽed b pendse.</verse>
				<verse number="3">B yɩɩnda yɩɩn-paalg geerã taoore, la bõn-vɩɩs a naasã ne kãsem-dãmbã taoore. Ned ba a yen ra ka tõe n zãms yɩɩllã ye, sã n ka neb 144.000 sẽn dag n paam fãagr dũni zugã.</verse>
				<verse number="4">Yaa neb nins sẽn ka rẽgem b mens ne pagbã, bala b ka sãam ye. Bãmb na n pʋgda pe-bilã n dabd zĩig ninga fãa b sẽn dabda. B raa bãmb n yiis neba sʋka, tɩ b yɩ wa dẽenem biis Wẽnnaam ne pe-bilã yĩnga,</verse>
				<verse number="5">la zĩrĩ ka tol n zĩnd b noeyẽ ye. Rõadg ka be b zut ye.</verse>
				<verse number="6">Mam yãa malɛk a to sẽn yɩgd n pɩʋʋgd yĩngri: A dag n tara koe-noog sẽn paad wakat sẽn kõn sa, n na n togs neb nins sẽn be tẽng zugã, soolem fãa, buud fãa, goam buud fãa neba, la tẽng fãa neba.</verse>
				<verse number="7">Yẽ, zẽka a koɛɛg n yetẽ yaa: Zoe-y Wẽnnaam dabeem la y waoog bãmba. Bala wakat taame tɩ bãmb na n kao bʋʋdo. Wõgemd-y soab ning sẽn naan-a yĩngr la tẽngã, ko-kãseng ne ko-bundsã taoore.</verse>
				<verse number="8">Malɛk a to sẽn ya yiib-n-soab pʋglame n yetẽ yaa: A lʋɩɩme! A lʋɩɩme! Babilon kãsengã sẽn kɩt tɩ soolem dãmba fãa yũ yẽ yoobã sẽn ka koakã divẽ wã lʋɩɩme.</verse>
				<verse number="9">Malɛk a to sẽn ya tãab-n-soab pʋgla bãmb ne koe-kãseng n yeele: Ned sã n wõgemd rũngã ne a bõn-naandgã taoore, la a sã n deeg bãndã a dĩirẽ wall a nug zugu,</verse>
				<verse number="10">yẽ soab me na n yũu Wẽnnaam sũ-puugrã divẽ sẽn ka pulli tɩ b kiig bãmb sũ-puugr laagẽ wã. La yẽ na n paama namsg bugmẽ la kidbr pʋga, maleg-sõamy wã ne pe-bilã taoore.</verse>
				<verse number="11">Bãmb namsgã bug-zõos zẽkda zamaan o zamaane. La wĩndg ne yʋngo, neb nins sẽn wõgemded rũngã ne a bõn-naandgã taoorã, la ned ning sẽn deeg-a yẽ yʋʋrã bãndã ka tol n tar vʋʋsem ye.</verse>
				<verse number="12">Woto yĩnga, nin-sõamy wã tog n nanga pãnga, n sakd Wẽnnaam tõodã la b tall tẽeb ne a Zezi.</verse>
				<verse number="13">Mam wʋma koɛɛg sẽn yi arzãn n yetẽ: Gʋlse: sẽn sɩng ne moasã, bark bee kũum nins sẽn kiid Zu-soaba tũudum pʋgẽ wã zutu. Sɩɩg-sõng yetame tɩ n-ye, tɩ b tõe n bas b tʋʋmã n vʋʋse, bala bãmb tʋʋmã pʋgd-b lame.</verse>
				<verse number="14">Mam gesame la m yãa sawad-pɛɛlga, la ned sẽn wẽnd wa ninsaal n dag n zao sawadgã zugu. A rag n fõgena a zug sãnem maanfo, la a zãad goeoog sẽn dɩt a nugẽ.</verse>
				<verse number="15">Malɛk a to yii wẽnd-doogẽ wã n zẽk a koɛɛg n gom ne sẽn zao-a sawadgã ne pãng n yeel yaa: Yulumd f goeoogã n wʋre. Wʋrb wakat taame, bala, bõn-koaadlã sẽn be tẽng zugã bɩɩme.</verse>
				<verse number="16">La sẽn zao-a sawadgã zugã yulumda a goeoogã tẽngã zugu, la b tigsa tẽng zug bõn-koaadlã.</verse>
				<verse number="17">Malɛk a to yii wẽnd-doogã sẽn be arzãnã pʋgẽ. Yẽ me rag n tara goeoog sẽn dɩte.</verse>
				<verse number="18">Malɛk a to sẽn dag n tar pãn-tõog ne bugum yii tẽn-kugrẽ wã, n zẽk a koɛɛg n yeel malɛk ning sẽn zãad goeoog sẽn dɩtã yaa: Yulumd f goeoogã sẽn dɩtã, n yãgs nasaar-sibã sẽn be tẽng zugã gĩna, bala, a sibã bɩɩme.</verse>
				<verse number="19">Malɛkã yulumda a goeoogã tẽngã zugu. A yãgsa nasaar-sibã sẽn be tẽng zugã biisi n lob-b divẽ wẽkr kogl kãsengã sẽn ya Wẽnnaam sũ-puugr zĩigẽ wã pʋga.</verse>
				<verse number="20">La b taba koglgã pʋgẽ tẽngã kɛɛnga, la zɩɩm yii koglgẽ wã n zoe. A zulmã tata wiid salba, la a zoeeme n ta kɩlo kobs-tã.</verse>
			</chapter>
			<chapter number="15">
				<verse number="1">Dẽ poore, mam yãa bãnd a to arzãn sẽn ya kãseng n sek gesgo. Yaa malegs a yopoe sẽn da zãad tood a yopoe, yaoolem dãmbã. Bala yaa ne to-kãens la Wẽnnaam sũ-puugrã na n pidsi.</verse>
				<verse number="2">La mam yãa bũmb sẽn ya wa ko-kãseng sẽn ya neng-gɛtga, n kalem ne bugum. La mam yãa neb nins sẽn tõog rũngã ne a bõn-naandgã la a yʋʋrã geel-bilã sẽn yɛs yĩngri, nen-gɛtgã sẽn wẽnd ko-kãsengã zugu. Bãmb da zãada Wẽnnaam pendse.</verse>
				<verse number="3">Bãmb yɩɩnda Wẽnnaam tʋmtʋmd a Moyiis yɩɩllã, la pe-bilã yɩɩlle: Zu-soab a Wẽnnaam sẽn Tõeya fãa, yãmb tʋʋmã yaa kãsemse la b bee neere! Soolem dãmba rĩma, yãmb tʋʋmã zemsame la b yaa sɩda.</verse>
				<verse number="4">Zu-soaba, ãnna n ka na n zoe yãmba, la a ka na n waoog yãmb yʋʋrã? Bala, yãmb y yen tãa n welg toore. La soolem dãmba fãa na n waa n wõgemda yãmb taoore, yãmb tɩrlemã sẽn pukã yĩnga.</verse>
				<verse number="5">Rẽ poore, mam gesame, la b paka kaset fu-roogã yɩlgr zĩigã arzãn pʋga.</verse>
				<verse number="6">Malegs nins sẽn da zãad tood a yopoe wã yii yɩlgr doogẽ wã. Bãmb dag n yera lẽ pɛɛlg fasɩ fut sẽn yãgda. La b rag n sẽba b yãad ne sãnem sẽbdse.</verse>
				<verse number="7">Ned a yembr bõn-vɩɩs a naasã sʋk kõo malegs a yopoe wã sãnem laas a yopoe sẽn pid ne Wẽnnaam sẽn vɩ zamaan o zamaanã sũ-puugri.</verse>
				<verse number="8">La yɩlgr doogã pida ne bug-zõose, Wẽnnaam ziirã ne b pãngã yĩnga, la ned baa a yen da ka tõe n kẽ yɩlgr doogẽ wã ye, hal tɩ toodã malegs a yopoe wã sẽn tarã sɛ.</verse>
			</chapter>
			<chapter number="16">
				<verse number="1">Mam wʋma koe-kãseng sẽn yi wẽnd-doogẽ wã n yeel malegs a yopoe wã yaa: Kẽng-y n tɩ kiig-y Wẽnnaam sũ-puugrã sẽn be laas a yopoe wã pʋsã dũniyã zugu.</verse>
				<verse number="2">Pipi soabã kẽngame n tɩ kiig sẽn be yẽ laagẽ wã dũniyã zugu. La nod-kɛgeng sẽn ya toaag yõka neb nins sẽn dag n tar rũngã gʋlsem bãnde la b wõgemded bõn-naandgã taoorã.</verse>
				<verse number="3">Malɛk a yiib-n-soaba kiiga sẽn be yẽ laagẽ wã ko-kãsengã pʋgẽ, la a lebga zɩɩm wa kũum zɩɩm. La bõn-vɩɩs nins fãa sẽn dag n be ko-kãsengã pʋgã kiime.</verse>
				<verse number="4">Malɛk a tãab-n-soabã kiiga sẽn be yẽ laagẽ wã kʋɩlsã ne ko-bundsã pʋse, la b lebga zɩɩm.</verse>
				<verse number="5">La mam wʋma ko-rãmbã malɛkã sẽn yeel yaa: yãmba, soab ning sẽn dag n be, la sẽn be moasã, n welg toorã, yãmb sẽn kao bʋʋdã a woto wã zemsame.</verse>
				<verse number="6">Bala, bãmb daaga neb nins sẽn welg toorã la yãmb no-rɛɛsdbã zɩɩm, la yãmb kõ-b-la zɩɩm tɩ b yũ. Rẽ segda ne bãmba.</verse>
				<verse number="7">La mam wʋma koɛɛg sẽn yi tẽn-kugrẽ wã n yeel yaa: Hakɩɩka, Zu-soab a Wẽnnaam sẽn Tõeya fãa, yãmb bʋʋda kaoob yaa sɩda la tɩrga.</verse>
				<verse number="8">Malɛk a naas-n-soabã kiiga sẽn be yẽ laagẽ wã wĩntoogã zugu. La b kõo wĩntoogã pãng t'a yõog ninsaalbã ne bugum,</verse>
				<verse number="9">la tʋʋl-kãseng yõoga nebã. Bãmb paooga Wẽnnaam ning sẽn tar-a noor ne to-kãensã yʋʋre, la b ka tek yam n kos sugr n na n kõ Wẽnnaam waoogr ye.</verse>
				<verse number="10">Malɛk a nu soabã kiiga sẽn be yẽ laagẽ wã rũngã geerã zugu. La yẽ soolemã lebga lik bida. Toogã kɩtame tɩ ninsaalbã rũmd b zɛlma.</verse>
				<verse number="11">La toodã ne noadã sẽn tar bãmbã yĩnga, b paooga arzãnã Wẽnnaamã, la b ka tek yam n kos sugr b tʋʋm wẽnsã yĩng ye. Sũ-puugr laaga (16.1)</verse>
				<verse number="12">Malɛk a yoob-n-soabã kiiga sẽn be yẽ laagẽ wã kʋɩl-kãseng ning sẽn boond tɩ Efartã zugu. La kʋɩlgã koom kʋɩɩme tɩ lebg sor rĩm-dãmb nins sẽn yit yaangã yĩnga.</verse>
				<verse number="13">Mam yãa sɩ-rẽgd a tãab sẽn wẽnd wa loms sẽn yit dargõ wã noorẽ la rũngã noorẽ la belgr no-rɛɛsã noorẽ.</verse>
				<verse number="14">Bãmb yaa sɩɩse, zĩn-dãmb sẽn maand bõn-yɛɛsdse, la sẽn kẽngd dũni gill fãa rĩm-dãmbã nengẽ n na n tɩ tigs-b Wẽnnaam sẽn tõe fãa ra-kãsenga sẽn ya zabr daarã yĩnga.</verse>
				<verse number="15">Ad mam wata wa wagre. Bark bee ned ning sẽn ka gõe la sẽn yer a futu, sẽn na yɩl la a da kẽn beelle, la tɩ nebã kõn ya a yãndã zugu.</verse>
				<verse number="16">B tigma nanamsã zĩig a yen sẽn boond ne Hebre goam tɩ Harmagedõ.</verse>
				<verse number="17">Malɛk a yopoe soabã kiiga sẽn be yẽ laagẽ wã pemsma pʋga. La koe-kãseng yii geerẽ wã, wẽnd-doogẽ wã n yeel yaa: Maaname n sa!</verse>
				<verse number="18">La sa-yãgb ne koeese, la sa-kelems ne tẽn-digimdg sẽn ya kãseng zĩndame, la hal ninsaalb sẽn be dũni zug tɛka, tẽn-digimdg sẽn ya kãseng a woto nan ka tol n zĩnd ye.</verse>
				<verse number="19">Tẽn-kãsengã welga zĩis a tãabo. Soolem toay-toayã tẽns lʋɩɩme, la Wẽnnaam tẽega Babilon kãsengã yelle, n na n kɩt t'a yũ bãmb sũ-puug-kãsengã divẽ wã sẽn be laagẽ wã.</verse>
				<verse number="20">Koomã sẽn gũbg tẽns ninsã fãa zoeeme, la ned ka leb n yã tãmsã ye.</verse>
				<verse number="21">La sapɩlem zɩslem sẽn kolg kɩlo pis-naas yii yĩngr n dʋʋg ninsaalbã zutu. La sapɩlmã toog yĩnga, nebã paooga Wẽnnaam. Bala to-kãng talla pãng tɩ looge.</verse>
			</chapter>
			<chapter number="17">
				<verse number="1">Dẽ poore, malegs a yopoe wã sẽn da zãad laas a yopoe wã, b ned a yembr waa n goma ne maam n yeele: Wa tɩ m na n wilga foom pʋg-yood kãsengã sẽn zĩ ko-kãsemsã zutã bʋʋdo.</verse>
				<verse number="2">Yaa ne yẽnda la dũniyã rĩm-dãmbã maan yoobo, la dũni nebã ra yũu yẽ yoobã divẽ tɩ b nens yilim.</verse>
				<verse number="3">Malɛkã rɩka maam m tagsgã pʋgẽ n kẽng weoogẽ. La mam yãa pag sẽn zao rũng sẽn ya miuug mass, n pid ne yʋɩ sẽn paoogd Wẽnnaam, la a tara zut a yopoe ne yɩɩl piiga.</verse>
				<verse number="4">Pagã ra yera fuug sẽn ya miu-kẽega la miuug mass n nags a meng ne sãnem la kuga b raab sẽn ya toogo, la pɛrl dãmba. Pagã ra zãada sãnem laag a nugẽ, la laagã ra pida ne tʋʋm wẽnse la ne pagã yoobã rẽgdo.</verse>
				<verse number="5">Yʋʋr n da gʋls pagã rĩirẽ, yaa yel-solemde: Babilon kãsengã, dũni pʋg-yoaadbã ne tʋʋm-wẽns ma.</verse>
				<verse number="6">Mam yãame tɩ neb nins sẽn welg toore, la a Zezi kaset dãmbã zɩɩm yilimd pagã nenga. Mam sẽn yãnd-a wã, linga mam wʋsgo.</verse>
				<verse number="7">La malɛk soka mam yaa: Bõe yĩng tɩ ya lingr ne foom? Mam na n togsa foom pagã ne rũng ning sẽn zɩt yẽnda, n tar zut a yopoe ne yɩɩl piigã yel-solemdã.</verse>
				<verse number="8">Rũng ning fo sẽn yã wã rag n beeme, la a ka leb n beẽ ye. A na n yii bog-zulungẽ wã n kẽng sãoong zĩigẽ. La dũni neb nins yʋy sẽn ka gʋls vɩɩm sebrã pʋgẽ hal dũni naaneg wẽndẽ wã sã n yã rũngã, a na n yɩɩ lingr ne bãmba, rũngã sẽn dag n be, n wa ka leb n beẽ la a na n leb n pukã yĩnga.</verse>
				<verse number="9">Bãngr sẽn yɩt ne yam n tog n zĩnd ka: Zut a yopoe wã yaa tãms a yopoe nins pagã sẽn zao b zutã.</verse>
				<verse number="10">Leb n yaa rĩm-dãmb a yopoe. Bãmb b nu n lʋɩ t'a yembr beẽ, t'a to wã nan ka wa nand ye, la a sã n wa wa, a tog n dɩɩ naam wakat bilfu.</verse>
				<verse number="11">Rũng ning sẽn dag n be, n ka leb n be wã meng yaa rĩm a nii soaba. Yẽ me yaa rĩm-dãmb a yopoe wã ned a yembre. La a rabda sãoong zĩigẽ.</verse>
				<verse number="12">Yɩɩl piigã fo sẽn yã wã yaa rĩm-dãmb piig sẽn nan ka reeg soolem ye, la b reegda pãn-tõog wa rĩm-dãmbã lɛɛr a yen yĩng ne rũngã.</verse>
				<verse number="13">Bãmb yam yaa a yembre, la b kõta rũngã b pãngã ne b pãn-tõogã.</verse>
				<verse number="14">Bãmb na n zaba ne pe-bilã. La pe-bilã na n tõog-b lame, tɩ bõe bãmb yaa zu-soben-dãmb Zu-soaba la rĩm-dãmba Dĩma. La neb nins b sẽn boolã, neb nins b sẽn tũusã ne neb nins sẽn maand sɩda, n be ne pe-bilã na n tõog-b lame me.</verse>
				<verse number="15">Malɛkã yeela maam yaa: koom nins fo sẽn yã tɩ pʋg-yoodrã zĩ b zutã yaa neba la neb kʋʋndo, la soolem dãmba la goam buud toay-toay neba.</verse>
				<verse number="16">Yɩɩl piigã fo sẽn yã wã, n paas rũngã na n kisga pʋg-yoodrã, n dees a futã n bas-a a zaala, la b wãb a nemdã, la b ning-a bugum t'a rɩ tẽma.</verse>
				<verse number="17">Bala, Wẽnnaam ninga bãmb sũyã pʋs tɩ b maan Wẽnnaam daabo, la b naag taab yam a yembre, n dɩk b naamã n kõ rũngã hal tɩ Wẽnnaam goamã wa paam pidsgu.</verse>
				<verse number="18">La pagã fo sẽn yã wã yaa tẽn-kãseng ning sẽn so-a dũniyã rĩm-dãmbã.</verse>
			</chapter>
			<chapter number="18">
				<verse number="1">Rẽ zugẽ, mam yãa malɛk a to sẽn tar pãn-kãseng sẽn yi arzãn n sigda, n tar noor sõama la a zĩirã kõo dũniyã vẽenem.</verse>
				<verse number="2">Malɛkã zẽka a koɛɛg ne pãng n yeele: A lʋɩɩme! A lʋɩɩme! Babilon kãsengã lʋɩɩme! Yẽ lebga zĩn-dãmb yiri, la zĩ-dẽgd fãa, la bõn-yɩgd rẽgd fãa neba sẽn kis zĩiga,</verse>
				<verse number="3">Soolem dãmba fãa sẽn yũ Wẽnnaam sũ-puugr wa divẽ yẽ yoobã yĩnga, tɩ dũni rĩm-dãmb maan yoob ne yẽnda, la tɩ dũni lɛɛbdb tũnug yẽ nag-teedã pãng n lebg arzegs rãmba.</verse>
				<verse number="4">La mam wʋma koɛɛg a to sẽn yi arzãn n yeele: Mam neba, yi-y tẽngã pʋga, tɩ y da wa n naag n maan yel-wẽn ning a sẽn maandã, la tɩ y da wa n naag yẽnda n paam tood nins sẽn na n paam-a wã ye.</verse>
				<verse number="5">Bala, yẽ yel-wẽna zamame hal n tãag arzãna, la Wẽnnaam tẽega a ka-tɩrlem tʋʋmã yelle.</verse>
				<verse number="6">Yao-y yẽnda wa yẽ sẽn yao wã, la y lebs-a a tʋʋmã naoor a yiibu! Wamd ning pʋgẽ a sẽn kiigã, kiig-y-yã a woto naoor a yiib n kõ-a.</verse>
				<verse number="7">Yẽ sẽn waoog a meng n kẽ nagma pʋgẽ n ta zĩig ningã, kɩt-y t'a toogã ne a sũ-sãoongã ta a boto. Tɩ bõe, a yeta a sũurẽ yaa: Mam zĩi wa rĩm-poaka, mam ka pʋgkõore, la mam kõn tol n paam kũum sũ-sãoong ye.</verse>
				<verse number="8">Rẽnda yĩngã, yẽ toodã na n waa daar a yen pʋgẽ: bãag sẽn na n kʋ-a, sũ-sãoongo, kom, la bugum na n dɩ-a lame. Bala, Zu-soab a Wẽnnaam, sẽn kaood-a yẽ bʋʋdã yaa pãn-kẽeng soaba.</verse>
				<verse number="9">Dũniyã rĩm-dãmb nins fãa sẽn maan yoob ne tẽn-kãngã, la b paam te-neeb ne yẽ wã sã n wa yã tẽngã sẽn dɩt bugmã bug-zõose, b na n yãbame n wiis a yĩnga.</verse>
				<verse number="10">Bãmb sẽn zoet rabeem tɩ yẽ toogã na n wa paam bãmbã yĩnga, b na n yalsa yɩɩg n yeel yaa: Kato! Kato! Tẽn-kãsengã, Babilon tẽng sẽn tar pãnga! Fo sɩbgr waa wakat a yen pʋgẽ bala.</verse>
				<verse number="11">La dũni fãa toandb yãbdame n wiisd yẽ yĩnga, ned baa a yen sẽn ka le raad bãmb koosmã yĩnga:</verse>
				<verse number="12">Yaa sãnem, la wanzuri, la kug sẽn be yõod wʋsgo, la pɛrl dãmba, la lẽ peen-sõamyã, la peen-miu-kẽese, la peen fʋlfʋle, la pɛɛl sẽn ya miuug-mas, la raoog buud fãa sẽn tar yũ-noogo, la teoog buud fãa sẽn maan ne wob-yẽna, la teed buud fãa sẽn maan ne raad sẽn be yõod wʋsgo, la sẽn maan ne zũudu, la kutu, la kug sẽn boond tɩ marbre,</verse>
				<verse number="13">kanell la ra-pegd buud sẽn tar yũ-noogo, la zẽ-biis sẽn kõt yũ-noogo, la tɩdare, la vãad buud sẽn boond tɩ miir, la wisdu, la divẽ, la kaam, la zom-bãanega, la koodo, la niis ne piisi, la wed-moose, la terok-rãmba, hal baa ninsaalba.</verse>
				<verse number="14">Fo sẽn da rat bũmb ning ne f sũur fãa wã loog n basa foom. Bõn-sõamy wã fãa, wall bõn-neebã menemame n bas foom, la ned kõn leb n yã-b abada.</verse>
				<verse number="15">Toandb nins sẽn tũnug Babilon n lebg arzegs rãmbã sẽn zoet rabeem ne toog ning sẽn na n paam tẽn-kãngã yĩngã, b na n yalsa yɩɩga, n yãbe, n maan sũ-sãoongo.</verse>
				<verse number="16">Bãmb na n yeelame yaa: Kato! Kato! Tẽn-kãsengã sẽn dag n yer fu-neeba la fu-miu-kẽese la fut sẽn ya miid mas n nags a meng ne sãnem ne kug sẽn be yõodo la pɛrl dãmba! Wakat a yen pʋgẽ bala, b sãama arzegs wʋsg a woto.</verse>
				<verse number="17">Koom kogond zu-soben-dãmba fãa ne neb nins fãa sẽn be koom kogondã pʋsã, la koom kogondã pʋg tʋmtʋmdbã ne neb nins fãa sẽn tolemd ne koom kogondã dag n yasa yɩɩga,</verse>
				<verse number="18">la b sẽn yã bugmã sẽn dɩt tẽngã bug-zõosã, b kelmame n yeele: Tẽn-bʋg n dag n wẽnd tẽn-kãsengã?</verse>
				<verse number="19">Bãmb da yugda b zut tom, n yãbda n maand sũ-sãoong wa kũum n ki, la b kelemdẽ n yetẽ: Kato! Kato! Tẽn-kãseng ning sẽn dag n tar paoong wʋsg tɩ neb nins fãa sẽn tar koom kogond ko-kãsengã zugã tũnug be n lebg arzegs rãmbã, wakat a yen pʋgẽ bala, a lebga rasempʋɩɩga.</verse>
				<verse number="20">Arzãna, maan sũ-noog ne bũmb ning sẽn paam-a wã. Yãmb me sẽn welg toor Wẽnnaam yĩnga, la tẽn-tʋmdba la Wẽnnaam no-rɛɛsdbã, maan-y sũ-noogo. Bala Wẽnnaam sẽn kao tẽngã bʋʋdã, b roka yãmb sũuri.</verse>
				<verse number="21">Dẽ, malɛk sẽn tar pãng tebga kugr sẽn wẽnd neer sẽn ya bedr n lob-a ko-kãsengã pʋgẽ n yeele: B na n tusa Babilon sẽn ya tẽn-kãsengã a woto ne pãng n lubi, la ned kõn leb n yãnd-a yɛs ye.</verse>
				<verse number="22">La ned kõn leb n wʋm pend-wẽedba, la yʋʋmba, la wɩɩs ne bar-pɛɛbdbã rãamd fo pʋgẽ ye. Ned kõn leb n yã nug-tʋʋmd buud baa a yen soab beene ye, la ned kõn leb n wʋm neer rãamd beene ye.</verse>
				<verse number="23">Fɩtl vẽenem kõn leb n yãg be ye, la ned kõn le wʋm pʋg-paal sɩd ne a pʋg-paalã koees beene yɛs ye. Bala, fo toandbã dag n yaa dũni nin-kãsemse, fo belga soolem dãmba fãa ne f bagrã.</verse>
				<verse number="24">La b yãa Wẽnnaam no-rɛɛsdbã ne nin-sõamyã, la neb nins fãa b sẽn kood dũniyã zugã zɩɩm fo pʋgẽ.</verse>
			</chapter>
			<chapter number="19">
				<verse number="1">Rẽ poore, mam wʋma koe-kãseng arzãn pʋgẽ sẽn wẽnd neb kʋʋng wʋsg koees sẽn yet yaa: Halleluya! Fãagr la ziir ne pãng yaa tõnd Wẽnnaamã n so,</verse>
				<verse number="2">bãmb bʋ-kaoorã sẽn ya sɩd la tɩrgã yĩnga. Wẽnnaam kaoo pʋg-yood kãsengã sẽn dag n sãamd dũni ne a yoobã bʋʋdo. La Wẽnnaam doka n tʋmtʋmdbã sũuri, yẽ sẽn daag bãmb zɩɩmã yĩnga.</verse>
				<verse number="3">La b leb n yeela naoor a yiib soab yaa: Halleluya! La yẽ bug-zõos zẽkda zamaan o zamaane.</verse>
				<verse number="4">Kãsem-dãmbã pisi la a naasã ne bõn-vɩɩs a naasã wõgemdame n waoog Wẽnnaam sẽn zao geerã zugã n yeel tɩ ãmina! Halleluya!</verse>
				<verse number="5">Koɛɛg yii geerẽ wã n yeel yaa: Yãmb fãa sẽn ya Wẽnnaam tʋmtʋmdbã, yãmb dãmb sẽn zoet bãmbã, nin-tals la nin-kãsemse, pẽg-y tõnd Wẽnnaamã.</verse>
				<verse number="6">La mam wʋma koɛɛg sẽn wẽnd wa neb kʋʋng wʋsg koeese, n wẽnd wa ko-kãsems koeese, n wẽnd wa sa-kelems kãsems koees sẽn yet yaa: Halleluya! Bala tõnd Zu-soab a Wẽnnaam sẽn Tõeya fãa wã zĩndiga b naam.</verse>
				<verse number="7">D maan sũ-noog n kɩdme, la d waoog bãmba, bala pe-bilã pʋg-peegrã daar taame, la bãmb pʋg-paalã segla a meng n sɛ.</verse>
				<verse number="8">B kõo pʋg-paalã lẽ sõng fuug sẽn pɩnd n ka tar rẽgd t'a yeelge. Lẽ sõng fuugã yaa nin-sõamy wã tʋʋm sõamyã.</verse>
				<verse number="9">Malɛkã yeela maam yaa: Gʋlse: Bark bee neb nins b sẽn bool tɩ b wa pe-bilã pʋg-peegr kibsã zutu! La a yeela maam yaa: Koe-kãngã yaa Wẽnnaam meng goama.</verse>
				<verse number="10">La mam wõgemda yẽ taoor n na n waoog-a, la a yeela maam yaa: Da saag n maan a woto ye! Mam yaa fo tʋmd-n-taaga la fo ba-biis nins sẽn tar a Zezi kasetã tʋmd-n-taaga. Waoog Wẽnnaam! Wẽnnaam no-rɛɛsdbã goam yita a Zezi kasetã pʋga.</verse>
				<verse number="11">Dẽ poore, mam yãnda arzãn sẽn pake, la mam yãa wed-moaag sẽn ya pɛɛlga. Ned ning sẽn zao-a weefã yʋʋr la a Sɩd-maanda la a Sɩd-sɩda. Bãmb bʋʋda bʋʋdã ne tɩrlem la b zabd ne tɩrlem.</verse>
				<verse number="12">Bãmb ninã yaa wa bug-witim. Maanf-rãmb wʋsg n fõg bãmb zugã. Bãmb tara yʋʋr sẽn gʋls tɩ ned baa a yen ka mi, sã n ka bãmb mengã bala,</verse>
				<verse number="13">la b yera fu-taok sẽn los zɩɩmẽ. Bãmb yʋʋr la a Wẽnd-gomde.</verse>
				<verse number="14">Sodaasã sẽn be arzãnã dag n zaoo wed-peels n pʋgd bãmba, n yer lẽ sõng fut sẽn ya peels la yoalgma.</verse>
				<verse number="15">Zabr sʋʋg sẽn dɩt n dag yit b noorẽ wã n na n sɩbg soolem dãmbã. Bãmb na n zãa kut dasaar n dɩlg-ba. Bãmb na n taba bũmb nins sẽn be Wẽnnaam sẽn Tõeya fãa wã sũ-puugr sẽn ya kãsenga divẽ wẽkr koglgã pʋgẽ wã.</verse>
				<verse number="16">Bãmb tara yʋʋr sẽn gʋls b fuugã zug la b geerã zugu: rĩm-dãmb Rĩma, la zu-soben-dãmb Zu-soaba.</verse>
				<verse number="17">Mam yãa malɛk sẽn yas wĩntoogã pʋgẽ. Yẽ zẽka a koɛɛg ne pãng n yeel bõn-yɩgdɩ wã fãa sẽn yɩgd yĩngrã yaa: wa-y n tigm-y taab Wẽnnaam kibs kãsengã yĩnga,</verse>
				<verse number="18">tɩ y tõe n dɩ rĩm-dãmb nemdo, sodaas nanams nemdo, pãens rãmbã nemdo, wed-moos ne b rʋʋdbã nemdo, neb fãa nemdo, burkĩmb la yemse, nin-tals ne nin-kãsemse.</verse>
				<verse number="19">Mam yãa rũngã ne dũni rĩm-dãmbã ne b sodaasã sẽn tigim taab n na n zab ne soab ning sẽn zao-a wed-pɛɛlgã, la ne a sodaasã.</verse>
				<verse number="20">La b yõga rũngã ne zãmb no-rɛɛs ning sẽn dag n maan bõn-yɛɛsds rũngã taoor n belg neb nins sẽn deeg rũngã bãndã la b wõgemded yẽ bõn-naandgã taoorã. B loba bãmb b yiiba fãa vɩɩs bugum mogr sẽn dɩt kidbr pʋgẽ.</verse>
				<verse number="21">La sʋʋg ning sẽn dag n yit soab ning sẽn zao wed-moaagã zugã noorẽ wã kʋʋ neb a taabã. La bõn-yɩgdɩ wã fãa rɩɩ bãmb nemdã n tɩge.</verse>
			</chapter>
			<chapter number="20">
				<verse number="1">Dẽ poore, mam yãa malɛk sẽn yi arzãn n sigda, n zãad bog zulungã kʋɩlen-biiga la bãng-kãseng a nugẽ.</verse>
				<verse number="2">Malɛkã yõka dargõ wã sẽn ya wag-kʋdrã, la rõatã, la a Sʋtãan n balg-a yʋʋm tusr yĩnga.</verse>
				<verse number="3">A lob-a-la bog-zulungã pʋgẽ n page, la a sog bokã noor Sʋtãanã zugẽ, sẽn na yɩl t'a da leb n belg soolem dãmba yɛsa, hal tɩ yʋʋm tusrã pidsi. Rẽ poore, yaa tɩlɛ tɩ b lok-a n bas wakat bilf yĩnga.</verse>
				<verse number="4">Mam yãa naam-gɛyã. La b kõo neb nins sẽn zĩnd gɛyã zutã noor tɩ b bʋ bʋʋdo. La mam yãa neb nins b sẽn fiuus b zut a Zezi kasetã ne Wẽnnaam goamã yĩngã sɩɩse, la neb nins sẽn dag n ka wõgemd rũngã wall a bõn-naandgã taoore, la b ka reeg bãndã b rĩyẽ wall b nusã zutã sɩɩse. Bãmb vʋʋgame n dɩ naam ne Kirist yʋʋm tusri.</verse>
				<verse number="5">La kũ-rãmb a taabã ka vʋʋg ye, hal tɩ yʋʋm tusrã pidsi. Vʋʋg-kãng yaa dẽenem vʋʋgre.</verse>
				<verse number="6">Neb nins sẽn naag n paam dẽenem vʋʋgrã tara bark la sõmblem. Kũum a yiib soabã ka tar b tʋʋmd ye. Bãmb na n yɩɩ Wẽnnaam ne Kiristã maan-kʋʋdba, la b na n dɩɩ naam ne Kiristã yʋʋm tusri.</verse>
				<verse number="7">Yʋʋm tusrã sã n wa pidi, b na n yiisa a Sʋtãan a bi-bees roogẽ wã n bas-a,</verse>
				<verse number="8">la a na n yiime n belg soolem nins sẽn be dũniyã kɩrems a naasã neba, Gaoog ne Magaoog, sẽn na n yɩl n tigim bãmb zabr yĩnga. Bãmb sõorã yaa wa ko-kãsengã bĩisri.</verse>
				<verse number="9">Bãmb yiime n yɛdg tẽng zugu, la b kẽe nin-sõamy wã tãb-sikẽ wã, la tẽn-nongrẽ wã. La bugum yii arzãn n sig n dɩ-ba.</verse>
				<verse number="10">B loba bɛlgdã, soab ning sẽn dag n belgd nebã bugum mogr sẽn dɩt kidbr pʋga, zĩig ning rũngã ne belgr no-rɛɛsã sẽn be wã. Bãmb na n namsa wĩndg ne yʋngo, zamaan o zamaane.</verse>
				<verse number="11">Dẽ poore, mam yãa ge-kãseng sẽn ya pɛɛlga, ne ned ninga sẽn zao-a geerã zugã. La dũniyã ne saasẽ zoee bãmb taoor n looge, la zĩig ka leb n be bãmb yĩng ye.</verse>
				<verse number="12">La mam yãa neb nins sẽn ki wã, nin-kãsemse, nin-talse tɩ b yas geerã taoore. La b lagsa sɛba, la b laka sebr a to sẽn ya vɩɩm sebre. B bʋʋ sẽn ki-bã bʋʋdo, n zems ne bũmb nins sẽn gʋls sɛbã pʋsã, n zems ned fãa tʋʋmd sẽ yɩ a soaba.</verse>
				<verse number="13">Ko-kãsengã lebsa kũum nins sẽn da be be wã, tɩ kũumã ne kɩɩm-kulg lebs kũum nins sẽn da be be wã, la b bʋʋ bãmb ned kam fãa bʋʋd wa sẽn zems a tʋʋma.</verse>
				<verse number="14">B loba kũumã ne kɩɩm-kulg bugum mogrã pʋga. Bugum mogrã yaa kũum a yiib soaba.</verse>
				<verse number="15">B loba ned ning fãa b sẽn ka yã a yʋʋr tɩ gʋls vɩɩm sebrã pʋgẽ wã bugum mogrã pʋga.</verse>
			</chapter>
			<chapter number="21">
				<verse number="1">Mam yãa yĩngr paalga la dũni paalga, bala, dẽenem yĩngrã ne dẽenem tẽngã loogame, la ko-kãsengã ka leb n be yɛs ye.</verse>
				<verse number="2">La mam yãa tẽn-sõngã, Zeruzalɛm paalgã sẽn yi Wẽnnaam nengẽ n sigda, la a wẽnda wa pag sẽn nags a meng a sɩd yĩnga.</verse>
				<verse number="3">Mam wʋma koe-kãseng sẽn yi geerẽ wã n yeele: Ad Wẽnnaam yirã bee ninsaalb sʋka. Wẽnnaam na n zĩnda ne nebã. Bãmb na n yɩɩ Wẽnnaam neba, la Wẽnnaam mengã na n paa ne bãmba.</verse>
				<verse number="4">Wẽnnaam na n yẽesa nintãm fãa sẽn be b ninẽ wã. Kũum kõn le zĩnd ye, la sũ-sãoong wall yãbre, wall toog kõn leb n zĩnd ye, bala, dẽenem bũmba fãa loogame.</verse>
				<verse number="5">Ned ning sẽn zao geerã yeelame yaa: Ade, mam maanda bũmba fãa paalse. La b yeel yaa: Gʋlse, bala, gom-kãensã yaa vẽenega la b yaa sɩda.</verse>
				<verse number="6">Bãmb yeela maam yaa: Maaname! Maam la Alfa la Omega, Sɩngre la Sɛɛbo. Mam na n kõo ned ning ko-yũud sẽn tarã vɩɩm ko-bundmã zaalem.</verse>
				<verse number="7">Ned ning sẽn na n tõogã pʋɩɩr na n yɩɩ a woto: Mam na n yɩɩ Wẽnnaam, la yẽ na n yɩɩ mam biiga.</verse>
				<verse number="8">La sã n ya ne rabeembã, la ka-tẽeb rãmbã, la tʋʋm-dẽgd maandbã, la nin-kʋʋdba, la nin-yoaadbã, la tɩ-maandbã, la wẽn-naands pʋʋsdbã, la zĩri yagdbã fãa, bãmb pʋɩɩr na n yɩɩ tɩ kẽ bugum mogrẽ wã, zĩig ning kidbr sẽn dɩtã. Rẽ yaa kũum a yiib soabã.</verse>
				<verse number="9">Dẽ poore, malegs a yopoe wã sẽn da zãad laas a yopoe sẽn pid ne yaoolem tood a yopoe wã ned a yembr waa n goma ne maam n yeel yaa: Wa tɩ m na n wilg-f la pʋg-paalã, pe-bilã pagã.</verse>
				<verse number="10">Malɛkã rɩka maam m yamẽ n kẽng tãn-kãseng sẽn ya luglg zugu. La a wilga maam tẽn-sõngã sẽn ya Zeruzalɛmã sẽn yi yĩngri, Wẽnnaam nengẽ n sigdã.</verse>
				<verse number="11">Tẽngã da tara Wẽnnaam zĩirã. Yẽ rasãndã dag n wẽnda wa kugr sẽn be yõod wʋsg neerlem, wa kugr sẽn boond tɩ zaspe n tõnd wa vɛɛre.</verse>
				<verse number="12">A rag n tara lal-kãseng sẽn ya zãondgo. A rag n tara zag-noey piig la a yiibu, tɩ malegs piig la yiib be zag-noeyẽ wã. Yʋy n da gʋls b zutu: Yaa Israyɛl buud piig la a yiibã yʋya.</verse>
				<verse number="13">Zag-noey a tãab n be yaanga, t'a tãab be rɩtgo, t'a tãab be goabga, t'a tãab be nin-taoore.</verse>
				<verse number="14">Tẽngã lalg mee yẽbgr piig la a yiib zugu, la b gʋlsa pe-bilã tẽn-tʋmdb piig la yiibã yʋy yẽbg-kãens zutu.</verse>
				<verse number="15">Malɛk ning sẽn dag n gom-a ne maama dag n tara makdg sẽn ya sãnem dasaare, n na n mag tẽngã ne a zag-noeyã la a lalgã.</verse>
				<verse number="16">Tẽngã ra yaa maoko, t'a woglmã ne a yalmã zem taaba. Malɛkã maga tẽngã ne sãnem dasaarã: Yaa kɩlo tus a yi. A woglmã ne a yalmã la a zãntlemã rag n zema taaba.</verse>
				<verse number="17">Yẽ maka lalgã: A yaa kãntɩɩs koabg la pis-naas la a naase, ninsaal kãntɩɩga, sẽn ya a yembr ne malɛkã kãntɩɩga.</verse>
				<verse number="18">Lalga mee ne kugr sẽn boond tɩ zaspe, la tẽngã yaa sãnem halaal sẽn wẽnd wa vɛɛr halaale.</verse>
				<verse number="19">Tẽngã lalgã yẽbgrã rag n nagsa ne kug buud fãa sẽn be yõodo. Pipi yẽbgrã yɩɩ ne zaspe, la yiib-n-soabã yɩɩ ne kugr sẽn boond tɩ safɩɩre, la tãab-n-soabã yɩɩ ne kugr sẽn boond tɩ kalsedoan, la naas-n-soabã yɩɩ ne kugr sẽn boond tɩ emeroode,</verse>
				<verse number="20">la a nu soabã yɩɩ ne kugr sẽn boond tɩ sadonigsi, la a yoob soabã yɩɩ ne kugr sẽn boond tɩ sardoan, la a yopoe soabã yɩɩ ne kugr sẽn boond tɩ kirzolit, la a nii soabã yɩɩ ne kugr sẽn boond tɩ beril, la a wɛ soabã yɩɩ ne kugr sẽn boond tɩ topaaze, la piig soabã yɩɩ ne kugr sẽn boond tɩ kirzopraaze, la piig la a yen soabã yɩɩ ne kugr sẽn boond tɩ hiyasẽnte, la piig la a yiib soabã yɩɩ ne kugr sẽn boond tɩ ametist.</verse>
				<verse number="21">Zag-noeyã piig la yiibã yɩɩ ne kugr sẽn boond tɩ pɛrle. Zag-noor fãa yaa kug-yende. Tẽngã soay yaa sãnem halaale, n tõnd wa vɛɛre.</verse>
				<verse number="22">Mam ka yã wẽnd-doog tẽngã pʋg ye, bala, Zu-soab a Wẽnnaam sẽn Tõeya fãa wã la pe-bilã me yaa tẽngã wẽnd-doogo.</verse>
				<verse number="23">Tẽngã ka baood tɩ wĩntoog bɩ kiuug yãg beene ye, bala, Wẽnnaam ziirã kõt-a-la vẽenem, la pe-bilã yaa a fɩtla.</verse>
				<verse number="24">Soolem dãmbã na n kẽna bãmb vẽenemẽ wã, la dũni rĩm-dãmbã na n waa ne b zĩirã beene.</verse>
				<verse number="25">Tẽngã zag-noey kõn pag wĩndg ye, yʋng ka na n zĩnd beene ye.</verse>
				<verse number="26">B na n talla soolem dãmba ziirã la b waoogrã n wa beene.</verse>
				<verse number="27">Bũmb sẽn ya rẽgdo, wall ned ning sẽn maan wẽnga wall a yagd zĩrẽ kõn kẽ be ye. Yaa neb nins yʋy sẽn gʋls pe-bilã vɩɩm sebrẽ wã bal n na n kẽ.</verse>
			</chapter>
			<chapter number="22">
				<verse number="1">Malɛkã wilga maam vɩɩm koomã kʋɩlga, kʋɩlg sẽn pɩnd wa vɛɛre, la a yita Wẽnnaam ne pe-bilã geerẽ wã.</verse>
				<verse number="2">Vɩɩm tɩɩgã be tẽngã sʋka la kʋɩlgã kɩrems a yiibẽ wã. A womda naoor piig la a yiibu, a womda a biisã kiuug fãa. Tɩɩgã vãad tar n maagda soolem toay-toayã neb bãase.</verse>
				<verse number="3">Wẽnnaam sẽn kãab bũmb wẽng kõn leb n zĩnd be ye. Wẽnnaam ne pe-bilã geer na n zĩnda tẽngã pʋga. Bãmb tʋmtʋmdbã na n waooga bãmba,</verse>
				<verse number="4">b na n yãa Wẽnnaam nenga, la Wẽnnaam yʋʋrã na n zĩnda bãmb dĩyẽ.</verse>
				<verse number="5">Yʋng kõn le zĩnd ye, la nebã kõn dat fɩtl vẽenem wall wĩntoog vẽenem ye, bala, Zu-soab a Wẽnnaam n na n yɩɩ bãmb vẽenem. La bãmb na n dɩɩ naam zamaan o zamaana.</verse>
				<verse number="6">Malɛkã yeela maam yaa: Sãmbg ka be gom-kãens pʋgẽ ye, la b yaa sɩda. Zu-soabã sẽn ya no-rɛɛsdbã sɩɩs Wẽnnaamã tʋma b malɛk t'a wilg bãmb tʋmtʋmdbã bũmb nins sẽn tog n zĩnd bilf sã n paase.</verse>
				<verse number="7">La a Zezi yeelame: Gese, bilf sã n paas bala mam na n waame. Bark bee ned ning sẽn sakd seb-kãngã bãngr goamã zugu.</verse>
				<verse number="8">Yaa maam a Zã n wʋm bõn-kãense la m yã-ba. La mam sẽn wʋm bõn-kãens la m yã-bã, mam wõgemda malɛk ning sẽn da wilgd-b maamã taoor n na n waoog-a.</verse>
				<verse number="9">La a yeela maam yaa: Ra saag n maan a woto ye! Mam yaa fo tʋmd-n-taaga, la Wẽnnaam no-rɛɛsdbã sẽn ya fo ba-biisã tʋmd-n-taaga, la neb nins sẽn sakd seb-kãngã goamã tʋmd-n-taaga. Waoog Wẽnnaam!</verse>
				<verse number="10">Dẽ poore malɛkã yeela maam yaa: Da solg seb-kãngã pĩnd-n-bãngr goamã ye! Bala, b pidsgã wakat kolgame.</verse>
				<verse number="11">Bɩ ned ning sẽn ya ka-tɩrlem soab kell n paas a ka-tɩrlemã, tɩ ned ning sẽn ya tʋʋm dẽgd soab kell n dẽgem a meng n paase, tɩ ned ning sẽn ya tɩrg kell n maan tɩrlem n paase, tɩ ned ning sẽn ya yolgemd kell n yɩ yolgemd n paase!</verse>
				<verse number="12">A Zezi yeelame: Gese, bilf bal sã n paase, mam na n waame, la mam zãada keoor n watẽ n na n keo ned kam fãa wa sẽn zems a tʋʋmde.</verse>
				<verse number="13">Maam la Alfa la Omega, dẽenem la yaoolem, Sɩngre la Sɛɛbo.</verse>
				<verse number="14">Bark bee neb nins sẽn pegsd b futu, sẽn na n yɩl la b paam noor tɩ rɩ vɩɩm tɩɩgã biisi la b tũ tẽngã noey n kẽ tẽngã pʋgẽ wã zutu.</verse>
				<verse number="15">Tʋʋm dẽgd maandbã, ninsaan-baasã, tɩ-rɩtbã, nin-yoaadbã, nin-kʋʋdbã, wẽnd-naands pʋʋsdbã, la ned ning fãa sẽn nong zĩrĩ la sẽn yagd zĩri paada yɩng n ka kẽ tẽngã pʋgẽ ye.</verse>
				<verse number="16">Maam a Zezi n tʋm m malɛk t'a wa n kis yãmb bõn-kãens kaset wẽnd-dotã pʋse. Mam yaa a Daviid tɩ-tobeng la a yagenga, la yibeoog ãd-yãgdga.</verse>
				<verse number="17">Sɩɩg-sõng ne pʋg-paalã yetame yaa: Wa-y yã! Bɩ ned ning sẽn wʋmd-a yeel tɩ: Wa-y-yã! Bɩ ko-yũud sẽn tar a soab wa, la sẽn dat-a bɩ a reeg vɩɩm koom zaalem!</verse>
				<verse number="18">Mam yeta ned ning fãa sẽn wʋmd seb-kãnga bãngr goamã tɩ ned sã n paas bũmb be, Wẽnnaam na n paasa tood nins b sẽn bils seb-kãngã pʋgẽ wã yẽ sɩbgrã zugu.</verse>
				<verse number="19">La ned sã n boog bãngr gom-kãensã sebrã goama, Wẽnnaam na n deega pʋɩɩr ning yẽ sẽn da na n paam ne vɩɩm tɩɩgã la tẽn-sõngã b sẽn bils seb-kãngã pʋgẽ wã n bas-a.</verse>
				<verse number="20">Ned ning sẽn kɩt-a bõn-kãensã kasetã yetame yaa: N-ye, bilf bal sã n paase mam na n waame. Ãmina! Zu-soab a Zezi, wa-y-yã!</verse>
				<verse number="21">Bɩ Zu-soab a Zezi barkã zĩnd ne yãmb fãa.</verse>
			</chapter>
		</book>
	</testament>
</bible>