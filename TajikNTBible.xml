<?xml version="1.0" encoding="UTF-8"?>
<bible translation="Tajik NT 1999" status="© Institute for Bible Translation, Stockholm">
	<testament name="New">
		<book number="40">
			<chapter number="1">
				<verse number="1">Насабномаи Исои Масеҳ, Писари Довуд, Писари Иброҳим.</verse>
				<verse number="2">Иброҳим Исҳоқро ба дунё овард; Исҳоқ Яъқубро ба дунё овард; ва Яъқуб Яҳудо ва бародарони ӯро ба дунё овард;</verse>
				<verse number="3">ва Яҳудо Порас ва Зараҳро аз Томор ба дунё овард; ва Порас Ҳесрӯнро ба дунё овард; ва Ҳесрӯн Ромро ба дунё овард;</verse>
				<verse number="4">ва Ром Амминодобро ба дунё овард; ва Амминодоб Наҳшӯнро ба дунё овард; ва Наҳшӯн Салмӯнро ба дунё овард;</verse>
				<verse number="5">ва Салмӯн Бӯазро аз Роҳоб ба дунё овард; ва Бӯаз Убидро аз Рут ба дунё овард; Убид Ишойро ба дунё овард;</verse>
				<verse number="6">ва Ишой подшоҳ Довудро ба дунё овард. Ва подшоҳ Довуд Сулаймонро аз зане ки пештар ҳамсари Уриё буд, ба дунё овард;</verse>
				<verse number="7">ва Сулаймон Раҳабъомро ба дунё овард; ва Раҳабъом Абиёро ба дунё овард; ва Абиё Осоро ба дунё овард;</verse>
				<verse number="8">ва Осо Юшофотро ба дунё овард; ва Юшофот Юромро ба дунё овард; ва Юром Узиёро ба дунё овард;</verse>
				<verse number="9">ва Узиё Ютомро ба дунё овард; ва Ютом Оҳозро ба дунё овард; ва Оҳоз Ҳизқиёро ба дунё овард;</verse>
				<verse number="10">ва Ҳизқиё Менашшеро ба дунё овард; ва Менашше Омӯнро ба дунё овард; ва Омӯн Юшиёро ба дунё овард;</verse>
				<verse number="11">ва Юшиё Якунё ва бародарони ӯро дар замони кӯчондан ба Бобил ба дунё овард.</verse>
				<verse number="12">Ва пас аз кӯчондан ба Бобил Якунё Шаалтиилро ба дунё овард; ва Шаалтиил Зарубобилро ба дунё овард;</verse>
				<verse number="13">ва Зарубобил Абиҳудро ба дунё овард; ва Абиҳуд Элёқимро ба дунё овард; ва Элёқим Озурро ба дунё овард;</verse>
				<verse number="14">ва Озур Содӯқро ба дунё овард; ва Содӯқ Ёкинро ба дунё овард; ва Ёкин Элиҳудро ба дунё овард;</verse>
				<verse number="15">ва Элиҳуд Элъозорро ба дунё овард; ва Элъозор Маттонро ба дунё овард; ва Маттон Яъқубро ба дунё овард;</verse>
				<verse number="16">ва Яъқуб Юсуфро, шавҳари Марямро ба дунё овард, ва аз Марям Исо таваллуд ёфт, ки Масеҳ номида мешавад.</verse>
				<verse number="17">Пас, ҳамаи наслҳо аз Иброҳим то Довуд чордаҳ насл аст; ва аз Довуд то кӯчондан ба Бобил чордаҳ насл аст; ва аз кӯчондан ба Бобил то Масеҳ чордаҳ насл аст.</verse>
				<verse number="18">Ва таваллуди Исои Масеҳ чунин буд: ҳангоме ки модари Ӯ Марям ба Юсуф номзад шуд, пеш аз он ки ҳамбистар шаванд, маълум гардид, ки вай аз Рӯҳулқудс ҳомила аст.</verse>
				<verse number="19">Ва шавҳари вай Юсуф, ки марди росткор буд ва намехост вайро нангин кунад, ба дили худ гуфт, ки вайро пинҳонӣ сар диҳам.</verse>
				<verse number="20">Аммо ҳангоме ки ӯ дар чунин андеша буд, фариштаи Худованд дар хоб ба ӯ падид омада, гуфт: «Эй Юсуф, писари Довуд! Аз гирифтани зани худ Марям натарс; зеро он чи дар вай ба вуҷуд омадааст, аз Рӯҳулқудс аст;</verse>
				<verse number="21">ва Писаре мезояд, ва ту Ӯро Исо ном гузор; чунки Ӯ қавми Худро аз гуноҳҳошон наҷот медиҳад».</verse>
				<verse number="22">Ва ҳамаи ин рӯй дод, то ба амал ояд каломе ки Худованд бо забони пайғамбар гуфтааст:</verse>
				<verse number="23">“Инак, бокирае ҳомила мешавад ва Писаре мезояд, ва Ӯро Имонуил меноманд”, ки маънояш ин аст: Худо бо мост.</verse>
				<verse number="24">Ва Юсуф аз хоб бедор шуда, ончунон рафтор кард, ки фариштаи Худованд ба ӯ фармуда буд, ва зани худро қабул кард.</verse>
				<verse number="25">Ва бо вай ҳамбистар нашуд то даме ки вай Писари нахустини худро зоид. Ва Юсуф Ӯро Исо ном гузошт.</verse>
			</chapter>
			<chapter number="2">
				<verse number="1">Чун Исо дар айёми подшоҳ Ҳиродус дар Байт-Лаҳми Яҳудия таваллуд ёфт, аз ҷониби шарқ ба Уршалим муғон омада,</verse>
				<verse number="2">гуфтанд: «Куҷост он Подшоҳи яҳудиён, ки таваллуд ёфт? Чунки ситораи Ӯро дар шарқ дидем ва омадем, ки ба Ӯ таъзим кунем».</verse>
				<verse number="3">Чун подшоҳ Ҳиродус инро шунид, ба ташвиш афтод, ва бо вай тамоми Уршалим ҳам.</verse>
				<verse number="4">Ва ҳамаи сардорони коҳинон ва китобдонони қавмро ҷамъ карда, аз онҳо пурсид, ки Масеҳ дар куҷо бояд таваллуд ёбад?</verse>
				<verse number="5">Ба вай гуфтанд: «Дар Байт-Лаҳми Яҳудия, зеро ба воситаи пайғамбар чунин навишта шудааст:</verse>
				<verse number="6">“Ва ту, эй Байт-Лаҳми сарзамини Яҳудо, Аз дигар шаҳрҳои бузурги Яҳудо ҳеҷ камӣ надорӣ; Чунки аз ту Пешвое ба майдон меояд, Ки Ӯ қавми Ман Исроилро чӯпонӣ мекунад”».</verse>
				<verse number="7">Он гоҳ Ҳиродус муғонро пинҳонӣ даъват намуда, вақти пайдоиши ситораро аз онҳо фаҳмида гирифт,</verse>
				<verse number="8">ва онҳоро ба Байт-Лаҳм равона карда, гуфт: «Равед ва дар бораи он Кӯдак бо диққат пурсуҷӯй кунед ва ҳамин ки Ӯро ёфтед, ба ман хабар диҳед, то ки ман ҳам рафта, ба Ӯ таъзим кунам».</verse>
				<verse number="9">Онҳо суханони подшоҳро шунида, равона шуданд. Ва инак, ситорае ки дар шарқ дида буданд, пешопеши онҳо мерафт ва ба болои он ҷое ки Кӯдак буд, расида, истод.</verse>
				<verse number="10">Ва ситораро дида, беандоза шод ва хушҳол гардиданд,</verse>
				<verse number="11">ва ба хона даромада, Кӯдакро бо модараш Марям диданд, ва зону зада, ба Ӯ таъзим карданд, ва ганҷҳои худро бароварда, тӯҳфаҳои тилло, лодан ва мурр ба Ӯ пешкаш карданд.</verse>
				<verse number="12">Ва чун дар хоб ба онҳо паёми Худо омад, ки ба назди Ҳиродус барнагарданд, онҳо аз роҳи дигар ба ватани худ равона шуданд.</verse>
				<verse number="13">Ҳангоме ки онҳо баромада рафтанд, фариштаи Худованд дар хоб ба Юсуф падид омада, гуфт: «Бархез ва Кӯдакро бо модараш гирифта, ба Миср гурез ва дар он ҷо бош, то вақте ки ба ту гӯям; чунки Ҳиродус дар ҷустуҷӯи Кӯдак аст, то Ӯро нобуд кунад».</verse>
				<verse number="14">Ва Юсуф шабона бархеста, Кӯдакро бо модараш гирифта, сӯи Миср равона шуд,</verse>
				<verse number="15">ва то марги Ҳиродус дар он ҷо монд, то ба амал ояд каломе ки Худованд бо забони пайғамбар гуфтааст: “Аз Миср Писари Худро даъват намудам”.</verse>
				<verse number="16">Чун Ҳиродус дид, ки муғон ӯро фиреб доданд, бисёр хашмгин шуд ва фиристода, дар Байт-Лаҳм ва тамоми ҳудуди он ҳамаи писарони дусола ва камтарро, мувофиқи вақте ки аз муғон фаҳмида гирифта буд, кушт.</verse>
				<verse number="17">Он гоҳ ба амал омад каломе ки бо забони Ирмиёи пайғамбар гуфта шудааст:</verse>
				<verse number="18">“Овозе дар Ромо шунида шуд, Овози гиряву нола ва мотами бузург; Роҳел барои фарзандони худ гиря мекунад Ва тасаллӣ намеёбад, Зеро ки онҳо нестанд”.</verse>
				<verse number="19">Чун Ҳиродус мурд, фариштаи Худованд дар Миср ба Юсуф дар хоб падид омад,</verse>
				<verse number="20">ва гуфт: «Бархез, Кӯдакро бо модараш гирифта, ба сарзамини Исроил равона шав, зеро онҳое ки қасди ҷони Кӯдак доштанд, мурданд».</verse>
				<verse number="21">Ва ӯ бархеста, Кӯдакро бо модараш гирифта ба сарзамини Исроил омад.</verse>
				<verse number="22">Лекин чун шунид, ки Аркилоус ба ҷои падари худ Ҳиродус дар Яҳудия подшоҳӣ мекунад, аз рафтан ба он ҷо тарсид; ва дар хоб паёме аз Худо ёфта, ба ҳудуди Ҷалил рафт,</verse>
				<verse number="23">ва чун расид, дар шаҳре ки Носира ном дорад, сокин шуд, то ба амал ояд каломе ки бо забони пайғамбар гуфта шудааст, ки Ӯ Носирӣ хонда мешавад.</verse>
			</chapter>
			<chapter number="3">
				<verse number="1">Дар он рӯзҳо Яҳёи Таъмиддиҳанда омада, дар биёбони Яҳудия мавъиза мекард,</verse>
				<verse number="2">ва мегуфт: «Тавба кунед, чунки Подшоҳии Осмон наздик аст».</verse>
				<verse number="3">Зеро ӯ ҳамон аст, ки Ишаъёи пайғамбар аз ӯ хабар дода, гуфтааст: “Овози нидокунандае дар биёбон: Роҳи Худовандро тайёр кунед, Роҳҳои Ӯро рост кунед”.</verse>
				<verse number="4">Ва ин Яҳё либосе аз пашми шутур дар бар ва камарбанде аз чарм дар камар дошт; ва хӯроки ӯ малах ва асали ёбоӣ буд.</verse>
				<verse number="5">Он вақт аҳли Уршалим ва тамоми Яҳудия ва атрофи дарёи Урдун назди ӯ берун меомаданд,</verse>
				<verse number="6">ва ба гуноҳҳои худ иқрор шуда, дар дарёи Урдун таъмид меёфтанд.</verse>
				<verse number="7">Чун бисёре аз фарисиён ва саддуқиёнро дид, ки назди ӯ барои таъмид меоянд, ба онҳо гуфт: «Эй афъиз дагон! Кӣ ба шумо гуфт, ки аз ғазаби оянда гурезед?</verse>
				<verse number="8">Акнун самаре оваред, ки сазовори тавба бошад,</verse>
				<verse number="9">ва дар дили худ нагӯед, ки “падари мо Иброҳим аст”; зеро ба шумо мегӯям, ки Худо метавонад аз ин сангҳо барои Иброҳим фарзандон ба вуҷуд оварад;</verse>
				<verse number="10">ва акнун теша бар решаи дарахтон гузошта шудааст: ҳар дарахте ки меваи нағз надиҳад, бурида ва ба оташ партофта мешавад;</verse>
				<verse number="11">Ман шуморо бо об барои тавба таъмид медиҳам, лекин Он ки пас аз ман меояд, аз ман тавонотар аст; ман сазовори он нестам, ки пойафзоли Ӯро бардорам; Ӯ шуморо бо Рӯҳулқудс ва оташ таъмид медиҳад;</verse>
				<verse number="12">Ӯ сешохаи Худро дар даст дорад, ва хирмангоҳи Худро тоза карда, гандуми Худро дар анбор ҷамъ мекунад, лекин коҳро дар оташи хомӯшнашаванда месӯзонад».</verse>
				<verse number="13">Он гоҳ Исо аз Ҷалил ба дарёи Урдун назди Яҳё омад, то аз вай таъмид гирад.</verse>
				<verse number="14">Лекин Яҳё Ӯро боздошта, гуфт: «Маро лозим аст, ки аз Ту таъмид гирам, ва Ту назди ман меоӣ?»</verse>
				<verse number="15">Исо дар ҷавоби вай гуфт: «Акнун бигузор ин тавр бошад; чунки моро лозим аст ҳар гуна ростиро ин тавр ба ҷо оварем». Пас Яҳё Ӯро вогузошт.</verse>
				<verse number="16">Ва Исо таъмид ёфта, дарҳол аз об баромад, ва инак, осмон ба Ӯ кушода шуд, ва Рӯҳи Худоро дид, ки чун кабӯтаре фуруд омада, бар Ӯ қарор мегирад.</verse>
				<verse number="17">Ва инак, овозе аз осмон расид, ки мегуфт: «Ин аст Писари дӯстдоштаи Ман, ки аз Ӯ хушнудам».</verse>
			</chapter>
			<chapter number="4">
				<verse number="1">Он гоҳ Рӯҳ Исоро ба биёбон бурд, то Ӯро иблис озмояд,</verse>
				<verse number="2">ва чил шабонарӯз рӯза дошта, охир гурусна монд.</verse>
				<verse number="3">Ва озмоишкунанда назди Ӯ омада, гуфт: «Агар Ту Писари Худо бошӣ, ба ин сангҳо гӯй, ки нон шаванд».</verse>
				<verse number="4">Ӯ дар ҷавоб гуфт: «Навишта шудааст, ки “одамизод на танҳо бо нон зинда аст, балки бо ҳар калимае ки аз даҳони Худо барояд”».</verse>
				<verse number="5">Пас иблис Ӯро ба шаҳри муқаддас гирифта бурд ва ба кунгураи ибодатгоҳ гузошт,</verse>
				<verse number="6">ва ба Ӯ гуфт: «Агар Ту Писари Худо бошӣ, Худро ба зер андоз; чунки навишта шудааст: “Ба фариштаҳои Худ дар бораи Ту фармон медиҳад, Ва Туро рӯи даст мебаранд, Ки мабодо пои Худро ба санге занӣ”».</verse>
				<verse number="7">Исо ба вай гуфт: «Ҳамчунин навишта шудааст: “Худованд Худои худро наозмой”».</verse>
				<verse number="8">Боз иблис Ӯро ба кӯҳи бисёр баланде бардошта бурд ва ҳамаи мамлакатҳои ҷаҳон ва шукӯҳи онҳоро ба Ӯ нишон дод,</verse>
				<verse number="9">ва ба Ӯ гуфт: «Агар рӯй ба замин ниҳода, ба ман саҷда кунӣ, ҳамаи онҳоро ба Ту медиҳам».</verse>
				<verse number="10">Он гоҳ Исо ба вай гуфт: «Аз Ман дур шав, эй шайтон; чунки навишта шудааст: “Ба Худованд Худои худ саҷда кун ва танҳо Ӯро ибодат намо”».</verse>
				<verse number="11">Пас иблис Ӯро вогузошт, — ва инак, фариштаҳо омада, ба Ӯ хизмат мекарданд.</verse>
				<verse number="12">Чун Исо шунид, ки Яҳё дастгир шудааст, ба Ҷалил равона шуд.</verse>
				<verse number="13">Ва Носираро тарк карда, дар Кафарнаҳум, ки дар канори кӯл аст, дар ҳудуди Забулун ва Нафтолӣ сокин шуд,</verse>
				<verse number="14">то ба амал ояд сухане ки бо забони Ишаъёи пайғамбар гуфта шудааст:</verse>
				<verse number="15">“Сарзамини Забулун ва сарзамини Нафтолӣ, Дар роҳи назди кӯл, он сӯи Урдун, Ҷалили халқҳо,</verse>
				<verse number="16">Қавме ки дар торикӣ мезистанд, нури бузурге диданд, Ва бар онҳое ки дар кишвари марг ва сояи он менишастанд, Нуре дурахшид”.</verse>
				<verse number="17">Аз ҳамон вақт Исо ба мавъиза оғоз намуд ва гуфт: «Тавба кунед, чунки Подшоҳии Осмон наздик аст».</verse>
				<verse number="18">Ва чун аз канори кӯли Ҷалил мегузашт, ду бародарро: Шимъунро, ки Петрус меномиданд, ва бародари ӯ Андриёсро дид, ки дар кӯл тӯр меандохтанд; чунки моҳигир буданд;</verse>
				<verse number="19">ва ба онҳо гуфт: «Маро пайравӣ кунед, ва Ман шуморо сайёди одамон гардонам».</verse>
				<verse number="20">Дарҳол онҳо тӯрҳои худро монда, аз пайи Ӯ равона шуданд.</verse>
				<verse number="21">Чун аз он ҷо гузашт, ду бародари дигарро, Яъқуб ибни Забдой ва бародари вай Юҳанноро дид, ки дар киштӣ бо падари худ Забдой тӯрҳои худро соз мекарданд, ва онҳоро даъват намуд.</verse>
				<verse number="22">Ва онҳо дарҳол киштӣ ва падари худро гузошта, аз пайи Ӯ равона шуданд.</verse>
				<verse number="23">Ва Исо дар тамоми Ҷалил мегашт ва дар куништҳои онҳо таълим дода, Инҷили Подшоҳиро мавъиза мекард ва ҳар беморӣ ва ҳар дарди мардумро шифо мебахшид.</verse>
				<verse number="24">Ва овозаи Ӯ дар тамоми Сурия паҳн шуд; ва ҳамаи беморонро, ки ба бемориҳо ва дардҳои гуногун гирифтор буданд, ҳам девзадагон, ҳам шабгардон ва ҳам шалҳоро назди Ӯ меоварданд, ва Ӯ онҳоро шифо мебахшид.</verse>
				<verse number="25">Ва мардуми бисёре аз Ҷалил, Декаполис, Уршалим, Яҳудия ва он тарафи Урдун аз пайи Ӯ равона буданд.</verse>
			</chapter>
			<chapter number="5">
				<verse number="1">Чун мардумро дид, ба кӯҳе баромад ва нишаст; ва шогирдонаш назди Ӯ омаданд.</verse>
				<verse number="2">Он гоҳ Ӯ даҳони Худро кушода, онҳоро таълим дод ва гуфт:</verse>
				<verse number="3">«Хушо касоне ки рӯҳан бенаво ҳастанд, зеро Подшоҳии Осмон аз они онҳост.</verse>
				<verse number="4">Хушо мотамзадагон, зеро онҳо тасаллӣ меёбанд.</verse>
				<verse number="5">Хушо нармдилон, зеро онҳо вориси сарзамин мешаванд.</verse>
				<verse number="6">Хушо гуруснагон ва ташнагони ростӣ, зеро онҳо сер мешаванд.</verse>
				<verse number="7">Хушо марҳаматкунандагон, зеро онҳо марҳамат меёбанд.</verse>
				<verse number="8">Хушо покдилон, зеро онҳо Худоро мебинанд.</verse>
				<verse number="9">Хушо сулҳҷӯён, зеро онҳо фарзандони Худо хонда мешаванд.</verse>
				<verse number="10">Хушо таъқибшудагон дар роҳи ростӣ, зеро Подшоҳии Осмон аз они онҳост.</verse>
				<verse number="11">Хушо шумо, ҳангоме ки шуморо ба хотири Ман дашном диҳанд ва таъқиб намоянд ва ҳар сухани баде бо дурӯғ зидди шумо гӯянд.</verse>
				<verse number="12">Шод ва хушҳол бошед, чунки подоши шумо дар осмон бузург аст: зеро пайғамбарони пеш аз шуморо низ ҳамин тавр таъқиб мекарданд.</verse>
				<verse number="13">Шумо намаки ҷаҳон ҳастед. Лекин агар намак қувваташро гум кунад, бо кадом чиз боз намакин шавад? Дигар ҳеҷ кор намеояд, магар ин ки ба берун партофта шавад ва поймоли одамон гардад.</verse>
				<verse number="14">Шумо нури ҷаҳон ҳастед. Шаҳре ки дар болои кӯҳ аст, наметавонад пинҳон шавад.</verse>
				<verse number="15">Чароғро низ афрӯхта, на дар зери зарфе, балки бар чароғдон мегузоранд, ва он гоҳ ба ҳама касоне ки дар хонаанд, рӯшноӣ медиҳад.</verse>
				<verse number="16">Ҳамчунин бигзор нури шумо ба одамон тобад, то корҳои неки шуморо дида, Падари шуморо, ки дар осмон аст, ҳамду сано хонанд.</verse>
				<verse number="17">Гумон накунед, ки барои бекор кардани Таврот ё навиштаҳои пайғамбарон омадаам; наомадаам, ки бекор кунам, балки ба ҷо оварам.</verse>
				<verse number="18">Зеро ба ростӣ ба шумо мегӯям: то осмон ва замин аз миён наравад, ҳеҷ як ҳарфе ё нуқтае аз Таврот аз миён намеравад, то даме ки ҳамааш иҷро шавад.</verse>
				<verse number="19">Пас, ҳар кӣ яке аз ин фармудаҳои хурдтаринро вайрон кунад ва ба одамон чунин таълим диҳад, вай дар Подшоҳии Осмон хурдтарин шумурда мешавад; вале ҳар кӣ ба амал оварад ва таълим диҳад, вай дар Подшоҳии Осмон бузург хонда мешавад.</verse>
				<verse number="20">Зеро ба шумо мегӯям: агар росткории шумо аз росткории китобдонон ва фарисиён бартарӣ надошта бошад, ба Подшоҳии Осмон дохил намешавед.</verse>
				<verse number="21">Шунидаед, ки ба қадимиён гуфта шудааст: “Накуш; ҳар кӣ кушад, сазовори доварӣ мешавад”.</verse>
				<verse number="22">Лекин Ман ба шумо мегӯям: ҳар кӣ ба бародари худ беҳуда хашм гирад, сазовори доварӣ мешавад: ҳар кӣ бародари худро “аблаҳ” гӯяд, сазовори ҳукми шӯро мешавад; ва ҳар кӣ “аҳмақ” гӯяд, сазовори оташи дӯзах мешавад.</verse>
				<verse number="23">Пас, ҳангоме ки қурбонии худро назди қурбонгоҳ оварӣ, ва дар он ҷо ба хотират ояд, ки бародарат аз ту норозист,</verse>
				<verse number="24">қурбонии худро дар он ҷо назди қурбонгоҳ мон, ва рафта, аввал бо бародари худ оштӣ кун, ва баъд омада, қурбонии худро тақдим намо.</verse>
				<verse number="25">Ҳанӯз ки бо даъвогари худ дар роҳ ҳастӣ, зуд бо вай оштӣ шав, то даъвогар туро ба қозӣ насупорад, ва қозӣ туро ба навкар насупорад, ва туро ба зиндон наандозанд.</verse>
				<verse number="26">Ба ростӣ ба ту мегӯям: то тангаи охиринро надиҳӣ, аз он ҷо берун намеравӣ.</verse>
				<verse number="27">Шунидаед, ки гуфта шудааст: “Зино накун”.</verse>
				<verse number="28">Лекин Ман ба шумо мегӯям: ҳар кӣ ба зане бо чашми шаҳват нигоҳ кунад, дар дили худ бо вай зино кардааст.</verse>
				<verse number="29">Пас агар чашми ростат туро ба васваса андозад, онро канда, аз худ дур кун; чунки барои ту беҳтар аст, ки яке аз узвҳоят нобуд гардад, ва тамоми баданат ба дӯзах андохта нашавад.</verse>
				<verse number="30">Ва агар дасти ростат туро ба васваса андозад, онро бурида, аз худ дур кун; чунки барои ту беҳтар аст, ки яке аз узвҳоят нобуд гардад, ва тамоми баданат ба дӯзах андохта нашавад.</verse>
				<verse number="31">Ҳамчунин гуфта шудааст: “Ҳар кӣ аз зани худ ҷудо мешавад, бояд талоқномае ба вай диҳад”.</verse>
				<verse number="32">Лекин Ман ба шумо мегӯям: ҳар кӣ аз зани худ, ғайр аз айби фосиқӣ, ҷудо шавад, боиси зинокории вай мегардад; ва ҳар кӣ зани талоқшударо гирад, зино мекунад. Қасам</verse>
				<verse number="33">Боз шунидаед, ки ба қадимиён гуфта шудааст: “Қасами дурӯғ ёд накун ва ба қасами худ дар назди Худованд вафо кун”.</verse>
				<verse number="34">Лекин Ман ба шумо мегӯям: ҳаргиз қасам ёд накун; на ба осмон, чунки тахти Худост;</verse>
				<verse number="35">на ба замин, чунки пойандози Ӯст; на ба Уршалим, чунки шаҳри Подшоҳи бузург аст;</verse>
				<verse number="36">ва на ба сари худ қасам ёд кун, чунки наметавонӣ як тори мӯйро сафед ё сиёҳ кунӣ.</verse>
				<verse number="37">Балки сухани шумо: “ҳа, ҳа” ва “не, не” бошад; он чи зиёда аз ин бошад, аз шарир аст.</verse>
				<verse number="38">Шунидаед, ки гуфта шудааст: “Чашме дар ивази чашме, дандоне дар ивази дандоне”.</verse>
				<verse number="39">Лекин Ман ба шумо мегӯям: ба бадӣ муқобилат накунед. Балки агар касе ба рухсораи ростат торсакӣ занад, дигарашро низ сӯи ӯ гардон;</verse>
				<verse number="40">ва агар касе ба ту даъво карда, куртаатро гирифтанӣ шавад, ҷомаи худро низ ба ӯ бидеҳ;</verse>
				<verse number="41">ва ҳар кӣ туро ба тай кардани як мил роҳ маҷбур кунад, ҳамроҳи ӯ ду мил рав.</verse>
				<verse number="42">Ба касе ки аз ту чизе хоҳиш кунад, бидеҳ, аз касе ки аз ту қарз хоҳад, рӯ нагардон.</verse>
				<verse number="43">Шунидаед, ки гуфта шудааст: “Ёратро дӯст дор ва аз душманат нафрат кун”.</verse>
				<verse number="44">Лекин Ман ба шумо мегӯям: душманони худро дӯст доред; барои онҳое ки шуморо лаънат мегӯянд, баракат хоҳед; ба онҳое ки аз шумо нафрат доранд, некӣ кунед; ва барои онҳое ки шуморо озор медиҳанд ва таъқиб мекунанд, дуо гӯед,</verse>
				<verse number="45">то фарзандони Падари худ, ки дар осмон аст, гардед; зеро Ӯ офтоби Худро бар бадону некон метобонад ва борон бар росткорону каҷкорон меборонад.</verse>
				<verse number="46">Зеро агар дӯстдорони худро дӯст доред, чӣ подоше меёбед? Оё боҷгирон низ чунин намекунанд?</verse>
				<verse number="47">Ва агар танҳо ба дӯстони худ салом гӯед, чӣ бартарие доред? Оё боҷгирон низ чунин намекунанд?</verse>
				<verse number="48">Пас, комил бошед, чунон ки Падари шумо, ки дар осмон аст, комил аст».</verse>
			</chapter>
			<chapter number="6">
				<verse number="1">«Ҳушёр бошед, ки садақаи худро пеши назари одамон надиҳед, то онҳо шуморо бинанд; вагарна шумо аз Падари худ, ки дар осмон аст, подоше надоред.</verse>
				<verse number="2">Пас, ҳангоме ки садақае медиҳӣ, пешопеши худ карнай нанавоз, чунон ки дурӯягон дар куништҳо ва кӯчаҳо мекунанд, то одамон онҳоро ситоиш кунанд. Ба ростӣ ба шумо мегӯям: онҳо подоши худро гирифтаанд.</verse>
				<verse number="3">Аммо ҳангоме ки ту садақа медиҳӣ, бигзор дасти чапат аз он чи дасти ростат мекунад, хабардор нашавад,</verse>
				<verse number="4">то садақаи ту дар ниҳон бошад; ва Падари ту, ки ниҳонбин аст, ба ту ошкоро сазо медиҳад.</verse>
				<verse number="5">Ва ҳангоме ки дуо мегӯӣ, монанди дурӯягон набош, ки онҳо дӯст медоранд дар куништҳо ва сари кӯчаҳо истода дуо гӯянд, то ки ба одамон худро нишон диҳанд. Ба ростӣ ба шумо мегӯям: онҳо подоши худро гирифтаанд.</verse>
				<verse number="6">Лекин ту, ҳангоме ки дуо мегӯӣ, ба ҳуҷраи худ даро ва дарро баста, ба Падари худ, ки ниҳон аст, дуо гӯй; ва Падари ту, ки ниҳонбин аст, ба ту ошкоро сазо медиҳад.</verse>
				<verse number="7">Ва дар вақти дуо чун бутпарастон пургӯӣ накунед; чунки онҳо гумон мекунанд, ки ба сабаби пургӯӣ дуояшон шунида мешавад.</verse>
				<verse number="8">Монанди онҳо набошед; чунки Падари шумо эҳтиёҷҳои шуморо, пеш аз он ки хоҳиш кунед, медонад.</verse>
				<verse number="9">Пас ин гуна дуо гӯед: “Эй Падари мо, ки дар осмонӣ, Номи Ту муқаддас бод;</verse>
				<verse number="10">Подшоҳии Ту биёяд; Хости Ту, чунон ки дар осмон аст, Дар замин ҳам ба амал ояд;</verse>
				<verse number="11">Нони ҳаррӯзаи моро имрӯз ба мо деҳ;</verse>
				<verse number="12">Ва гуноҳҳои моро бубахш, Чунон ки мо низ ба онҳое ки ба мо гуноҳ кардаанд, мебахшем;</verse>
				<verse number="13">Ва моро ба озмоиш дучор накун, Балки моро аз шарир раҳоӣ деҳ; Зеро Подшоҳӣ ва қувват ва ҷалол то абад аз они Туст. Омин”».</verse>
				<verse number="14">Зеро, агар шумо ба одамон хатоҳошонро бахшед, Падари шумо, ки дар осмон аст, ба шумо низ мебахшад;</verse>
				<verse number="15">ва агар шумо ба одамон хатоҳошонро набахшед, Падари шумо низ хатоҳои шуморо ба шумо намебахшад.</verse>
				<verse number="16">Ҳамчунин, ҳангоме ки рӯза медоред, монанди дурӯягон туршрӯ набошед; чунки онҳо чеҳраи худро дигаргун мекунанд, то назди одамон рӯзадор намоянд. Ба ростӣ ба шумо мегӯям, ки онҳо подоши худро гирифтаанд.</verse>
				<verse number="17">Лекин ту, ҳангоме ки рӯза медорӣ, ба сари худ равған бимол ва рӯи худро бишӯй,</verse>
				<verse number="18">то на дар пеши одамон, балки дар пеши Падари худ, ки ниҳон аст, рӯзадор бошӣ; ва Падари ту, ки ниҳонбин аст, ба ту сазо медиҳад.</verse>
				<verse number="19">Дар рӯи замин барои худ ганҷҳо ғун накунед, ки дар ин ҷо куя ва занг мезанад, ва дуздон нақб канда, медузданд;</verse>
				<verse number="20">балки барои худ ганҷҳо дар осмон ғун кунед, ки дар он ҷо куя ва занг намезанад, ва дуздон нақб намекананд ва намедузданд;</verse>
				<verse number="21">зеро ҳар ҷо, ки ганҷи шумост, дили шумо низ дар он ҷо мешавад.</verse>
				<verse number="22">Чароғи бадан чашм аст. Ва агар чашмат нек бошад, тамоми баданат равшан мешавад;</verse>
				<verse number="23">лекин агар чашми ту бад бошад, тамоми баданат торик мешавад. Пас, агар рӯшноие ки дар туст, торикӣ бошад, чӣ гуна бузург аст он торикӣ!</verse>
				<verse number="24">Ҳеҷ кас бандаи ду хоҷа буда наметавонад: зеро ё якеро бад дида, дигареро дӯст медорад, ё ба яке часпида, дигареро хор мешуморад. Шумо наметавонед бандаи Худо ва бандаи пул бошед.</verse>
				<verse number="25">Бинобар ин ба шумо мегӯям: барои зиндагии худ ғамхорӣ накунед, ки чӣ хӯред ва чӣ нӯшед; низ барои бадани худ, ки чӣ пӯшед. Оё зиндагӣ аз хӯрок ва бадан аз пӯшок муҳимтар нест?</verse>
				<verse number="26">Ба парандагони осмон нигоҳ кунед, ки на мекоранд ва на медараванд ва на дар анборҳо захира мекунанд; ва Падари осмонии шумо хӯроки онҳоро медиҳад. Оё шумо аз онҳо хеле арзандатар нестед?</verse>
				<verse number="27">Ва кист аз шумо, ки бо ғамхории худ умрашро як соат дарозтар карда тавонад?</verse>
				<verse number="28">Ва барои либос чаро ғамхорӣ мекунед? Ба савсанҳои саҳро нигаред, ки чӣ гуна мерӯянд: на меҳнат мекунанд ва на мересанд.</verse>
				<verse number="29">Лекин ба шумо мегӯям, ки Сулаймон ҳам бо тамоми шукӯҳи худ чун яке аз онҳо либос напӯшидааст.</verse>
				<verse number="30">Пас, агар Худо алафи саҳроро, ки имрӯз ҳасту фардо ба танӯр андохта мешавад, чунин пӯшонад, магар шуморо, эй сустимонҳо, аз он беҳтар пӯшонда наметавонад!</verse>
				<verse number="31">Аз ин рӯ ғамхорӣ накунед ва нагӯед: “Чӣ хӯрем? ” ё “Чӣ нӯшем? ” ё “Чӣ пӯшем? ”</verse>
				<verse number="32">Зеро халқҳо дар пайи ҳамаи ин чизҳо мебошанд, лекин Падари осмонии шумо медонад, ки шумо ба ҳамаи ин чизҳо эҳтиёҷ доред.</verse>
				<verse number="33">Аммо аввал дар пайи Подшоҳии Худо ва ростии Ӯ бошед, ва ҳамаи ин чизҳо низ ба шумо дода мешаванд.</verse>
				<verse number="34">Пас, барои фардо ғамхорӣ накунед, чунки фардо барои худ ғамхорӣ мекунад: мушкилоти имрӯз барои имрӯз бас аст».</verse>
			</chapter>
			<chapter number="7">
				<verse number="1">«Доварӣ накунед, то шуморо доварӣ накунанд;</verse>
				<verse number="2">зеро ҳамон тавре ки доварӣ кунед, шуморо доварӣ мекунанд; ва ба ҳар андозае ки чен кунед, ба шумо чен мекунанд.</verse>
				<verse number="3">Ва чаро ту хасеро дар чашми бародари худ мебинӣ, вале чӯберо дар чашми худ дарнамеёбӣ?</verse>
				<verse number="4">Ё чӣ гуна ба бародари худ мегӯӣ: “Биё, хасро аз чашми ту дур кунам”; ва ҳол он ки чӯбе дар чашми туст?</verse>
				<verse number="5">Эй дурӯя! Аввал чӯбро аз чашми худ дур кун, ва он гоҳ дуруст мебинӣ, ки хасро аз чашми бародари худ дур кунӣ.</verse>
				<verse number="6">Он чи муқаддас аст, ба сагон надиҳед ва марвориди худро пеши хукон напартоед, то онҳоро поймол накунанд ва баргашта, шуморо надаранд.</verse>
				<verse number="7">Хоҳиш кунед, ба шумо дода мешавад; ҷӯед, меёбед; дарро кӯбед, он ба шумо кушода мешавад;</verse>
				<verse number="8">зеро ҳар кӣ хоҳиш кунад, мегирад, ва ҳар кӣ ҷӯяд, меёбад, ва ҳар кӣ дарро кӯбад, он ба ӯ кушода мешавад.</verse>
				<verse number="9">Ва кадом одамест аз шумо, ки агар писараш аз ӯ нон хоҳиш кунад, санге ба вай диҳад?</verse>
				<verse number="10">Ё агар моҳие аз ӯ хоҳиш кунад, море ба вай диҳад?</verse>
				<verse number="11">Пас, агар шумо, ки бад ҳастед, ба фарзандони худ додани тӯҳфаҳои некро медониста бошед, пас Падари шумо, ки дар осмон аст, албатта ба онҳое ки аз Ӯ хоҳиш мекунанд, чизҳои нек медиҳад.</verse>
				<verse number="12">Пас, ҳар он чи мехоҳед, ки одамон ба шумо кунанд, шумо низ ба онҳо кунед; зеро ин аст Таврот ва навиштаҳои пайғамбарон.</verse>
				<verse number="13">Аз дари танг дароед; зеро фарох аст он дар ва васеъ аст он роҳе ки сӯи ҳалокат мебарад, ва онҳое ки ба он дохил мешаванд, бисёранд.</verse>
				<verse number="14">Чӣ танг аст он дар ва душвор аст он роҳе ки сӯи ҳаёт мебарад, ва ёбандагони он кам ҳастанд.</verse>
				<verse number="15">Аз пайғамбарони дурӯғин ҳазар кунед, ки бо либоси гӯсфандон назди шумо меоянд, лекин аз дарун гургони дарандаанд:</verse>
				<verse number="16">Онҳоро аз меваҳошон мешиносед. Оё аз хор ангур ва аз хас анҷир мечинанд?</verse>
				<verse number="17">Ҳамчунин ҳар дарахти нек меваи хуб меоварад, лекин ҳар дарахти бад меваи бад меоварад;</verse>
				<verse number="18">наметавонад дарахти нек меваи бад оварад, ва дарахти бад — меваи хуб.</verse>
				<verse number="19">Ҳар дарахте ки меваи хуб наоварад, бурида ва ба оташ партофта мешавад.</verse>
				<verse number="20">Пас, онҳоро аз меваҳошон мешиносед.</verse>
				<verse number="21">На ҳар касе ки ба Ман: “Хоҷаам! Хоҷаам!” мегӯяд, ба Подшоҳии Осмон дохил мешавад, балки он касе ки хости Падари Маро, ки дар осмон аст, ба ҷо меоварад.</verse>
				<verse number="22">Бисёр касон дар он рӯз ба Ман мегӯянд: “Хоҷаи мо! Хоҷаи мо! Оё бо номи Ту пайғамбарӣ накардем? Оё бо номи Ту девҳоро нарондем? Оё бо номи Ту муъҷизаҳои зиёде нишон надодем?”</verse>
				<verse number="23">Он гоҳ дар ҷавоби онҳо мегӯям: “Ман ҳаргиз шуморо намешинохтам; аз Ман дур шавед, эй бадкорон!”</verse>
				<verse number="24">Пас, ҳар кӣ ин суханони Маро шунавад ва ба ҷо оварад, ӯро ба марди доное монанд мекунам, ки хонаи худро бар санг сохт;</verse>
				<verse number="25">ва борон борида, селобҳо равон шуданд, ва бодҳо вазида, ба он хона фишор оварданд; лекин он фурӯ нарафт, чунки бар санг сохта шуда буд.</verse>
				<verse number="26">Ва ҳар кӣ ин суханони Маро шунавад ва ба ҷо наоварад, ба марди нодоне монанд аст, ки хонаи худро бар рег сохт;</verse>
				<verse number="27">ва борон борида, селобҳо равон шуданд, ва бодҳо вазида, ба он хона фишор оварданд; ва он хона фурӯ рафт, ва харобии он бузург буд».</verse>
				<verse number="28">Ҳангоме ки Исо ин суханонро ба поён расонд, мардум аз таълими Ӯ дар ҳайрат монданд,</verse>
				<verse number="29">чунки онҳоро ҳамчун соҳибқудрат таълим медод, на ҳамчун китобдонон.</verse>
			</chapter>
			<chapter number="8">
				<verse number="1">Ҳангоме ки Ӯ аз кӯҳ фуромад, мардуми бисёре аз пайи Ӯ равона шуданд.</verse>
				<verse number="2">Ва инак, махавие омада, назди Ӯ зону зад ва гуфт: «Эй Хоҷа! Агар хоҳӣ, метавонӣ маро пок кунӣ».</verse>
				<verse number="3">Ва Исо дасташро дароз карда, ба вай расонд ва гуфт: «Мехоҳам, пок шав». Ва дарҳол вай аз махав пок шуд.</verse>
				<verse number="4">Ва Исо ба вай гуфт: «Огоҳ бош, ба касе нагӯй, балки рафта, худро ба коҳин нишон деҳ ва он ҳадияро, ки Мусо фармудааст, тақдим кун, то барои онҳо шаҳодате бошад».</verse>
				<verse number="5">Чун ба Кафарнаҳум даромад, мирисаде назди Ӯ омад ва илтимос карда,</verse>
				<verse number="6">гуфт: «Хоҷаам! Хизматгори ман шал шуда, дар хона хобидааст ва азоби сахте дорад».</verse>
				<verse number="7">Исо ба вай гуфт: «Ман омада, ӯро шифо медиҳам».</verse>
				<verse number="8">Мирисад дар ҷавоб гуфт: «Хоҷаам! Ман шоистаи он нестам, ки Ту ба хонаи ман биёӣ; балки фақат сухане гӯй, ва хизматгори ман шифо меёбад.</verse>
				<verse number="9">Зеро ман низ як фармонбар ҳастам, ва дар зери итоати худ сарбозон дорам; ба яке мегӯям: “Рав”, меравад; ба дигаре мегӯям: “Биё”, меояд; ва ба ғуломи худ мегӯям: “Фалон корро кун”, мекунад».</verse>
				<verse number="10">Исо ин суханонро шунида, ҳайрон шуд ва ба онҳое ки аз паси Ӯ меомаданд, гуфт: «Ба ростӣ ба шумо мегӯям: Ман ҳатто дар Исроил чунин имоне наёфтаам.</verse>
				<verse number="11">Ва ба шумо мегӯям, ки бисёр касон аз шарқ ва ғарб омада, дар Подшоҳии Осмон бо Иброҳим, Исҳоқ ва Яъқуб мешинанд;</verse>
				<verse number="12">лекин фарзандони Подшоҳӣ ба торикии берун ронда мешаванд: дар он ҷо гиря ва ғиҷирроси дандон мешавад».</verse>
				<verse number="13">Ва Исо ба мирисад гуфт: «Рав, мувофиқи имонат ба ту дода шавад». Ва ҳамон соат хизматгори ӯ шифо ёфт.</verse>
				<verse number="14">Ҳангоме ки Исо ба хонаи Петрус омад, хушдомани ӯро дид, ки таб карда, хобидааст.</verse>
				<verse number="15">Ва ба дасти вай даст расонд, ва таби вай паст шуд; ва вай бархеста, Исоро пазироӣ кард.</verse>
				<verse number="16">Чун бегоҳ шуд, бисёр девзадагонро назди Ӯ оварданд, ва Ӯ бо сухане рӯҳҳоро берун кард ва ҳамаи беморонро шифо дод,</verse>
				<verse number="17">то ба амал ояд сухане ки бо забони Ишаъёи пайғамбар гуфта шудааст: “Ӯ сустиҳои моро гирифт ва бемориҳои моро бардошт”.</verse>
				<verse number="18">Чун Исо тӯдаҳои калони мардумро дар гирди Худ дид, фармуд, ки ба соҳили дигар гузаранд.</verse>
				<verse number="19">Он гоҳ як китобдон назди Ӯ омада гуфт: «Устод! Ҳар ҷо равӣ, Туро пайравӣ мекунам».</verse>
				<verse number="20">Исо ба вай гуфт: «Рӯбоҳон ғорҳо ва парандагони осмон лонаҳо доранд; лекин Писари Одам ҷое надорад, ки сар монад».</verse>
				<verse number="21">Ва дигаре аз шогирдонаш ба Ӯ гуфт: «Хоҷаам! Ба ман иҷозат деҳ, ки рафта, аввал падари худро ба хок супорам».</verse>
				<verse number="22">Лекин Исо ба вай гуфт: «Маро пайравӣ кун ва бигзор мурдагон мурдагони худро ба хок супоранд».</verse>
				<verse number="23">Чун ба киштӣ савор шуд, шогирдонаш аз пайи Ӯ рафтанд.</verse>
				<verse number="24">Ногоҳ тӯфони бузурге дар кӯл ба амал омад, то ба ҳадде ки мавҷҳо киштиро фаро мегирифтанд; ва Ӯ хобида буд.</verse>
				<verse number="25">Шогирдонаш пеш омада, Ӯро бедор карданд ва гуфтанд: «Эй Хоҷа! Моро наҷот деҳ, ки ҳалок мешавем».</verse>
				<verse number="26">Ба онҳо гуфт: «Эй сустимонҳо, барои чӣ ҳаросонед?» Баъд бархеста, ба бодҳо ва кӯл фармон дод, ва оромии комил фаро расид.</verse>
				<verse number="27">Ва одамон ҳайрон шуда, мегуфтанд: «Ин кист, ки бодҳо ва кӯл низ ба Ӯ итоат мекунанд?»</verse>
				<verse number="28">Ва чун дар соҳили дигар ба сарзамини ҷарҷасиён расид, ду девзада аз қабристон берун омада, ба Ӯ рӯ ба рӯ шуданд, ва чунон бадхашм буданд, ки ҳеҷ кас ҷуръат надошт аз он роҳ гузарад.</verse>
				<verse number="29">Ва инак, онҳо фарёд зада, гуфтанд: «Бо мо чӣ кор дорӣ, эй Исо, Писари Худо? Ту ба ин ҷо омадаӣ, то моро пеш аз вақт азоб диҳӣ!»</verse>
				<verse number="30">Ва дар ҷои аз онҳо дуртаре галаи бузурги хукҳо мечарид.</verse>
				<verse number="31">Ва девҳо аз Ӯ илтимос карда, гуфтанд: «Агар моро берун кунӣ, иҷозат деҳ, ба галаи хукҳо равем».</verse>
				<verse number="32">Ба онҳо гуфт: «Равед». Ва онҳо берун шуда, ба галаи хукҳо даромаданд. Ва инак, тамоми галаи хукҳо аз баландӣ ба кӯл ҷаста, дар об ғарқ шуд.</verse>
				<verse number="33">Ва хукбонҳо гурехта рафтанд ва ба шаҳр расида, тамоми ҳодисаро, низ он чиро, ки ба девзадагон рӯй дод, нақл карданд.</verse>
				<verse number="34">Ва инак, тамоми аҳли шаҳр ба пешвози Исо берун омаданд ва чун Ӯро диданд, илтимос карданд, ки аз ҳудуди онҳо берун равад.</verse>
			</chapter>
			<chapter number="9">
				<verse number="1">Пас ба киштӣ савор шуда, гузашт ва ба шаҳри Худ омад.</verse>
				<verse number="2">Ва инак, шалеро, ки бар бистар хобида буд, назди Ӯ оварданд. Ва Исо имони онҳоро дида, ба шал гуфт: «Хотирҷамъ бош, эй фарзанд! Гуноҳҳои ту бахшида шуданд».</verse>
				<verse number="3">Дар айни ҳол баъзе аз китобдонон дар дили худ гуфтанд: «Ӯ куфр мегӯяд».</verse>
				<verse number="4">Лекин Исо андешаҳои онҳоро пай бурда, гуфт: «Барои чӣ дар дили худ андешаҳои бад доред?</verse>
				<verse number="5">Кадомаш осонтар аст: гуфтани он ки “гуноҳҳои ту бахшида шуданд”, ё гуфтани он ки “бархез ва равона шав”?</verse>
				<verse number="6">Лекин то донед, ки Писари Одам дар рӯи замин қудрати бахшидани гуноҳҳоро дорад...», — он гоҳ ба шал гуфт: «Бархез, бистари худро бардор ва ба хонаи худ равона шав».</verse>
				<verse number="7">Он мард дарҳол бархеста, ба хонаи худ равона шуд.</verse>
				<verse number="8">Чун мардум инро диданд, ҳайрон шуданд ва Худоро, ки ба одамизод чунин қудрате бахшидааст, ҳамду сано хонданд.</verse>
				<verse number="9">Ва Исо аз он ҷо гузашта, Матто ном шахсеро дид, ки дар боҷгоҳ нишаста буд, ва ба вай гуфт: «Аз пайи Ман биё». Вай бархеста, аз пайи Ӯ равона шуд.</verse>
				<verse number="10">Ва ҳангоме ки Исо дар хона дар сари дастархон нишаста буд, бисёре аз боҷгирон ва гуноҳкорон омада, бо Ӯ ва шогирдонаш дар сари дастархон нишастанд.</verse>
				<verse number="11">Чун фарисиён инро диданд, ба шогирдони Ӯ гуфтанд: «Чаро Устоди шумо бо боҷгирон ва гуноҳкорон хӯрок мехӯрад?»</verse>
				<verse number="12">Исо инро шунида, ба онҳо гуфт: «На тандурустон, балки беморон ба табиб эҳтиёҷ доранд;</verse>
				<verse number="13">ва шумо равед ва маънои ин суханро омӯзед: “Марҳамат мехоҳам, на қурбонӣ”; чунки Ман омадаам, ки на росткоронро, балки гуноҳкоронро ба тавба даъват кунам».</verse>
				<verse number="14">Шогирдони Яҳё назди Ӯ омада, гуфтанд: «Чаро мо ва фарисиён бисёр рӯза медорем, лекин шогирдони Ту рӯза намедоранд?»</verse>
				<verse number="15">Исо ба онҳо гуфт: «Оё меҳмонони базми арӯсӣ мотам дошта метавонанд, дар ҳоле ки домод бо онҳост? Лекин рӯзҳое фаро мерасанд, ки домод аз онҳо гирифта мешавад, ва он гоҳ рӯза медоранд.</verse>
				<verse number="16">Ва ҳеҷ кас ба либоси кӯҳна аз матои нав дарбеҳ намемонад; чунки дарбеҳи нав аз либос ҷудо шуда, ҷои даридаи он боз ҳам бадтар мешавад.</verse>
				<verse number="17">Ва майи навро ба машки кӯҳна намеандозанд; вагарна машк дарида, май ҳам мерезад, машк ҳам ҳайф мешавад; балки майи навро ба машки нав меандозанд, ва ҳар ду нигоҳ дошта мешаванд».</verse>
				<verse number="18">Ҳанӯз ин суханонро Ӯ ба онҳо мегуфт, ки сардоре омада, пеши Ӯ зону зад ва гуфт: «Духтари ман ҳозир мурд; лекин биё ва дасти Худро ба вай гузор, ва зинда мешавад».</verse>
				<verse number="19">Исо бархеста, бо шогирдонаш аз пайи вай равона шуд.</verse>
				<verse number="20">Ва инак, зане ки дувоздаҳ сол боз гирифтори хунравӣ буд, аз пас наздик шуда, ба домани либоси Ӯ даст расонд.</verse>
				<verse number="21">Зеро ба дили худ гуфт: «Агар танҳо ба либоси Ӯ даст расонам, шифо меёбам».</verse>
				<verse number="22">Исо ба қафо нигоҳ карда, занро дид ва гуфт: «Хотирҷамъ бош, эй духтар! Имонат туро шифо бахшид». Ҳамон соат зан шифо ёфт.</verse>
				<verse number="23">Ва ҳангоме ки Исо ба хонаи сардор омада, найнавозон ва тӯдаи мардуми навҳакунандаро дид,</verse>
				<verse number="24">ба онҳо гуфт: «Аз ин ҷо бароед; чунки духтар намурдааст, балки хобидааст». Онҳо бар Ӯ хандиданд.</verse>
				<verse number="25">Чун тӯдаи мардум берун рафт, Ӯ даромада, дасти вайро гирифт, ва духтар бархест.</verse>
				<verse number="26">Ва овозаи ин дар тамоми он сарзамин паҳн шуд.</verse>
				<verse number="27">Ҳангоме ки Исо аз он ҷо мерафт, ду кӯр аз пайи Ӯ рафта, фарёд мезаданд: «Эй Писари Довуд! Ба мо марҳамат кун».</verse>
				<verse number="28">Ва чун ба хона расид, кӯрон назди Ӯ даромаданд. Исо ба онҳо гуфт: «Оё бовар мекунед, ки Ман ин корро карда метавонам?» Онҳо ба Ӯ гуфтанд: «Оре, эй Хоҷа!»</verse>
				<verse number="29">Он гоҳ ба чашмони онҳо даст расонда, гуфт: «Мувофиқи имонатон ба шумо шавад».</verse>
				<verse number="30">Ва чашмони онҳо кушода шуданд. Ва Исо онҳоро таъкид карда, гуфт: «Огоҳ бошед, ки касе аз ин хабардор нашавад».</verse>
				<verse number="31">Лекин онҳо берун рафта, овозаи Ӯро дар тамоми он сарзамин паҳн карданд.</verse>
				<verse number="32">Ва ҳангоме ки онҳо берун мерафтанд, касеро назди Ӯ оварданд, ки девзадаи гунг буд.</verse>
				<verse number="33">Ва чун дев берун карда шуд, гунг ба гап даромад. Ва мардум ҳайрон шуда, гуфтанд: «Чунин ҳодиса дар Исроил ҳаргиз дида нашудааст».</verse>
				<verse number="34">Лекин фарисиён гуфтанд: «Ӯ девҳоро ба воситаи сарвари девҳо берун мекунад».</verse>
				<verse number="35">Ва Исо дар ҳамаи шаҳрҳо ва деҳот гашта, дар куништҳои онҳо таълим медод, ва Инҷили Подшоҳиро мавъиза мекард ва ҳар беморӣ ва сустии мардумро шифо медод.</verse>
				<verse number="36">Ва анбӯҳи мардумро дида, ба онҳо раҳмаш омад, чунки онҳо монанди гӯсфандони бе чӯпон беҳол ва дармонда буданд.</verse>
				<verse number="37">Он гоҳ ба шогирдони Худ гуфт: «Дарав бисёр аст, лекин коргарон кам.</verse>
				<verse number="38">Пас, шумо аз Соҳиби дарав илтимос кунед, ки ба дарави Худ коргар фиристонад».</verse>
			</chapter>
			<chapter number="10">
				<verse number="1">Ва дувоздаҳ шогирдашро назди Худ хонда, ба онҳо бар рӯҳҳои нопок қудрат дод, то онҳоро берун кунанд ва ҳар беморӣ ва нотобиро шифо диҳанд.</verse>
				<verse number="2">Ва номҳои дувоздаҳ расул инҳоянд: аввал Шимъун, ки Петрус номида шуда буд, ва бародараш Андриёс, Яъқуб ибни Забдой ва бародараш Юҳанно,</verse>
				<verse number="3">Филиппус ва Барталмо, Тумо ва Маттои боҷгир, Яъқуб ибни Ҳалфой ва Лаббой, ки лақабаш Таддо буд,</verse>
				<verse number="4">Шимъуни Ғаюр ва Яҳудои Исқарютӣ, ки Ӯро таслим кард.</verse>
				<verse number="5">Ин дувоздаҳро Исо фиристод ва ба онҳо фармуда, гуфт: «Ба роҳи ғайрияҳудиён наравед ва ба шаҳри сомариён надароед;</verse>
				<verse number="6">балки назди гӯсфандони гумшудаи хонадони Исроил равед.</verse>
				<verse number="7">Ва чун меравед, мавъиза карда, гӯед, ки Подшоҳии Осмон наздик аст.</verse>
				<verse number="8">Беморонро шифо диҳед, махавиёнро пок кунед, девҳоро берун кунед; муфт ёфтаед, муфт диҳед.</verse>
				<verse number="9">Дар камарбанди худ тилло ё нуқра ё мис захира накунед,</verse>
				<verse number="10">ва барои сафар на тӯрбае дошта бошед, на ду пероҳан, на пойафзол ва на асо; зеро меҳнаткаш сазовори хӯроки худ аст.</verse>
				<verse number="11">Ва дар ҳар шаҳр ё деҳа, ки медароед, пурсед, ки дар он ҷо шахси шоиста кист, ва то вақти баромаданатон дар он ҷо монед.</verse>
				<verse number="12">Ҳангоме ки ба хонае медароед, салом гӯед;</verse>
				<verse number="13">агар аҳли он хона шоиста бошанд, саломи шумо бар онҳо қарор мегирад; ва агар шоиста набошанд, саломатон сӯи шумо бармегардад.</verse>
				<verse number="14">Ва агар касе шуморо қабул накунад, ва ба суханони шумо гӯш надиҳад, аз он хона ва ё шаҳр берун рафта, чанги пойҳои худро афшонед.</verse>
				<verse number="15">Ба ростӣ ба шумо мегӯям: ҳолати замини Садӯм ва Амуро дар рӯзи доварӣ аз ҳолати он шаҳр сабуктар мешавад.</verse>
				<verse number="16">Инак, Ман шуморо монанди гӯсфандон ба миёни гургон мефиристам. Пас, монанди морон зирак ва монанди кабӯтарон сода бошед.</verse>
				<verse number="17">Лекин аз одамон эҳтиёт бошед: зеро шуморо ба додгоҳҳо месупоранд ва дар куништҳои худ шуморо қамчинкорӣ мекунанд;</verse>
				<verse number="18">ва ба хотири Ман шуморо назди ҳокимону подшоҳон мебаранд, то барои онҳо ва халқҳо шаҳодате шавад.</verse>
				<verse number="19">Лекин чун шуморо таслим кунанд, андеша накунед, ки чӣ гуна ва ё чӣ бояд гӯед; зеро дар он соат ба шумо ато мешавад, ки чӣ бояд гуфт.</verse>
				<verse number="20">Зеро гӯянда шумо нестед, балки Рӯҳи Падари шумост, ки дар шумо гӯянда аст.</verse>
				<verse number="21">Ва бародар бародарро ва падар фарзандро ба марг месупорад; ва фарзандон бар зидди падарону модарон бархеста, онҳоро ба ҳалокат мерасонанд.</verse>
				<verse number="22">Ва ҳама барои номи Ман аз шумо нафрат мекунанд; лекин ҳар кӣ то охир сабр кунад, наҷот меёбад.</verse>
				<verse number="23">Агар дар шаҳре шуморо таъқиб кунанд, ба дигаре гурезед; зеро ба ростӣ ба шумо мегӯям: пеш аз он ки ҳамаи шаҳрҳои Исроилро тай кунед, Писари Одам меояд.</verse>
				<verse number="24">Шогирд аз устоди худ ва ғулом аз хоҷаи худ беҳтар нест:</verse>
				<verse number="25">Басанда аст, ки шогирд чун устоди худ бошад, ва ғулом чун хоҷаи худ бошад. Агар соҳиби хонаро Баал-Забул номида бошанд, аҳли хонаи вайро чӣ қадар зиёдтар меноманд.</verse>
				<verse number="26">Пас, аз онҳо натарсед: зеро ҳеҷ чизи ниҳоне нест, ки ошкор нагардад, ва ҳеҷ чизи махфие нест, ки маълум нашавад.</verse>
				<verse number="27">Он чи дар торикӣ ба шумо мегӯям, дар рӯшноӣ гӯед; ва он чи дар гӯш мешунавед, дар болои бомҳо мавъиза кунед.</verse>
				<verse number="28">Ва аз онҳое ки ҷисмро мекушанд ва ҷонро кушта наметавонанд, натарсед; балки аз Ӯ ҳаросон бошед, ки ҳам ҷисм ва ҳам ҷонро дар дӯзах нобуд карда метавонад.</verse>
				<verse number="29">Оё ду гунҷишк ба як тин фурӯхта намешаванд? Ва ҳеҷ яке аз онҳо бе хости Падари шумо ба замин намеафтад;</verse>
				<verse number="30">ва ҳатто ҳамаи мӯйҳои сари шумо шумурда шудаанд.</verse>
				<verse number="31">Пас, натарсед: шумо аз бисёр гунҷишкон арзандатар ҳастед.</verse>
				<verse number="32">Пас, ҳар кӣ Маро назди одамон эътироф кунад, Ман низ ӯро назди Падари Худ, ки дар осмон аст, эътироф мекунам.</verse>
				<verse number="33">Лекин, ҳар кӣ Маро назди одамон инкор кунад, Ман низ ӯро назди Падари Худ, ки дар осмон аст, инкор мекунам.</verse>
				<verse number="34">Гумон накунед, ки омадаам, то осоиш ба замин биёрам; наомадаам ки осоиш биёрам, балки шамшер;</verse>
				<verse number="35">чунки омадаам, то одамро аз падараш, духтарро аз модараш ва келинро аз хушдоманаш ҷудо кунам.</verse>
				<verse number="36">Ва душмани одам аҳли хонаи ӯ мешаванд.</verse>
				<verse number="37">Ҳар кӣ падар ё модарашро аз Ман бештар дӯст медорад, шоистаи Ман нест; ва ҳар кӣ писар ё духтарашро аз Ман бештар дӯст медорад, шоистаи Ман нест;</verse>
				<verse number="38">ва ҳар кӣ салиби худро бардошта, Маро пайравӣ намекунад, шоистаи Ман нест.</verse>
				<verse number="39">Ҳар кӣ ҷони худро нигоҳдорӣ кунад, онро барбод медиҳад; ва ҳар кӣ ҷони худро дар роҳи Ман барбод диҳад, онро нигоҳдорӣ мекунад.</verse>
				<verse number="40">Ҳар кӣ шуморо қабул кунад, Маро қабул мекунад; ва ҳар кӣ Маро қабул кунад, Фиристандаи Маро қабул мекунад.</verse>
				<verse number="41">Ҳар кӣ пайғамбарро ба хотири пайғамбар буданаш қабул кунад, подоши пайғамбарро меёбад; ва ҳар кӣ росткорро ба хотири росткор буданаш қабул кунад, подоши росткорро меёбад.</verse>
				<verse number="42">Ва ҳар кӣ яке аз ин хурдонро фақат як коса оби сард нӯшонад, чунки номи шогирд дорад, ба ростӣ ба шумо мегӯям, ки бе подош намемонад.</verse>
			</chapter>
			<chapter number="11">
				<verse number="1">Чун Исо фармон доданро ба дувоздаҳ шогирди Худ ба анҷом расонд, аз он ҷо равона шуд, то дар шаҳрҳои онҳо таълим диҳад ва мавъиза кунад.</verse>
				<verse number="2">Ҳангоме ки Яҳё дар зиндон корҳои Масеҳро шунид, ду нафар аз шогирдони худро фиристод,</verse>
				<verse number="3">то ба Ӯ гӯянд: «Оё Ту ҳамон ҳастӣ, ки бояд биёяд, ё мунтазири дигаре бошем?»</verse>
				<verse number="4">Исо дар ҷавоби онҳо гуфт: «Равед ва он чи мешунавед ва мебинед, ба Яҳё гӯед:</verse>
				<verse number="5">кӯрҳо мебинанд ва лангҳо роҳ мераванд, махавиён пок мешаванд ва карҳо мешунаванд, мурдагон бармехезанд ва ба бенавоён башорат дода мешавад;</verse>
				<verse number="6">ва хушо касе ки аз Ман норозӣ нест».</verse>
				<verse number="7">Ва ҳангоме ки онҳо рафтанд, Исо ба мардум дар бораи Яҳё сухан оғоз кард: «Барои дидани чӣ чиз ба биёбон рафта будед? Оё барои дидани найе ки аз бод меларзад?</verse>
				<verse number="8">Пас барои дидани чӣ чиз рафта будед? Оё барои дидани шахсе ки сару либоси нарм дар бар дорад? Онҳое ки сару либоси нарм дар бар доранд, дар қасрҳои подшоҳонанд.</verse>
				<verse number="9">Пас барои дидани чӣ чиз рафта будед? Оё барои дидани як пайғамбар? Ҳа, ба шумо мегӯям, ки вай аз пайғамбар ҳам бузургтар аст.</verse>
				<verse number="10">Зеро вай ҳамон аст, ки дар бораи вай навишта шудааст: “Инак, Ман қосиди Худро пешопеши Ту мефиристам, То роҳи Туро пеши Ту омода кунад”.</verse>
				<verse number="11">Ба ростӣ ба шумо мегӯям: аз миёни онҳое ки аз зан таваллуд шудаанд, бузургтар аз Яҳёи Таъмиддиҳанда барнахост; лекин он ки дар Подшоҳии Осмон хурдтарин аст, аз вай бузургтар аст.</verse>
				<verse number="12">Ва аз айёми Яҳёи Таъмиддиҳанда то ҳол Подшоҳии Осмон бо зӯр гирифта мешавад, ва зӯрмандон онро ба даст меоваранд.</verse>
				<verse number="13">Зеро тамоми пайғамбарон ва Таврот то Яҳё пешгӯӣ кардаанд.</verse>
				<verse number="14">Ва агар қабул кардан хоҳед, вай Илёс аст, ки бояд биёяд.</verse>
				<verse number="15">Ҳар кӣ гӯши шунаво дорад, шунавад!</verse>
				<verse number="16">Лекин ин наслро ба кӣ монанд кунам? Ҳамчун кӯдаконест, ки дар бозор нишаста ва ба рафиқони худ муроҷиат карда,</verse>
				<verse number="17">мегӯянд: “Барои шумо най навохтем, рақс накардед; барои шумо навҳагарӣ кардем, нагиристед”.</verse>
				<verse number="18">Зеро Яҳё омад, намехӯрад ва наменӯшад; ва мегӯянд: “Дев дорад”.</verse>
				<verse number="19">Писари Одам омад, мехӯрад ва менӯшад; ва мегӯянд: “Инак Шахси пурхӯр ва майнӯш, ки дӯсти боҷгирон ва гуноҳкорон аст”. Ва ҳикмат аз тарафи фарзандони он тасдиқ карда мешавад».</verse>
				<verse number="20">Он гоҳ Ӯ ба сарзаниши шаҳрҳое сар кард, ки бештари муъҷизаҳои Ӯ дар он ҷо рӯй дода буданд, чунки тавба накарда буданд:</verse>
				<verse number="21">«Вой бар ту, эй Кӯразин! Вой бар ту, эй Байт-Сайдо! Зеро, агар муъҷизаҳое ки дар шумо рӯй доданд, дар Сур ва Сидун рӯй медоданд, кайҳо палоспӯш ва хокистарнишин шуда, тавба мекарданд.</verse>
				<verse number="22">Лекин ба шумо мегӯям: дар рӯзи доварӣ ҳолати Сур ва Сидун аз ҳолати шумо сабуктар мешавад.</verse>
				<verse number="23">Ва ту, эй Кафарнаҳум, ки сар ба осмон афрохтаӣ, ба дунёи мурдагон сарнагун мешавӣ; чунки агар муъҷизаҳое ки дар ту рӯй доданд, дар Садӯм рӯй медоданд, он то имрӯз боқӣ мемонд.</verse>
				<verse number="24">Лекин ба шумо мегӯям, ки дар рӯзи доварӣ ҳолати сарзамини Садӯм аз ҳолати ту сабуктар мешавад».</verse>
				<verse number="25">Дар он вақт Исо суханашро давом дода, гуфт: «Туро, эй Падар, эй Фармонравои осмону замин, ситоиш мекунам, ки ин чизҳоро аз хирадмандон ва доноён пинҳон доштӣ ва ба кӯдакон ошкор кардӣ.</verse>
				<verse number="26">Оре, эй Падар! Зеро хушнудии Ту дар ин буд.</verse>
				<verse number="27">Ҳама чизро Падарам ба Ман супурдааст, ва ҳеҷ кас Писарро, ғайр аз Падар, намешиносад; ва ҳеҷ кас Падарро намешиносад, ғайр аз Писар ва касе ки Писар ба вай ошкор кардан хоҳад.</verse>
				<verse number="28">Назди Ман оед, эй ҳамаи заҳматкашон ва гаронборон, ва Ман ба шумо оромӣ мебахшам;</verse>
				<verse number="29">юғи Маро ба гардани худ гиред ва аз Ман таълим ёбед, чунки Ман нармдил ва фурӯтан ҳастам, ва ҷонҳои шумо оромӣ меёбанд;</verse>
				<verse number="30">чунки юғи Ман хуш ва бори Ман сабук аст».</verse>
			</chapter>
			<chapter number="12">
				<verse number="1">Дар он вақт Исо рӯзи шанбе аз киштзор мегузашт; ва шогирдонаш гурусна монда, ба чидан ва хӯрдани хӯшаҳо сар карданд.</verse>
				<verse number="2">Фарисиён инро дида, ба Ӯ гуфтанд: «Инак, шогирдони Ту коре мекунанд, ки кардани он дар рӯзи шанбе раво нест».</verse>
				<verse number="3">Ба онҳо гуфт: «Магар нахондаед, ки Довуд чӣ кард, ҳангоме ки худаш ва ҳамроҳонаш гурусна буданд?</verse>
				<verse number="4">Чӣ гуна вай ба хонаи Худо даромада, нони тақдимро хӯрд, ки хӯрдани он ба вай ва ҳамроҳонаш раво набуд, балки танҳо ба коҳинон раво буд?</verse>
				<verse number="5">Ё дар Таврот нахондаед, ки коҳинон дар рӯзҳои шанбе дар ибодатгоҳ оини шанберо риоя намекунанд ва бо вуҷуди он бегуноҳанд?</verse>
				<verse number="6">Лекин ба шумо мегӯям, ки дар ин ҷо шахсе ҳаст, ки аз ибодатгоҳ бузургтар аст.</verse>
				<verse number="7">Ва агар медонистед, ки “марҳамат мехоҳам, на қурбонӣ” чӣ маъно дорад, бегуноҳонро маҳкум намекардед.</verse>
				<verse number="8">Зеро Писари Одам хоҷаи рӯзи шанбе мебошад».</verse>
				<verse number="9">Ва аз он ҷо рафта, ба куништи онҳо даромад.</verse>
				<verse number="10">Ва инак, дар он ҷо шахсе буд, ки дасти хушкшудае дошт. Аз Исо пурсида, гуфтанд: «Оё дар рӯзи шанбе шифо додан раво аст?» Қасдашон ин буд, ки Ӯро айбдор кунанд.</verse>
				<verse number="11">Ба онҳо гуфт: «Кист аз шумо, ки як гӯсфанд дошта бошад, ва он дар рӯзи шанбе ба чоҳе афтаду онро гирифта набарорад?</verse>
				<verse number="12">Пас одам аз гӯсфанд чӣ қадар азизтар аст! Бинобар ин дар рӯзҳои шанбе некӣ кардан раво аст».</verse>
				<verse number="13">Он гоҳ ба он шахс гуфт: «Дасти худро дароз кун». Вай дароз кард; ва он монанди дасти дигараш сиҳат шуд.</verse>
				<verse number="14">Лекин фарисиён берун рафта, дар ҳаққи Ӯ машварат намуданд, ки чӣ тавр Ӯро ҳалок кунанд.</verse>
				<verse number="15">Лекин Исо онро дарёфта, аз он ҷо дур шуд. Ва мардуми бисёре аз пайи Ӯ равона шуданд, ва Ӯ ҳамаи онҳоро шифо бахшид.</verse>
				<verse number="16">Ва ба онҳо фармуд, ки овозаи Ӯро паҳн накунанд,</verse>
				<verse number="17">то ба амал ояд каломе ки бо забони Ишаъёи пайғамбар гуфта шудааст:</verse>
				<verse number="18">“Инак Бандаи Ман, ки Ӯро интихоб кардаам, Дӯстдоштаи Ман, ки Ман аз Ӯ хушнудам; Рӯҳи Худро бар Ӯ мениҳам, То ростиро ба халқҳо эълон кунад;</verse>
				<verse number="19">Ситеза ва фиғоне намекунад, Ва касе дар кӯчаҳо овози Ӯро намешунавад;</verse>
				<verse number="20">Найи хамидаро намешиканад Ва пилтаи нимсӯхтаро хомӯш намекунад, То даме ки ростиро ба пирӯзӣ оварда расонад;</verse>
				<verse number="21">Ва халқҳо ба номи Ӯ умед мебанданд”.</verse>
				<verse number="22">Он гоҳ девзадаеро назди Ӯ оварданд, ки кӯр ва гунг буд; Ӯ вайро шифо бахшид, ба тавре ки он кӯр ва гунг гӯё ва бино шуд.</verse>
				<verse number="23">Ва тамоми мардум ҳайрон шуда, гуфтанд: «Оё ин Шахс Писари Довуд нест?»</verse>
				<verse number="24">Лекин фарисиён инро шунида, гуфтанд: «Ӯ девҳоро фақат ба воситаи Баал-Забул, сарвари девҳо, берун мекунад».</verse>
				<verse number="25">Лекин Исо андешаҳои онҳоро дарёфта, ба онҳо гуфт: «Ҳар подшоҳие ки дар худ ҷудоӣ дорад, рӯ ба харобӣ меоварад; ва ҳар шаҳр ё хонаводае ки дар худ ҷудоӣ дорад, устувор истода наметавонад.</verse>
				<verse number="26">Ва агар шайтон шайтонро берун кунад, вай дар худ ҷудоӣ дорад: пас подшоҳии вай чӣ гуна устувор истода метавонад?</verse>
				<verse number="27">Ва агар Ман девҳоро ба воситаи Баал-Забул берун мекарда бошам, писарони шумо онҳоро ба воситаи кӣ берун мекунанд? Бинобар ин онҳо довари шумо мешаванд.</verse>
				<verse number="28">Лекин агар Ман девҳоро ба воситаи Рӯҳи Худо берун мекарда бошам, пас Подшоҳии Худо ба шумо омада расидааст.</verse>
				<verse number="29">Ё касе чӣ гуна ба хонаи шахси зӯрманде даромада, чизҳои вайро ғорат карда метавонад, бе он ки аввал он зӯрмандро бандад, ва пас аз он хонаи вайро ғорат кунад?</verse>
				<verse number="30">Ҳар кӣ бо Ман нест, ба Ман зид аст; ва ҳар кӣ бо Ман ҷамъ намекунад, пароканда мекунад.</verse>
				<verse number="31">Аз ин сабаб ба шумо мегӯям: ҳар гуноҳ ва куфри одамизод бахшида мешавад; лекин куфри одамизод бар зидди Рӯҳ бахшида намешавад.</verse>
				<verse number="32">Ҳар кӣ бар зидди Писари Одам сухане гӯяд, бахшида мешавад; лекин ҳар кӣ бар зидди Рӯҳулқудс сухане гӯяд, бахшида намешавад, на дар ин давра, ва на дар давраи оянда.</verse>
				<verse number="33">Агар дарахти шумо хуб бошад, мевааш хуб аст; дарахти шумо бад бошад, мевааш бад аст; зеро дарахт аз мевааш шинохта мешавад.</verse>
				<verse number="34">Эй афъизодагон! Шумо чӣ тавр суханони нек гуфта метавонед, дар ҳоле ки худатон бад ҳастед? Зеро забон аз пурии дил сухан мегӯяд.</verse>
				<verse number="35">Шахси нек аз ганҷинаи нек чизи нек берун меоварад; ва шахси бад аз ганҷинаи бад чизи бад берун меоварад.</verse>
				<verse number="36">Лекин ба шумо мегӯям, ки одамон барои ҳар сухани беҳудае ки мегӯянд, дар рӯзи доварӣ ҷавоб медиҳанд:</verse>
				<verse number="37">Чунки аз суханони худ сафед мешавӣ ва аз суханони худ маҳкум мешавӣ.</verse>
				<verse number="38">Он гоҳ баъзе аз китобдонон ва фарисиён дар ҷавоби Ӯ гуфтанд: «Эй Устод! Мехоҳем аломате аз Ту бинем».</verse>
				<verse number="39">Дар ҷавоби онҳо гуфт: «Насли бад ва зинокор аломате металабад: ва ба вай ғайр аз аломати Юнуси пайғамбар аломате дода намешавад.</verse>
				<verse number="40">Зеро, чунон ки Юнус се шабонарӯз дар шиками моҳӣ буд, Писари Одам низ се шабонарӯз дар оғӯши замин мешавад.</verse>
				<verse number="41">Мардони Нинве дар рӯзи доварӣ бар ин насл бархеста, онро маҳкум мекунанд, чунки онҳо бо мавъизаи Юнус тавба карданд; ва инак, Шахсе аз Юнус бузургтар ин ҷост.</verse>
				<verse number="42">Маликаи Ҷануб дар рӯзи доварӣ бар ин насл бархеста, онро маҳкум мекунад, чунки вай барои шунидани ҳикмати Сулаймон аз канорҳои замин омад; ва инак, Шахсе аз Сулаймон бузургтар ин ҷост.</verse>
				<verse number="43">Ҳангоме ки рӯҳи нопок аз одам берун меояд, дар ҷустуҷӯи роҳат дар ҷойҳои беоб гардиш мекунад ва намеёбад.</verse>
				<verse number="44">Он гоҳ мегӯяд: “Ба хонаи худ, ки аз он берун омадам, бармегардам”. Ва гашта омада, онро холӣ, ҷорӯбзада ва ороста меёбад.</verse>
				<verse number="45">Он гоҳ рафта, ҳафт рӯҳи дигари аз худаш бадтарро ҳамроҳи худ меоварад, ва даромада, дар он ҷо зиндагӣ мекунанд; ва анҷоми он шахс бадтар аз аввалаш мешавад. Ҳоли ин насли бад низ ҳамин тавр мешавад».</verse>
				<verse number="46">Ҳанӯз Ӯ бо мардум сухан мегуфт, ки модар ва бародаронаш омада, дар берун истоданд ва мехостанд бо Ӯ гуфтугӯ кунанд.</verse>
				<verse number="47">Ва шахсе ба Ӯ гуфт: «Инак, модарат ва бародаронат дар берун истодаанд ва мехоҳанд бо Ту гуфтугӯ кунанд».</verse>
				<verse number="48">Лекин Ӯ дар ҷавоби он шахс гуфт: «Кист модари Ман, ва кистанд бародарони Ман?»</verse>
				<verse number="49">Ва бо дасти Худ шогирдони Худро нишон дода, гуфт: «Инак модари Ман ва бародарони Ман;</verse>
				<verse number="50">зеро ҳар кӣ хости Падари Маро, ки дар осмон аст, ба ҷо оварад, ҳамон кас бародару хоҳару модари Ман аст».</verse>
			</chapter>
			<chapter number="13">
				<verse number="1">Ва ҳамон рӯз Исо аз хона берун омада, дар канори кӯл нишаст.</verse>
				<verse number="2">Ва тӯдаҳои калони мардум назди Ӯ ҷамъ омаданд, бинобар ин Ӯ ба киштӣ даромада, нишаст, ва тамоми мардум дар канори кӯл меистоданд.</verse>
				<verse number="3">Ва бо масалҳо чизҳои бисёрро ба онҳо омӯхта, гуфт: «Инак, корандае барои пошидани тухм берун рафт;</verse>
				<verse number="4">ва чун тухм мепошид, миқдоре дар канори роҳ афтод, ва парандагон омада, онро хӯрданд.</verse>
				<verse number="5">Миқдоре бар санглох афтод, дар ҷое ки хок бисёр набуд, ва бо тезӣ сабзид, зеро хок чуқур набуд.</verse>
				<verse number="6">Чун офтоб баромад, пажмурда шуд ва азбаски реша надошт, хушк шуд.</verse>
				<verse number="7">Миқдоре дар миёни хорҳо афтод, ва хорҳо қад кашида, онро пахш карданд.</verse>
				<verse number="8">Миқдоре дар хоки нағз афтод ва бор овард: баъзе сад баробар, баъзе шаст ва баъзе сӣ.</verse>
				<verse number="9">Ҳар кӣ гӯши шунаво дорад, шунавад!»</verse>
				<verse number="10">Ва шогирдонаш омада, ба Ӯ гуфтанд: «Чаро ба онҳо бо масалҳо сухан мегӯӣ?»</verse>
				<verse number="11">Дар ҷавоби онҳо гуфт: «Чунки ба шумо донистани сирҳои Подшоҳии Осмон дода шудааст, лекин ба онҳо дода нашудааст;</verse>
				<verse number="12">зеро ҳар кӣ дорад, ба вай дода ва афзун мешавад; лекин ҳар кӣ надорад, аз вай он чи низ дорад, гирифта мешавад.</verse>
				<verse number="13">Аз он сабаб ба онҳо бо масалҳо сухан мегӯям, ки онҳо нигариста, намебинанд, ва гӯш дода, намешунаванд ва намефаҳманд;</verse>
				<verse number="14">ва дар ҳаққи онҳо пайғамбарии Ишаъё ба амал меояд, ки гуфтааст: “Бо гӯш мешунавед, вале намефаҳмед; Бо чашм менигаред, вале намебинед;</verse>
				<verse number="15">Зеро дили ин қавм сахт шудааст Ва бо гӯшҳои вазнин мешунаванд Ва чашмони худро бастаанд, Мабодо бо чашмон бинанд Ва бо гӯшҳо шунаванд Ва бо дил фаҳманд Ва рӯ оваранд Ва Ман онҳоро шифо диҳам”.</verse>
				<verse number="16">Лекин хушо чашмони шумо, ки мебинанд, ва гӯшҳои шумо, ки мешунаванд;</verse>
				<verse number="17">зеро ба ростӣ ба шумо мегӯям, бисёре аз пайғамбарон ва росткорон мехостанд он чиро, ки шумо мебинед, бинанд, ва надиданд, ва он чиро, ки шумо мешунавед, шунаванд ва нашуниданд.</verse>
				<verse number="18">Пас шумо маънои масали корандаро шунавед:</verse>
				<verse number="19">Ҳар кӣ каломи Подшоҳиро шунавад, ва нафаҳмад, шарир назди вай омада, он чиро, ки дар дили вай кошта шудааст, мерабояд: ин ҳамон аст, ки дар роҳ кошта шудааст.</verse>
				<verse number="20">Кошташуда дар санглох он кас аст, ки каломро мешунавад ва дарҳол бо шодӣ қабул мекунад;</verse>
				<verse number="21">лекин дар худ реша надорад ва ноустувор аст, ва чун аз боиси калом сахтие ё таъқибе рӯй диҳад, дарҳол ба васваса меафтад.</verse>
				<verse number="22">Кошташуда дар миёни хорҳо он кас аст, ки каломро мешунавад, лекин ташвиши ин зиндагӣ ва фиребандагии сарват каломро пахш мекунанд, ва он бесамар мегардад.</verse>
				<verse number="23">Кошташуда дар хоки нағз он кас аст, ки каломро мешунавад ва мефаҳмад ва бор ҳам меоварад: баъзе сад баробар, баъзе шаст ва баъзе сӣ».</verse>
				<verse number="24">Ва масали дигаре барои онҳо оварда, гуфт: «Подшоҳии Осмон монанди касест, ки дар киштзори худ тухми некӯ коштааст.</verse>
				<verse number="25">Лекин ҳангоме ки одамон дар хоб буданд, душмани вай омада, дар миёни гандум алафи бегона кошт ва рафт.</verse>
				<verse number="26">Чун киштзор сабзид, ва самараш ба назар намоён шуд, алафи бегона ҳам пайдо шуд.</verse>
				<verse number="27">Ғуломони соҳиби киштзор омада, гуфтанд: “Эй хоҷа! Оё дар киштзори худ тухми некӯ накоштаӣ? Пас алафи бегона аз куҷо пайдо шуд? ”</verse>
				<verse number="28">Вай ба онҳо гуфт: “Ин кори душман аст”. Ғуломон ба вай гуфтанд: “Оё мехоҳӣ равем ва онро чида гирем? ”</verse>
				<verse number="29">Вай гуфт: “Не, мабодо дар вақти чида гирифтани алафи бегона гандумро ҳам аз реша канед.</verse>
				<verse number="30">Бигзоред, ки то вақти дарав ҳар ду бо ҳам рӯянд; ва дар мавсими дарав ба даравгарон мегӯям: аввал алафи бегонаро чида гиреду барои сӯзондан банд-банд кунед; лекин гандумро дар анбори ман ҷамъ кунед”».</verse>
				<verse number="31">Масали дигаре барои онҳо оварда, гуфт: «Подшоҳии Осмон монанди донаи хардалест, ки касе онро гирифта, дар киштзори худ коштааст,</verse>
				<verse number="32">ва гарчанде ки хурдтарини тухмҳост, чун рӯяд, аз ҳамаи растаниҳои боғ бузургтар мешавад ва дарахт мегардад, ба тавре ки парандагони осмон омада, дар шохаҳояш лона месозанд».</verse>
				<verse number="33">Ва масали дигаре ба онҳо гуфт: «Подшоҳии Осмон монанди хамиртурушест, ки зане онро гирифта, ба се ченак орд андохт, то тамоми хамир расид».</verse>
				<verse number="34">Ҳамаи инҳоро Исо ба мардум бо масалҳо баён мекард, ва бе масал ба онҳо сухан намегуфт,</verse>
				<verse number="35">то ба амал ояд каломе ки бо забони пайғамбар гуфта шудааст: “Даҳони Худро барои масалҳо мекушоям; Чизҳоеро, ки аз вақти бунёдшавии ҷаҳон пинҳон мондааст, баён менамоям”.</verse>
				<verse number="36">Он гоҳ Исо мардумро рухсати рафтан дода, ба хона даромад. Ва шогирдонаш назди Ӯ омада, гуфтанд: «Масали алафи бегонаи киштзорро ба мо фаҳмон».</verse>
				<verse number="37">Дар ҷавоби онҳо гуфт: «Корандаи тухми некӯ Писари Одам аст,</verse>
				<verse number="38">киштзор ин ҷаҳон аст; ва тухми некӯ писарони Подшоҳӣ ҳастанд, ва алафҳои бегона писарони шарир мебошанд;</verse>
				<verse number="39">ва душмане ки онҳоро кошт, иблис аст; мавсими дарав охири ин давра аст, ва даравгарҳо фариштаҳоянд.</verse>
				<verse number="40">Пас, чӣ тавре ки алафҳои бегонаро ҷамъ карда, дар оташ месӯзонанд, охири ин давра низ ҳамон тавр мешавад:</verse>
				<verse number="41">Писари Одам фариштаҳои Худро мефиристад, ва онҳо аз Подшоҳии Ӯ ҳамаи васвасакорон ва бадкирдоронро ҷамъ мекунанд,</verse>
				<verse number="42">ва онҳоро ба кӯраи оташ мепартоянд; дар он ҷо гиря ва ғиҷирроси дандон мешавад.</verse>
				<verse number="43">Он гоҳ росткорон дар Подшоҳии Падари худ чун офтоб дурахшон мешаванд. Ҳар кӣ гӯши шунаво дорад, шунавад! Масалҳо дар бораи ганҷи ниҳон, марворид ва тӯр</verse>
				<verse number="44">Боз Подшоҳии Осмон монанди ганҷест, ки дар киштзор ниҳон бошад, ва онро касе ёфта, пинҳон кард; ва аз шодии он рафта, ҳар чи дошт, фурӯхт ва он киштзорро харид.</verse>
				<verse number="45">Боз Подшоҳии Осмон монанди савдогарест, ки марворидҳои хуб меҷуст;</verse>
				<verse number="46">ва чун як марвориди гаронбаҳо ёфт, рафта, ҳар чи дошт, фурӯхт ва онро харид.</verse>
				<verse number="47">Боз Подшоҳии Осмон монанди тӯрест, ки ба баҳр андохта шуд, ва ҳар навъ моҳӣ ба он даромад,</verse>
				<verse number="48">ва чун пур шуд, онро ба соҳил кашиданд ва нишаста, хубҳоро дар зарфҳо ҷамъ карданд, лекин бадҳоро дур партофтанд.</verse>
				<verse number="49">Дар охири ин давра ҳамин тавр мешавад: фариштаҳо берун омада, бадкоронро аз миёни росткорон ҷудо мекунанд,</verse>
				<verse number="50">ва онҳоро ба кӯраи оташ мепартоянд: дар он ҷо гиря ва ғиҷирроси дандон мешавад».</verse>
				<verse number="51">Исо ба онҳо гуфт: «Оё ҳамаи инро фаҳмидед?» Ба Ӯ гуфтанд: «Ҳа, эй Хоҷа!»</verse>
				<verse number="52">Ба онҳо гуфт: «Бинобар ин ҳар китобдоне ки дар Подшоҳии Осмон таълим ёфтааст, монанди соҳиби хонаест, ки аз ганҷинаи худ чизҳои нав ва кӯҳна берун меоварад».</verse>
				<verse number="53">Ҳангоме ки Исо ин масалҳоро ба охир расонд, аз он ҷо равона шуд;</verse>
				<verse number="54">ва ба шаҳри Худ омада, онҳоро дар куништҳошон таълим дод, ба тавре ки онҳо ҳайрон монда, мегуфтанд: «Аз куҷост дар Ӯ чунин ҳикмат ва муъҷизаҳо?</verse>
				<verse number="55">Оё Ӯ писари устои хонасоз нест? Оё номи модараш Марям нест, ва бародаронаш Яъқуб, Юсӣ, Шимъун ва Яҳудо?</verse>
				<verse number="56">Ва оё ҳамаи хоҳаронаш дар байни мо намебошанд? Пас, аз куҷост дар Ӯ ҳамаи ин чизҳо?»</verse>
				<verse number="57">Ва аз Ӯ норозӣ буданд. Лекин Исо ба онҳо гуфт: «Пайғамбар беқадр нест, ҷуз дар шаҳри худ ва дар хонаи худ».</verse>
				<verse number="58">Ва дар он ҷо ба сабаби беимонии онҳо муъҷизаи бисёр нишон надод.</verse>
			</chapter>
			<chapter number="14">
				<verse number="1">Дар он ҳангом овозаи Исо ба гӯши тетрарх Ҳиродус расид,</verse>
				<verse number="2">ва ба хизматгорони худ гуфт: «Ин Яҳёи Таъмиддиҳанда аст; вай аз мурдагон бархестааст, ва аз ин сабаб ин муъҷизаҳо аз вай ба амал меоянд».</verse>
				<verse number="3">Зеро Ҳиродус Яҳёро ба хотири Ҳиродия, зани бародари худ Филиппус, дастгир карда ва баста, ба зиндон андохта буд;</verse>
				<verse number="4">зеро Яҳё ба вай гуфта буд: «Вайро ба занӣ гирифтани ту раво нест».</verse>
				<verse number="5">Ва Ҳиродус хост ӯро кушад, лекин аз мардум тарсид, чунки ӯро пайғамбар медонистанд.</verse>
				<verse number="6">Аммо ҳангоме ки Ҳиродус зодрӯзи худро ҷашн мегирифт, духтари Ҳиродия дар пеши аҳли базм рақсид, ва ин ба Ҳиродус бисёр писанд афтод;</verse>
				<verse number="7">аз ин рӯ ба вай савганд ёд карда, ваъда дод, ки ҳар он чи хоҳад, ба вай медиҳад.</verse>
				<verse number="8">Пас вай, бо ангезиши модари худ, гуфт: «Сари Яҳёи Таъмиддиҳандаро дар ҳамин ҷо дар табақе ба ман тӯҳфа кун».</verse>
				<verse number="9">Подшоҳ ғамгин шуд; лекин барои поси савгандаш ва ба хотири ононе ки ҳамроҳаш нишаста буданд, фармуд, ки дода шавад;</verse>
				<verse number="10">ва фиристода, дар зиндон сари Яҳёро аз танаш ҷудо кард.</verse>
				<verse number="11">Ва сари ӯро дар табақе оварда, ба духтар доданд, ва онро вай ба модари худ бурд.</verse>
				<verse number="12">Ва шогирдонаш омада, ҷасади вайро бардошта бурданду гӯр карданд; ва рафта, ба Исо хабар доданд.</verse>
				<verse number="13">Чун Ӯ инро шунид, ба киштӣ савор шуда, аз он ҷо танҳо ба ҷои хилвате рафт. Сер шудани панҷ ҳазор мард Ва мардум, чун шуниданд, аз паси Ӯ аз шаҳрҳо пиёда равон шуданд.</verse>
				<verse number="14">Ва Исо берун омада, мардуми бисёрро дид, ва ба онҳо раҳмаш омад, ва беморони онҳоро шифо дод.</verse>
				<verse number="15">Чун бегоҳ шуд, шогирдонаш назди Ӯ омада, гуфтанд: «Ин ҷо ҷои беодам аст, вақт ҳам дер шуд; мардумро рухсат деҳ, то ба деҳот рафта, барои худ хӯроке харанд».</verse>
				<verse number="16">Ба онҳо гуфт: «Даркор нест, ки онҳо раванд: шумо ба онҳо хӯрок диҳед».</verse>
				<verse number="17">Ба Ӯ гуфтанд: «Мо дар ин ҷо танҳо панҷ нон ва ду моҳӣ дорем».</verse>
				<verse number="18">Гуфт: «Онҳоро ин ҷо назди Ман биёред».</verse>
				<verse number="19">Ва мардумро фармуд, ки бар сабза шинанд, ва панҷ нону ду моҳиро гирифта, ба осмон нигаристу баракат дод ва нонро пора карда, ба шогирдонаш дод, ва шогирдонаш ба мардум доданд.</verse>
				<verse number="20">Ҳама хӯрданду сер шуданд; ва аз пораҳои боқимонда дувоздаҳ сабадро пур карда бардоштанд;</verse>
				<verse number="21">ва хӯрандагон, ба ғайр аз занону кӯдакон, тақрибан панҷ ҳазор мард буданд. Қадам задани,,,,\ Исо бар кӯл</verse>
				<verse number="22">Дарҳол Исо шогирдонашро фармуд, ки ба киштӣ савор шуда, пеш аз Ӯ ба соҳили дигар равона шаванд, то Ӯ мардумро рухсати рафтан диҳад.</verse>
				<verse number="23">Ва чун мардумро рухсати рафтан дод, барои дуо гуфтан танҳо ба кӯҳе баромад. Бегоҳ шуд ва Ӯ он ҷо танҳо буд.</verse>
				<verse number="24">Ва киштӣ ҳанӯз дар миёни кӯл буд ва ба мавҷҳо гирифтор буд, чунки боди мухолиф мевазид.</verse>
				<verse number="25">Ва дар поси чоруми шаб Исо бар кӯл қадам зада, назди онҳо омад.</verse>
				<verse number="26">Шогирдон чун Ӯро диданд, ки бар кӯл қадам мезанад, ба ҳарос афтода, гуфтанд: «Ин шабаҳ аст!» Ва аз тарс фарёд заданд.</verse>
				<verse number="27">Лекин Исо дарҳол ба онҳо хитоб карда, гуфт: «Хотирҷамъ бошед; ин Манам, натарсед».</verse>
				<verse number="28">Петрус дар ҷавоби Ӯ гуфт: «Хоҷаам! Агар ин Туӣ, ба ман фармо, то бар рӯи об назди Ту биёям».</verse>
				<verse number="29">Гуфт: «Биё». Ва Петрус аз киштӣ баромада, бар рӯи об равона шуд, то назди Исо биёяд;</verse>
				<verse number="30">лекин чун боди сахтро дид, тарсид ва дар ҳолате ки ғарқ мешуд, фарёд зад: «Хоҷаам! Маро наҷот деҳ».</verse>
				<verse number="31">Исо фавран дасташро дароз карда, вайро нигоҳ дошт ва гуфт: «Эй сустимон! Чаро шубҳа кардӣ?»</verse>
				<verse number="32">Ҳангоме ки ба киштӣ даромаданд, бод ором шуд.</verse>
				<verse number="33">Онҳое ки дар киштӣ буданд, назди Ӯ омада, саҷда карданд ва гуфтанд: «Ба ростӣ Ту Писари Худо ҳастӣ».</verse>
				<verse number="34">Ва аз кӯл гузашта, ба сарзамини Ҷинесор омаданд.</verse>
				<verse number="35">Ва сокинони он ҷо Ӯро шинохтанд ва ба тамоми гирду атроф касонро фиристода, ҳамаи беморонро назди Ӯ оварданд,</verse>
				<verse number="36">ва аз Ӯ илтимос менамуданд, ки фақат ба домани либоси Ӯ даст расонанд; ва ҳар кӣ даст расонд, шифо ёфт.</verse>
			</chapter>
			<chapter number="15">
				<verse number="1">Он гоҳ китобдонон ва фарисиён, ки аз Уршалим буданд, назди Исо омада, гуфтанд:</verse>
				<verse number="2">«Чаро шогирдони Ту ривоятҳои пиронро вайрон мекунанд? Онҳо пеш аз хӯрдани нон дастҳои худро намешӯянд».</verse>
				<verse number="3">Ӯ дар ҷавоби онҳо гуфт: «Чаро худи шумо ба хотири ривоятҳои худ фармудаи Худоро вайрон мекунед?</verse>
				<verse number="4">Худо фармудааст: “Падару модари худро эҳтиром намо”; ва “Ҳар кӣ падар ё модари худро дашном диҳад, бояд кушта шавад”.</verse>
				<verse number="5">Лекин шумо мегӯед: “Касе ки ба падар ё модари худ гӯяд: 'Ҳар ёрдаме ки аз ман гирифтанатон мумкин мебуд, ҳадия барои Худост', набояд падар ё модари худро эҳтиром намояд”.</verse>
				<verse number="6">Ҳамин тавр шумо фармудаи Худоро бо ривояти худ бартараф намудаед.</verse>
				<verse number="7">Эй дурӯягон! Ишаъё дар бораи шумо некӯ пешгӯӣ карда, гуфтааст:</verse>
				<verse number="8">“Ин мардум бо забони худ ба Ман наздик мешаванд Ва бо лабони худ Маро эҳтиром мекунанд, Лекин дилашон аз Ман дур аст.</verse>
				<verse number="9">Пас Маро беҳуда парастиш мекунанд, Зеро фармудаҳои инсониро таълим медиҳанд”».</verse>
				<verse number="10">Ва мардумро даъват намуда, гуфт: «Гӯш диҳед ва фаҳмед:</verse>
				<verse number="11">На он чи ба даҳон медарояд, одамро ҳаром мекунад; балки он чи аз даҳон мебарояд, одамро ҳаром мекунад».</verse>
				<verse number="12">Он гоҳ шогирдонаш назди Ӯ омада, гуфтанд: «Оё медонӣ, ки фарисиён ин суханро шунида, аз ин норозӣ буданд?»</verse>
				<verse number="13">Дар ҷавоб гуфт: «Ҳар ниҳоле ки Падари осмонии Ман нашинонда бошад, решакан мешавад.</verse>
				<verse number="14">Онҳоро ба ҳоли худашон гузоред; онҳо кӯроне ҳастанд, ки ба кӯрон роҳнамоӣ мекунанд; ва ҳар гоҳ кӯре ба кӯри дигаре роҳнамоӣ кунад, ҳар ду дар чоҳ меафтанд».</verse>
				<verse number="15">Петрус дар ҷавоби Ӯ гуфт: «Ин масалро ба мо фаҳмонда деҳ».</verse>
				<verse number="16">Исо гуфт: «Оё шумо низ то ҳанӯз бефаҳм ҳастед?</verse>
				<verse number="17">Оё ҳанӯз нафаҳмидед, ки ҳар он чи ба даҳон медарояд, ба шикам меравад ва аз он хориҷ мешавад?</verse>
				<verse number="18">Лекин ҳар он чи аз даҳон мебарояд, аз дил пайдо мешавад; ва ин чизҳо одамро ҳаром мекунанд.</verse>
				<verse number="19">Зеро аз дил фикрҳои бад, куштор, зино, фосиқӣ, дуздӣ, гувоҳии бардурӯғ ва куфр пайдо мешаванд.</verse>
				<verse number="20">Ин чизҳо одамро ҳаром мекунанд; лекин бо дасти ношуста хӯрок хӯрдан одамро ҳаром намекунад».</verse>
				<verse number="21">Ва Исо аз он ҷо берун шуда, ба ҳудуди Сур ва Сидун рафт.</verse>
				<verse number="22">Ва инак, як зани канъонӣ дар он ҳудуд пеш омада, фарёдкунон ба Ӯ гуфт: «Хоҷаам, Писари Довуд, ба ман марҳамат кун! Чунки духтарам сахт девзада аст».</verse>
				<verse number="23">Лекин Ӯ ба вай ҳеҷ ҷавоб надод. Ва шогирдонаш назди Ӯ омада, илтимос карданд: «Вайро ҷавоб деҳ, чунки аз паси мо фарёд мезанад».</verse>
				<verse number="24">Дар ҷавоб гуфт: «Ман танҳо барои гӯсфандони гумшудаи хонадони Исроил фиристода шудаам».</verse>
				<verse number="25">Лекин зан омада, ба Ӯ саҷда кард ва гуфт: «Хоҷаам! Ба ман ёрӣ деҳ».</verse>
				<verse number="26">Дар ҷавоб гуфт: «Нони бачаҳоро гирифта, пеши сагон партофтан хуб нест».</verse>
				<verse number="27">Зан гуфт: «Ҳа, Хоҷаам! Лекин сагон низ нонрезаҳоеро, ки аз мизи хоҷаҳошон меафтанд, мехӯранд».</verse>
				<verse number="28">Исо дар ҷавоби вай гуфт: «Эй зан! Имони ту бузург аст; пас он чи хостӣ, барои ту шавад». Ва духтари вай ҳамон соат шифо ёфт.</verse>
				<verse number="29">Исо аз он ҷо рафта, назди кӯли Ҷалил омад ва ба кӯҳе баромада, дар он ҷо нишаст.</verse>
				<verse number="30">Ва мардуми бисёре назди Ӯ бо лангон, кӯрон, гунгон, маъюбон ва хеле беморони дигар омада, онҳоро пеши пойҳои Исо гузоштанд; ва Ӯ онҳоро шифо дод,</verse>
				<verse number="31">ба тавре ки мардум гунгонро гӯё, маъюбонро солим, лангонро равон ва кӯронро бино дида, дар ҳайрат монданд. Ва Худои Исроилро ҳамду сано хонданд.</verse>
				<verse number="32">Ва Исо шогирдонашро назди Худ хонда, гуфт: «Ба ин мардум дилам месӯзад, зеро се рӯз аст, ки назди Ман мебошанд, ва барои хӯрдан чизе надоранд; намехоҳам онҳоро гурусна баргардонам, ки мабодо дар роҳ беҳол шаванд».</verse>
				<verse number="33">Шогирдонаш ба Ӯ гуфтанд: «Аз куҷо дар биёбон ин қадар нон ёбем, ки чунин тӯдаи одамонро сер кунем?»</verse>
				<verse number="34">Исо ба онҳо гуфт: «Чанд нон доред?» Гуфтанд: «Ҳафт нон, ва андак моҳии майда».</verse>
				<verse number="35">Пас мардумро фармуд, ки бар замин шинанд;</verse>
				<verse number="36">ва ҳафт нон ва моҳиёнро гирифт, шукр гуфт, пора кард ва ба шогирдонаш дод, ва шогирдон ба мардум доданд.</verse>
				<verse number="37">Ва ҳама хӯрда сер шуданд; ва аз пораҳои боқимонда ҳафт сабадро пур карда бардоштанд.</verse>
				<verse number="38">Хӯрандагон, ғайр аз занону кӯдакон, чор ҳазор мард буданд.</verse>
				<verse number="39">Пас Ӯ мардумро рухсати рафтан дода, ба киштӣ савор шуд ва ба ҳудуди Маҷдал омад.</verse>
			</chapter>
			<chapter number="16">
				<verse number="1">Фарисиён ва саддуқиён омаданд ва Ӯро озмуда, хоҳиш карданд, ки аломати осмонӣ ба онҳо нишон диҳад.</verse>
				<verse number="2">Дар ҷавоби онҳо гуфт: «Шомгоҳон шумо мегӯед: “Ҳаво хуб мешавад, чунки осмон сурх аст”;</verse>
				<verse number="3">бомдодон мегӯед: “Имрӯз ҳаво бад мешавад, чунки осмон сурх ва гирифта мебошад”. Эй дурӯягон! Симои осмонро фарқ карда метавонед, аммо аломатҳои замонҳоро фарқ карда наметавонед?</verse>
				<verse number="4">Насли бад ва зинокор аломате металабад, ва ба вай ғайр аз аломати Юнуси пайғамбар дода намешавад». Ва онҳоро тарк карда, равона шуд.</verse>
				<verse number="5">Ва чун шогирдон ба соҳили дигар гузаштанд, нон гирифтанро фаромӯш карда буданд.</verse>
				<verse number="6">Исо ба онҳо гуфт: «Бохабар бошед, аз хамиртуруши фарисиён ва саддуқиён ҳазар кунед».</verse>
				<verse number="7">Онҳо дар дили худ андешида мегуфтанд: «Ин аз он сабаб аст, ки нон нагирифтаем».</verse>
				<verse number="8">Исо инро дарёфта, ба онҳо гуфт: «Эй сустимонҳо, чаро дар дили худ андеша мекунед, ки нон нагирифтаед?</verse>
				<verse number="9">Оё ҳанӯз намефаҳмед ва дар ёд надоред он панҷ нон ва панҷ ҳазор нафар ва чанд сабадро, ки пур карда бардоштед,</verse>
				<verse number="10">ва он ҳафт нон ва чор ҳазор нафар ва чанд сабадро, ки пур карда бардоштед?</verse>
				<verse number="11">Чаро намефаҳмед, ки ҳангоме ба шумо гуфтам, ки аз хамиртуруши фарисиён ва саддуқиён ҳазар кунед, дар бораи нон нагуфтаам?»</verse>
				<verse number="12">Он гоҳ фаҳмиданд, ки Ӯ ба онҳо на аз хамиртуруши нон, балки аз таълими фарисиён ва саддуқиён ҳазар карданро фармудааст.</verse>
				<verse number="13">Ҳангоме ки Исо ба ҳудуди Қайсарияи Филиппус омад, аз шогирдони Худ пурсид: «Одамон Маро, ки Писари Одам ҳастам, кӣ мегӯянд?»</verse>
				<verse number="14">Гуфтанд: «Баъзе мегӯянд, ки Яҳёи Таъмиддиҳандаӣ, баъзе мегӯянд, ки Илёсӣ, ва баъзе мегӯянд, ки Ирмиёӣ ё яке аз пайғамбаронӣ».</verse>
				<verse number="15">Ӯ ба онҳо гуфт: «Шумо Маро кӣ мегӯед?»</verse>
				<verse number="16">Шимъуни Петрус дар ҷавоб гуфт: «Ту Масеҳ, Писари Худои зинда ҳастӣ».</verse>
				<verse number="17">Ва Исо дар ҷавоби вай гуфт: «Хушо ту, эй Шимъун ибни Юнус, чунки ҷисму хун инро ба ту ошкор накардааст, балки Падари Ман, ки дар осмон аст.</verse>
				<verse number="18">Ва Ман ба ту мегӯям: ту Петрус ҳастӣ; ва бар ин харсанг Ман ҷамоати Худро бино мекунам, ва дарвозаҳои дунёи мурдагон бар он ғолиб намешаванд.</verse>
				<verse number="19">Ва калидҳои Подшоҳии Осмонро ба ту месупорам; ва он чи ту бар замин бандӣ, дар осмон баста мешавад; ва он чи бар замин кушоӣ, дар осмон кушода мешавад».</verse>
				<verse number="20">Он гоҳ ба шогирдони Худ фармуд, то ба ҳеҷ кас нагӯянд, ки Ӯ Исои Масеҳ аст.</verse>
				<verse number="21">Аз ҳамон вақт Исо ба фаҳмондан ба шогирдони Худ оғоз намуд, ки Ӯ бояд ба Уршалим равад ва аз дасти пирон, сардорони коҳинон ва китобдонон бисёр азоб кашад, ва кушта шавад, ва пас аз се рӯз бархезад.</verse>
				<verse number="22">Ва Петрус Ӯро ба як сӯ бурда, ба эътироз намудан сар кард: «Ҳошо Туро, эй Хоҷа! Ин ба Ту ҳаргиз рӯй надиҳад!»</verse>
				<verse number="23">Лекин Ӯ баргашта ба Петрус гуфт: «Эй шайтон, аз Ман дур шав! Ту васвасакоре барои Ман ҳастӣ, зеро ту на оид ба чизҳои илоҳӣ, балки оид ба чизҳои инсонӣ андеша мекунӣ».</verse>
				<verse number="24">Он гоҳ Исо ба шогирдони Худ гуфт: «Агар касе аз пайи Ман омадан хоҳад, бояд худро инкор кунад ва салиби худро бардошта, Маро пайравӣ намояд.</verse>
				<verse number="25">Зеро ҳар кӣ ҷони худро раҳондан хоҳад, онро барбод медиҳад; ва ҳар кӣ ҷони худро дар роҳи Ман барбод диҳад, онро пайдо мекунад.</verse>
				<verse number="26">Ба одам чӣ фоида дорад, ки агар вай тамоми дунёро ба даст оварад ва ҷони худро аз даст диҳад? Ё ки одамизод ба ивази ҷони худ чӣ фидияе медиҳад?</verse>
				<verse number="27">Зеро Писари Одам дар ҷалоли Падари Худ бо фариштаҳои Худ меояд, ва он вақт ба ҳар кас мувофиқи корҳояш сазо медиҳад.</verse>
				<verse number="28">Ба ростӣ ба шумо мегӯям: аз истодагон дар ин ҷо баъзе ҳастанд, ки то Писари Одамро, ки дар Подшоҳии Худ меояд, набинанд, маргро намечашанд».</verse>
			</chapter>
			<chapter number="17">
				<verse number="1">Пас аз шаш рӯз Исо Петрус, Яъқуб ва бародари вай Юҳанноро ҳамроҳи Худ бурд ва онҳоро танҳо ба кӯҳи баланде баровард</verse>
				<verse number="2">ва дар пеши назари онҳо дигаргун шуд: чеҳрааш чун офтоб дурахшид, ва либосаш чун нур сафед гардид.</verse>
				<verse number="3">Ва инак, Мусо ва Илёс ба онҳо намоён шуданд, ки бо Ӯ гуфтугӯ мекарданд.</verse>
				<verse number="4">Он гоҳ Петрус ба Исо гуфт: «Хоҷаам! Дар ин ҷо будани мо некӯст; агар хоҳӣ, дар ин ҷо се соябон месозем: яке барои Ту, яке барои Мусо ва яке барои Илёс».</verse>
				<verse number="5">Ҳанӯз вай сухан мегуфт ва инак абри дурахшандае бар онҳо соя андохт; ва инак овозе аз даруни абр баромад, ки мегуфт: «Ин аст Писари дӯстдоштаи Ман, ки аз Ӯ хушнудам; Ӯро гӯш кунед».</verse>
				<verse number="6">Чун шогирдон инро шуниданд, рӯй ба замин афтоданд ва бисёр тарсиданд.</verse>
				<verse number="7">Лекин Исо наздик омада, ба онҳо даст расонд ва гуфт: «Бархезед ва натарсед».</verse>
				<verse number="8">Ва онҳо чашмони худро кушода, ғайр аз Исо касеро надиданд.</verse>
				<verse number="9">Чун аз кӯҳ мефуромаданд, Исо таъкид намуда, гуфт: «То Писари Одам аз мурдагон барнахезад, ин рӯъёро ба касе нагӯед».</verse>
				<verse number="10">Ва шогирдонаш аз Ӯ пурсиданд: «Чаро китобдонон мегӯянд, ки Илёс бояд аввал биёяд?»</verse>
				<verse number="11">Исо дар ҷавоби онҳо гуфт: «Дуруст аст, ки Илёс аввал меояд ва ҳама чизро соз мекунад;</verse>
				<verse number="12">лекин ба шумо мегӯям, ки Илёс аллакай омад, ва онҳо вайро нашинохтанд, ва бо вай он чи хостанд, карданд. Писари Одам низ аз дасти онҳо азоб хоҳад дид».</verse>
				<verse number="13">Он гоҳ шогирдон фаҳмиданд, ки Ӯ дар бораи Яҳёи Таъмиддиҳанда ба онҳо сухан мегуфт.</verse>
				<verse number="14">Чун онҳо назди тӯдаи мардум омаданд, марде пеш омада, назди Ӯ зону зад,</verse>
				<verse number="15">ва гуфт: «Хоҷаам! Ба писари ман марҳамат кун; вай бемории шабгардӣ дорад ва сахт азоб мекашад, чунки тез-тез ба оташ ё ба об меафтад.</verse>
				<verse number="16">Вайро назди шогирдони Ту овардам, онҳо шифо дода натавонистанд».</verse>
				<verse number="17">Исо дар ҷавоб гуфт: «Эй насли беимону каҷрафтор! То кай бо шумо бошам? То кай шуморо тоқат кунам? Вайро ин ҷо назди Ман биёред».</verse>
				<verse number="18">Ва Исо ба вай фармуд, ва дев аз вай берун рафт; ва он писар дарҳол шифо ёфт.</verse>
				<verse number="19">Шогирдонаш назди Исо омада, ба танҳоӣ аз Ӯ пурсиданд: «Чаро мо онро берун карда натавонистем?»</verse>
				<verse number="20">Исо ба онҳо гуфт: «Ба сабаби беимонии шумо; зеро ба ростӣ ба шумо мегӯям: агар ба андозаи донаи хардал имон дошта бошед ва ба ин кӯҳ гӯед: “Аз ин ҷо ба он ҷо кӯч кун”, он кӯч мекунад, ва ҳеҷ чиз барои шумо ғайриимкон нест.</verse>
				<verse number="21">Лекин ин ҷинс танҳо ба воситаи дуо ва рӯза берун меравад».</verse>
				<verse number="22">Ҳангоме ки онҳо дар Ҷалил мегаштанд, Исо ба онҳо гуфт: «Писари Одам ба дасти одамон супурда мешавад,</verse>
				<verse number="23">ва Ӯро мекушанд, ва дар рӯзи сеюм бармехезад». Ва онҳо бисёр ғамгин шуданд.</verse>
				<verse number="24">Чун онҳо ба Кафарнаҳум расиданд, ҷамъкунандагони андози ибодатгоҳ назди Петрус омада, гуфтанд: «Оё Устоди шумо ду дирҳамро намедиҳад?»</verse>
				<verse number="25">Гуфт: «Ҳа». Ва чун ба хона даромад, пеш аз он ки чизе гӯяд, Исо ба вай гуфт: «Эй Шимъун, фикри ту чист? Подшоҳони ҷаҳон боҷ ва андоз аз киҳо мегиранд? Аз фарзандони худ ё аз бегонагон?»</verse>
				<verse number="26">Петрус ба Ӯ гуфт: «Аз бегонагон». Исо ба вай гуфт: «Пас фарзандон озоданд.</verse>
				<verse number="27">Лекин барои он ки онҳоро норозӣ накунем, ба соҳили кӯл рафта, шаст андоз, ва аввалин моҳиро, ки банд шуд, гир; ва даҳонашро кушода, тангае меёбӣ; онро гирифта, барои Ман ва барои худат ба онҳо деҳ».</verse>
			</chapter>
			<chapter number="18">
				<verse number="1">Дар он соат шогирдон назди Исо омада, гуфтанд: «Кӣ дар Подшоҳии Осмон бузургтар аст?»</verse>
				<verse number="2">Исо кӯдакеро ҷеғ зада, дар миёни онҳо ба по гузошт,</verse>
				<verse number="3">ва гуфт: «Ба ростӣ ба шумо мегӯям: агар сӯи Худо бознагардед ва монанди кӯдакон нашавед, ба Подшоҳии Осмон намедароед.</verse>
				<verse number="4">Пас, ҳар кӣ худро монанди ин кӯдак фурӯтан созад, дар Подшоҳии Осмон бузургтар аст;</verse>
				<verse number="5">ва ҳар кӣ яке аз ин гуна кӯдаконро ба номи Ман қабул кунад, Маро қабул мекунад.</verse>
				<verse number="6">Ва ҳар кӣ яке аз ин хурдонро, ки ба Ман имон доранд, ба васваса андозад, барои вай беҳтар аст, ки санги осиёе ба гарданаш овехта, дар қаъри баҳр ғарқ кунанд.</verse>
				<verse number="7">Вой бар ҳоли ҷаҳон ба сабаби васвасаҳо; зеро васвасаҳо ҳатман рӯй медиҳанд, лекин вой бар ҳоли он касе ки сабаби васваса гардад.</verse>
				<verse number="8">Пас, агар дастат ё поят туро ба васваса андозад, онҳоро бурида, аз худ дур парто; барои ту беҳтар аст, ки ланг ва ё шал шуда ба ҳаёт дароӣ, аз ин ки бо ду даст ва бо ду по дар оташи абадӣ партофта шавӣ.</verse>
				<verse number="9">Ва агар чашмат туро ба васваса андозад, онро канда, аз худ дур парто; барои ту беҳтар аст, ки якчашма шуда ба ҳаёт дароӣ, аз ин ки бо ду чашм ба оташи дӯзах партофта шавӣ.</verse>
				<verse number="10">Огоҳ бошед, ки ҳеҷ яке аз ин хурдонро хор нашуморед; чунки ба шумо мегӯям, ки фариштаҳои онҳо дар осмон ҳамеша рӯи Падари Маро, ки дар осмон аст, мебинанд.</verse>
				<verse number="11">Зеро Писари Одам омадааст, то гумшударо наҷот диҳад.</verse>
				<verse number="12">Фикри шумо чист? Агар касе сад гӯсфанд дошта бошад, ва яке аз онҳо гум шавад, оё вай наваду нӯҳро дар кӯҳсор гузошта, ба ҷустуҷӯи он як гумшуда намеравад?</verse>
				<verse number="13">Ва агар чунин шавад, ки онро ёбад, ба ростӣ ба шумо мегӯям: барои он яке бештар шодӣ мекунад, аз он ки барои он наваду нӯҳ гумнашуда.</verse>
				<verse number="14">Ба ҳамин тариқ, хости Падари шумо, ки дар осмон аст, ин нест, ки яке аз ин хурдон нобуд шавад.</verse>
				<verse number="15">Агар бародарат ба ту гуноҳ кунад, рафта байни худат ва ӯ ба танҳоӣ гуноҳашро фаҳмон: агар ба сухани ту гӯш диҳад, бародари худро дарёфтӣ;</verse>
				<verse number="16">ва агар гӯш надиҳад, як ё ду каси дигарро ҳамроҳи худ гир, то аз забони ду ё се гувоҳ ҳар сухан тасдиқ шавад.</verse>
				<verse number="17">Ва агар ба онҳо гӯш надиҳад, ба ҷамоат гӯй; ва агар ба ҷамоат низ гӯш надиҳад, бигзор ӯ барои ту чун бутпараст ва ё чун боҷгир бошад.</verse>
				<verse number="18">Ба ростӣ ба шумо мегӯям: он чи шумо бар замин бандед, дар осмон баста мешавад; ва он чи бар замин кушоед, дар осмон кушода мешавад.</verse>
				<verse number="19">Ҳамчунин ба ростӣ ба шумо мегӯям, ки агар ду нафар аз шумо бар замин дар бораи хоҳиш кардани ҳар чиз бо ҳам розӣ шаванд, аз тарафи Падари Ман, ки дар осмон аст, ба онҳо бахшида мешавад.</verse>
				<verse number="20">Зеро дар ҷое ки ду ё се кас ба номи Ман ҷамъ шаванд, Ман дар миёни онҳо ҳастам».</verse>
				<verse number="21">Он гоҳ Петрус назди Ӯ омада, гуфт: «Хоҷаам! Чанд бор бародари худро, ки нисбати ман гуноҳ карда бошад, бахшам? Оё то ҳафт бор?»</verse>
				<verse number="22">Исо ба вай гуфт: «Ба ту намегӯям: “То ҳафт бор”, балки то ҳафтод бор ҳафт.</verse>
				<verse number="23">Аз ин рӯ Подшоҳии Осмон монанди подшоҳест, ки мехост бо ғуломони худ ҳисобӣ кунад.</verse>
				<verse number="24">Ҳангоме ки ба ҳисобӣ намудан сар кард, якеро назди вай оварданд, ки даҳ ҳазор талант аз вай қарз дошт.</verse>
				<verse number="25">Чун чизе барои адои қарз надошт, хоҷааш фармуд, ки худаш, занаш, фарзандонаш ва ҳамаи дороияшро фурӯхта, қарзашро адо кунанд.</verse>
				<verse number="26">Ғулом рӯй ба замин ниҳода, ба вай саҷда бурд ва гуфт: “Хоҷаам! Ба ман мӯҳлат деҳ, ва ман ҳамаашро ба ту адо мекунам”.</verse>
				<verse number="27">Ва хоҷаи он ғулом, раҳмаш омада, вайро озод кард ва қарзашро ба вай бахшид.</verse>
				<verse number="28">Лекин чун он ғулом берун рафт, яке аз рафиқони худро ёфт, ки аз ӯ сад динор қарздор буд; вайро сахт дошта ва гулӯяшро фишурда, гуфт: “Он қарзатро ба ман адо кун”.</verse>
				<verse number="29">Он рафиқаш ба пойҳои ӯ афтода ва илтимос намуда, гуфт: “Ба ман мӯҳлат деҳ, ва ман ба ту адо мекунам”.</verse>
				<verse number="30">Аммо ӯ розӣ нашуд, балки рафта, вайро ба зиндон партофт, то даме ки қарзашро адо кунад.</verse>
				<verse number="31">Чун рафиқонаш ин воқеаро диданд, бисёр ғамгин шуданд ва назди хоҷаи худ омада, ҳар он чи рӯй дода буд, ба вай нақл карданд.</verse>
				<verse number="32">Он гоҳ хоҷааш ӯро назди худ даъват намуда, гуфт: “Эй ғуломи бадкор! Тамоми қарзатро ман ба ту бахшидам, чунки ту аз ман илтимос кардӣ;</verse>
				<verse number="33">оё туро низ лозим набуд, ки ба рафиқи худ марҳамат кунӣ, чунон ки ман ба ту марҳамат кардам? ”</verse>
				<verse number="34">Ва хоҷааш ба хашм омада, ӯро ба шиканҷакунандагон супурд, то даме ки тамоми қарзашро адо кунад.</verse>
				<verse number="35">Ҳамин тавр Падари осмонии Ман бо шумо низ амал мекунад, агар ҳар яке аз шумо гуноҳҳои бародари худро аз самими дил набахшад».</verse>
			</chapter>
			<chapter number="19">
				<verse number="1">Ҳангоме ки Исо ин суханонро ба анҷом расонд, аз Ҷалил баромада, ба он сӯи Урдун, ба ҳудуди Яҳудия омад.</verse>
				<verse number="2">Мардуми бисёре аз паси Ӯ омаданд, ва Ӯ онҳоро шифо дод.</verse>
				<verse number="3">Ва фарисиён наздик омаданд ва Ӯро озмуданӣ шуда, гуфтанд: «Оё раво аст, ки мард зани худро бо ҳар сабаб талоқ диҳад?»</verse>
				<verse number="4">Дар ҷавоби онҳо гуфт: «Оё нахондаед, ки Офаридгор аз ибтидо онҳоро марду зан офарид?</verse>
				<verse number="5">Ва гуфт: “Аз ин сабаб мард падару модари худро тарк карда, бо зани худ мепайвандад, ва ҳар ду як тан мешаванд”,</verse>
				<verse number="6">ба тавре ки онҳо акнун ду тан не, балки як тан мебошанд. Пас, он чиро, ки Худо бо ҳам пайвастааст, одам набояд ҷудо кунад».</verse>
				<verse number="7">Ба Ӯ гуфтанд: «Пас чаро Мусо фармудааст, ки мард талоқномае дода, аз зан ҷудо шавад?»</verse>
				<verse number="8">Ба онҳо гуфт: «Ба сабаби дилсахтии шумо Мусо ба шумо иҷозат додааст, ки занони худро талоқ диҳед; лекин аз ибтидо чунин набуд.</verse>
				<verse number="9">Аммо Ман ба шумо мегӯям: ҳар кӣ зани худро, ғайр аз сабаби фосиқӣ, талоқ диҳад ва зани дигаре гирад, зино мекунад; ва ҳар кӣ зани талоқшударо гирад, зино мекунад.</verse>
				<verse number="10">Шогирдонаш ба Ӯ гуфтанд: «Агар аҳволи мард бо занаш чунин бошад, зан нагирифтан беҳтар аст».</verse>
				<verse number="11">Ба онҳо гуфт: «На ҳама метавонанд ин каломро қабул кунанд, балки танҳо касоне ки ба онҳо ато шудааст;</verse>
				<verse number="12">чунки ахтаҳое ҳастанд, ки аз шиками модар чунин таваллуд шудаанд; ва ахтаҳое ҳастанд, ки аз дасти одамон ахта шудаанд; ва ахтаҳое ҳастанд, ки ба хотири Подшоҳии Осмон худро ахта кардаанд. Ҳар кӣ қабул карда метавонад, қабул кунад».</verse>
				<verse number="13">Дар ин вақт кӯдаконро назди Ӯ оварданд, то дастҳои Худро бар онҳо гузошта, дуо кунад; лекин шогирдон ба онҳо монеъ шуданд.</verse>
				<verse number="14">Исо гуфт: «Кӯдаконро гузоред, ки назди Ман оянд, ва ба онҳо монеъ нашавед, зеро Подшоҳии Осмон аз они чунин касон аст».</verse>
				<verse number="15">Ва дастҳои Худро ба онҳо гузошта, аз он ҷо равона шуд. Ҷавони сарватманд</verse>
				<verse number="16">Ва инак, яке назди Ӯ омада, гуфт: «Эй Устоди некӯ! Чӣ кори нек кунам, то ҳаёти абадӣ ёбам?»</verse>
				<verse number="17">Ба вай гуфт: «Чаро Маро некӯ мегӯӣ? Ҳеҷ кас некӯ нест, ғайр аз Худо. Лекин агар мехоҳӣ дохили ҳаёт шавӣ, фармудаҳоро нигоҳ дор».</verse>
				<verse number="18">Ба Ӯ гуфт: «Кадом фармудаҳоро?» Исо гуфт: «Накуш; зино накун; дуздӣ накун; гувоҳии бардурӯғ надеҳ;</verse>
				<verse number="19">падару модаратро эҳтиром намо; ва ёратро монанди худат дӯст дор».</verse>
				<verse number="20">Ҷавон ба Ӯ гуфт: «Ҳамаи инро ман аз кӯдакӣ нигоҳ доштаам; дигар чӣ камбудӣ дорам?»</verse>
				<verse number="21">Исо ба вай гуфт: «Агар хоҳӣ комил шавӣ, рафта, ҳар он чи дорӣ, фурӯш ва ба камбағалон деҳ; ва дар осмон ганҷе меёбӣ; ва омада, Маро пайравӣ кун».</verse>
				<verse number="22">Чун ҷавон ин суханро шунид, ғамгин шуда, рафт, чунки молу мулки бисёр дошт.</verse>
				<verse number="23">Ва Исо ба шогирдони Худ гуфт: «Ба ростӣ ба шумо мегӯям, ки ба Подшоҳии Осмон даромадани сарватманд душвор аст.</verse>
				<verse number="24">Ва боз ба шумо мегӯям: аз сӯрохии сӯзан гузаштани шутур осонтар аст аз он ки сарватманд ба Подшоҳии Худо дохил шавад».</verse>
				<verse number="25">Чун шогирдон инро шуниданд, хеле ҳайрон шуда, гуфтанд: «Пас кӣ метавонад наҷот ёбад?»</verse>
				<verse number="26">Исо ба онҳо нигоҳ карда, гуфт: «Барои одамизод ин ғайриимкон аст, лекин барои Худо ҳама чиз имконпазир аст».</verse>
				<verse number="27">Он гоҳ Петрус дар ҷавоби Ӯ гуфт: «Инак, мо ҳама чизро тарк карда, Туро пайравӣ намудаем; чӣ чизе насиби мо мешавад?»</verse>
				<verse number="28">Исо ба онҳо гуфт: «Ба ростӣ ба шумо мегӯям, шумо, ки Маро пайравӣ намудаед, дар ҳаёти нав, ҳангоме ки Писари Одам бар тахти ҷалоли Худ нишинад, шумо низ бар дувоздаҳ тахт нишаста, бар дувоздаҳ қабилаи Исроил доварӣ мекунед.</verse>
				<verse number="29">Ва ҳар кӣ ба хотири номи Ман хонаҳо ё бародарон ё хоҳарон ё падар ё модар ё зан ё фарзандон ё киштзорҳоро тарк кунад, сад чандон меёбад ва вориси ҳаёти абадӣ мешавад.</verse>
				<verse number="30">Лекин бисёре ки аввалин ҳастанд, охирин мешаванд, ва охиринҳо — аввалин.</verse>
			</chapter>
			<chapter number="20">
				<verse number="1">Зеро Подшоҳии Осмон монанди соҳиби хонаест, ки бомдодон берун рафт, то барои токзори худ коргарон киро кунад.</verse>
				<verse number="2">Ва бо коргарон рӯзе як динор паймон карда, онҳоро ба токзори худ фиристод.</verse>
				<verse number="3">Ва тақрибан дар соати се берун рафта, дигаронро дид, ки дар бозор бекор истодаанд,</verse>
				<verse number="4">ва ба онҳо гуфт: “Шумо низ ба токзори ман равед, ва он чи ҳаққи шумо бошад, ба шумо медиҳам”.</verse>
				<verse number="5">Ва онҳо рафтанд. Боз тақрибан дар соатҳои шаш ва нӯҳ берун рафта, ҳамчунин кард.</verse>
				<verse number="6">Ва тақрибан дар соати ёздаҳ берун рафта, дигаронро дид, ки бекор истодаанд, ва ба онҳо гуфт: “Барои чӣ шумо тамоми рӯз дар ин ҷо бекор истодаед? ”</verse>
				<verse number="7">Ба вай гуфтанд: “Касе моро киро накард”. Ба онҳо гуфт: “Шумо низ ба токзори ман равед, ва он чи ҳаққи шумо бошад, ба шумо медиҳам”.</verse>
				<verse number="8">Чун шом расид, соҳиби токзор ба амалдори худ гуфт: “Коргаронро ҷеғ зада, муздашонро аз охиринҳо то аввалинҳо деҳ”.</verse>
				<verse number="9">Онҳое ки тақрибан дар соати ёздаҳ омада буданд, ҳар яке диноре гирифтанд.</verse>
				<verse number="10">Ва аввалинҳо омада, хаёл карданд, ки бештар мегиранд; лекин онҳо низ ҳар яке диноре гирифтанд.</verse>
				<verse number="11">Ва чун гирифтанд, аз соҳиби хона шикоят карда,</verse>
				<verse number="12">гуфтанд: “Ин охиринҳо як соат кор карданд, ва ту онҳоро бо мо, ки сахтӣ ва гармии рӯзро аз сар гузарондем, баробар донистӣ”.</verse>
				<verse number="13">Лекин вай дар ҷавоби яке аз онҳо гуфт: “Эй рафиқ! Ба ту беинсофӣ накардаам; оё ту ба як динор бо ман паймон накардӣ?</verse>
				<verse number="14">Музди худро гирифта, рав; мехоҳам ба ин охирин монанди ту диҳам.</verse>
				<verse number="15">Оё ҳақ надорам, ки бо чизи худ он чи хоҳам, кунам? Оё аз он ки ман некдил ҳастам, ту ҳасад мебарӣ? ”</verse>
				<verse number="16">Пас охиринҳо аввалин мешаванд, ва аввалинҳо — охирин; чунки даъватшудагон бисёранд, аммо интихобшудагон — кам».</verse>
				<verse number="17">Ва ҳангоме ки Исо ба Уршалим мерафт, дар роҳ дувоздаҳ шогирдашро танҳо назди Худ хонда, ба онҳо гуфт:</verse>
				<verse number="18">«Инак, мо сӯи Уршалим меравем, ва Писари Одам ба дасти сардорони коҳинон ва китобдонон супурда мешавад, ва Ӯро ба марг маҳкум мекунанд,</verse>
				<verse number="19">ва Ӯро ба дасти ғайрияҳудиён месупоранд, то масхара намоянд, тозиёна зананд ва ба салиб кашанд; ва дар рӯзи сеюм Ӯ бармехезад».</verse>
				<verse number="20">Он гоҳ модари писарони Забдой бо писарони худ назди Ӯ омада ва саҷда бурда, аз Ӯ чизе илтимос кард.</verse>
				<verse number="21">Исо ба вай гуфт: «Чӣ хоҳиш дорӣ?» Гуфт: «Фармо, ки ду писари ман дар Подшоҳии Ту яке дар тарафи ростат ва дигаре дар тарафи чапат шинанд».</verse>
				<verse number="22">Исо дар ҷавоб гуфт: «Шумо намефаҳмед, ки чӣ мехоҳед. Оё метавонед он косаеро, ки Ман менӯшам, нӯшед ва он таъмидеро, ки Ман меёбам, ёбед?» Ба Ӯ гуфтанд: «Метавонем».</verse>
				<verse number="23">Ба онҳо гуфт: «Косаи Маро менӯшед, ва таъмидеро, ки Ман меёбам, меёбед; лекин имконияти дар тарафи росту чапи Ман нишастан дар дасти Ман нест, ки диҳам; ҷуз ба онҳое ки аз ҷониби Падари Ман барояшон омода шуда бошад».</verse>
				<verse number="24">Ва он даҳ нафар, чун инро шуниданд, аз он ду бародар норозӣ шуданд.</verse>
				<verse number="25">Аммо Исо онҳоро назди Худ хонда, гуфт: «Шумо медонед, ки мирони халқҳо бар онҳо ҳукмронӣ мекунанд, ва бузургон бар онҳо фармонраво мешаванд.</verse>
				<verse number="26">Лекин дар миёни шумо набояд ин тавр шавад: балки ҳар кӣ дар байни шумо бузург будан хоҳад, бояд хизматгузори шумо шавад;</verse>
				<verse number="27">ва ҳар кӣ дар байни шумо аввалин будан хоҳад, бояд ғуломи шумо шавад;</verse>
				<verse number="28">чунон ки Писари Одам низ на барои он омад, ки ба Ӯ хизмат кунанд, балки барои он ки хизмат кунад ва ҷони Худро барои фидияи бисёр касон диҳад».</verse>
				<verse number="29">Ва ҳангоме ки онҳо аз Ариҳо мебаромаданд, мардуми бисёре аз паси Ӯ мерафтанд.</verse>
				<verse number="30">Ва инак, ду кӯр, ки дар канори роҳ нишаста буданд, гузаштани Исоро шунида, фарёдкунон гуфтанд: «Эй Хоҷа, Писари Довуд! Ба мо марҳамат кун».</verse>
				<verse number="31">Мардум онҳоро ба хомӯш шудан водор мекарданд, лекин онҳо боз ҳам бештар фарёд мезаданд: «Эй Хоҷа, Писари Довуд! Ба мо марҳамат кун».</verse>
				<verse number="32">Исо истода, онҳоро назди Худ хонд ва гуфт: «Чӣ мехоҳед, ки барои шумо кунам?»</verse>
				<verse number="33">Ба Ӯ гуфтанд: «Эй Хоҷа! Мехоҳем чашмони мо кушода шаванд».</verse>
				<verse number="34">Пас Исо ба онҳо раҳм карда, ба чашмҳошон даст расонд; ва дарҳол чашмҳошон бино гаштанд, ва онҳо аз паси Ӯ равона шуданд.</verse>
			</chapter>
			<chapter number="21">
				<verse number="1">Чун ба Уршалим наздик шуда, ба Байт-Фоҷии назди кӯҳи Зайтун расиданд, Исо ду шогирдро фиристода,</verse>
				<verse number="2">ба онҳо гуфт: «Ба ин деҳа, ки рӯ ба рӯи шумост, равед; ва дарҳол модахареро баста меёбед, ки куррааш назди вай аст; онҳоро воз карда, назди Ман биёред.</verse>
				<verse number="3">Ва агар касе ба шумо ҳарфе занад, гӯед, ки Худованд ба инҳо эҳтиёҷ дорад; ва дарҳол онҳоро мефиристад».</verse>
				<verse number="4">Ин ҳама рӯй дод, то ба амал ояд сухане ки бо забони пайғамбар гуфта шудааст:</verse>
				<verse number="5">“Ба духтари Сион гӯед: «Инак, Подшоҳи ту бар харе, яъне куррае, бачаи модахаре савор шуда, Бо фурӯтанӣ назди ту меояд»”.</verse>
				<verse number="6">Шогирдон рафтанд ва он чи Исо фармуда буд, ба ҷо оварданд:</verse>
				<verse number="7">Модахар ва курраро оварда, ҷомаҳои худро бар онҳо партофтанд, ва Ӯ бар онҳо савор шуд.</verse>
				<verse number="8">Мардуми бисёре ҷомаҳои худро бар роҳ густурданд, ва дигарон шохаҳои дарахтонро бурида, бар роҳ густурданд.</verse>
				<verse number="9">Ва мардуме ки аз пеш ва аз пас равона буданд, фарёд мекарданд: «Ҳӯшионо ба Писари Довуд! Муборак аст Он ки ба номи Худованд меояд! Ҳӯшионо дар арши аъло!»</verse>
				<verse number="10">Ва ҳангоме ки Ӯ ба Уршалим ворид шуд, тамоми аҳли шаҳр ба ҳаяҷон омада, мегуфтанд: «Ин кист?»</verse>
				<verse number="11">Мардум мегуфтанд: «Ин аст Исои пайғамбар аз Носираи Ҷалил».</verse>
				<verse number="12">Ва Исо ба ибодатгоҳи Худо даромада, ҳамаи онҳоеро, ки дар ибодатгоҳ харидуфурӯш мекарданд, берун ронд, мизҳои саррофон ва курсиҳои кафтарфурӯшонро чаппа кард.</verse>
				<verse number="13">Ва ба онҳо гуфт: «Навишта шудааст, ки “хонаи Ман хонаи дуо номида мешавад; аммо шумо онро дуздхона кардаед”».</verse>
				<verse number="14">Дар ибодатгоҳ назди Ӯ кӯрон ва лангон омаданд, ва Ӯ онҳоро шифо дод.</verse>
				<verse number="15">Чун сардорони коҳинон ва китобдонон диданд, ки Ӯ муъҷизаҳоро ба амал овард, ва кӯдакон дар ибодатгоҳ “ҳӯшионо ба Писари Довуд! ” гӯён хитоб мекарданд, норозӣ шуда,</verse>
				<verse number="16">ба Ӯ гуфтанд: «Оё Ту мешунавӣ, ки онҳо чӣ мегӯянд?» Исо ба онҳо гуфт: «Ҳа! Магар нахондаед: “Аз даҳони кӯдакон ва ширмакон ситоишро ба вуҷуд овардаӣ”?»</verse>
				<verse number="17">Ва онҳоро тарк карда, аз шаҳр сӯи Байт-Анё рафт ва шабро дар он ҷо гузаронд.</verse>
				<verse number="18">Бомдодон, ҳангоме ки ба шаҳр бармегашт, гурусна монд.</verse>
				<verse number="19">Дар сари роҳ дарахти анҷире дида, назди он рафт ва ғайр аз баргҳо, чизе бар он наёфта, ба он гуфт: «Пас аз ин то абад мевае аз ту нарӯяд». Ва ҳамон дам дарахти анҷир хушк шуд.</verse>
				<verse number="20">Шогирдон инро дида, ҳайрон монданд ва гуфтанд: «Чӣ гуна ин дарахти анҷир зуд хушк шуд?»</verse>
				<verse number="21">Исо дар ҷавоби онҳо гуфт: «Ба ростӣ ба шумо мегӯям: агар имон дошта бошед ва шубҳа накунед, на танҳо онро, ки ба дарахти анҷир рӯй дод, ба амал меоваред, балки агар ба ин кӯҳ гӯед, ки “бархеста, худро ба баҳр парто”, — чунин мешавад.</verse>
				<verse number="22">Ва ҳар он чи дар дуо бо имон хоҳиш кунед, ба даст меоваред».</verse>
				<verse number="23">Ва ҳангоме ки ба ибодатгоҳ омада таълим медод, сардорони коҳинон ва пирони қавм назди Ӯ омада, гуфтанд: «Бо кадом ҳуқуқ ин корҳоро мекунӣ? Ва кист, ки ин ҳуқуқро ба Ту додааст?»</verse>
				<verse number="24">Исо дар ҷавоби онҳо гуфт: «Ман ҳам аз шумо чизе мепурсам; агар шумо онро ба Ман гӯед, Ман ҳам ба шумо мегӯям, ки бо кадом ҳуқуқ ин корҳоро мекунам:</verse>
				<verse number="25">Таъмиди Яҳё аз куҷо буд, аз осмон ё аз инсон?» Онҳо дар дили худ андеша карда, мегуфтанд: «Агар гӯем, ки “аз осмон буд”, Ӯ мегӯяд: “Пас чаро ба вай бовар накардед? ”</verse>
				<verse number="26">Ва агар гӯем, ки “аз инсон буд” — аз мардум метарсем, чунки ҳама Яҳёро пайғамбар медонанд».</verse>
				<verse number="27">Ва дар ҷавоби Исо гуфтанд: «Намедонем». Ӯ ба онҳо гуфт: «Ман ҳам ба шумо намегӯям, ки бо кадом ҳуқуқ ин корҳоро мекунам.</verse>
				<verse number="28">Лекин фикри шумо чист? Шахсе ду фарзанд дошт; ва назди якумӣ омада, гуфт: “Писарам! Имрӯз ба токзори ман рафта кор кун”.</verse>
				<verse number="29">Дар ҷавоб гуфт: “Намехоҳам”; аммо баъд пушаймон шуд ва рафт.</verse>
				<verse number="30">Назди дуюмӣ омада, ҳамон гапро гуфт. Вай дар ҷавоб гуфт: «Меравам, эй хоҷа»; ва нарафт.</verse>
				<verse number="31">Кадом як аз ин ду нафар хоҳиши падарро ба ҷо овард?» Ба Ӯ гуфтанд: «Якумӣ». Исо ба онҳо гуфт: «Ба ростӣ ба шумо мегӯям, ки боҷгирон ва фоҳишагон пеш аз шумо ба Подшоҳии Худо дохил мешаванд.</verse>
				<verse number="32">Чунки Яҳё назди шумо бо роҳи росткорӣ омад, ва шумо ба ӯ бовар накардед, лекин боҷгирон ва фоҳишагон ба ӯ бовар карданд; ва шумо, инро дида, пас аз он ҳам пушаймон нашудед, то ба ӯ бовар кунед.</verse>
				<verse number="33">Масали дигаре шунавед. Соҳиби хонае буд, ки ток шинонд, деворе гирдаш кашид, чархуште дар он сохт, бурҷе барпо кард ва онро ба токдорон супурду ба сафар рафт.</verse>
				<verse number="34">Чун мавсими мева расид, ғуломони худро назди токдорон фиристод, то меваи худро гирад.</verse>
				<verse number="35">Лекин токдорон ғуломони ӯро гирифта, баъзеро заданд, баъзеро куштанд ва баъзеро сангборон карданд.</verse>
				<verse number="36">Боз ӯ ғуломони дигарро фиристод, ки аз пештара зиёдтар буданд; ба онҳо низ ҳамон тавр амал карданд.</verse>
				<verse number="37">Дар охир писари худро назди онҳо фиристода, гуфт: “Аз писарам шарм хоҳанд дошт”.</verse>
				<verse number="38">Лекин токдорон чун писарро диданд, ба якдигар гуфтанд: “Ин ворис аст; биёед, вайро кушем ва соҳиби мерос шавем”.</verse>
				<verse number="39">Ва ӯро гирифта, аз токзор берун бароварданд ва куштанд.</verse>
				<verse number="40">Пас, чун соҳиби токзор ояд, бо он токдорон чӣ мекунад?»</verse>
				<verse number="41">Ба Ӯ гуфтанд: «Он бадкоронро бо сахтӣ нобуд карда, токзорро ба токдорони дигаре месупорад, ки меваро дар мавсимаш ба ӯ диҳанд».</verse>
				<verse number="42">Исо ба онҳо гуфт: «Магар дар Китоб ҳаргиз нахондаед: “Санге ки бинокорон рад карданд, Санги сари гӯшаи бино гардид: Ин аз ҷониби Худованд шуд Ва дар назари мо ҳайратангез аст”?</verse>
				<verse number="43">Бинобар ин ба шумо мегӯям, ки Подшоҳии Худо аз шумо гирифта, ба халқе дода мешавад, ки меваи онро биёрад.</verse>
				<verse number="44">Ва ҳар кӣ бар ин санг афтад, пора-пора мешавад; ва агар он бар касе афтад, вайро гард-гард мекунад».</verse>
				<verse number="45">Сардорони коҳинон ва фарисиён масалҳои Ӯро шунида, донистанд, ки Ӯ дар бораи онҳо сухан меронад.</verse>
				<verse number="46">Ва хостанд Ӯро дастгир кунанд; лекин аз мардум тарсиданд, чунки Ӯро пайғамбар медонистанд.</verse>
			</chapter>
			<chapter number="22">
				<verse number="1">Ва Исо суханашро бо масалҳо давом дода, ба онҳо гуфт:</verse>
				<verse number="2">«Подшоҳии Осмон монанди подшоҳест, ки барои писари худ базми арӯсӣ барпо кард.</verse>
				<verse number="3">Ва ғуломони худро фиристод, то ки даъватшудагонро ба базми арӯсӣ хонанд; лекин онҳо нахостанд биёянд.</verse>
				<verse number="4">Боз ғуломони дигарро фиристод ва гуфт: “Ба даъватшудагон гӯед, ки «инак, дастархони худро оростаам, говҳо ва парвориҳои ман кушта шудаанд, ва ҳама чиз тайёр аст; ба базми арӯсӣ биёед»”.</verse>
				<verse number="5">Лекин онҳо эътибор надода, яке ба киштзори худ ва дигаре ба савдои худ рафтанд.</verse>
				<verse number="6">Ва дигарон ғуломони ӯро гирифта, ҳақорат доданд ва куштанд.</verse>
				<verse number="7">Подшоҳ, чун инро шунид, хашмгин шуд ва лашкарҳои худро фиристода, он кушандагонро нобуд кард ва шаҳрашонро оташ зад.</verse>
				<verse number="8">Он гоҳ ба ғуломони худ гуфт: “Базми арӯсӣ тайёр аст, лекин даъватшудагон сазовори он набуданд;</verse>
				<verse number="9">пас, ба сари гузар бароед ва ҳар киро ёбед, ба базми арӯсӣ даъват кунед”.</verse>
				<verse number="10">Ва ғуломон ба сари роҳҳо баромада, ҳар киро ёфтанд, хоҳ нек буд хоҳ бад, ҷамъ карданд; ва базмгоҳ аз меҳмонон пур шуд.</verse>
				<verse number="11">Подшоҳ барои дидани аҳли маҷлис даромада, шахсеро дид, ки ҷома барои базми арӯсӣ напӯшидааст.</verse>
				<verse number="12">Ва ба вай гуфт: “Эй рафиқ, чӣ тавр ба ин ҷо даромадӣ, дар ҳолате ки ҷома барои базми арӯсӣ надорӣ? ” Лекин вай хомӯш монд.</verse>
				<verse number="13">Подшоҳ ба хизматгузорони худ гуфт: “Дасту пои вайро баста, ба торикии берун бароварда партоед: дар он ҷо гиря ва ғиҷирроси дандон мешавад”.</verse>
				<verse number="14">Чунки даъватшудагон бисёранд, аммо интихобшудагон — кам».</verse>
				<verse number="15">Он вақт фарисиён рафта, машварат карданд, ки чӣ тавр Ӯро аз сухани Худаш ба дом афтонанд.</verse>
				<verse number="16">Ва шогирдони худро бо ҳиродиён назди Ӯ фиристода, гуфтанд: «Эй Устод! Медонем, ки Ту ҳақгӯй ҳастӣ ва роҳи Худоро ба ростӣ таълим медиҳӣ ва аз касе парвое надорӣ, чунки ҳеҷ рӯбинӣ намекунӣ;</verse>
				<verse number="17">пас ба мо гӯй, ки фикри Ту чист? Оё ба қайсар андоз додан раво аст, ё не?»</verse>
				<verse number="18">Аммо Исо бадандешии онҳоро дарёфта, гуфт: «Эй дурӯягон, чаро Маро меозмоед?</verse>
				<verse number="19">Тангаи андозро ба Ман нишон диҳед». Онҳо ба Ӯ диноре оварданд.</verse>
				<verse number="20">Ба онҳо гуфт: «Ин сурат ва навишта аз они кист?»</verse>
				<verse number="21">Ба Ӯ гуфтанд: «Аз они қайсар». Ба онҳо гуфт: «Пас, он чи аз они қайсар аст, ба қайсар диҳед, ва он чи аз они Худост — ба Худо».</verse>
				<verse number="22">Чун инро шуниданд, ҳайрон монданд ва Ӯро гузошта, рафтанд.</verse>
				<verse number="23">Ҳамон рӯз саддуқиён, ки растохезро инкор мекунанд, назди Ӯ омада, пурсиданд:</verse>
				<verse number="24">«Эй Устод! Мусо гуфтааст, ки агар касе мурад ва фарзанде надошта бошад, бояд бародараш зани вайро ба никоҳи худ дароварад ва барои бародари худ насле ба вуҷуд оварад.</verse>
				<verse number="25">Назди мо ҳафт бародар буданд. Якумӣ зан гирифта, мурд ва чун фарзанд надошт, занашро ба бародари худ гузошт;</verse>
				<verse number="26">ҳамчунин дуюмӣ ва сеюмӣ, то ҳафтум.</verse>
				<verse number="27">Баъд аз ҳама зан низ мурд.</verse>
				<verse number="28">Пас, дар рӯзи растохез вай зани кадоме аз он ҳафт мешавад? Зеро ҳама вайро ба занӣ гирифта буданд».</verse>
				<verse number="29">Исо дар ҷавоби онҳо гуфт: «Шумо гумроҳ ҳастед, аз он рӯ ки на Китобро медонед, на қуввати Худоро;</verse>
				<verse number="30">зеро дар растохез на зан мегиранд ва на шавҳар мекунанд, балки монанди фариштаҳои Худо дар осмон мебошанд.</verse>
				<verse number="31">Аммо дар бораи растохези мурдагон оё каломеро, ки Худо ба шумо гуфтааст, нахондаед:</verse>
				<verse number="32">“Манам Худои Иброҳим ва Худои Исҳоқ ва Худои Яъқуб”? Худо на Худои мурдагон, балки Худои зиндагон аст».</verse>
				<verse number="33">Ва мардум шунида, аз таълими Ӯ дар ҳайрат монданд.</verse>
				<verse number="34">Аммо чун фарисиён шуниданд, ки Ӯ даҳони саддуқиёнро бастааст, бо ҳам ҷамъ омаданд.</verse>
				<verse number="35">Ва яке аз онҳо, ки шариатдон буд, барои озмудани Ӯ савол дода, гуфт:</verse>
				<verse number="36">«Эй Устод! Кадом фармуда дар Таврот бузургтар аст?»</verse>
				<verse number="37">Исо ба вай гуфт: «“Худованд Худои худро бо тамоми дил ва бо тамоми ҷон ва бо тамоми ҳуши худ дӯст дор”.</verse>
				<verse number="38">Ҳамин аст фармудаи муҳимтарин ва бузургтарин.</verse>
				<verse number="39">Ва дуюмаш монанди он аст: “Ёратро монанди худат дӯст дор”.</verse>
				<verse number="40">Бар ин ду фармуда тамоми Таврот ва навиштаҳои пайғамбарон асос ёфтаанд».</verse>
				<verse number="41">Ҳангоме ки фарисиён бо ҳам ҷамъ омаданд, Исо ба онҳо савол дода,</verse>
				<verse number="42">гуфт: «Дар бораи Масеҳ чӣ фикр доред? Ӯ писари кист?» Ба Ӯ гуфтанд: «Писари Довуд».</verse>
				<verse number="43">Ба онҳо гуфт: «Пас чӣ гуна Довуд, бо илҳоми Рӯҳ, Ӯро Худованд хонда, чунин мегӯяд:</verse>
				<verse number="44">“Худованд ба Худованди ман гуфт: Аз дасти рости Ман нишин, То даме ки душманони Туро пойандози Ту созам”?</verse>
				<verse number="45">Модоме ки Довуд Ӯро Худованд мехонад, чӣ гуна Ӯ писари вай будааст?»</verse>
				<verse number="46">Ва ҳеҷ кас дар ҷавоби Ӯ сухане гуфта натавонист; ва пас аз он рӯз касе ҷуръат накард, ки аз Ӯ чизе пурсад.</verse>
			</chapter>
			<chapter number="23">
				<verse number="1">Он гоҳ Исо ба мардум ва ба шогирдони Худ хитоб кард</verse>
				<verse number="2">ва гуфт: «Китобдонон ва фарисиён бар курсии Мусо нишастаанд.</verse>
				<verse number="3">Пас, он чи ба шумо гӯянд, ба ҷо оваред ва риоя кунед; лекин аз рӯи корҳои онҳо рафтор накунед, чунки мегӯянд ва намекунанд.</verse>
				<verse number="4">Борҳои гарон ва душворро баста, бар дӯши одамон мегузоранд, лекин худашон намехоҳанд онҳоро ҳатто бо як ангушт ҳаракат диҳанд.</verse>
				<verse number="5">Ҳамаи корҳои худро барои он мекунанд, ки ба одамон нишон диҳанд: оятдонҳои худро васеътар мекунанд ва пӯпакҳои ҷомаи худро калонтар месозанд.</verse>
				<verse number="6">Ва дӯст медоранд, ки дар зиёфатҳо болонишин бошанд ва дар ҷойҳои беҳтарини куништҳо нишинанд,</verse>
				<verse number="7">ва дар кӯчаву бозор одамон ба онҳо салом гӯянд ва онҳоро “Устод! Устод! ” хонанд.</verse>
				<verse number="8">Лекин шумо набояд устод хонда шавед, чунки Устоди шумо якест, яъне Масеҳ аст, ва ҳамаи шумо бародаронед.</verse>
				<verse number="9">Ва ҳеҷ касро дар замин падари худ нахонед, чунки Падари шумо якест, ки дар осмон аст.</verse>
				<verse number="10">Ва набояд роҳнамо хонда шавед, зеро Роҳнамои шумо якест, яъне Масеҳ аст.</verse>
				<verse number="11">Бузургтарини шумо хизматгузори шумо бошад.</verse>
				<verse number="12">Зеро ҳар кӣ худро баланд кунад, паст мегардад; ва ҳар кӣ худро фурӯтан созад, сарбаланд мегардад.</verse>
				<verse number="13">Вой бар шумо, эй китобдонон ва фарисиёни дурӯя, ки хонаҳои бевазанонро фурӯ мебаред ва намоишкорона дуру дароз дуо мегӯед: ба ин сабаб сахттар маҳкум мешавед.</verse>
				<verse number="14">Вой бар шумо, эй китобдонон ва фарисиёни дурӯя, ки дари Подшоҳии Осмонро пеши одамон мебандед; чунки на худ медароед ва на мегузоред онҳое ки даромадан мехоҳанд, дароянд.</verse>
				<verse number="15">Вой бар шумо, эй китобдонон ва фарисиёни дурӯя, ки баҳр ва хушкиро давр мезанед, то якеро ба дини худ гардонед; ва ҳангоме ки ин ба шумо муяссар шавад, вайро ду баробар аз худатон зиёдтар писари дӯзах месозед.</verse>
				<verse number="16">Вой бар шумо, эй пешвоёни кӯр, ки мегӯед: “Ҳар кӣ ба ибодатхона қасам хӯрад, ҳеҷ гап не; лекин ҳар кӣ ба тиллои ибодатхона қасам хӯрад, бояд вафо кунад”.</verse>
				<verse number="17">Эй аблаҳон ва кӯрон! Кадомаш бузургтар аст: тилло ё ибодатхона, ки тиллоро муқаддас мегардонад?</verse>
				<verse number="18">Ҳамчунин мегӯед: “Ҳар кӣ ба қурбонгоҳ қасам хӯрад, ҳеҷ гап не; лекин ҳар кӣ ба қурбоние ки бар он аст, қасам хӯрад, бояд вафо кунад”.</verse>
				<verse number="19">Эй аблаҳон ва кӯрон! Кадомаш бузургтар аст: қурбонӣ ё қурбонгоҳ, ки қурбониро муқаддас мегардонад?</verse>
				<verse number="20">Пас, ҳар кӣ ба қурбонгоҳ қасам хӯрад, ба он ва ба ҳар чи бар он аст, қасам хӯрда бошад.</verse>
				<verse number="21">Ва ҳар кӣ ба ибодатхона қасам хӯрад, ба он ва ба Ӯ, ки сокини он буд, қасам хӯрда бошад.</verse>
				<verse number="22">Ва ҳар кӣ ба осмон қасам хӯрад, ба тахти Худо ва ба Ӯ, ки бар он нишастааст, қасам хӯрда бошад.</verse>
				<verse number="23">Вой бар шумо, эй китобдонон ва фарисиёни дурӯя, ки аз пудина, шибит ва зира даҳяк медиҳед, лекин бузургтарин фармудаҳои Таврот, яъне инсоф, марҳамат ва имонро тарк кардаед; бояд онҳоро ба ҷо оварда, инҳоро низ тарк намекардед.</verse>
				<verse number="24">Эй пешвоёни кӯр, ки пашшаро софӣ карда, шутурро фурӯ мебаред!</verse>
				<verse number="25">Вой бар шумо, эй китобдонон ва фарисиёни дурӯя, ки беруни пиёла ва табақро тоза мекунед, дар ҳоле ки даруни онҳо аз дуздӣ ва беинсофӣ пур аст.</verse>
				<verse number="26">Эй фарисии кӯр! Аввал даруни пиёла ва табақро тоза кун, то беруни он низ тоза бошад.</verse>
				<verse number="27">Вой бар шумо, эй китобдонон ва фарисиён, ки монанди қабрҳои сафед кардашуда ҳастед, ки аз берун зебо метобанд, лекин дарунашон аз устухонҳои мурдагон ва ҳар хел нопокӣ пур аст.</verse>
				<verse number="28">Ҳамчунин шумо низ аз берун ба одамон росткор метобед, лекин дарунатон аз дурӯягӣ ва бадӣ пур аст.</verse>
				<verse number="29">Вой бар шумо, эй китобдонон ва фарисиёни дурӯя, ки мақбараҳои пайғамбаронро месозед ва биноҳои ёдгории росткоронро ороиш медиҳед,</verse>
				<verse number="30">ва мегӯед: “Агар дар айёми падарони худ мебудем, дар рехтани хуни пайғамбарон ба онҳо шарик намешудем”.</verse>
				<verse number="31">Ба ҳамин роҳ худатон бар зидди худ гувоҳӣ медиҳед, ки фарзандони кушандагони пайғамбарон ҳастед;</verse>
				<verse number="32">пас, шумо ҳам зарфи падарони худро лабрез кунед.</verse>
				<verse number="33">Эй морон ва афъизодагон! Аз маҳкумияти дӯзах чӣ тавр гурехта метавонед?</verse>
				<verse number="34">Бинобар ин, инак, Ман назди шумо пайғамбарон ва хирадмандон ва китобдононро мефиристам; ва шумо баъзеро мекушед ва баъзеро ба салиб мекашед, ва баъзеро дар куништҳои худ тозиёна зада, аз шаҳре ба шаҳре таъқиб мекунед;</verse>
				<verse number="35">то тамоми хуни росткорон, ки бар замин рехта шуд, бар сари шумо фуруд ояд, аз хуни Ҳобили росткор то хуни Закарё ибни Баракё, ки вайро шумо дар миёни ибодатхона ва қурбонгоҳ куштед.</verse>
				<verse number="36">Ба ростӣ ба шумо мегӯям, ки ин ҳама бар сари ин насл меояд.</verse>
				<verse number="37">Эй Уршалим, Уршалим, ки пайғамбаронро мекушӣ ва онҳоеро, ки назди ту фиристода шудаанд, сангсор мекунӣ! Чанд бор хостам фарзандони туро ҷамъ кунам, монанди мокиёне ки чӯҷаҳои худро зери болаш ҷамъ мекунад, ва шумо нахостед!</verse>
				<verse number="38">Инак, хонаи шумо ба шумо вайрон гузошта мешавад.</verse>
				<verse number="39">Зеро ба шумо мегӯям: аз ин пас Маро намебинед, то даме ки гӯед: “Муборак аст Он ки ба номи Худованд меояд!”»</verse>
			</chapter>
			<chapter number="24">
				<verse number="1">Ва Исо аз ибодатгоҳ баромада, равон шуд. Ва шогирдонаш назди Ӯ омаданд, то иморатҳои ибодатгоҳро ба Ӯ нишон диҳанд.</verse>
				<verse number="2">Исо ба онҳо гуфт: «Оё ҳамаи инҳоро мебинед? Ба ростӣ ба шумо мегӯям: дар ин ҷо санге бар санге намемонад; ҳамааш хароб мешавад».</verse>
				<verse number="3">Ва ҳангоме ки Ӯ бар кӯҳи Зайтун нишаста буд, шогирдонаш ба танҳоӣ назди Ӯ омада, пурсиданд: «Моро огоҳ кун, ки ин кай рӯй медиҳад? Ва аломати омадани Ту ва охири ин давра чӣ гуна аст?»</verse>
				<verse number="4">Исо дар ҷавоби онҳо гуфт: «Ҳушёр бошед, ки касе шуморо гумроҳ накунад;</verse>
				<verse number="5">зеро бисёр касон бо номи Ман омада, мегӯянд, ки “ман Масеҳ ҳастам”, ва мардуми бисёрро гумроҳ мекунанд.</verse>
				<verse number="6">Ҳамчунин ҷангҳо ва овозаи ҷангҳоро мешунавед. Огоҳ бошед, натарсед; чунки ҳамаи ин бояд рӯй диҳад; лекин ин ҳанӯз поёни кор нест.</verse>
				<verse number="7">Чунки халқе бар зидди халқе ва подшоҳие бар зидди подшоҳие бармехезад, ва дар ҳар ҷо гуруснагиҳо, вабоҳо ва заминҷунбиҳо рӯй медиҳанд.</verse>
				<verse number="8">Аммо ҳамаи инҳо саршавии дардҳои зоиш мебошанд.</verse>
				<verse number="9">Он гоҳ шуморо ба шиканҷаҳо супурда, мекушанд; ва ҳамаи халқҳо барои номи Ман аз шумо нафрат мекунанд.</verse>
				<verse number="10">Дар он замон бисёр касон ба васваса меафтанд, ва якдигарро таслим мекунанд ва ба якдигар кина меварзанд.</verse>
				<verse number="11">Ва бисёр пайғамбарони дурӯғин ба майдон омада, мардуми зиёдро гумроҳ мекунанд;</verse>
				<verse number="12">ва ба сабаби афзудани бадӣ, муҳаббати бисёр касон сард мешавад.</verse>
				<verse number="13">Лекин ҳар кӣ то охир сабр кунад, наҷот меёбад.</verse>
				<verse number="14">Ва ин Инҷили Подшоҳӣ дар тамоми ҷаҳон мавъиза карда мешавад, то барои ҳамаи халқҳо шаҳодате шавад; ва он гоҳ поёни кор фаро мерасад.</verse>
				<verse number="15">Пас, чун зиштии харобиро, ки Дониёли пайғамбар ба забон овардааст, дар ҷои муқаддас бар по бинед, — ҳар кӣ хонад, диққат диҳад, —</verse>
				<verse number="16">он гоҳ онҳое ки дар Яҳудия мебошанд, ба кӯҳистон гурезанд;</verse>
				<verse number="17">ва ҳар кӣ бар бом бошад, барои гирифтани чизе аз хонаи худ поён нафурояд;</verse>
				<verse number="18">ва он ки дар киштзор аст, барои гирифтани ҷомаи худ барнагардад.</verse>
				<verse number="19">Лекин вой бар ҳомиладорон ва ширдорон дар он рӯзҳо!</verse>
				<verse number="20">Дуо кунед, ки гурехтани шумо дар зимистон ва ё рӯзи шанбе рӯй надиҳад;</verse>
				<verse number="21">зеро дар он рӯзҳо чунон мусибати бузурге мешавад, ки аз ибтидои ҷаҳон то ҳол нашудааст, ва бори дигар намешавад.</verse>
				<verse number="22">Ва агар он айём кӯтоҳ намешуд, ҳеҷ кас наҷот намеёфт; лекин аз барои интихобшудагон он айём кӯтоҳ мешавад.</verse>
				<verse number="23">Дар он ҳангом агар касе ба шумо гӯяд: “Инак, Масеҳ дар ин ҷост” ё “дар он ҷост”, бовар накунед;</verse>
				<verse number="24">зеро масеҳони дурӯғин ва пайғамбарони дурӯғин ба майдон омада, аломатҳо ва муъҷизаҳои бузурге нишон медиҳанд, то ки, агар мумкин бошад, интихобшудагонро низ гумроҳ кунанд.</verse>
				<verse number="25">Инак, Ман пешакӣ ба шумо гуфтам.</verse>
				<verse number="26">Пас, агар ба шумо гӯянд: “Инак, дар биёбон аст”, — берун наравед; “инак, дар ҳуҷра аст”, — бовар накунед.</verse>
				<verse number="27">Зеро, чунон ки барқ дар шарқ падид омада, дар ғарб ҳам намудор мегардад, омадани Писари Одам чунин мешавад.</verse>
				<verse number="28">Зеро ҳар ҷо, ки лошае бошад, каргасон дар он ҷо ҷамъ мешаванд.</verse>
				<verse number="29">Ва фавран, пас аз мусибати он рӯзҳо, офтоб хира мешавад, ва моҳ рӯшноии худро намедиҳад, ва ситорагон аз осмон фурӯ мерезанд, ва қувваҳои осмон ба ларза меоянд.</verse>
				<verse number="30">Он гоҳ аломати Писари Одам дар осмон намудор мешавад; ва он гоҳ ҳамаи қабилаҳои рӯи замин навҳа мекунанд ва Писари Одамро мебинанд, ки бо қуввату ҷалоли бузург бар абрҳо меояд.</verse>
				<verse number="31">Ва фариштаҳои Худро бо карнайи баландовоз мефиристад, ва онҳо интихобшудагони Ӯро аз чор тараф, аз як канори осмон то канори дигараш гирд меоваранд.</verse>
				<verse number="32">Акнун аз дарахти анҷир масал омӯзед: чун шохааш нарм шуда, барг бароварад, медонед, ки тобистон наздик аст.</verse>
				<verse number="33">Ҳамчунин шумо чун ҳамаи ин чизҳоро мебинед, донед, ки наздик аст, назди дар аст.</verse>
				<verse number="34">Ба ростӣ ба шумо мегӯям: то ин ҳама рӯй надиҳад, ин насл дарнамегузарад.</verse>
				<verse number="35">Осмону замин гузарон аст, лекин каломи Ман гузарон нест.</verse>
				<verse number="36">Аммо он рӯзу соатро, ғайр аз Падари Ман, ҳеҷ кас намедонад, ҳатто фариштаҳои осмон намедонанд.</verse>
				<verse number="37">Чунон ки дар айёми Нӯҳ буд, дар омадани Писари Одам низ чунин мешавад.</verse>
				<verse number="38">Зеро, чунон ки дар айёми пеш аз тӯфон, то он рӯзе ки Нӯҳ ба киштӣ даромад, мехӯрданд, менӯшиданд, зан мегирифтанд ва шавҳар мекарданд,</verse>
				<verse number="39">ва чизе намефаҳмиданд, то даме ки тӯфон омада, ҳамаро бо худ бурд, — омадани Писари Одам низ чунин мешавад.</verse>
				<verse number="40">Он вақт аз ду нафаре ки дар киштзор ҳастанд, яке гирифта ва дигаре гузошта мешавад;</verse>
				<verse number="41">ва аз ду зане ки бо дастос машғуланд, яке гирифта ва дигаре гузошта мешавад.</verse>
				<verse number="42">Пас, бедор бошед, зеро намедонед, ки Худованди шумо дар кадом соат меояд.</verse>
				<verse number="43">Ҳаминро донед, ки агар соҳиби хона медонист, ки дар кадом поси шаб дузд меояд, бедор монда, намегузошт, ки девори хонаашро сӯрох кунад.</verse>
				<verse number="44">Бинобар ин шумо низ тайёр бошед, зеро дар соате ки гумон надоред, Писари Одам меояд.</verse>
				<verse number="45">Пас он ғуломи бовафо ва доно кист, ки хоҷааш вайро бар хизматгорони худ таъйин карда бошад, то ба онҳо дар сари вақт хӯрок диҳад?</verse>
				<verse number="46">Хушо он ғуломе ки хоҷааш омада, вайро машғули ҳамин кор ёбад.</verse>
				<verse number="47">Ба ростӣ ба шумо мегӯям, ки вайро бар тамоми дороии худ таъйин мекунад.</verse>
				<verse number="48">Лекин агар он ғулом бадкирдор бошад ва дар дили худ гӯяд, ки “хоҷаи ман ба зудӣ намеояд”,</verse>
				<verse number="49">ва ба задани ғуломони дигар сар кунад ва бо бадмастон ба хӯрдан ва нӯшидан машғул шавад,</verse>
				<verse number="50">хоҷаи он ғулом дар рӯзе ки ӯ мунтазир нест, ва дар соате ки гумон надорад, меояд,</verse>
				<verse number="51">ва ӯро ду пора карда, насибашро бо дурӯягон баробар мекунад: дар он ҷо гиря ва ғиҷирроси дандон мешавад».</verse>
			</chapter>
			<chapter number="25">
				<verse number="1">«Дар он замон Подшоҳии Осмон монанди даҳ бокира мешавад, ки чароғҳои худро бардошта, ба пешвози домод берун рафтанд.</verse>
				<verse number="2">Аз онҳо панҷ нафар доно ва панҷ нафар нодон буданд.</verse>
				<verse number="3">Нодонон чароғҳои худро гирифтанд, вале бо худ равған нагирифтанд;</verse>
				<verse number="4">лекин доноён ҳамроҳи чароғҳои худ дар зарфҳо низ равған гирифтанд.</verse>
				<verse number="5">Чун домод дер монд, ҳама пинак рафта, хобиданд.</verse>
				<verse number="6">Ва дар нисфи шаб овозе баланд шуд: “Инак, домод меояд, ба пешвози вай берун оед”.</verse>
				<verse number="7">Он гоҳ ҳамаи бокираҳо бархеста, чароғҳои худро тайёр карданд.</verse>
				<verse number="8">Ва нодонон ба доноён гуфтанд: “Аз равғани худ ба мо диҳед, чунки чароғҳои мо хомӯш мешаванд”.</verse>
				<verse number="9">Аммо доноён дар ҷавоб гуфтанд: “Не, мабодо барои мо ва шумо камӣ кунад; беҳтар аст, ки шумо назди фурӯшандагон рафта, барои худ харед”.</verse>
				<verse number="10">Ва ҳангоме ки онҳо барои харидан рафтанд, домод омад, ва онҳое ки тайёр буданд, бо вай ба базми арӯсӣ даромаданд, ва дар баста шуд.</verse>
				<verse number="11">Пас аз он, бокираҳои дигар низ омада, гуфтанд: “Эй хоҷа! Эй хоҷа! Ба мо кушо”.</verse>
				<verse number="12">Лекин вай дар ҷавоби онҳо гуфт: “Ба ростӣ ба шумо мегӯям: шуморо намешиносам”.</verse>
				<verse number="13">Пас, бедор бошед, зеро намедонед, ки Писари Одам дар кадом рӯз ва кадом соат меояд.</verse>
				<verse number="14">Зеро монанди касест, ки ба сафари дур рафтанӣ шуда, ғуломони худро ҷеғ зад ва молу мулкашро ба онҳо супурд:</verse>
				<verse number="15">Ба яке панҷ талант, ба дигаре ду, ба сеюмӣ як, яъне ба ҳар кадом ба қадри қобилияташ дода, дарҳол ба сафар рафт.</verse>
				<verse number="16">Он ки панҷ талант гирифта буд, рафта ба тиҷорат машғул шуд ва панҷ таланти дигар фоида кард.</verse>
				<verse number="17">Ҳамчунин он ки ду талант гирифта буд, ду таланти дигар ба даст овард.</verse>
				<verse number="18">Лекин он ки як талант гирифта буд, рафта заминро канд ва пули хоҷаи худро пинҳон кард.</verse>
				<verse number="19">Пас аз муддати дуру дарозе хоҷаи он ғуломон омада, аз онҳо ҳисобот талаб кард.</verse>
				<verse number="20">Он ки панҷ талант гирифта буд, панҷ таланти дигарро ҳам оварда, гуфт: “Хоҷаам! Ту ба ман панҷ талант дода будӣ; инак, бо онҳо панҷ таланти дигар ба даст овардам”.</verse>
				<verse number="21">Хоҷааш ба вай гуфт: “Офарин, эй ғуломи нек ва боваринок! Ту дар чизи андак боваринок будӣ, туро бар чизҳои бисёр таъйин мекунам; ба шодии хоҷаи худ шарик шав”.</verse>
				<verse number="22">Ҳамчунон он ки ду талант гирифта буд, назди вай омада, гуфт: “Хоҷаам! Ту ба ман ду талант дода будӣ, инак, бо онҳо ду таланти дигар ба даст овардам”.</verse>
				<verse number="23">Хоҷааш ба вай гуфт: “Офарин, эй ғуломи нек ва бовафо! Ту дар чизи андак бовафо будӣ, туро бар чизҳои бисёр таъйин мекунам; ба шодии хоҷаи худ шарик шав”.</verse>
				<verse number="24">Пас он ки як талант гирифта буд, назди вай омада, гуфт: “Хоҷаам! Медонистам, ки ту марди дилсахте ҳастӣ, аз ҷое ки накоштаӣ, медаравӣ, ва аз ҷое ки напошидаӣ, ҷамъ мекунӣ.</verse>
				<verse number="25">Бинобар ин тарсидам ва рафта, таланти туро дар замин пинҳон кардам; инак, моли ту ин ҷост”.</verse>
				<verse number="26">Хоҷааш дар ҷавоби вай гуфт: “Эй ғуломи бад ва танбал! Ту медонистӣ, ки ман аз ҷое ки накоштаам, медаравам, ва аз ҷое ки напошидаам, ҷамъ мекунам.</verse>
				<verse number="27">Аз ин рӯ ту бояд пули маро ба саррофон медодӣ, ва ман омада, пули худро бо фоидааш мегирифтам.</verse>
				<verse number="28">Пас он талантро аз вай гирифта, ба касе ки даҳ талант дорад, диҳед.</verse>
				<verse number="29">Зеро ҳар кӣ дорад, ба вай дода ва афзуда мешавад; лекин ҳар кӣ надорад, аз вай он чи низ дорад, гирифта мешавад.</verse>
				<verse number="30">Ва он ғуломи нобакорро ба торикии берун бароварда партоед: дар он ҷо гиря ва ғиҷирроси дандон мешавад”.</verse>
				<verse number="31">Лекин ҳангоме ки Писари Одам дар ҷалоли Худ бо ҳамаи фариштаҳои муқаддас меояд, он гоҳ бар тахти ҷалоли Худ менишинад,</verse>
				<verse number="32">ва ҳамаи халқҳо дар назди Ӯ ҷамъ мешаванд; ва онҳоро аз якдигар ҷудо мекунад, монанди чӯпоне ки гӯсфандонро аз бузҳо ҷудо мекунад.</verse>
				<verse number="33">Ва гӯсфандонро дар тарафи рост ва бузҳоро дар тарафи чапи Худ ҷой медиҳад.</verse>
				<verse number="34">Он гоҳ Подшоҳ ба онҳое ки ба тарафи рости Ӯ ҳастанд, мегӯяд: “Биёед, эй баракатёфтагон аз Падари Ман, Подшоҳиеро, ки аз вақти бунёдшавии ҷаҳон барои шумо омода шудааст, мерос гиред;</verse>
				<verse number="35">чунки гурусна будам, ба Ман хӯрок додед; ташна будам, ба Ман об додед; ғариб будам, Маро пазируфтед;</verse>
				<verse number="36">бараҳна будам, Маро пӯшондед; бемор будам, Маро хабар гирифтед; дар зиндон будам, ба дидани Ман омадед”.</verse>
				<verse number="37">Он гоҳ росткорон дар ҷавоб мегӯянд: “Худовандо! Кай Туро гурусна дидему хӯрок додем? Ё ташна дидему об додем?</verse>
				<verse number="38">Кай Туро ғариб дидему пазируфтем? Ё бараҳна дидему пӯшондем?</verse>
				<verse number="39">Кай Туро бемор ё дар зиндон дидему ба дидани Ту омадем? ”</verse>
				<verse number="40">Ва Подшоҳ дар ҷавоби онҳо мегӯяд: “Ба ростӣ ба шумо мегӯям: он чи ба яке аз ин бародарони хурдтарини Ман кардаед, ба Ман кардаед”.</verse>
				<verse number="41">Он гоҳ ба онҳое ки ба тарафи чапи Ӯ ҳастанд, мегӯяд: “Эй лаънатиҳо, аз Ман дур шавед ва ба оташи абадие ки барои иблис ва фариштаҳои вай омода шудааст, равед;</verse>
				<verse number="42">чунки гурусна будам, ба Ман хӯрок надодед; ташна будам, ба Ман об надодед;</verse>
				<verse number="43">ғариб будам, Маро напазируфтед; бараҳна будам, Маро напӯшондед; бемор ва дар зиндон будам, Маро хабар нагирифтед”.</verse>
				<verse number="44">Онҳо низ дар ҷавоб мегӯянд: “Худовандо! Кай Туро гурусна ё ташна ё ғариб ё бараҳна ё бемор ё дар зиндон дидему ба Ту хизмат накардем? ”</verse>
				<verse number="45">Он гоҳ дар ҷавоби онҳо мегӯяд: “Ба ростӣ ба шумо мегӯям: он чи шумо ба яке аз ин хурдтаринҳо накардаед, ба Ман накардаед”.</verse>
				<verse number="46">Ва онҳо ба азоби абадӣ мераванд, вале росткорон — ба ҳаёти абадӣ».</verse>
			</chapter>
			<chapter number="26">
				<verse number="1">Чун Исо ҳамаи ин суханонро ба поён расонд, ба шогирдони Худ гуфт:</verse>
				<verse number="2">«Шумо медонед, ки пас аз ду рӯз иди Песаҳ аст, ва Писари Одам таслим карда мешавад, то ба салиб кашида шавад».</verse>
				<verse number="3">Он гоҳ сардорони коҳинон ва китобдонон ва пирони қавм дар ҳавлии саркоҳин, ки Қаёфо ном дошт, ҷамъ омаданд,</verse>
				<verse number="4">ва машварат карданд, ки Исоро бо ҳила дастгир карда, кушанд.</verse>
				<verse number="5">Лекин мегуфтанд: «На дар ид, мабодо мардум ба шӯр оянд».</verse>
				<verse number="6">Ва ҳангоме ки Исо дар Байт-Анё дар хонаи Шимъуни махавӣ буд,</verse>
				<verse number="7">зане бо зарфи гаҷине пур аз равғани хушбӯйи гаронбаҳо назди Ӯ омад ва дар ҳолате ки Ӯ дар сари дастархон нишаста буд, бар сари Ӯ рехт.</verse>
				<verse number="8">Ва шогирдонаш, чун инро диданд, норозӣ шуда, гуфтанд: «Ин исрофкорӣ барои чист?</verse>
				<verse number="9">Зеро равғани хушбӯйро ба нархи баланд фурӯхта, ба камбағалон додан мумкин буд».</verse>
				<verse number="10">Лекин Исо инро дарёфта, ба онҳо гуфт: «Чаро занро меранҷонед? Вай барои Ман кори некӯ кард;</verse>
				<verse number="11">зеро камбағалон ҳар вақт дар назди шумо ҳастанд, лекин Ман ҳамеша бо шумо нестам.</verse>
				<verse number="12">Вай ин равғани хушбӯйро бар бадани Ман рехта, Маро барои гӯрондан тайёр кард.</verse>
				<verse number="13">Ба ростӣ ба шумо мегӯям: дар тамоми ҷаҳон ҳар ҷо, ки Инҷил мавъиза шавад, кори вай низ барои ёдоварии вай зикр меёбад».</verse>
				<verse number="14">Он гоҳ яке аз он дувоздаҳ, ки Яҳудои Исқарютӣ ном дошт, пеши сардорони коҳинон рафт</verse>
				<verse number="15">ва гуфт: «Ба ман чӣ медиҳед, то Ӯро ба шумо таслим кунам?» Онҳо ба вай сӣ тангаи нуқра пешниҳод карданд.</verse>
				<verse number="16">Ва аз он дам вай фурсат меҷуст, ки Ӯро таслим кунад.</verse>
				<verse number="17">Дар рӯзи аввали иди Фатир шогирдон назди Исо омада, ба Ӯ гуфтанд: «Куҷо мехоҳӣ Песаҳро барои хӯрдани Ту тайёр кунем?»</verse>
				<verse number="18">Гуфт: «Ба шаҳр назди фалонӣ равед ва гӯед: “Устод мегӯяд: вақти Ман наздик аст, ва Песаҳро бо шогирдони Худ дар хонаи ту мегузаронам”».</verse>
				<verse number="19">Ва шогирдон он чи Исо фармуда буд, ба ҷо оварданд, ва Песаҳро тайёр карданд.</verse>
				<verse number="20">Бегоҳи рӯз Ӯ бо он дувоздаҳ дар сари дастархон нишаст.</verse>
				<verse number="21">Ва ҳангоме ки хӯрок мехӯрданд, гуфт: «Ба ростӣ ба шумо мегӯям, ки яке аз шумо Маро таслим мекунад».</verse>
				<verse number="22">Онҳо бисёр ғамгин шуданд ва паси ҳамдигар ба Ӯ мегуфтанд: «Хоҷаам, оё он манам?»</verse>
				<verse number="23">Ӯ дар ҷавоб гуфт: «Он ки бо Ман даст ба табақ меандозад, ҳамон кас Маро таслим мекунад.</verse>
				<verse number="24">Албатта Писари Одам ончунон, ки дар бораи Ӯ навишта шудааст, меравад, лекин вой бар он касе ки Писари Одам ба воситаи вай таслим шавад: барои вай беҳтар мебуд, ки таваллуд намешуд».</verse>
				<verse number="25">Дар ҷавоб Яҳудо, ки таслимкунандаи Ӯ буд, гуфт: «Эй Устод, оё ин манам?» Ба вай гуфт: «Ту гуфтӣ».</verse>
				<verse number="26">Ва ҳангоме ки хӯрок мехӯрданд, Исо нонро гирифта, шукргузорӣ намуд ва пора карда, ба шогирдон доду гуфт: «Гиред, хӯред, ин бадани Ман аст».</verse>
				<verse number="27">Ва косаро гирифта, шукргузорӣ намуд ва ба онҳо дода, гуфт: «Ҳама аз ин нӯшед;</verse>
				<verse number="28">зеро ин аст хуни Ман аз аҳди нав, ки барои бисёр касон баҳри бахшидани гуноҳҳо рехта мешавад.</verse>
				<verse number="29">Аммо ба шумо мегӯям, ки минбаъд аз ин шираи ангур наменӯшам, то ҳамон рӯзе ки дар Подшоҳии Падари Худ онро бо шумо нав нӯшам».</verse>
				<verse number="30">Ва суруд хонда, ба сӯи кӯҳи Зайтун равона шуданд.</verse>
				<verse number="31">Он гоҳ Исо ба онҳо гуфт: «Ҳамаи шумо имшаб Маро тарк мекунед, чунки навишта шудааст: «Чӯпонро мезанам, ва гӯсфандони рама пароканда мешаванд».</verse>
				<verse number="32">Аммо пас аз растохезам, пеш аз шумо ба Ҷалил меравам».</verse>
				<verse number="33">Петрус дар ҷавоби Ӯ гуфт: «Агар ҳама Туро тарк кунанд ҳам, ман ҳаргиз тарк намекунам».</verse>
				<verse number="34">Исо ба вай гуфт: «Ба ростӣ ба ту мегӯям, ки дар ҳамин шаб, пеш аз он ки хурӯс бонг занад, Маро се бор инкор мекунӣ».</verse>
				<verse number="35">Петрус ба Ӯ гуфт: «Агар бо Ту мурданам лозим ояд ҳам, Туро инкор намекунам». Шогирдони дигар низ ҳаминро гуфтанд. Ҷатсимонӣ</verse>
				<verse number="36">Пас аз ин Исо бо онҳо ба маконе ки Ҷатсимонӣ ном дошт, омад, ва ба шогирдон гуфт: «Дар ин ҷо шинед, то дар он ҷо дуо гӯям».</verse>
				<verse number="37">Ва Петрус ва ҳар ду писари Забдойро бо Худ бурд; ва хеле ғамгин ва дилтанг шуд.</verse>
				<verse number="38">Ва Исо ба онҳо гуфт: «Ҷони Ман аз шиддати ғам наздик ба марг аст; дар ин ҷо монед ва бо Ман бедор бошед».</verse>
				<verse number="39">Ва каме пештар рафта, рӯ ба замин афтод ва дуо карда, гуфт: «Эй Падари Ман! Агар мумкин бошад, ин коса аз Ман гузарад; лекин на хости Ман, балки хости Ту шавад».</verse>
				<verse number="40">Ва назди шогирдон омада, онҳоро хобида ёфт, ва ба Петрус гуфт: «Оё натавонистед соате бо Ман бедор бошед?</verse>
				<verse number="41">Бедор бошед ва дуо гӯед, то ба озмоиш дучор нашавед: рӯҳ хоҳон аст, лекин ҷисм нотавон».</verse>
				<verse number="42">Бори дигар рафта, боз дуо кард ва гуфт: «Эй Падари ман! Агар мумкин набошад, ки ин коса, бе он ки онро нӯшам, аз ман гузарад, пас он чи хости Туст, шавад».</verse>
				<verse number="43">Ва омада, боз онҳоро хобида ёфт, зеро чашмонашон хоболуд буданд.</verse>
				<verse number="44">Ва онҳоро гузошта, боз рафт ва бори сеюм бо ҳамон суханон дуо гуфт.</verse>
				<verse number="45">Он гоҳ назди шогирдонаш омада, ба онҳо гуфт: «Шумо ҳанӯз мехобед ва истироҳат мекунед? Инак, соат расидааст, ва Писари Одам ба дасти гуноҳкорон супурда мешавад.</verse>
				<verse number="46">Бархезед, равем; инак, он ки Маро таслим мекунад, наздик омад».</verse>
				<verse number="47">Ва ҳанӯз ки Ӯ сухан мегуфт, инак, Яҳудо, ки яке аз он дувоздаҳ буд, ва бо вай мардуми бисёре аз ҷониби сардорони коҳинон ва пирони қавм бо шамшеру калтакҳо омаданд.</verse>
				<verse number="48">Таслимкунандаи Ӯ ишорае ба онҳо дода, гуфта буд: «Ҳар киро бӯсам, Ӯ ҳамон аст, Ӯро дастгир кунед».</verse>
				<verse number="49">Ва дарҳол назди Исо омада, гуфт: «Салом, эй Устод!» Ва Ӯро бӯсид.</verse>
				<verse number="50">Исо ба вай гуфт: «Эй рафиқ, барои чӣ омадӣ?» Ва онҳо наздик омада, дастҳои худро бар Исо андохтанд, ва Ӯро гирифтанд.</verse>
				<verse number="51">Ва ногоҳ яке аз ҳамроҳони Исо даст ба шамшер бурда, онро аз ғилоф кашид ва ба ғуломи саркоҳин зада, гӯши вайро бурид.</verse>
				<verse number="52">Исо ба вай гуфт: «Шамшери худро ғилоф кун, зеро ҳар кӣ шамшер кашад, аз шамшер мемурад.</verse>
				<verse number="53">Ё гумон мекунӣ, ки ҳоло наметавонам аз Падари Худ хоҳиш намоям, ки барои Ман зиёда аз дувоздаҳ фавҷ фариштаҳоро равона кунад?</verse>
				<verse number="54">Лекин дар он сурат /гуфтаҳои/ Китоб чӣ гуна ба амал меоянд, ки ҳамин тавр бояд шавад?»</verse>
				<verse number="55">Дар ҳамон соат Исо ба мардум гуфт: «Гӯё бар зидди роҳзане бо шамшеру калтакҳо берун омадаед, то Маро дастгир кунед. Ҳар рӯз Ман назди шумо дар ибодатгоҳ нишаста, таълим медодам, ва шумо Маро дастгир накардед.</verse>
				<verse number="56">Лекин ин ҳама шуд, то ки навиштаҳои пайғамбарон ба амал оянд». Он гоҳ ҳамаи шогирдон Ӯро вогузошта, гурехтанд.</verse>
				<verse number="57">Ва онҳое ки Исоро дастгир карданд, Ӯро назди саркоҳин Қаёфо оварданд, ки дар он ҷо китобдонон ва пирон ҷамъ омада буданд.</verse>
				<verse number="58">Лекин Петрус аз дур, то ҳавлии саркоҳин, аз пайи Ӯ равона шуд; ва ба даруни он даромада, бо нигаҳбонон нишаст, то анҷоми корро бинад.</verse>
				<verse number="59">Сардорони коҳинон ва пирон ва тамоми шӯро дар ҷустуҷӯи гувоҳии бардурӯғе бар зидди Исо буданд, то Ӯро кушанд.</verse>
				<verse number="60">Лекин наёфтанд; бо вуҷуди он ки бисёр гувоҳони дурӯғин омада буданд, ҳеҷ наёфтанд. Дар охир, ду гувоҳи дурӯғин омада,</verse>
				<verse number="61">гуфтанд: «Ӯ мегуфт: “Метавонам ибодатхонаи Худоро вайрон кунам ва дар се рӯз онро аз нав созам”».</verse>
				<verse number="62">Ва саркоҳин бархеста, ба Ӯ гуфт: «Ҳеҷ ҷавоб намедиҳӣ? Ин чист, ки инҳо бар зидди Ту гувоҳӣ медиҳанд?»</verse>
				<verse number="63">Аммо Исо хомӯш монд. Ва саркоҳин ба Ӯ гуфт: «Туро ба Худои зинда қасам медиҳам, ба мо гӯй, ки оё Ту Масеҳ, Писари Худо ҳастӣ?»</verse>
				<verse number="64">Исо ба вай гуфт: «Ту гуфтӣ. Аммо Ман ба шумо мегӯям: пас аз ин Писари Одамро мебинед, ки аз дасти рости Қудрат нишаста, бар абрҳои осмон меояд».</verse>
				<verse number="65">Он гоҳ саркоҳин ҷомаи худро даронда, гуфт: «Ӯ куфр гуфт! Дигар ба гувоҳон чӣ эҳтиёҷ дорем? Инак, акнун шумо куфри Ӯро шунидед!</verse>
				<verse number="66">Чӣ фикр доред?» Дар ҷавоб гуфтанд: «Сазовори марг аст».</verse>
				<verse number="67">Он гоҳ ба рӯи Ӯ туф мекарданд, ва Ӯро мезаданд; баъзеҳо Ӯро торсакӣ мезаданд</verse>
				<verse number="68">ва мегуфтанд: «Эй Масеҳ, ба мо пайғамбарӣ кун, кӣ Туро задааст?»</verse>
				<verse number="69">Аммо Петрус дар берун, дар рӯи ҳавлӣ нишаста буд. Ва канизе назди вай омада, гуфт: «Ту низ бо Исои ҷалилӣ будӣ».</verse>
				<verse number="70">Лекин вай дар назди ҳамаи онҳо инкор карда, гуфт: «Намедонам, чӣ мегӯӣ».</verse>
				<verse number="71">Ҳангоме ки аз дарвоза берун мерафт, канизи дигаре вайро дида, ба онҳое ки дар он ҷо буданд, гуфт: «Ин ҳам бо Исои Носирӣ буд».</verse>
				<verse number="72">Вай бори дигар инкор карда, қасам хӯрд, ки он одамро намешиносад.</verse>
				<verse number="73">Пас аз муддате онҳое ки истода буданд, наздик омада, ба Петрус гуфтанд: «Ба ростӣ ту низ яке аз онҳо мебошӣ, зеро аз лаҳҷаат аён аст».</verse>
				<verse number="74">Он гоҳ вай ба савганду қасам хӯрдан сар карда, гуфт: «Он одамро намешиносам». Ва ҳамон дам хурӯс бонг зад.</verse>
				<verse number="75">Ва Петрус суханони Исоро ба ёд овард, ки ба вай гуфта буд: «Пеш аз он ки хурӯс бонг занад, Маро се бор инкор мекунӣ». Ва берун рафта, зор-зор гирист.</verse>
			</chapter>
			<chapter number="27">
				<verse number="1">Чун бомдод расид, ҳамаи сардорони коҳинон ва пирони қавм дар бораи Исо машварат карданд, ки Ӯро кушанд.</verse>
				<verse number="2">Ва Ӯро баста бурданд ва ба ҳоким Понтиюс Пилотус супурданд.</verse>
				<verse number="3">Таслимкунандаи Ӯ, Яҳудо, чун дид, ки Ӯро маҳкум карданд, пушаймон шуд ва сӣ тангаи нуқраро ба сардорони коҳинон ва пирон гардонда дод,</verse>
				<verse number="4">ва гуфт: «Ман гуноҳ кардам, ки хуни бегуноҳро таслим кардам». Онҳо ба вай гуфтанд: «Ба мо чӣ? Худат медонӣ».</verse>
				<verse number="5">Ва тангаҳои нуқраро вай дар ибодатхона партофта, баромада рафт ва худро овехта кушт.</verse>
				<verse number="6">Лекин сардорони коҳинон тангаҳои нуқраро гирифта, гуфтанд: «Инро ба ганҷинаи ибодатгоҳ андохтан раво нест, чунки ин хунбаҳост».</verse>
				<verse number="7">Ва машварат карда, ба ин пул киштзори кӯзагарро барои гӯристони ғарибон харида гирифтанд.</verse>
				<verse number="8">Ба ин сабаб он киштзор то имрӯз “Киштзори хун” номида мешавад.</verse>
				<verse number="9">Он гоҳ каломе ки бо забони Ирмиёи пайғамбар гуфта шудааст, ба амал омад: “Онҳо сӣ тангаи нуқраро гирифтанд, яъне арзиши Он нархмондашудаеро ки банӣ-Исроил ба Ӯ гузоштанд.</verse>
				<verse number="10">Ва онро барои киштзори кӯзагар доданд, чунон ки Худованд ба ман гуфт”.</verse>
				<verse number="11">Исо бошад дар назди ҳоким истода буд. Ва ҳоким аз Ӯ пурсид: «Оё Ту Подшоҳи яҳудиён ҳастӣ?» Исо ба вай гуфт: «Ту мегӯӣ».</verse>
				<verse number="12">Ҳангоме ки сардорони коҳинон ва пирон Ӯро айбдор мекарданд, Ӯ ҳеҷ ҷавоб намедод.</verse>
				<verse number="13">Он гоҳ Пилотус ба Ӯ гуфт: «Оё намешунавӣ, чӣ қадар зидди Ту гувоҳӣ медиҳанд?»</verse>
				<verse number="14">Лекин дар ҷавоби вай сухане ҳам нагуфт, ба тавре ки ҳоким бисёр ҳайрон монд.</verse>
				<verse number="15">Ҳоким одат дошт, ки ба муносибати ид як бандиро, ки мехостанд, барои мардум озод мекард.</verse>
				<verse number="16">Дар он вақт дар он ҷо бандии машҳуре буд, ки Бараббо ном дошт.</verse>
				<verse number="17">Пас, ҳангоме ки онҳо ҷамъ шуданд, Пилотус ба онҳо гуфт: «Киро мехоҳед, ки барои шумо озод кунам: Барабборо, ё Исоро, ки Масеҳ меноманд?»</verse>
				<verse number="18">Зеро медонист, ки Ӯро аз рӯи ҳасад таслим карда буданд.</verse>
				<verse number="19">Ҳангоме ки бар курсии доварӣ нишаста буд, занаш кас фиристода, гуфт: «Бо он росткор туро коре набошад, чунки имрӯз дар хоб аз боиси Ӯ заҳмати бисёре кашидам».</verse>
				<verse number="20">Лекин сардорони коҳинон ва пирон мардумро барангехта буданд, ки озодии Бараббо ва марги Исоро хоҳанд.</verse>
				<verse number="21">Пас ҳоким ба онҳо рӯ оварда, гуфт: «Аз ин ду кадомашро мехоҳед, ки барои шумо озод кунам?» Онҳо гуфтанд: «Барабборо».</verse>
				<verse number="22">Пилотус ба онҳо гуфт: «Пас бо Исо, ки Масеҳ меноманд, чӣ кунам?» Ҳама ба ӯ гуфтанд: «Ӯро ба салиб каш!»</verse>
				<verse number="23">Ҳоким гуфт: «Ӯ чӣ бадӣ кардааст?» Лекин онҳо боз ҳам зиёдтар фарёд заданд: «Ӯро ба салиб каш!»</verse>
				<verse number="24">Пилотус чун дид, ки ҳеҷ гап фоида надорад, балки ошӯб бештар мегардад, об хост ва дасти худро дар назди мардум шуст ва гуфт: «Ман аз хуни ин росткор бегуноҳ ҳастам; худатон донед».</verse>
				<verse number="25">Тамоми қавм дар ҷавоб гуфт: «Хуни Ӯ бар гардани мо ва фарзандони мо бошад».</verse>
				<verse number="26">Пас Барабборо барои онҳо озод кард, ва фармуд Исоро тозиёна зананд, ва Ӯро барои ба салиб кашидан супурд.</verse>
				<verse number="27">Он гоҳ сарбозони ҳоким Исоро ба сарбозхона бурда, тамоми фавҷро гирди Ӯ ҷамъ оварданд;</verse>
				<verse number="28">ва либоси Ӯро кашида, ҷомаи қирмизӣ ба Ӯ пӯшонданд.</verse>
				<verse number="29">Ва тоҷе аз хор бофта, бар сараш гузоштанд ва чӯбе ба дасти рости Ӯ доданд; ва назди Ӯ зону зада, масхаракунон гуфтанд: «Салом, эй Подшоҳи яҳудиён!»</verse>
				<verse number="30">Ва бар Ӯ туф мекарданд ва чӯбро гирифта, бар сараш мезаданд.</verse>
				<verse number="31">Пас аз он ки Ӯро хеле масхара карданд, ҷомаро аз танаш кашида, либоси Худашро пӯшонданд ва Ӯро берун бурданд, то ба салиб кашанд.</verse>
				<verse number="32">Чун берун рафтанд, Шимъун ном шахси қайравониро дида, маҷбур карданд, ки салиби Ӯро бардорад.</verse>
				<verse number="33">Ва чун ба ҷое ки Ҷолҷолто, яъне “Ҷои косахонаи сар” ном дошт, расиданд,</verse>
				<verse number="34">сиркои бо заҳра омехтае барои нӯшиданаш доданд; лекин чун чашид, нӯшидан нахост.</verse>
				<verse number="35">Ононе ки Ӯро ба салиб кашиданд, либоси Ӯро қуръа партофта тақсим карданд.</verse>
				<verse number="36">Ва дар он ҷо нишаста, Ӯро посбонӣ карданд.</verse>
				<verse number="37">Ва айбномае болои сари Ӯ овехтанд, ки чунин буд: «Ин аст Исо, Подшоҳи яҳудиён».</verse>
				<verse number="38">Бо Ӯ ду роҳзанро ба салиб кашиданд, якеро аз дасти рост ва дигареро аз дасти чапи Ӯ.</verse>
				<verse number="39">Ва роҳгузарон Ӯро дашном дода ва сар ҷунбонда,</verse>
				<verse number="40">мегуфтанд: «Ту ки ибодатхонаро вайрон карда, дар се рӯз аз нав месозӣ, худатро наҷот деҳ! Агар Ту Писари Худо бошӣ, аз салиб фуруд ой!»</verse>
				<verse number="41">Ҳамчунин сардорони коҳинон бо китибдонону пирону фарисиён Ӯро масхара карда, мегуфтанд:</verse>
				<verse number="42">«Дигаронро наҷот медод, лекин Худашро наҷот дода наметавонад! Агар Ӯ Подшоҳи Исроил бошад, акнун аз салиб фуруд ояд, то ба Ӯ имон оварем.</verse>
				<verse number="43">Ба Худо боварӣ дошт: акнун Ӯро раҳо кунад, агар дӯсташ медорад. Зеро Ӯ гуфта буд: “Ман Писари Худо ҳастам”».</verse>
				<verse number="44">Ҳамчунин роҳзаноне ки бо Ӯ ба салиб кашида шуда буданд, Ӯро дашном медоданд.</verse>
				<verse number="45">Ва аз соати шаш бар тамоми рӯи замин то соати нӯҳ торикӣ фаро расид.</verse>
				<verse number="46">Ва наздик ба соати нӯҳ Исо бо овози баланд фарёд зада гуфт: «Элӣ, Элӣ! Лама шабақтанӣ?», яъне: «Худои Ман, Худои Ман! Чаро Маро тарк кардаӣ?»</verse>
				<verse number="47">Баъзе аз ҳозирон, чун шуниданд, гуфтанд: «Ӯ Илёсро ҷеғ мезанад».</verse>
				<verse number="48">Дарҳол яке аз онҳо шитобон исфанҷеро гирифта, аз сирко пур кард ва бар сари най гузошта, наздики даҳони Ӯ бурд, то нӯшад.</verse>
				<verse number="49">Лекин дигарон гуфтанд: «Истед, бинем, ки оё Илёс меояд, то Ӯро наҷот диҳад».</verse>
				<verse number="50">Аммо Исо боз бо овози баланд фарёд зада, ҷон дод.</verse>
				<verse number="51">Ва инак, пардаи ибодатхона аз боло то поён дарида, ду пора шуд, ва замин ҷунбид, ва сангҳо шикофта шуданд.</verse>
				<verse number="52">Ва қабрҳо кушода шуданд; ва бисёр ҷасадҳои муқаддасон, ки оромида буданд, бархестанд,</verse>
				<verse number="53">ва пас аз растохези Ӯ аз қабрҳо баромада, ба шаҳри муқаддас рафтанд ва ба бисёр касон намоён шуданд.</verse>
				<verse number="54">Мирисад ва онҳое ки бо вай Исоро посбонӣ мекарданд, ҷунбиши замин ва рӯйдодҳои дигарро дида, сахт тарсиданд ва гуфтанд: «Ба ростӣ Ӯ Писари Худо буд».</verse>
				<verse number="55">Ҳамчунин занони бисёре ки аз Ҷалил аз пайи Исо омада буданд, ва ба Ӯ хизмат мекарданд, дар он ҷо истода, аз дур нигоҳ мекарданд;</verse>
				<verse number="56">дар миёни онҳо Марями Маҷдалия ва Маряме ки модари Яъқуб ва Юсӣ буд, ва модари писарони Забдой низ буданд. Қабри,,,,\ Исо</verse>
				<verse number="57">Ва чун бегоҳ шуд, Юсуф ном давлатманде ки аз Ромо ва низ аз шогирдони Исо буд, омад.</verse>
				<verse number="58">Ва назди Пилотус рафта, ҷасади Исоро хоҳиш кард. Пилотус фармон дод, ки дода шавад.</verse>
				<verse number="59">Юсуф ҷасадро гирифта, ба катони тозае печонд.</verse>
				<verse number="60">Ва онро дар қабри наве ки дар санг барои худ тарошида буд, гузошт ва санги калонеро бар даҳанаи қабр ғелонда, рафт.</verse>
				<verse number="61">Марями Маҷдалия ва он Марями дигар дар он ҷо, дар рӯ ба рӯи қабр нишаста буданд.</verse>
				<verse number="62">Фардои он, ки баъди рӯзи тайёрӣ ба шанбе буд, сардорони коҳинон ва фарисиён назди Пилотус ҷамъ омаданд,</verse>
				<verse number="63">ва гуфтанд: «Эй хоҷа! Дар хотир дорем, ки он фиребгар, ҳангоме ки зинда буд, гуфта буд, ки “пас аз се рӯз зинда мешавам”.</verse>
				<verse number="64">Пас, фармо, ки қабрро то рӯзи сеюм посбонӣ кунанд, то шогирдонаш шабона Ӯро дуздида, ба мардум нагӯянд, ки аз мурдагон бархест; ва фиреби охирин аз аввалин бадтар шавад».</verse>
				<verse number="65">Пилотус ба онҳо гуфт: «Шумо посбонҳо доред; биравед ва, чунон ки медонед, посбонӣ кунед».</verse>
				<verse number="66">Онҳо рафта, дар назди қабр посбононро гузоштанд ва санги онро мӯҳр карданд.</verse>
			</chapter>
			<chapter number="28">
				<verse number="1">Пас аз гузаштани шанбе, сапедадами рӯзи якуми ҳафта, Марями Маҷдалия ва он Марями дигар барои дидани қабр омаданд.</verse>
				<verse number="2">Ногоҳ заминҷунбии сахт рӯй дод; чунки фариштаи Худованд аз осмон фуромада, сангро аз даҳанаи қабр ғелонд ва бар он нишаст.</verse>
				<verse number="3">Намуди вай монанди барқ ва либосаш чун барф сафед буд.</verse>
				<verse number="4">Посбонон аз вай тарсида, ба ларза афтоданд ва монанди мурда шуданд.</verse>
				<verse number="5">Аммо фаришта ба занон рӯ оварда, гуфт: «Натарсед, зеро медонам, ки Исои ба салиб кашидашударо ҷустуҷӯ мекунед.</verse>
				<verse number="6">Ӯ дар ин ҷо нест, зеро, чунон ки гуфта буд, зинда шуд. Биёед ва ҷоеро, ки Худованд хобида буд, бинед,</verse>
				<verse number="7">Ва ба зудӣ рафта, ба шогирдонаш гӯед, ки Ӯ аз мурдагон бархест ва инак, пеш аз шумо ба Ҷалил меравад: дар он ҷо Ӯро мебинед; инак ба шумо гуфтам».</verse>
				<verse number="8">Ва онҳо шитобон аз қабр баромада, бо тарс ва шодии бузург давида рафтанд, то ба шогирдони Ӯ хабар диҳанд.</verse>
				<verse number="9">Ҳангоме ки барои огоҳ кардани шогирдони Ӯ мерафтанд, инак Исо ба онҳо вохӯрда, гуфт: «Салом бар шумо!» Онҳо наздик омада, ба пойҳояш часпиданд ва ба Ӯ таъзим карданд.</verse>
				<verse number="10">Он гоҳ Исо ба онҳо гуфт: «Натарсед; рафта, ба бародаронам хабар диҳед, ки ба Ҷалил раванд; ва дар он ҷо Маро мебинанд».</verse>
				<verse number="11">Чун онҳо мерафтанд, баъзе аз посбонон ба шаҳр омада, ба сардорони коҳинон тамоми воқеаро хабар доданд.</verse>
				<verse number="12">Ва онҳо бо пирон ҷамъ омада ва машварат карда, ба сарбозон пули бисёре доданд</verse>
				<verse number="13">ва гуфтанд: «Гӯед, ки шогирдони Ӯ шабона омада, ҳангоме ки мо дар хоб будем, Ӯро дуздидаанд.</verse>
				<verse number="14">Ва агар ин хабар ба гӯши ҳоким расад, мо вайро розӣ мекунем ва шуморо аз хатар раҳо менамоем».</verse>
				<verse number="15">Онҳо пулро гирифта, мувофиқи он нишондод амал карданд. Ва ин овоза то имрӯз дар миёни яҳудиён паҳн шудааст.</verse>
				<verse number="16">Аммо ёздаҳ шогирд ба Ҷалил, ба кӯҳе ки Исо ба онҳо фармуда буд, рафтанд,</verse>
				<verse number="17">Ва Ӯро дида, ба Ӯ саҷда карданд; лекин баъзе аз онҳо ба шубҳа афтоданд.</verse>
				<verse number="18">Ва Исо наздик омада, ба онҳо гуфт: «Ба Ман ҳамаи қудрат дар осмон ва бар замин дода шудааст.</verse>
				<verse number="19">Пас, равед ва ҳамаи халқҳоро шогирд созед ва онҳоро ба номи Падару Писару Рӯҳулқудс таъмид диҳед,</verse>
				<verse number="20">ва онҳоро таълим диҳед, то ҳамаи он чиро, ки ба шумо фармудаам, ба ҷо оваранд; ва инак, Ман ҳамарӯза то охири ин давра бо шумо ҳастам». Омин. </verse>
			</chapter>
		</book>
		<book number="41">
			<chapter number="1">
				<verse number="1">Оғози Инҷили Исои Масеҳ, Писари Худо,</verse>
				<verse number="2">чунон ки дар навиштаҳои пайғамбарон омадааст: “Инак, Ман қосиди Худро пешопеши Ту мефиристам, То роҳи Туро пеши Ту омода кунад”;</verse>
				<verse number="3">“Овози нидокунандае дар биёбон: Роҳи Худовандро тайёр кунед, Роҳҳои Ӯро рост кунед”.</verse>
				<verse number="4">Яҳёи Таъмиддиҳанда ба биёбон омада, барои бахшоиши гуноҳҳо таъмиди тавбаро мавъиза мекард.</verse>
				<verse number="5">Тамоми мардуми сарзамини Яҳудия ва сокинони Уршалим берун омада, назди вай мерафтанд ва ба гуноҳҳои худ иқрор шуда, дар дарёи Урдун аз вай таъмид мегирифтанд.</verse>
				<verse number="6">Яҳё либосе аз пашми шутур дар бар ва камарбанде аз чарм дар камар дошт, малах ва асали ёбоӣ мехӯрд.</verse>
				<verse number="7">Ва мавъиза карда, мегуфт: «Аз паси ман Касе меояд, ки аз ман тавонотар аст, ва ман сазовори он нестам, ки хам шуда, банди пойафзоли Ӯро кушоям;</verse>
				<verse number="8">ман шуморо бо об таъмид додам, лекин Ӯ шуморо бо Рӯҳулқудс таъмид медиҳад».</verse>
				<verse number="9">Дар он айём чунин шуд, ки Исо аз Носираи Ҷалил омада, дар Урдун аз Яҳё таъмид гирифт.</verse>
				<verse number="10">Чун аз об баромад, дарҳол дид, ки осмон шикофта аст ва Рӯҳ монанди кабӯтаре бар Ӯ мефурояд.</verse>
				<verse number="11">Ва овозе аз осмон расид: «Ту Писари дӯстдоштаи Ман ҳастӣ; Ман аз Ту хушнудам».</verse>
				<verse number="12">Пас аз он фавран Рӯҳ Ӯро ба биёбон бурд.</verse>
				<verse number="13">Ва Ӯ чил рӯз дар биёбон буд, ва шайтон Ӯро меозмуд; бо ҳайвонҳои ваҳшӣ буд, ва фариштаҳо ба Ӯ хизмат мекарданд.</verse>
				<verse number="14">Пас аз он ки Яҳё таслим карда шуд, Исо ба Ҷалил омад ва Инҷили Подшоҳии Худоро мавъиза карда, гуфт:</verse>
				<verse number="15">«Вақт расидааст ва Подшоҳии Худо наздик аст. Тавба кунед ва ба Инҷил бовар кунед».</verse>
				<verse number="16">Ва чун аз канори кӯли Ҷалил мегузашт, Шимъун ва бародараш Андриёсро дид, ки дар кӯл тӯр меандохтанд, чунки моҳигир буданд.</verse>
				<verse number="17">Ва Исо ба онҳо гуфт: «Маро пайравӣ кунед, ва Ман шуморо сайёди одамон гардонам».</verse>
				<verse number="18">Дарҳол онҳо тӯрҳои худро монда, аз пайи Ӯ равона шуданд.</verse>
				<verse number="19">Чун аз он ҷо каме пеш рафт, Яъқуб ибни Забдой ва бародари вай Юҳанноро дид, ки дар киштӣ тӯрҳои худро соз мекунанд,</verse>
				<verse number="20">ва дарҳол онҳоро даъват намуд. Онҳо падари худ Забдойро дар киштӣ бо коргарон гузошта, аз пайи Ӯ равона шуданд.</verse>
				<verse number="21">Ва онҳо ба Кафарнаҳум омаданд; ва дере нагузашта Ӯ дар рӯзи шанбе ба куништ даромада, ба таълим додан сар кард.</verse>
				<verse number="22">Мардум аз таълими Ӯ дар ҳайрат монданд, чунки онҳоро ҳамчун соҳибқудрат таълим медод, на ҳамчун китобдонон.</verse>
				<verse number="23">Дар куништи онҳо касе буд, ки рӯҳи нопок дошт, ва якбора фарёд зада,</verse>
				<verse number="24">гуфт:«Ба мо чӣ кор дорӣ, эй Исои Носирӣ? Ту барои нест кардани мо омадаӣ! Ман медонам, ки Ту кистӣ; Ту Қуддуси Худоӣ!»</verse>
				<verse number="25">Исо вайро манъ карда, гуфт: «Хомӯш шав ва аз вай берун ой!»</verse>
				<verse number="26">Рӯҳи нопок вайро ба ларза андохта, бо овози баланд фарёд заду аз вай берун шуд.</verse>
				<verse number="27">Ҳама ба воҳима афтоданд, ба дараҷае ки аз якдигар мепурсиданд: «Ин чист? Ин чӣ таълимоти навест, ки Ӯ ба рӯҳҳои нопок низ боқудратона мефармояд, ва онҳо ба Ӯ итоат мекунанд?»</verse>
				<verse number="28">Ва овозаи Ӯ зуд дар тамоми сарзамини Ҷалил паҳн шуд.</verse>
				<verse number="29">Ва аз куништ баромада, дарҳол бо Яъқуб ва Юҳанно ба хонаи Шимъун ва Андриёс омаданд.</verse>
				<verse number="30">Хушдомани Шимъун таб карда, хобида буд, ва дарҳол Ӯро аз ин ҳолати вай хабардор карданд.</verse>
				<verse number="31">Ва Ӯ наздик шуда, дасти вайро гирифта, бархезонд; таби вай дарҳол паст шуду вай онҳоро пазироӣ кард.</verse>
				<verse number="32">Бегоҳӣ, ки офтоб фурӯ рафта буд, ҳамаи беморон ва девзадагонро назди Ӯ оварданд.</verse>
				<verse number="33">Ва тамоми аҳли шаҳр пеши дари хона гирд омаданд.</verse>
				<verse number="34">Ва Ӯ бисёр касонро, ки ба бемориҳои гуногун гирифтор буданд, шифо бахшид ва бисёр девҳоро берун кард ва намонд, ки девҳо сухан ронанд, чунки Ӯро мешинохтанд.</verse>
				<verse number="35">Пагоҳӣ, хеле барвақт хеста, берун рафт ва ба ҷои хилвате расида, дар он ҷо дуо гуфт.</verse>
				<verse number="36">Шимъун ва касоне ки наздаш буданд, аз пайи Ӯ шитофтанд;</verse>
				<verse number="37">чун Ӯро ёфтанд, гуфтанд: «Ҳама Туро меҷӯянд».</verse>
				<verse number="38">Ӯ ба онҳо гуфт: «Ба деҳоту шаҳрҳои наздик равем, то Ман дар он ҷо низ мавъиза кунам, чунки Ман барои ҳамин омадаам».</verse>
				<verse number="39">Ва Ӯ дар тамоми Ҷалил дар куништҳои онҳо мавъиза мекард ва девҳоро берун мекард.</verse>
				<verse number="40">Махавие назди Ӯ омада, зорӣ кард ва зону зада, гуфт: «Агар хоҳӣ, метавонӣ маро пок кунӣ».</verse>
				<verse number="41">Исо, раҳмаш омада, дасташро дароз карда ба вай расонд ва гуфт: «Мехоҳам, пок шав!»</verse>
				<verse number="42">Баъд аз ҳамин сухан махав дарҳол аз баданаш нест шуду вай пок гардид.</verse>
				<verse number="43">Ва вайро бо таъкиди ҷиддӣ дарҳол аз Худ дур намуда,</verse>
				<verse number="44">ба вай гуфт: «Огоҳ бош, ба касе чизе нагӯй, балки рафта худро ба коҳин нишон деҳ ва барои пок шудани худ он чиро, ки Мусо фармудааст, тақдим кун, то барои онҳо шаҳодате бошад».</verse>
				<verse number="45">Лекин вай берун рафта, ин воқеаро овоза ва нақл кардан гирифт, ба дараҷае ки Исо дигар ошкоро ба шаҳре даромада наметавонист, балки берун аз шаҳр дар ҷойҳои беодам мемонд. Ва мардум аз ҳар сӯ назди Ӯ меомаданд.</verse>
			</chapter>
			<chapter number="2">
				<verse number="1">Пас аз чанд рӯз Ӯ боз ба Кафарнаҳум омад; овоза шуд, ки Ӯ дар хона аст.</verse>
				<verse number="2">Дарҳол мардуми бисёр ҷамъ омаданд, ба андозае ки назди дари хона низ дигар ҷой набуд; ва Ӯ ба онҳо Каломро баён мекард.</verse>
				<verse number="3">Ва назди Ӯ бо марди шале омаданд, ки вайро чор кас бардошта буданд;</verse>
				<verse number="4">Ва чун ба сабаби бисёрии мардум ба Ӯ наздик омада натавонистанд, боми он ҷоеро, ки Ӯ буд, кушода шикоф карданд ва бистареро, ки марди шал дар болояш хобида буд, поён фуроварданд.</verse>
				<verse number="5">Ва Исо имони онҳоро дида, ба шал гуфт: «Эй фарзанд, гуноҳҳои ту бахшида шуданд».</verse>
				<verse number="6">Баъзе китобдонон, ки дар он ҷо нишаста буданд, дар дили худ андеша доштанд,</verse>
				<verse number="7">ки «чаро Ӯ чунин куфр мегӯяд? Ғайр аз Худо кист, ки гуноҳҳоро бахшида тавонад?»</verse>
				<verse number="8">Исо дарҳол дар рӯҳи Худ дарёфт, ки онҳо чунин андеша доранд, ва ба онҳо гуфт: «Барои чӣ дар дили худ ин тавр андеша доред?»</verse>
				<verse number="9">Кадомаш осонтар аст: ба ин шал гуфтани он ки “гуноҳҳои ту бахшида шуданд”, ё гуфтани он ки “бархез, бистари худро бардор ва равона шав”?</verse>
				<verse number="10">Лекин то донед, ки Писари Одам дар рӯи замин қудрати бахшидани гуноҳҳоро дорад...», — ба шал гуфт:</verse>
				<verse number="11">«Ба ту мегӯям: бархез, бистари худро бардор ва ба хонаи худ равона шав».</verse>
				<verse number="12">Вай дарҳол бархест ва бистари худро бардошта, дар пеши назари ҳама равона шуд, ба тавре ки ҳама ҳайрон шуданд ва Худоро ҳамду сано хонда, гуфтанд: «Монанди инро ҳаргиз надидаем». Даъват шудани Левӣ (Матто)</verse>
				<verse number="13">Ва боз ба канори кӯл рафт; мардум назди Ӯ омаданд, ва Ӯ онҳоро таълим медод.</verse>
				<verse number="14">Ҳангоми рафтанаш Левӣ ибни Ҳалфойро дид, ки дар боҷгоҳ нишаста буд, ва ба вай гуфт: «Аз пайи Ман биё». Вай бархеста, аз пайи Ӯ равона шуд.</verse>
				<verse number="15">Ва ҳангоме ки Ӯ дар хонаи вай нишаста буд, бисёре аз боҷгирон ва гуноҳкорон низ бо Исо ва шогирдонаш менишастанд; зеро бисёр буданд, ва Ӯро пайравӣ менамуданд.</verse>
				<verse number="16">Чун китобдонон ва фарисиён диданд, ки Ӯ бо боҷгирон ва гуноҳкорон хӯрок мехӯрад, ба шогирдонаш гуфтанд: «Чаро Ӯ бо боҷгирон ва гуноҳкорон мехӯраду менӯшад?»</verse>
				<verse number="17">Исо инро шунида, ба онҳо гуфт: «На тандурустон, балки беморон ба табиб эҳтиёҷ доранд. Ман омадаам, ки на росткоронро, балки гуноҳкоронро ба тавба даъват кунам».</verse>
				<verse number="18">Шогирдони Яҳё ва фарисиён рӯза медоштанд. Ва назди Ӯ омада, гуфтанд: «Чаро шогирдони Яҳё ва фарисиён рӯза медоранду шогирдони Ту рӯза намедоранд?»</verse>
				<verse number="19">Исо ба онҳо гуфт: «Оё меҳмонони базми арӯсӣ, то замоне ки домод бо онҳост, рӯза дошта метавонанд? То даме ки домод бо онҳост, наметавонанд рӯза доранд;</verse>
				<verse number="20">лекин рӯзҳое фаро мерасанд, ки домод аз онҳо гирифта мешавад, ва дар он рӯзҳо рӯза медоранд.</verse>
				<verse number="21">Ҳеҷ кас ба либоси кӯҳна аз матои нав дарбеҳ намемонад: чунки дарбеҳи нав аз чизи кӯҳна ҷудо шуда, ҷои даридаи он боз ҳам бадтар мешавад.</verse>
				<verse number="22">Ва ҳеҷ кас майи навро ба машки кӯҳна намеандозад: вагарна майи нав машкро медаронад, май ҳам мерезад, машк ҳам ҳайф мешавад; балки майи навро ба машки нав андохтан даркор аст».</verse>
				<verse number="23">Ва чунин шуд, ки Ӯ рӯзи шанбе аз киштзор мегузашт, ва шогирдонаш ҳангоми роҳравӣ ба хӯшачинӣ сар карданд.</verse>
				<verse number="24">Фарисиён ба Ӯ гуфтанд: «Инак, чаро онҳо дар рӯзи шанбе кореро мекунанд, ки раво нест?»</verse>
				<verse number="25">Ӯ ба онҳо гуфт: «Магар ҳаргиз нахондаед, ки Довуд дар эҳтиёҷмандӣ чӣ кард, ҳангоме ки худаш ва ҳамроҳонаш гурусна буданд?</verse>
				<verse number="26">Чӣ гуна вай дар замони Абётори саркоҳин ба хонаи Худо даромада, нони тақдимро хӯрд, ки хӯрдани он, ғайр аз коҳинон, ба касе раво набуд, ва ба ҳамроҳони худ низ дод?»</verse>
				<verse number="27">Ба онҳо гуфт: «Шанбе барои инсон муқаррар шудааст, на инсон барои шанбе;</verse>
				<verse number="28">бинобар ин Писари Одам хоҷаи рӯзи шанбе низ мебошад».</verse>
			</chapter>
			<chapter number="3">
				<verse number="1">Ва боз ба куништ даромад; дар он ҷо шахсе буд, ки дасти хушкшудае дошт.</verse>
				<verse number="2">Ва аз пайи Исо мепоиданд, ки шояд вайро дар рӯзи шанбе шифо диҳад, то Ӯро айбдор кунанд.</verse>
				<verse number="3">Пас ба шахси дастхушк гуфт: «Дар миёнҷо исто».</verse>
				<verse number="4">Ва ба онҳо гуфт: «Дар рӯзи шанбе кадом кор раво аст — некӣ кардан, ё бадӣ кардан? Ҷонеро наҷот додан, ё ҳалок кардан?» Лекин онҳо хомӯш монданд.</verse>
				<verse number="5">Ва ба онҳо бо ғазаб нигариста ва аз сахтдилиашон ғамгин гашта, ба он шахс гуфт: «Дасти худро дароз кун». Вай дароз кард, ва он монанди дасти дигараш сиҳат шуд.</verse>
				<verse number="6">Фарисиён фавран берун рафта, бо ҳиродиён дар ҳаққи Ӯ машварат намуданд, ки чӣ тавр Ӯро ҳалок кунанд.</verse>
				<verse number="7">Лекин Исо бо шогирдонаш сӯи кӯл рафт, ва мардуми бисёре аз Ҷалил, Яҳудия,</verse>
				<verse number="8">Уршалим, Адум ва он тарафи Урдун аз пайи Ӯ равона шуданд; ва аз атрофи Сур ва Сидун мардуми бисёре, чун корҳои Ӯро шуниданд, назди Ӯ омаданд.</verse>
				<verse number="9">Ва ба шогирдони Худ фармуд, ки ба сабаби бузургии издиҳом киштие барои Ӯ омода бошад, то ки Ӯро фишор надиҳанд.</verse>
				<verse number="10">Зеро бисёр касонро Ӯ шифо дода буд, бинобар ин ҳар кӣ захме дошт, назди Ӯ мешитофт, то ба Ӯ даст расонад.</verse>
				<verse number="11">Ва рӯҳҳои нопок, чун Ӯро медиданд, пешаш меафтиданд ва фарёдзанон мегуфтанд: «Ту Писари Худо ҳастӣ».</verse>
				<verse number="12">Лекин Ӯ онҳоро сахт таъкид мекард, ки нагӯянд Ӯ кист.</verse>
				<verse number="13">Пас аз он ба кӯҳе баромада, ҳар киро, ки хост, назди Худ даъват намуд; ва онҳо назди Ӯ омаданд.</verse>
				<verse number="14">Ва дувоздаҳ нафарро таъйин кард, то ҳамроҳи Ӯ бошанд ва онҳоро барои мавъиза фиристад,</verse>
				<verse number="15">ва онҳо қудрат дошта бошанд, ки бемориҳоро шифо диҳанд ва девҳоро берун кунанд:</verse>
				<verse number="16">Шимъунро, ки Петрус ном гузошт;</verse>
				<verse number="17">ва Яъқуб ибни Забдой ва Юҳанно бародари Яъқубро, ки ба онҳо Банӣ-Рагаш, яъне «писарони тундар» ном гузошт;</verse>
				<verse number="18">ва Андриёс, Филиппус, Барталмо, Матто, Тумо, Яъқуб ибни Ҳалфой, Шимъуни Ғаюр</verse>
				<verse number="19">ва Яҳудои Исқарютиро, ки Ӯро таслим кард.</verse>
				<verse number="20">Ва чун ба хонае даромаданд, боз тӯдаи мардум гирд омаданд, ба дараҷае ки онҳо фурсати нон хӯрдан ҳам надоштанд.</verse>
				<verse number="21">Ва хешовандони Ӯ, чун шуниданд, барои бурдани Ӯ омаданд, зеро мегуфтанд, ки Ӯ бехуд шудааст.</verse>
				<verse number="22">Китобдононе ки аз Уршалим омада буданд, мегуфтанд, ки Ӯ Баал-Забул дорад ва ба воситаи сарвари девҳо девҳоро берун мекунад.</verse>
				<verse number="23">Пас онҳоро наздаш талабида, ба онҳо бо масалҳо сухан гуфт: «Чӣ гуна метавонад шайтон шайтонро берун кунад?</verse>
				<verse number="24">Агар подшоҳие дар худ ҷудоӣ дорад, он подшоҳӣ устувор истода наметавонад;</verse>
				<verse number="25">ва агар хонаводае дар худ ҷудоӣ дорад, он хона устувор истода наметавонад;</verse>
				<verse number="26">ва агар шайтон бар зидди худ бархеста, аз ҳам ҷудо шуда бошад, вай устувор истода наметавонад, балки поёнаш фаро мерасад.</verse>
				<verse number="27">Ҳеҷ кас наметавонад ба хонаи шахси зӯрманде даромада, чизҳои вайро ғорат кунад, бе он ки аввал он зӯрмандро бандад, — ва пас аз он хонаи вайро ғорат мекунад.</verse>
				<verse number="28">Ба ростӣ ба шумо мегӯям: ҳамаи гуноҳҳои банӣ-одам ва ҳар куфре ки гуфта бошанд, бахшида мешаванд;</verse>
				<verse number="29">лекин ҳар кӣ ба Рӯҳулқудс куфр гӯяд, то абад бахшида намешавад, балки ба азоби абадӣ маҳкум мегардад».</verse>
				<verse number="30">Зеро гуфтанд: «Ӯ рӯҳи нопок дорад».</verse>
				<verse number="31">Модар ва бародарони Ӯ омада, дар берун истоданд ва назди Ӯ касеро фиристода, Ӯро талабиданд.</verse>
				<verse number="32">Дар гирди Ӯ мардум нишаста буданд. Ва ба Ӯ гуфтанд: «Инак, модарат ва бародаронат ва хоҳаронат дар берун истода, Туро металабанд».</verse>
				<verse number="33">Ва дар ҷавоби онҳо гуфт: «Кист модари Ман ва бародарони Ман?»</verse>
				<verse number="34">Ва ба онҳое ки гирди Ӯ нишаста буданд, нигариста, гуфт: «Инак модари Ман ва бародарони Ман;</verse>
				<verse number="35">зеро ҳар кӣ хости Худоро ба ҷо оварад, ҳамон кас бародару хоҳару модари Ман аст».</verse>
			</chapter>
			<chapter number="4">
				<verse number="1">Ва боз дар канори кӯл ба таълим додан сар кард; ва мардуми бисёре назди Ӯ ҷамъ омаданд, бинобар ин Ӯ ба киштӣ даромада, дар кӯл қарор гирифт, ва тамоми мардум дар канори кӯл меистоданд.</verse>
				<verse number="2">Ва бо масалҳо онҳоро чизҳои бисёр меомӯхт ва дар таълими Худ ба онҳо мегуфт:</verse>
				<verse number="3">«Гӯш диҳед, инак корандае барои пошидани тухм берун рафт;</verse>
				<verse number="4">ва чун тухм мепошид, миқдоре дар канори роҳ афтод, ва парандагон омада, онро хӯрданд.</verse>
				<verse number="5">Миқдоре бар санглох афтод, дар ҷое ки хок бисёр набуд, ва бо тезӣ сабзид, зеро хок чуқур набуд.</verse>
				<verse number="6">Чун офтоб баромад, пажмурда шуд ва, азбаски реша надошт, хушк шуд.</verse>
				<verse number="7">Миқдоре дар миёни хорҳо афтод, ва хорҳо қад кашида онро пахш карданд, ва самаре надод.</verse>
				<verse number="8">Миқдоре дар хоки нағз афтод ва самар дод, ки он сабзид ва нашъунамо ёфт, ва бор овард, баъзе сӣ баробар, баъзе шаст ва баъзе сад».</verse>
				<verse number="9">Ва гуфт: «Ҳар кӣ гӯши шунаво дорад, шунавад!»</verse>
				<verse number="10">Ҳангоме ки танҳо монд, онҳое ки дар гирдаш буданд, бо он дувоздаҳ нафар шарҳи ин масалро аз Ӯ пурсиданд.</verse>
				<verse number="11">Ва ба онҳо гуфт: «Ба шумо донистани сирри Подшоҳии Худо дода шудааст, лекин ба онҳое ки дар берунанд, ҳама чиз бо масалҳо мешавад,</verse>
				<verse number="12">то “Бо чашмони худ нигаранд, вале набинанд, Бо гӯшҳои худ шунаванд, вале нафаҳманд, Мабодо /ба Худо/ рӯ оваранд Ва гуноҳҳои онҳо бахшида шаванд”».</verse>
				<verse number="13">Ва ба онҳо гуфт: «Оё ин масалро нафаҳмидед? Пас чӣ тавр дигар масалҳоро мефаҳмед?</verse>
				<verse number="14">Коранда каломро мекорад.</verse>
				<verse number="15">Кошташудагон дар канори роҳ касоне мебошанд, ки дар онҳо калом кошта мешавад, ва чун шуниданд, дарҳол шайтон омада, каломи кошташударо аз дили онҳо мерабояд.</verse>
				<verse number="16">Ҳамчунин кошташудагон дар санглох касоне мебошанд, ки чун каломро шунаванд, дарҳол онро қабул мекунанд;</verse>
				<verse number="17">лекин дар худ реша надоранд ва ноустуворанд; ва чун аз боиси калом сахтие ё таъқибе рӯй диҳад, дарҳол ба васваса меафтанд.</verse>
				<verse number="18">Кошташудагон дар миёни хорҳо касоне мебошанд, ки чун каломро шунаванд,</verse>
				<verse number="19">ташвишҳои ин зиндагӣ, фиребандагии сарват ва ҳаваси чизҳои дигар дохил шуда, каломро пахш мекунанд, ва он бесамар мегардад.</verse>
				<verse number="20">Кошташудагон дар хоки нағз касоне мебошанд, ки каломро шунида, қабул мекунанд, ва бор меоваранд, баъзе сӣ баробар, баъзе шаст ва баъзе сад».</verse>
				<verse number="21">Ва ба онҳо гуфт: «Оё шамъро меоваранд, то зери зарфе ё кате гузоранд? Оё на барои он ки ба шамъдон гузоранд?</verse>
				<verse number="22">Зеро чизи ниҳоне нест, ки ошкор нагардад; ва ҳеҷ чизи махфие нест, ки аён нашавад.</verse>
				<verse number="23">Ҳар кӣ гӯши шунаво дорад, шунавад!»</verse>
				<verse number="24">Ва ба онҳо гуфт: «Диққат диҳед, ки чӣ мешунавед: ба ҳар андозае ки чен кунед, ба шумо чен карда мешавад ва ба шумо, ки мешунавед, боз ҳам меафзояд.</verse>
				<verse number="25">Зеро, ҳар кӣ дорад, ба вай дода мешавад; ва ҳар кӣ надорад, аз вай он чи низ дорад, гирифта мешавад».</verse>
				<verse number="26">Ва гуфт: «Подшоҳии Худо монанди касест, ки тухм бар замин мепошад,</verse>
				<verse number="27">ва шабу рӯз мехобаду бармехезад, ва тухм чӣ гуна месабзаду нашъунамо меёбад, вай намедонад.</verse>
				<verse number="28">Зеро замин худ аз худ бор меоварад, аввал майса, баъд хӯша, пас аз он донаи пурра дар хӯша.</verse>
				<verse number="29">Ва чун ҳосил расад, фавран досро ба кор меандозад, чунки вақти дарав расидааст».</verse>
				<verse number="30">Ва гуфт: «Подшоҳии Худоро ба чӣ монанд кунем ва бо кадом масал онро тасвир намоем?</verse>
				<verse number="31">Монанди донаи хардалест: ҳангоме ки ба замин кошта мешавад, хурдтарини тухмҳои рӯи замин аст.</verse>
				<verse number="32">Лекин чун кошта шуд, месабзад ва аз ҳамаи растаниҳо бузургтар мегардад ва шохаҳои калон мерасонад, ба тавре ки парандагони осмон зери сояи он метавонанд паноҳ баранд».</verse>
				<verse number="33">Ва бо ин гуна масалҳои бисёр, ба қадре ки тавоноии шунидан доштанд, Каломро ба онҳо баён мекард.</verse>
				<verse number="34">Бе масал ба онҳо сухан намегуфт, лекин дар хилват ҳама чизро ба шогирдони Худ мефаҳмонд.</verse>
				<verse number="35">Бегоҳии ҳамон рӯз ба онҳо гуфт: «Биёед, ба соҳили дигар гузарем».</verse>
				<verse number="36">Онҳо мардумро рухсати рафтан дода, Ӯро ҳамон тавре ки дар киштӣ буд, бурданд; ва чанд киштии дигар низ ҳамроҳи Ӯ буд.</verse>
				<verse number="37">Ва тундбоди сахте бархест, ва мавҷҳо ба киштӣ бармехӯрданд, ба тавре ки он пур аз об мешуд.</verse>
				<verse number="38">Ва Ӯ дар ақиби киштӣ бар болине хобида буд. Ӯро бедор карда, гуфтанд: «Эй Устод, оё Туро парвое нест, ки мо ҳалок мешавем?»</verse>
				<verse number="39">Ӯ бархеста, бодро манъ кард ва ба кӯл гуфт: «Хомӯш шав! Ором бош!» Бод хомӯш шуд, ва оромии комил фаро расид.</verse>
				<verse number="40">Ва ба онҳо гуфт: «Барои чӣ чунин ҳаросонед? Чаро имон надоред?»</verse>
				<verse number="41">Ва онҳо хеле ба ҳарос афтода, ба якдигар гуфтанд: «Ин кист, ки боду кӯл низ ба Ӯ итоат мекунанд?»</verse>
			</chapter>
			<chapter number="5">
				<verse number="1">Пас ба он канори кӯл ба сарзамини ҷадариён расиданд.</verse>
				<verse number="2">Чун аз киштӣ берун омад, дарҳол касе ки рӯҳи нопок дошт, аз миёни қабрҳо баромада, бо Ӯ рӯ ба рӯ шуд,</verse>
				<verse number="3">ки бошишгоҳи вай қабристон буд; ва ҳеҷ кас наметавонист бо занҷир ҳам вайро бандад,</verse>
				<verse number="4">зеро борҳо вайро бо завлона ва занҷирҳо баста буданд, лекин занҷирҳоро канда ва завлонаҳоро шикаста буд; ва ҳеҷ кас наметавонист вайро ром кунад.</verse>
				<verse number="5">Ва ҳамеша, шабу рӯз, дар кӯҳҳо ва дар миёни қабрҳо фарёд мекашид ва худро бо сангҳо мезад.</verse>
				<verse number="6">Чун Исоро аз дур дид, давон-давон омада, ба Ӯ саҷда кард.</verse>
				<verse number="7">Ва бо овози баланд фарёд зада, гуфт: «Бо ман чӣ кор дорӣ, эй Исо, Писари Худои Таоло? Туро ба Худо қасам медиҳам, ки маро азоб надиҳӣ!»</verse>
				<verse number="8">Зеро ба вай гуфта буд: «Эй рӯҳи нопок, аз ин шахс берун шав».</verse>
				<verse number="9">Ва аз вай пурсид: «Номи ту чист?» Вай ҷавоб дод: «Номи ман легион аст, чунки мо бисёрем».</verse>
				<verse number="10">Ва аз Ӯ бисёр илтимос мекард, ки онҳоро аз он сарзамин берун накунад.</verse>
				<verse number="11">Ва назди он кӯҳҳо галаи бузурги хукҳо мечарид.</verse>
				<verse number="12">Ва ҳамаи девҳо аз Ӯ илтимос карда, гуфтанд: «Моро ба хукҳо равона кун, то дар онҳо дохил шавем».</verse>
				<verse number="13">Исо дарҳол ба онҳо иҷозат дод. Ва рӯҳҳои нопок берун шуда, ба хукҳо даромаданд ва он гала аз баландӣ якбора ба кӯл ҷаст, ва онҳо қариб ду ҳазор буданд ва дар кӯл ғарқ шуданд.</verse>
				<verse number="14">Ва хукбонҳо гурехта рафтанд ва дар шаҳру деҳот инро нақл карданд. Ва мардум барои дидани он чи рӯй дод, берун рафтанд.</verse>
				<verse number="15">Ва назди Исо омада, он девзадаро нишаста диданд, ки дар вай легион буд, ва либос пӯшидааст ва ақлаш солим гаштааст; ва тарсиданд.</verse>
				<verse number="16">Касоне ки дида буданд, саргузашти девзадаро, ва он чиро, ки ба хукон рӯй дод, ба онҳо нақл карданд.</verse>
				<verse number="17">Ва аз Ӯ илтимос карданд, ки аз ҳудуди онҳо берун равад.</verse>
				<verse number="18">Ва чун ба киштӣ савор шуд, он ки девзада буд, аз Ӯ иҷозат пурсид, ки бо Ӯ бошад.</verse>
				<verse number="19">Аммо Исо иҷозат надод, балки ба вай гуфт: «Ба хона назди хешони худ рав ва хабар деҳ аз он чи Худованд бо ту кардааст, ва чӣ гуна ба ту марҳамат намудааст».</verse>
				<verse number="20">Пас вай равона шуда, он чиро, ки Исо бо вай карда буд, дар Декаполис мавъиза кардан гирифт. Ва ҳама дар ҳайрат мемонданд.</verse>
				<verse number="21">Чун Исо боз бо киштӣ ба он сӯи кӯл гузашт, мардуми бисёре назди Ӯ ҷамъ омаданд; ва Ӯ дар канори кӯл буд.</verse>
				<verse number="22">Ва инак яке аз сардорони куништ омад, ки Ёир ном дошт; ва чун Ӯро дид, назди пояш афтод,</verse>
				<verse number="23">ва аз Ӯ хеле илтимос карда, гуфт: «Духтараки ман дар ҳолати мурдан аст; биё ва даст ба вай гузор, то шифо ёбад ва зинда монад».</verse>
				<verse number="24">Пас бо вай равона шуд; ва мардуми бисёре аз пайи Ӯ рафта, Ӯро фишор медоданд.</verse>
				<verse number="25">Зане дувоздаҳ сол боз гирифтори хунравӣ буд</verse>
				<verse number="26">ва азоби бисёре аз табибони зиёд кашида, ҳамаи дороии худро сарф карда, ҳеҷ фоидае надида буд, балки аҳволаш торафт бадтар мешуд.</verse>
				<verse number="27">Чун овозаи Исоро шунид, дар миёни он мардум аз пас омада, ба либоси Ӯ даст расонд;</verse>
				<verse number="28">зеро гуфт: «Агар ба либоси Ӯ фақат даст расонам, шифо меёбам».</verse>
				<verse number="29">Ва дарҳол чашмаи хуни вай хушк шуд, ва дар ҷисми худ ҳис кард, ки аз беморӣ шифо ёфтааст.</verse>
				<verse number="30">Дар айни замон Исо дар Худ ҳис кард, ки қуввае аз Ӯ берун рафт, ва ба мардум муроҷиат карда, гуфт: «Кист, ки ба либоси Ман даст расонд?»</verse>
				<verse number="31">Шогирдонаш ба Ӯ гуфтанд: «Мебинӣ, ки мардум Туро фишор медиҳанд, ва мегӯӣ: “Кист, ки ба Ман даст расонд? ”».</verse>
				<verse number="32">Аммо Ӯ ба гирду пеш менигарист, то он занро, ки ин тавр амал кардааст, бинад.</verse>
				<verse number="33">Он зан, чун донист, ки ба вай чӣ ҳодиса рӯй дод, тарсону ларзон омада, пеши Ӯ афтод ва тамоми ҳақиқатро ба Ӯ гуфт.</verse>
				<verse number="34">Ӯ ба вай гуфт: «Духтарам! Имонат туро шифо бахшид; бо осоиш рав ва аз балои худ дар амон бош».</verse>
				<verse number="35">Ӯ ҳанӯз сухан мегуфт, ки аз хонаи сардори куништ омада, гуфтанд: «Духтарат мурд; боз барои чӣ Устодро ташвиш медиҳӣ?»</verse>
				<verse number="36">Аммо Исо ин суханонро шунида, ба сардори куништ гуфт: «Натарс, танҳо имон дошта бошу бас».</verse>
				<verse number="37">Ва ғайр аз Петрус, Яъқуб ва Юҳанно бародари Яъқуб, касеро иҷозат надод, ки аз паяш равад.</verse>
				<verse number="38">Чун ба хонаи сардори куништ расид, мардуми парешонҳолро дид, ки гиря ва навҳаи бисёр мекарданд.</verse>
				<verse number="39">Ва даромада, ба онҳо гуфт: «Чаро парешонҳол шудаед ва гиря мекунед? Духтар намурдааст, балки хобидааст».</verse>
				<verse number="40">Ва онҳо бар Ӯ хандиданд. Лекин Ӯ ҳамаро берун карда, бо падару модари духтар ва бо ҳамроҳонаш ба ҳуҷрае ки духтар хобида буд, даромад.</verse>
				<verse number="41">Ва дасти духтарро гирифта, гуфт: «Талито, қумӣ», ки маънояш ин аст: «Эй духтар, ба ту мегӯям, бархез».</verse>
				<verse number="42">Дарҳол духтар бархеста, равон шуд, чунки дувоздаҳсола буд. Онҳо хеле ҳайрон шуданд.</verse>
				<verse number="43">Ва Ӯ ба онҳо бо қатъият фармуд, ки касе аз он огоҳ нашавад, ва гуфт, то хӯроке ба вай диҳанд.</verse>
			</chapter>
			<chapter number="6">
				<verse number="1">Аз он ҷо баромада, ба шаҳри Худ омад, ва шогирдонаш аз ақиби Ӯ омаданд.</verse>
				<verse number="2">Чун рӯзи шанбе расид, дар куништ ба таълим додан сар кард, ва бисёр шунавандагон ҳайрон монда, мегуфтанд: «Аз куҷост дар Ӯ ин чизҳо? Чӣ ҳикматест, ки ба Ӯ ато шудааст, ки чунин муъҷизаҳо аз дасти Ӯ содир мегарданд?</verse>
				<verse number="3">Оё ин ҳамон устои хонасоз нест, ки писари Марям ва бародари Яъқуб, Юсӣ, Яҳудо ва Шимъун аст? Оё хоҳарони Ӯ ин ҷо дар байни мо намебошанд?» Ва аз Ӯ норозӣ буданд.</verse>
				<verse number="4">Лекин Исо ба онҳо гуфт: «Пайғамбар беқадр нест, ҷуз дар шаҳри худ ва дар байни хешовандон ва дар хонаи худ».</verse>
				<verse number="5">Ва дар он ҷо ҳеҷ муъҷиза нишон дода натавонист, ғайр аз он ки дастҳояшро бар чанд беморе гузошта, онҳоро шифо дод.</verse>
				<verse number="6">Ва аз беимонии онҳо ҳайрон шуд. Дар деҳоти атроф гашта, таълим медод.</verse>
				<verse number="7">Пас он дувоздаҳро назди Худ хонда, ба ҷуфт-ҷуфт фиристодани онҳо сар кард ва ба онҳо бар рӯҳҳои нопок қудрат дод.</verse>
				<verse number="8">Ва фармуд, ки барои роҳ бо худ чизе, ғайр аз асое, нагиранд: на тӯрбае, на ноне, на пуле дар камарбанд,</verse>
				<verse number="9">балки пойафзоле дар по кашанд ва ду пероҳан дар бар накунанд.</verse>
				<verse number="10">Ва ба онҳо гуфт: «Ҳар ҷо, ки ба хонае даромадед, то вақти сафар кардан дар он ҷо монед.</verse>
				<verse number="11">Ва ҳар ҷо, ки шуморо қабул накунанд ва ба суханони шумо гӯш надиҳанд, аз он ҷо берун рафта, чанги пойҳои худро афшонед, то шаҳодате бар онҳо гардад. Ба ростӣ ба шумо мегӯям: ҳолати Садӯм ва Амуро дар рӯзи доварӣ аз ҳолати он шаҳр сабуктар мешавад».</verse>
				<verse number="12">Онҳо равона шуда, мавъиза мекарданд, ки бояд тавба кард;</verse>
				<verse number="13">бисёр девҳоро берун карданд ва ба бисёр беморон равған молида, шифо доданд.</verse>
				<verse number="14">Чун подшоҳ Ҳиродус шунид, — зеро номи Ӯ шӯҳрат ёфта буд, — гуфт, ки Яҳёи Таъмиддиҳанда аз мурдагон бархестааст, ва аз ин сабаб ин муъҷизаҳо аз вай ба амал меоянд.</verse>
				<verse number="15">Баъзе мегуфтанд, ки ин Илёс аст. Аммо баъзе мегуфтанд, ки ин пайғамбарест монанди яке аз пайғамбарон.</verse>
				<verse number="16">Лекин Ҳиродус, чун шунид, гуфт: «Ин ҳамон Яҳёст, ки ман сарашро аз танаш ҷудо кардам; вай аз мурдагон бархестааст».</verse>
				<verse number="17">Зеро Ҳиродус одам фиристода, Яҳёро дастгир карда ба зиндон андохта буд, ба хотири Ҳиродия зани бародараш Филиппус, ки вайро ба никоҳи худ дароварда буд.</verse>
				<verse number="18">Зеро Яҳё ба Ҳиродус гуфта буд: «Зани бародари худро гирифтани ту раво нест».</verse>
				<verse number="19">Пас Ҳиродия ба Яҳё кина баста буд ва мехост ӯро кушад, лекин наметавонист.</verse>
				<verse number="20">Зеро Ҳиродус аз Яҳё метарсид, вайро марди росткору муқаддас медонист ва рӯихотир мекард; ба гапаш гӯш дода, бисёр корҳо мекард ва суханонашро ба хушӣ мешунид.</verse>
				<verse number="21">Фурсате расид, ки Ҳиродус ба муносибати зодрӯзи худ барои мансабдорони худ, ба мириҳазорон ва калонтарони Ҷалил базме орост,</verse>
				<verse number="22">ва духтари Ҳиродия /ба базм/ даромада рақсид ва Ҳиродусу ононеро, ки ҳамроҳаш нишаста буданд, шод намуд. Подшоҳ ба духтар гуфт: «Ҳар чи мехоҳӣ, аз ман хоҳиш кун, то ба ту диҳам».</verse>
				<verse number="23">Ва қасам ёд кард, ки «ҳар чи аз ман хоҳиш кунӣ, ҳатто нисфи қаламрави ман бошад ҳам, ба ту медиҳам».</verse>
				<verse number="24">Духтар берун рафта, аз модари худ пурсид, ки «чӣ хоҳиш кунам?» Модараш ҷавоб дод: «Сари Яҳёи Таъмиддиҳандаро».</verse>
				<verse number="25">Вай дарҳол назди подшоҳ шитофт ва хоҳиш кард: «Мехоҳам сари Яҳёи Таъмиддиҳандаро ҳамин дам дар табақе ба ман диҳӣ».</verse>
				<verse number="26">Подшоҳ басе ғамгин шуд; лекин барои поси савгандаш ва ба хотири ононе ки ҳамроҳаш нишаста буданд, хоҳиши вайро рад кардан нахост.</verse>
				<verse number="27">Дарҳол подшоҳ ҷаллодеро фиристода, фармуд, ки сари вайро биёрад.</verse>
				<verse number="28">Ҷаллод рафта, дар зиндон сари вайро аз тан ҷудо кард ва бар табақе гузошта овард ва ба духтар дод, ва духтар онро ба модари худ дод.</verse>
				<verse number="29">Чун шогирдонаш шуниданд, омада, ҷасади вайро бардошта бурданду ба қабр монданд.</verse>
				<verse number="30">Расулон назди Исо ҷамъ омада, ҳар он чиро, ки ба ҷо оварда ва таълим дода буданд, ба Ӯ нақл карданд.</verse>
				<verse number="31">Ӯ ба онҳо гуфт: «Шумо ба танҳоӣ ба ягон ҷои хилват оед ва каме истироҳат кунед». Зеро омаду рафт чунон бисёр буд, ки фурсати хӯрок хӯрдан ҳам надоштанд.</verse>
				<verse number="32">Пас ба танҳоӣ бо киштӣ ба ҷои хилвате равона шуданд.</verse>
				<verse number="33">Чун онҳоро диданд, бисёре Ӯро шинохтанд, аз ҳамаи шаҳрҳо пиёда ба он сӯ шитофтанд ва аз онҳо пеш гузашта, назди Ӯ ҷамъ шуданд.</verse>
				<verse number="34">Исо берун омада, мардуми бисёрро дид ва ба онҳо раҳмаш омад, зеро онҳо монанди гӯсфандоне буданд, ки чӯпон надоштанд. Ва онҳоро бисёр таълим додан гирифт.</verse>
				<verse number="35">Азбаски вақт хеле гузашта буд, шогирдонаш назди Ӯ омада, гуфтанд: «Ин ҷо ҷои беодам аст, вақт ҳам дер шуд;</verse>
				<verse number="36">инҳоро рухсати рафтан деҳ, то ки ба бошишгоҳҳо ва деҳоти атроф рафта, барои худ ноне харанд; зеро ҳеҷ хӯроке надоранд».</verse>
				<verse number="37">Ӯ дар ҷавобашон гуфт: «Шумо ба онҳо хӯрок диҳед». Ба Ӯ гуфтанд: «Магар мо рафта, ба дусад динор нон харем ва барои хӯрдани онҳо диҳем?»</verse>
				<verse number="38">Аз онҳо пурсид: «Чандто нон доред? Рафта бинед». Пас дарёфта, гуфтанд: «Панҷ нон ва ду моҳӣ».</verse>
				<verse number="39">Он гоҳ фармуд, ки ҳамаро гурӯҳ-гурӯҳ бар сабза шинонанд.</verse>
				<verse number="40">Пас қатор-қатор, саднафарӣ ва панҷоҳнафарӣ нишастанд.</verse>
				<verse number="41">Ӯ панҷ нону ду моҳиро гирифта ва ба осмон нигариста, баракат дод ва нонро пора карда, ба шогирдонаш дод, то пеши онҳо гузоранд; ду моҳиро низ ба ҳама тақсим кард.</verse>
				<verse number="42">Ҳама хӯрданду сер шуданд;</verse>
				<verse number="43">ва аз пораҳои нон ва моҳӣ дувоздаҳ сабадро пур карда бардоштанд;</verse>
				<verse number="44">ва хӯрандагони нон панҷ ҳазор мард буданд.</verse>
				<verse number="45">Дарҳол Ӯ шогирдонашро фармуд, ки ба киштӣ савор шуда, пеш аз Ӯ ба он соҳил сӯи Байт-Сайдо равона шаванд, то Ӯ мардумро рухсати рафтан диҳад.</verse>
				<verse number="46">Ва чун онҳоро рухсати рафтан дод, барои дуо гуфтан ба кӯҳе баромад.</verse>
				<verse number="47">Шомгоҳон киштӣ ба миёнаи кӯл расида буд, ва Ӯ танҳо бар хушкӣ буд.</verse>
				<verse number="48">Ва онҳоро дар рондани киштӣ беҳол дид, чунки боди мухолиф мевазид. Тахминан поси чоруми шаб бар кӯл қадам зада, назди онҳо омад, ва мехост аз онҳо гузарад.</verse>
				<verse number="49">Онҳо чун Ӯро диданд, ки бар кӯл қадам мезанад, гумон карданд, ки ин шабаҳ аст, ва фарёд заданд,</verse>
				<verse number="50">зеро ҳама Ӯро дида, тарсиданд. Дарҳол Ӯ ба онҳо хитоб карда, гуфт: «Хотирҷамъ бошед; ин Манам, натарсед».</verse>
				<verse number="51">Ва назди онҳо ба киштӣ даромад; ва бод ором шуд. Ва онҳо хеле ҳайрон шуданд ва тааҷҷуб карданд.</verse>
				<verse number="52">Зеро муъҷизаи нонро дарк накарда буданд, чунки дилашон сахт буд.</verse>
				<verse number="53">Ва аз кӯл гузашта, ба сарзамини Ҷинесор омаданд ва лангар андохтанд.</verse>
				<verse number="54">Чун аз киштӣ баромаданд, дарҳол мардум Ӯро шинохтанд.</verse>
				<verse number="55">Ва ба сар то сари он атроф шитофтанд ва беморонро бар бистарҳо ба ҳар ҷое ки мешуниданд Ӯ он ҷост, меоварданд.</verse>
				<verse number="56">Ва ба ҳар ҷо, ки Ӯ ба деҳот ё шаҳрҳо ё бошишгоҳҳо меомад, беморонро дар сари гузар мегузоштанд ва аз Ӯ илтимос менамуданд, ки фақат ба домани либоси Ӯ даст расонанд; ва ҳар кӣ даст расонд, шифо ёфт.</verse>
			</chapter>
			<chapter number="7">
				<verse number="1">Фарисиён ва баъзе китобдонон, ки аз Уршалим омада буданд, назди Ӯ ҷамъ шуданд;</verse>
				<verse number="2">ва чун диданд, ки баъзе шогирдони Ӯ бо дастҳои ҳаром, яъне ношуста, нон мехӯранд, сарзаниш карданд.</verse>
				<verse number="3">Зеро фарисиён ва ҳамаи яҳудиён ба ривоятҳои пирон пайравӣ намуда, то дастҳои худро бо диққат нашӯянд, хӯрок намехӯранд;</verse>
				<verse number="4">ва чун аз бозор оянд, то шустушӯ накунанд, чизе намехӯранд. Ва бисёр расмҳои дигар ҳаст, ки нигоҳ медоранд; монанди шустани пиёлаҳо, кӯзаҳо, зарфҳои мисин ва курсиҳо.</verse>
				<verse number="5">Пас фарисиён ва китобдонон аз Ӯ пурсиданд: «Чаро шогирдони Ту ба ривоятҳои пирон пайравӣ намекунанд, балки бо дастҳои ношуста нон мехӯранд?»</verse>
				<verse number="6">Ӯ дар ҷавоби онҳо гуфт: «Ишаъё дар бораи шумо, эй дурӯягон, некӯ пайғамбарӣ кардааст, чунон ки навишта шудааст: “Ин мардум бо лабони худ Маро эҳтиром мекунанд, Лекин дилашон аз Ман дур аст.</verse>
				<verse number="7">Пас Маро беҳуда парастиш мекунанд, Зеро фармудаҳои инсониро таълим медиҳанд”.</verse>
				<verse number="8">Зеро шумо фармудаи Худоро тарк карда, ривоятҳои инсониро, монанди шустани кӯзаҳо ва пиёлаҳо, нигоҳ медоред ва бисёр расмҳои дигарро ба ҷо меоваред».</verse>
				<verse number="9">Ва ба онҳо гуфт: «Оё хуб аст, ки шумо фармудаи Худоро ба як сӯ мегузоред, то ривояти худро риоя намоед?</verse>
				<verse number="10">Зеро Мусо гуфтааст: “Падару модари худро эҳтиром намо”; ва: “Ҳар кӣ падар ё модари худро дашном диҳад, бояд кушта шавад”.</verse>
				<verse number="11">Лекин шумо мегӯед: “Агар касе ба падар ё модари худ гӯяд: ‘Ҳар ёрдаме ки аз ман гирифтанатон мумкин мебуд, қурбон, яъне ҳадия барои Худост’ ”,</verse>
				<verse number="12">он гоҳ дигар намегузоред, ки вай барои падар ё модари худ ягон чиз кунад.</verse>
				<verse number="13">Ҳамин тавр каломи Худоро бо ривояти худ, ки ҷорӣ сохтаед, бартараф менамоед; ва бисёр расмҳои монанди инро ба ҷо меоваред».</verse>
				<verse number="14">Ва тамоми он мардумро назди Худ даъват намуда, гуфт: «Ҳама ба Ман гӯш диҳед ва фаҳмед.</verse>
				<verse number="15">Чизе нест, ки аз берун ба даруни одам даромада, ӯро ҳаром карда тавонад; балки чизе ки аз дарунаш баромада бошад, одамро ҳаром мекунад.</verse>
				<verse number="16">Ҳар кӣ гӯши шунаво дорад, шунавад!»</verse>
				<verse number="17">Ва чун аз назди мардум ба хона даромад, шогирдонаш маънои ин масалро аз Ӯ пурсиданд.</verse>
				<verse number="18">Ӯ ба онҳо гуфт: «Оё шумо низ бефаҳм ҳастед? Оё намедонед, ки ҳар чизе аз берун ба даруни одам дарояд, наметавонад ӯро ҳаром кунад?</verse>
				<verse number="19">Зеро ба даруни дилаш намедарояд, балки ба шикамаш меравад ва аз он хориҷ мешавад. Ҳамин тариқ, ҳар хӯрок пок аст».</verse>
				<verse number="20">Баъд гуфт: «Он чи аз одам берун ояд, одамро ҳаром месозад.</verse>
				<verse number="21">Зеро аз даруни дили одам фикрҳои бад, зино, фосиқӣ, куштор,</verse>
				<verse number="22">дуздӣ, тамаъ, кина, макр, чашмгуруснагӣ, ҳасад, куфр, ғурур ва аҳмақӣ пайдо мешаванд.</verse>
				<verse number="23">Тамоми ин чизҳои бад аз дарун пайдо шуда, одамро ҳаром мекунанд.</verse>
				<verse number="24">Ва аз он ҷо равона шуда, ба ҳудуди Сур ва Сидун расид; ва ба хонае даромада, нахост, ки касе Ӯро шиносад; лекин натавонист пинҳон монад.</verse>
				<verse number="25">Зеро зане ки духтараш рӯҳи нопок дошт, хабари Ӯро шунид ва ҳамон дам омада, пеши пои Ӯ афтод;</verse>
				<verse number="26">ва он зан юнонӣ, аз аҳли Финиқияи Сурия буд; ва аз Ӯ илтимос намуд, ки девро аз духтараш берун кунад.</verse>
				<verse number="27">Лекин Исо ба вай гуфт: «Бигзор аввал бачаҳо сер шаванд, чунки нони бачаҳоро гирифта, пеши сагон партофтан хуб нест».</verse>
				<verse number="28">Зан дар ҷавоб гуфт: «Ҳа, Хоҷаам! Лекин сагон низ нонрезаҳои бачаҳоро зери миз мехӯранд».</verse>
				<verse number="29">Ба вай гуфт: «Ба хотири ин суханат рав, ки дев аз духтарат берун шуд».</verse>
				<verse number="30">Чун зан ба хонаи худ омад, девро беруншуда ва духтарро бар бистар хобида ёфт.</verse>
				<verse number="31">Боз аз ҳудуди Сур ва Сидун баромада, Ӯ ба воситаи ҳудуди Декаполис сӯи кӯли Ҷалил равона шуд.</verse>
				<verse number="32">Назди Ӯ кареро оварданд, ки бо душворӣ гап мезад, ва илтимос карданд, ки даст бар вай гузорад.</verse>
				<verse number="33">Вайро аз миёни мардум ба хилват бурда, ангуштони Худро дар гӯшҳои вай ниҳод ва туф карда, ба забонаш расид;</verse>
				<verse number="34">ва ба осмон нигариста, оҳе кашид ва ба вай гуфт: «Ифатаҳ», яъне: «Воз шав».</verse>
				<verse number="35">Дарҳол гӯшҳояш кушода ва гиреҳи забонаш воз шуда, ба дурустӣ сухан гуфт.</verse>
				<verse number="36">Ва ба онҳо фармуд, ки ба касе хабар надиҳанд. Лекин ҳар қадар бештар ба онҳо манъ мекард, онҳо бештар овоза мекарданд.</verse>
				<verse number="37">Ва хеле ҳайрон шуда, мегуфтанд: «Ҳар корро нағз мекунад: карҳоро шунаво ва гунгҳоро гӯё мегардонад».</verse>
			</chapter>
			<chapter number="8">
				<verse number="1">Дар он рӯзҳо, ки мардуми бисёре ҷамъ омада буданд ва барои хӯрдан чизе надоштанд, Исо шогирдонро назди Худ хонда, ба онҳо гуфт:</verse>
				<verse number="2">«Ба ин мардум дилам месӯзад, зеро се рӯз аст, ки назди Ман мебошанд, ва барои хӯрдан чизе надоранд.</verse>
				<verse number="3">Агар онҳоро гурусна ба хонаҳошон баргардонам, дар роҳ беҳол мешаванд, чунки баъзе аз онҳо аз роҳи дур омадаанд».</verse>
				<verse number="4">Шогирдонаш ба Ӯ ҷавоб доданд: «Аз куҷо касе метавонад дар ин биёбон онҳоро аз нон сер кунад?»</verse>
				<verse number="5">Аз онҳо пурсид: «Чанд нон доред?» Гуфтанд: «Ҳафтто».</verse>
				<verse number="6">Пас мардумро фармуд, ки бар замин шинанд; ва ҳафт нонро гирифт, шукр гуфт, пора кард ва ба шогирдонаш дод, то пеши мардум гузоранд, ва онҳо гузоштанд.</verse>
				<verse number="7">Ва чанд моҳии хурд низ доштанд; баракат дода, фармуд, ки онҳоро низ пеши мардум гузоранд.</verse>
				<verse number="8">Онҳо хӯрда сер шуданд; ва аз пораҳои боқимонда ҳафт сабадро пур карда, бардоштанд.</verse>
				<verse number="9">Хӯрандагон қариб чор ҳазор нафар буданд. Ва онҳоро рухсати рафтан дод.</verse>
				<verse number="10">Дарҳол бо шогирдонаш ба киштӣ савор шуда, ба ҳудуди Далмонуто омад.</verse>
				<verse number="11">Фарисиён берун омада, бо Ӯ ба баҳс даромаданд ва Ӯро озмуда, аломати осмонӣ аз Ӯ талаб карданд.</verse>
				<verse number="12">Ӯ аз дил оҳе кашида, гуфт: «Чаро ин насл аломате талаб мекунад? Ба ростӣ ба шумо мегӯям: аломате ба ин насл дода намешавад».</verse>
				<verse number="13">Пас онҳоро гузошта, боз ба киштӣ савор шуд ва ба соҳили дигар гузашт.</verse>
				<verse number="14">Онҳо нон гирифтанро фаромӯш карданд ва бо худ дар киштӣ танҳо як нон доштанд.</verse>
				<verse number="15">Ӯ ба онҳо фармуд: «Бохабар бошед, аз хамиртуруши фарисиён ва аз хамиртуруши Ҳиродус ҳазар кунед».</verse>
				<verse number="16">Онҳо бо якдигар муҳокима ронда, мегуфтанд: «Ин аз он сабаб аст, ки нон надорем».</verse>
				<verse number="17">Исо инро дарёфта, ба онҳо гуфт: «Чаро андеша мекунед, ки нон надоред? Оё ҳанӯз нафаҳмидаед ва дарк накардаед? Оё то ҳол дили шумо сахт аст?</verse>
				<verse number="18">Чашм дореду намебинед? Гӯш дореду намешунавед? Ва дар ёд надоред,</verse>
				<verse number="19">ҳангоме ки панҷ нонро барои панҷ ҳазор нафар пора кардам, чанд сабад пур аз пораҳо бардоштед?» Ба Ӯ гуфтанд: «Дувоздаҳ».</verse>
				<verse number="20">«Ва ҳангоме ки ҳафт нонро барои чор ҳазор нафар пора кардам, чанд сабад пур аз пораҳо бардоштед?» Гуфтанд: «Ҳафт».</verse>
				<verse number="21">Ба онҳо гуфт: «Пас чаро намефаҳмед?»</verse>
				<verse number="22">Чун ба Байт-Сайдо омад, кӯреро назди Ӯ оварда, зорӣ намуданд, ки ба вай даст расонад.</verse>
				<verse number="23">Ӯ дасти кӯрро гирифта, вайро аз деҳа берун бурд ва ба чашмони вай туф карда, дастҳои Худро бар вай гузошт ва пурсид: «Оё чизе мебинӣ?»</verse>
				<verse number="24">Вай нигариста, гуфт: «Одамонро чун дарахтон мебинам, ки роҳ мераванд».</verse>
				<verse number="25">Он гоҳ дастҳояшро бори дигар бар чашмони вай гузошта, фармуд, ки нигарад. Вай шифо ёфт ва ҳама чизро ба хубӣ дид.</verse>
				<verse number="26">Пас вайро ба хонааш фиристода, гуфт: «Ба деҳа надаро ва дар он ҷо ба касе нагӯй».</verse>
				<verse number="27">Ва Исо бо шогирдонаш ба деҳоти Қайсарияи Филиппус рафт. Дар роҳ аз шогирдонаш пурсид: «Одамон Маро кӣ мегӯянд?»</verse>
				<verse number="28">Онҳо ҷавоб доданд: «Мегӯянд, ки Яҳёи Таъмиддиҳандаӣ; баъзе мегӯянд, ки Илёсӣ; ва баъзе мегӯянд, ки яке аз пайғамбаронӣ».</verse>
				<verse number="29">Ӯ ба онҳо гуфт: «Шумо Маро кӣ мегӯед?» Петрус дар ҷавоб гуфт: «Ту Масеҳ ҳастӣ».</verse>
				<verse number="30">Пас ба онҳо фармуд, ки дар бораи Ӯ ба ҳеҷ кас гап назананд.</verse>
				<verse number="31">Он гоҳ ба таълими онҳо оғоз намуда, гуфт, ки «Писари Одам бояд бисёр азоб кашад ва аз тарафи пирон, сардорони коҳинон ва китобдонон рад карда ва кушта шавад ва пас аз се рӯз бархезад».</verse>
				<verse number="32">Чун ин суханро ошкоро мегуфт, Петрус Ӯро ба як сӯ бурда, ба эътироз намудан сар кард.</verse>
				<verse number="33">Лекин Ӯ баргашта, ба шогирдонаш нигарист ва Петрусро манъ карда, гуфт: «Эй шайтон, аз Ман дур шав, зеро ту на оид ба чизҳои илоҳӣ, балки оид ба чизҳои инсонӣ андеша мекунӣ».</verse>
				<verse number="34">Пас мардумро бо шогирдонаш назди Худ хонда, гуфт: «Агар касе аз пайи Ман омадан хоҳад, бояд худро инкор кунад ва салиби худро бардошта, Маро пайравӣ намояд.</verse>
				<verse number="35">Зеро ҳар кӣ ҷони худро раҳондан хоҳад, онро барбод медиҳад; ва ҳар кӣ ҷони худро дар роҳи Ман ва Инҷил барбод диҳад, онро мераҳонад.</verse>
				<verse number="36">Зеро ба одам чӣ фоида дорад, ки агар вай тамоми дунёро ба даст оварад ва ҷони худро аз даст диҳад?</verse>
				<verse number="37">Ё ки одамизод ба ивази ҷони худ чӣ фидияе медиҳад?</verse>
				<verse number="38">Зеро, ҳар кӣ дар ин насли зинокор ва гуноҳкор аз Ман ва аз суханони Ман шарм кунад, Писари Одам низ, ҳангоме ки бо фариштаҳои муқаддас дар ҷалоли Падари Худ меояд, аз вай шарм мекунад».</verse>
			</chapter>
			<chapter number="9">
				<verse number="1">Ва ба онҳо гуфт: «Ба ростӣ ба шумо мегӯям: аз истодагон дар ин ҷо баъзе ҳастанд, ки то Подшоҳии Худоро, ки бо қувват меояд, набинанд, маргро намечашанд».</verse>
				<verse number="2">Ва пас аз шаш рӯз Исо Петрус, Яъқуб ва Юҳанноро ҳамроҳи Худ бурд ва онҳоро танҳо ба кӯҳи баланде баровард ва дар пеши назари онҳо дигаргун шуд:</verse>
				<verse number="3">либосаш дурахшон ва чун барф хеле сафед шуд, ки дар рӯи замин ҳеҷ шустагаре наметавонад чунин сафед кунад.</verse>
				<verse number="4">Ва Илёс бо Мусо ба онҳо намоён шуданд, ки бо Исо гуфтугӯ мекарданд.</verse>
				<verse number="5">Он гоҳ Петрус ба Исо гуфт: «Эй Устод! Дар ин ҷо будани мо некӯст; пас се соябон месозем: яке барои Ту, яке барои Мусо ва яке барои Илёс».</verse>
				<verse number="6">Зеро намедонист, чӣ гӯяд: чунки сахт тарсида буданд.</verse>
				<verse number="7">Ва абре пайдо шуда, бар онҳо соя андохт, ва овозе аз даруни абр баромад, ки мегуфт: «Ин аст Писари дӯстдоштаи Ман; Ӯро гӯш кунед».</verse>
				<verse number="8">Баногоҳ, чун ба атрофи худ нигаристанд, касеро ғайр аз Исо назди худ надиданд.</verse>
				<verse number="9">Чун аз кӯҳ мефуромаданд, Исо фармуд, ки то Писари Одам аз мурдагон барнахезад, он чи дидаанд, ба касе нагӯянд.</verse>
				<verse number="10">Ва онҳо ин суханонро дар ёд дошта, аз якдигар мепурсиданд, ки аз мурдагон бархестан чист?</verse>
				<verse number="11">Ва аз Ӯ пурсиданд: «Чаро китобдонон мегӯянд, ки Илёс бояд аввал биёяд?»</verse>
				<verse number="12">Ӯ дар ҷавоби онҳо гуфт: «Дуруст аст, ки Илёс аввал меояд ва ҳама чизро соз мекунад; ва Писари Одам, чунон ки дар бораи Ӯ навишта шудааст, бояд ранҷи бисёр бинад ва хор шумурда шавад.</verse>
				<verse number="13">Лекин ба шумо мегӯям, ки Илёс ҳам омад ва бо вай он чи хостанд, карданд, чунон ки дар бораи вай навишта шудааст».</verse>
				<verse number="14">Чун назди шогирдонаш омад, мардуми бисёрро гирди онҳо дид, ва китобдононро, ки бо онҳо баҳс мекарданд.</verse>
				<verse number="15">Дарҳол тамоми мардум, чун Ӯро диданд, дар ҳайрат монданд ва давон-давон омада, ба Ӯ салом доданд.</verse>
				<verse number="16">Ӯ аз китобдонон пурсид: «Бо инҳо чӣ баҳс мекунед?»</verse>
				<verse number="17">Яке аз байни мардум дар ҷавоб гуфт: «Эй Устод! Писари худро назди Ту овардам, ки рӯҳи гунге дорад:</verse>
				<verse number="18">Ҳар ҷо, ки вайро гирад, ба замин мезанад, вай кафк бароварда, дандонҳо бо ҳам месояд ва карахт мешавад. Ба шогирдони Ту гуфтам, ки онро берун кунанд, лекин натавонистанд».</verse>
				<verse number="19">Ӯ дар ҷавоби вай гуфт: «Эй насли беимон! То кай бо шумо бошам? То кай шуморо тоқат кунам? Вайро назди Ман биёред».</verse>
				<verse number="20">Вайро назди Ӯ оварданд. Чун Ӯро дид, рӯҳ вайро ба ларза андохт; вай ба замин афтода ва ғел зада, кафк баровард.</verse>
				<verse number="21">Ва Исо аз падари вай пурсид: «Аз кай ба ин ҳолат гирифтор аст?» Гуфт: «Аз кӯдакӣ;</verse>
				<verse number="22">борҳо вайро ба оташ ва ба об партофт, то вайро ҳалок кунад; лекин, агар метавонӣ, ба мо раҳм кун ва ёрӣ расон».</verse>
				<verse number="23">Исо ба вай гуфт: «Агар имон оварда тавонӣ, барои имондор ҳама чиз имконпазир аст».</verse>
				<verse number="24">Дарҳол падари кӯдак фарёд зада, гирякунон гуфт: «Имон меоварам, Хоҷаам! Ёрӣ деҳ, ки бар беимонии худ ғолиб оям».</verse>
				<verse number="25">Чун Исо дид, ки мардум сӯяш шитоб мекунанд, ба рӯҳи нопок фармуд: «Эй рӯҳи гунг ва кар! Ба ту мефармоям, ки аз вай берун рав ва дигар ба вай дохил нашав».</verse>
				<verse number="26">Пас дод зада, вайро сахт ба ларза андохта, берун рафт; вай монанди мурда гашт, чунон ки бисёр касон гуфтанд, ки вай мурдааст.</verse>
				<verse number="27">Лекин Исо дасташро гирифта, бархезонд; ва вай ба по истод.</verse>
				<verse number="28">Ва чун ба хона даромад, шогирдонаш аз Ӯ ба танҳоӣ пурсиданд: «Чаро мо онро берун карда натавонистем?»</verse>
				<verse number="29">Ба онҳо гуфт: «Ин ҷинс бо ҳеҷ восита берун намеравад, ҷуз бо дуо ва рӯза».</verse>
				<verse number="30">Ва аз он ҷо равона шуда, аз Ҷалил мегузаштанд; ва Ӯ намехост, ки касе инро донад.</verse>
				<verse number="31">Зеро шогирдони Худро таълим дода мегуфт, ки Писари Одам ба дасти одамон супурда мешавад, ва Ӯро мекушанд; пас аз кушта шудан, рӯзи сеюм бармехезад.</verse>
				<verse number="32">Лекин онҳо ин суханонро нафаҳмиданд ва тарсиданд, ки аз Ӯ пурсанд.</verse>
				<verse number="33">Ба Кафарнаҳум омад; чун дар хона буд, аз онҳо пурсид: «Дар роҳ бо якдигар дар бораи чӣ баҳс мекардед?»</verse>
				<verse number="34">Онҳо хомӯш монданд, чунки дар роҳ бо якдигар баҳс мекарданд, ки кист бузургтар.</verse>
				<verse number="35">Ӯ нишаста, он дувоздаҳро наздаш хонд ва ба онҳо гуфт: «Ҳар кӣ мехоҳад аввалин бошад, бояд охирин ва хизматгузори ҳама шавад».</verse>
				<verse number="36">Пас кӯдакеро гирифта, дар миёни онҳо ба по гузошт ва дар оғӯш гирифта, ба онҳо гуфт:</verse>
				<verse number="37">«Ҳар кӣ яке аз ин гуна кӯдаконро ба номи Ман қабул кунад, Маро қабул мекунад; ва ҳар кӣ Маро қабул кунад, на Маро, балки Фиристандаи Маро қабул мекунад».</verse>
				<verse number="38">Он гоҳ Юҳанно дар ҷавоб гуфт: «Эй Устод! Мо касеро дидем, ки ба номи Ту девҳоро берун мекард, лекин моро пайравӣ намекард, ва мо ӯро манъ кардем, чунки моро пайравӣ намекард».</verse>
				<verse number="39">Исо гуфт: «Ӯро манъ накунед; зеро ҳеҷ касе нест, ки ба номи Ман муъҷиза ба амал овараду ба зудӣ дар ҳаққи Ман бад гуфта тавонад.</verse>
				<verse number="40">Зеро ҳар кӣ зидди шумо нест, бо шумост.</verse>
				<verse number="41">Ва ҳар кӣ ба номи Ман шуморо, аз он рӯ ки пайрави Масеҳ ҳастед, косаи обе диҳад, ба ростӣ ба шумо мегӯям, ки бе подош намемонад.</verse>
				<verse number="42">Ва ҳар кӣ яке аз ин хурдонро, ки ба Ман имон доранд, ба васваса андозад, барои ӯ беҳтар аст, ки санги осиёе ба гарданаш овехта, ба баҳр партоянд.</verse>
				<verse number="43">Ва агар дастат туро ба васваса андозад, онро бур: барои ту беҳтар аст, ки маъюб шуда ба ҳаёт дароӣ, аз ин ки бо ду даст ба дӯзах равона шавӣ, ба оташе ки хомӯшнашаванда аст,</verse>
				<verse number="44">ки дар он ҷо кирми онҳо намемурад ва оташ хомӯш намешавад.</verse>
				<verse number="45">Ва агар поят туро ба васваса андозад, онро бур: барои ту беҳтар аст, ки ланг шуда ба ҳаёт дароӣ, аз ин ки бо ду по ба дӯзах партофта шавӣ, ба оташе ки хомӯшнашаванда аст,</verse>
				<verse number="46">ки дар он ҷо кирми онҳо намемурад ва оташ хомӯш намешавад.</verse>
				<verse number="47">Ва агар чашмат туро ба васваса андозад, онро кан; барои ту беҳтар аст, ки якчашма шуда ба Подшоҳии Худо дароӣ, аз ин ки бо ду чашм ба оташи дӯзах партофта шавӣ,</verse>
				<verse number="48">ки дар он ҷо кирми онҳо намемурад ва оташ хомӯш намешавад.</verse>
				<verse number="49">Зеро ҳар кас бо оташ намакин мешавад, ва ҳар қурбонӣ бо намак намакин мешавад.</verse>
				<verse number="50">Намак хуб аст; лекин агар намак шӯр набошад, бо чӣ шумо онро ислоҳ мекунед? Пас дар худ намак дошта бошед, ва бо якдигар муросо кунед».</verse>
			</chapter>
			<chapter number="10">
				<verse number="1">Аз он ҷо баромада, аз он сӯи Урдун ба ҳудуди Яҳудия омад. Боз мардум назди Ӯ ҷамъ шуданд; ва Ӯ, аз рӯи одаташ, боз онҳоро таълим медод.</verse>
				<verse number="2">Фарисиён наздик омаданд ва Ӯро озмуданӣ шуда, пурсиданд: «Оё раво аст, ки мард зани худро талоқ диҳад?»</verse>
				<verse number="3">Дар ҷавоби онҳо гуфт: «Мусо ба шумо чӣ фармудааст?»</verse>
				<verse number="4">Гуфтанд: «Мусо иҷозат додааст, ки талоқномае навишта, ҷудо шаванд».</verse>
				<verse number="5">Исо дар ҷавоби онҳо гуфт: «Ба сабаби дилсахтии шумо ин фармударо барои шумо навиштааст;</verse>
				<verse number="6">лекин аз ибтидои офариниш Худо онҳоро марду зан офарид.</verse>
				<verse number="7">Аз ин сабаб мард падару модари худро тарк карда, бо зани худ мепайвандад,</verse>
				<verse number="8">ва ҳар ду як тан мешаванд, ба тавре ки онҳо акнун ду тан не, балки як тан мебошанд.</verse>
				<verse number="9">Пас он чиро, ки Худо бо ҳам пайвастааст, одам набояд ҷудо кунад.</verse>
				<verse number="10">Дар хона шогирдонаш боз дар ин бора аз Ӯ пурсиданд.</verse>
				<verse number="11">Ӯ ба онҳо гуфт: «Ҳар кӣ зани худро талоқ дода, зани дигаре гирад, дар ҳаққи вай зино мекунад;</verse>
				<verse number="12">ва агар зане аз шавҳари худ ҷудо шуда, ба никоҳи дигаре дарояд, низ зино мекунад».</verse>
				<verse number="13">Кӯдаконро назди Ӯ оварданд, то ба онҳо даст расонад; лекин шогирдон ба оварандагон монеъ шуданд.</verse>
				<verse number="14">Чун Исо дид, норозӣ шуда, гуфт: «Кӯдаконро гузоред, ки назди Ман оянд, ва ба онҳо монеъ нашавед, зеро Подшоҳии Худо аз они чунин касон аст».</verse>
				<verse number="15">Ба ростӣ ба шумо мегӯям: ҳар кӣ Подшоҳии Худоро монанди кӯдак қабул накунад, ба он дохил намешавад.</verse>
				<verse number="16">Ва онҳоро ба оғӯш гирифт ва даст ба онҳо гузошта, онҳоро баракат дод.</verse>
				<verse number="17">Вақте ки ба роҳ мебаромад, касе назди Ӯ шитофта, зону бар замин зад ва пурсид: «Эй Устоди некӯ, чӣ кунам, то вориси ҳаёти абадӣ шавам?»</verse>
				<verse number="18">Исо ба вай гуфт: «Чаро Маро некӯ мегӯӣ? Ҳеҷ кас некӯ нест, ғайр аз Худо.</verse>
				<verse number="19">Фармудаҳоро медонӣ: “Зино накун; накуш; дуздӣ накун; гувоҳии бардурӯғ надеҳ; озор надеҳ; падару модаратро эҳтиром намо”».</verse>
				<verse number="20">Вай дар ҷавоби Ӯ гуфт: «Эй Устод! Ҳамаи инро ман аз кӯдакӣ нигоҳ доштаам».</verse>
				<verse number="21">Исо ба вай нигариста, меҳр пайдо кард ва гуфт: «Туро як чиз намерасад: рав, ҳар он чи дорӣ, фурӯш ва ба камбағалон деҳ, ва дар осмон ганҷе меёбӣ; ва биё, салибро бардошта, Маро пайравӣ кун».</verse>
				<verse number="22">Лекин вай аз ин сухан ошуфта ва ғамгин шуда, рафт, чунки молу мулки бисёр дошт.</verse>
				<verse number="23">Исо ба гирду пеш нигариста, ба шогирдонаш гуфт: «Ба Подшоҳии Худо даромадани сарватмандон чӣ гуна душвор аст!»</verse>
				<verse number="24">Шогирдон аз суханони Ӯ ҳайрон шуданд. Исо боз дар ҷавоби онҳо гуфт: «Эй фарзандон! Ба онҳое ки ба сарват такя мекунанд, даромадан ба Подшоҳии Худо чӣ гуна душвор аст!</verse>
				<verse number="25">Аз сӯрохии сӯзан гузаштани шутур осонтар аст аз он ки сарватманд ба Подшоҳии Худо дохил шавад».</verse>
				<verse number="26">Онҳо хеле ҳайрон шуда, ба якдигар мегуфтанд: «Пас кӣ метавонад наҷот ёбад?»</verse>
				<verse number="27">Исо ба онҳо нигоҳ карда гуфт: «Барои одамизод ин ғайриимкон аст, лекин на барои Худо; чунки барои Худо ҳама чиз имконпазир аст».</verse>
				<verse number="28">Он гоҳ Петрус ба Ӯ гап сар кард: «Инак, мо ҳама чизро тарк карда, Туро пайравӣ намудаем».</verse>
				<verse number="29">Исо дар ҷавоб гуфт: «Ба ростӣ ба шумо мегӯям: касе нест, ки хона ё бародарон ё хоҳарон ё падар ё модар ё зан ё фарзандон ё киштзорҳоро ба хотири Ман ва Инҷил тарк кунаду</verse>
				<verse number="30">акнун, дар ин замон, дар миёни таъқибот, сад чандон хонаҳо ва бародарон ва хоҳарон ва модарон ва фарзандон ва киштзорҳо ва дар давраи оянда ҳаёти абадӣ наёбад.</verse>
				<verse number="31">Лекин бисёре ки аввалин ҳастанд, охирин мешаванд, ва охиринҳо — аввалин».</verse>
				<verse number="32">Чун дар роҳ сӯи Уршалим буданд, Исо пешопеши онҳо мерафт, ва онҳо ҳайрон буданд, ва чун аз паси Ӯ мерафтанд, метарсиданд. Ва Ӯ он дувоздаҳро назди Худ хонда, боз ба гуфтани он чи бо Ӯ рӯй медиҳад, сар кард:</verse>
				<verse number="33">«Инак, мо сӯи Уршалим меравем, ва Писари Одам ба дасти сардорони коҳинон ва китобдонон супурда мешавад, ва Ӯро ба марг маҳкум мекунанд ва ба дасти ғайрияҳудиён месупоранд;</verse>
				<verse number="34">ва Ӯро масхара мекунанд, тозиёна мезананд, туфборон мекунанд ва мекушанд; ва дар рӯзи сеюм Ӯ бармехезад».</verse>
				<verse number="35">Он гоҳ Яъқуб ва Юҳанно, писарони Забдой, назди Ӯ омада, гуфтанд: «Эй Устод! Мехоҳем, он чи аз Ту хоҳиш мекунем, барои мо ба ҷо оварӣ».</verse>
				<verse number="36">Ба онҳо гуфт: «Чӣ мехоҳед, ки барои шумо кунам?»</verse>
				<verse number="37">Онҳо ба Ӯ гуфтанд: «Ба мо иҷозат деҳ, ки дар ҷалоли Ту яке дар тарафи ростат ва дигаре дар тарафи чапат шинем».</verse>
				<verse number="38">Исо ба онҳо гуфт: «Шумо намефаҳмед, ки чӣ мехоҳед. Оё метавонед он косаеро, ки Ман менӯшам, нӯшед ва он таъмидеро, ки Ман меёбам, ёбед?»</verse>
				<verse number="39">Онҳо ба Ӯ гуфтанд: «Метавонем». Аммо Исо ба онҳо гуфт: «Косаеро, ки Ман менӯшам, менӯшед ва таъмидеро, ки Ман меёбам, меёбед;</verse>
				<verse number="40">лекин имконияти дар тарафи росту чапи Ман нишастан дар дасти Ман нест, ки диҳам, ҷуз ба онҳое ки барояшон омода шуда бошад».</verse>
				<verse number="41">Ва он даҳ нафар, чун инро шуниданд, аз Яъқуб ва Юҳанно норозӣ шуданд.</verse>
				<verse number="42">Аммо Исо онҳоро назди Худ хонда, гуфт: «Шумо медонед, ононе ки мири халқҳо ба шумор мераванд, бар онҳо ҳукмронӣ мекунанд, ва бузургонашон бар онҳо фармонраво мешаванд.</verse>
				<verse number="43">Лекин дар миёни шумо набояд ин тавр шавад: балки ҳар кӣ дар байни шумо бузург будан хоҳад, бояд хизматгузори шумо шавад;</verse>
				<verse number="44">ва ҳар кӣ дар байни шумо аввалин будан хоҳад, бояд ғуломи шумо шавад.</verse>
				<verse number="45">Зеро Писари Одам низ на барои он омад, ки ба Ӯ хизмат кунанд, балки барои он ки хизмат кунад ва ҷони Худро барои фидияи бисёр касон диҳад».</verse>
				<verse number="46">Ба Ариҳо омаданд. Ҳангоме ки Ӯ бо шогирдонаш ва мардуми бисёр аз Ариҳо мебаромад, Бартимай ибни Тимай ном кӯре дар канори роҳ нишаста, гадоӣ мекард.</verse>
				<verse number="47">Чун шунид, ки ин Исои Носирист, фарёдкунон гуфт: «Эй Исо, Писари Довуд! Ба ман марҳамат кун».</verse>
				<verse number="48">Бисёр касон вайро ба хомӯш шудан водор мекарданд; лекин вай боз ҳам бештар фарёд мезад: «Эй Писари Довуд! Ба ман марҳамат кун».</verse>
				<verse number="49">Исо истода, фармуд, ки вайро ҷеғ зананд. Онҳо кӯрро ҷеғ зада, гуфтанд: «Осуда бош, бархез, ки туро ҷеғ мезанад».</verse>
				<verse number="50">Вай ҷомаи худро кашида, бархесту назди Исо омад.</verse>
				<verse number="51">Исо дар ҷавоби вай гуфт: «Чӣ мехоҳӣ, ки барои ту кунам?» Кӯр ба Ӯ гуфт: «Эй Устод! Мехоҳам бино шавам».</verse>
				<verse number="52">Исо ба вай гуфт: «Рав, имонат туро шифо бахшид». Вай дарҳол бино гашта, аз паси Исо дар роҳ равона шуд.</verse>
			</chapter>
			<chapter number="11">
				<verse number="1">Чун наздики Уршалим, ба Байт-Фоҷӣ ва Байт-Анё, назди кӯҳи Зайтун расиданд, Ӯ ду шогирди Худро фиристода,</verse>
				<verse number="2">ба онҳо гуфт: «Ба ин деҳа, ки рӯ ба рӯи шумост, равед; чун даромадед, харкурраеро баста меёбед, ки ҳанӯз касе бар он савор нашудааст; онро воз карда, ин ҷо биёред.</verse>
				<verse number="3">Ва агар касе ба шумо гӯяд: “Чаро чунин мекунед?” — гӯед, ки Худованд ба он эҳтиёҷ дорад; ва дарҳол онро ба ин ҷо мефиристад».</verse>
				<verse number="4">Онҳо рафта, курраеро дар кӯча назди дарвоза баста ёфтанд; ва онро воз карданд.</verse>
				<verse number="5">Баъзе касоне ки дар он ҷо истода буданд, ба онҳо гуфтанд: «Чаро курраро воз мекунед?»</verse>
				<verse number="6">Ба онҳо он чиро гуфтанд, ки Исо фармуда буд; ва онҳоро ба ҳоли худ гузоштанд.</verse>
				<verse number="7">Ва курраро назди Исо оварда, ҷомаҳои худро бар он партофтанд, ва ба он савор шуд.</verse>
				<verse number="8">Бисёр касон ҷомаҳои худро бар роҳ густурданд, ва дигарон шохаҳои дарахтонро бурида, бар роҳ густурданд.</verse>
				<verse number="9">Ва онҳое ки аз пеш ва аз пас равона буданд, фарёд мекарданд: «Ҳӯшионо! Муборак аст он ки ба номи Худованд меояд!</verse>
				<verse number="10">Муборак аст Подшоҳии падари мо Довуд, Ки ба номи Худованд меояд! Ҳӯшионо дар арши аъло!»</verse>
				<verse number="11">Ва Исо вориди Уршалим шуда, ба ибодатгоҳ даромад; ва ҳама чизро аз назар гузаронд, ва чун рӯз бевақт шуда буд, бо он дувоздаҳ ба Байт-Анё рафт.</verse>
				<verse number="12">Рӯзи дигар, чун аз Байт-Анё берун омаданд, гурусна монд.</verse>
				<verse number="13">Ва аз дур дарахти анҷирро, ки барг дошт, дида, омад, то шояд чизе бар он ёбад; чун наздик шуд, ғайр аз баргҳо чизе наёфт, зеро мавсими анҷир ҳанӯз нарасида буд.</verse>
				<verse number="14">Ва Исо ба он гуфт: «Пас аз ин то абад касе аз ту мева нахӯрад». Ва шогирдонаш инро шуниданд.</verse>
				<verse number="15">Ба Уршалим омаданд. Исо ба ибодатгоҳ даромада, ба берун рондани онҳое ки дар ибодатгоҳ харидуфурӯш мекарданд, сар кард; мизҳои саррофон ва курсиҳои кафтарфурӯшонр чаппа кард.</verse>
				<verse number="16">Ва нагузошт, ки касе барои бурдани чизе аз миёни ибодатгоҳ гузарад.</verse>
				<verse number="17">Ва онҳоро таълим дода, мегуфт: «Оё навишта нашудааст, ки “ онаи Ман барои ҳамаи халқҳо хонаи дуо номида мешавад”? Аммо шумо онро дуздхона кардаед».</verse>
				<verse number="18">Чун китобдонон ва сардорони коҳинон шуниданд, дар пайи он буданд, ки чӣ тавр Ӯро нобуд кунанд; зеро аз Ӯ метарсиданд, чунки тамоми мардум аз таълимоти Ӯ дар ҳайрат буданд.</verse>
				<verse number="19">Чун рӯз бевақт шуд, Ӯ аз шаҳр берун рафт.</verse>
				<verse number="20">Бомдодон, вақте ки мегузаштанд, дарахти анҷирро диданд, ки то реша хушк шудааст.</verse>
				<verse number="21">Ва Петрус ба ёд оварда, гуфт: «Эй Устод! Инак, дарахти анҷире ки лаънат кардаӣ, хушк шудааст».</verse>
				<verse number="22">Исо дар ҷавоби онҳо гуфт:</verse>
				<verse number="23">«Ба Худо имон дошта бошед. Зеро ба ростӣ ба шумо мегӯям: ҳар кӣ ба ин кӯҳ гӯяд: “Бархоста, худро ба баҳр парто”, ва дар дили худ шубҳа надошта бошад, балки бовар кунад, ки он чи гӯяд мешавад, — ҳар чи гӯяд, ба вай ато мешавад.</verse>
				<verse number="24">Бинобар ин ба шумо мегӯям: ҳар он чи дар дуо хоҳиш мекунед, бовар кунед, ки ба даст меоваред, — ва ба шумо ато мешавад».</verse>
				<verse number="25">Ва ҳангоме ки дар дуо меистед, агар аз касе озор дида бошед, вайро бахшед, то ки Падари шумо низ, ки дар осмон аст, хатоҳои шуморо бахшад.</verse>
				<verse number="26">Аммо агар набахшед, Падари шумо низ, ки дар осмон аст, хатоҳои шуморо намебахшад».</verse>
				<verse number="27">Боз ба Уршалим омаданд. Ва ҳангоме ки Ӯ дар ибодатгоҳ мегашт, сардорони коҳинон, китобдонон ва пирон назди Ӯ омада,</verse>
				<verse number="28">гуфтанд: «Бо кадом ҳуқуқ ин корҳоро мекунӣ? Ва кист, ки ин ҳуқуқро ба Ту додааст, то ин корҳоро кунӣ?»</verse>
				<verse number="29">Исо дар ҷавоби онҳо гуфт: «Ман ҳам аз шумо чизе мепурсам, ба Ман ҷавоб диҳед; он гоҳ Ман ҳам ба шумо мегӯям, ки бо кадом ҳуқуқ ин корҳоро мекунам.</verse>
				<verse number="30">Таъмиди Яҳё аз осмон буд, ё аз инсон? Ба Ман ҷавоб диҳед».</verse>
				<verse number="31">Онҳо дар дили худ андеша карда, мегуфтанд: «Агар гӯем, ки “аз осмон буд”, Ӯ мегӯяд: “Пас чаро ба вай бовар накардед? ”</verse>
				<verse number="32">Ва агар гӯем, ки “аз инсон буд”» — аз мардум метарсиданд; зеро ҳама Яҳёро пайғамбари барҳақ медонистанд.</verse>
				<verse number="33">Ба Исо ҷавоб дода, гуфтанд: «Намедонем». Исо дар ҷавоби онҳо гуфт: «Ман ҳам ба шумо намегӯям, ки бо кадом ҳуқуқ ин корҳоро мекунам».</verse>
			</chapter>
			<chapter number="12">
				<verse number="1">Пас бо масалҳо ба онҳо гап сар карда, гуфт: «Шахсе ток шинонд, деворе гирдаш кашид, чархуште сохт, бурҷе барпо кард ва онро ба токдорон супурду ба сафар рафт.</verse>
				<verse number="2">Чун мавсим расид, ғуломеро назди токдорон фиристод, то аз меваи токзор аз токдорон гирад:</verse>
				<verse number="3">Лекин онҳо вайро дошта заданд ва дастхолӣ равона карданд.</verse>
				<verse number="4">Боз ғуломи дигарро назди онҳо фиристод; вайро низ сангборон карда, сарашро кафонданд ва беҳурматӣ карда баргардонданд.</verse>
				<verse number="5">Боз як нафари дигарро фиристод: вайро куштанд; ва бисёр касони дигарро — баъзеро заданд ва баъзеро куштанд.</verse>
				<verse number="6">Як писари дӯстдоштааш буд; ва дар охир вайро низ назди онҳо фиристода, дар дили худ гуфт: “Аз писарам шарм хоҳанд дошт”.</verse>
				<verse number="7">Лекин токдорон ба якдигар гуфтанд: “Ин ворис аст; биёед, вайро кушем, то ки мерос аз они мо гардад”.</verse>
				<verse number="8">Вайро дастгир карда, куштанд ва аз токзор берун бароварда партофтанд.</verse>
				<verse number="9">Пас соҳиби токзор чӣ мекунад? Омада, токдоронро нобуд мекунад ва токзорро ба дигарон месупорад.</verse>
				<verse number="10">Магар ин навиштаро нахондаед: “Санге ки бинокорон рад карданд, Санги сари гӯшаи бино гардид:</verse>
				<verse number="11">Ин аз ҷониби Худованд шуд Ва дар назари мо ҳайратангез аст”?»</verse>
				<verse number="12">Ва хостанд Ӯро дастгир кунанд, лекин аз мардум тарсиданд; зеро фаҳмиданд, ки ин масалро дар ҳаққи онҳо мегӯяд. Пас Ӯро вогузашта, рафтанд.</verse>
				<verse number="13">Ва чанд нафар аз фарисиён ва ҳиродиёнро назди Ӯ фиристоданд, то Ӯро аз сухани Худаш ба дом афтонанд.</verse>
				<verse number="14">Онҳо омада, ба Ӯ гуфтанд: «Эй Устод! Медонем, ки Ту ҳақгӯй ҳастӣ ва аз касе парвое надорӣ; зеро ҳеҷ рӯбинӣ намекунӣ, балки роҳи Худоро ба ростӣ таълим медиҳӣ; оё ба қайсар андоз додан раво аст ё не? Диҳем ё надиҳем?»</verse>
				<verse number="15">Аммо Ӯ дурӯягии онҳоро дарёфта, гуфт: «Чаро Маро меозмоед? Диноре ба Ман биёред, то онро бинам».</verse>
				<verse number="16">Онҳо оварданд. Он гоҳ ба онҳо гуфт: «Ин сурат ва навишта аз они кист?» Онҳо ба Ӯ гуфтанд: «Аз они қайсар».</verse>
				<verse number="17">Исо дар ҷавоби онҳо гуфт: «Он чи аз они қайсар аст, ба қайсар диҳед, ва он чи аз они Худост — ба Худо». Ва аз Ӯ ҳайрон монданд.</verse>
				<verse number="18">Ва саддуқиён, ки растохезро инкор мекунанд, назди Ӯ омада, пурсиданд:</verse>
				<verse number="19">«Эй Устод! Мусо ба мо навиштааст, ки агар бародари касе мурад ва зане аз худ гузошта ва фарзанде надошта бошад, бояд бародараш зани вайро ба никоҳи худ дароварад ва барои бародари худ насле ба вуҷуд оварад.</verse>
				<verse number="20">Ҳафт бародар буданд. Якумӣ зан гирифта, мурд ва фарзанде нагузошт.</verse>
				<verse number="21">Вайро дуюмӣ ба занӣ гирифта, мурд ва фарзанде нагузошт; сеюмӣ низ ҳамчунин.</verse>
				<verse number="22">Ҳамаи он ҳафт вайро гирифтанд ва насле нагузоштанд. Баъд аз ҳама зан низ мурд.</verse>
				<verse number="23">Пас, дар рӯзи растохез, чун бармехезанд, вай зани кадоми онҳо мешавад? Зеро ҳар ҳафт вайро ба занӣ гирифта буданд».</verse>
				<verse number="24">Исо дар ҷавоби онҳо гуфт: «Магар гумроҳ нестед аз он рӯ, ки на Китобро медонед, на қуввати Худоро?»</verse>
				<verse number="25">Зеро, ҳангоме ки аз мурдагон бармехезанд, на зан мегиранд ва на ба шавҳар мераванд, балки монанди фариштаҳо дар осмон мебошанд.</verse>
				<verse number="26">Аммо дар бораи мурдагон, ки бармехезанд, магар дар китоби Мусо нахондаед, ки чӣ гуна Худо дар назди бутта ба вай гуфт: “Манам Худои Иброҳим ва Худои Исҳоқ ва Худои Яъқуб”?</verse>
				<verse number="27">Ӯ на Худои мурдагон, балки Худои зиндагон аст. Пас шумо хеле гумроҳ шудаед».</verse>
				<verse number="28">Яке аз китобдонон гуфтугӯи онҳоро шунида, дид, ки ба онҳо ҷавоби некӯ дод, ва пеш омада, аз Ӯ пурсид: «Муҳимтарини ҳамаи фармудаҳо кадом аст?»</verse>
				<verse number="29">Исо ба вай ҷавоб дод: «Муҳимтарин фармуда ин аст: “Гӯш кун, эй Исроил! Худованд Худои мо Худованди ягона аст;</verse>
				<verse number="30">ва Худованд Худои худро бо тамоми дил ва бо тамоми ҷон ва бо тамоми ҳуш ва бо тамоми қуввати худ дӯст дор”; муҳимтарин фармуда ҳамин аст!</verse>
				<verse number="31">Ва дуюмаш монанди он аст: “Ёратро монанди худат дӯст дор”; фармудаи дигаре бузургтар аз инҳо нест».</verse>
				<verse number="32">Китобдон ба Ӯ гуфт: «Офарин, эй Устод! Ту рост гуфтӣ, ки Худо ягона аст ва ғайр аз Ӯ дигаре нест;</verse>
				<verse number="33">ва Ӯро бо тамоми дил ва бо тамоми фаҳм ва бо тамоми ҷон ва бо тамоми қувват дӯст доштан ва ёратро монанди худат дӯст доштан аз ҳамаи қурбониҳои сӯхтанӣ ва ҳадияҳо муҳимтар аст».</verse>
				<verse number="34">Чун Исо дид, ки вай оқилона ҷавоб дод, ба вай гуфт: «Ту аз Подшоҳии Худо дур нестӣ». Пас аз он касе ҷуръат накард, ки аз Ӯ чизе пурсад.</verse>
				<verse number="35">Ва Исо, ҳангоме ки дар ибодатгоҳ таълим медод, пурсид: «Чӣ гуна китобдонон мегӯянд, ки Масеҳ писари Довуд аст?</verse>
				<verse number="36">Ва ҳол он ки худи Довуд бо илҳоми Рӯҳулқудс мегӯяд: “Худованд ба Худованди ман гуфт: Аз дасти рости Ман нишин, То даме ки душманони Туро пойандози Ту созам”.</verse>
				<verse number="37">Инак, худи Довуд Ӯро Худованд меномад: пас чӣ гуна Ӯ писари вай будааст?» Ва мардуми бисёр суханони Ӯро бо хушнудӣ мешуниданд.</verse>
				<verse number="38">Ва Ӯ ба онҳо таълим дода, мегуфт: «Аз китобдонон ҳазар кунед, ки дӯст медоранд либосҳои дароз пӯшида гарданд, ва дар кӯчаву бозор салом шунаванд,</verse>
				<verse number="39">ва дар ҷойҳои беҳтарини куништҳо нишинанд ва дар зиёфатҳо болонишин бошанд;</verse>
				<verse number="40">онҳо ки хонаҳои бевазанонро фурӯ мебаранд ва намоишкорона дуру дароз дуо мегӯянд, сахттар маҳкум карда мешаванд».</verse>
				<verse number="41">Ва Исо дар рӯ ба рӯи ганҷина нишаста нигоҳ мекард, ки чӣ гуна мардум ба ганҷина пул меандозанд. Аксари сарватмандон бисёр меандохтанд.</verse>
				<verse number="42">Ва бевазани камбағале омада, ду танга андохт, ки як тин мешавад.</verse>
				<verse number="43">Пас шогирдонашро пеши Худ хонда, гуфт: «Ба ростӣ ба шумо мегӯям, ки ин бевазани камбағал аз ҳамаи ононе ки ба ганҷина андохтанд, бештар дод;</verse>
				<verse number="44">зеро ҳама аз зиёдатии худ доданд, лекин вай аз камбағалии худ ҳар чи дошт, андохт, яъне тамоми рӯзии худро дод».</verse>
			</chapter>
			<chapter number="13">
				<verse number="1">Чун Исо аз ибодатгоҳ мебаромад, яке аз шогирдонаш ба Ӯ гуфт: «Эй Устод! Нигоҳ кун, чӣ гуна сангҳо ва чӣ гуна иморатҳост!»</verse>
				<verse number="2">Исо дар ҷавоби вай гуфт: «Ин иморатҳои бузургро мебинӣ? Санге бар санге намемонад; ҳамааш хароб мешавад».</verse>
				<verse number="3">Ва ҳангоме ки Ӯ бар кӯҳи Зайтун рӯ ба рӯи ибодатгоҳ нишаста буд, Петрус, Яъқуб, Юҳанно ва Андриёс ба танҳоӣ аз Ӯ пурсиданд:</verse>
				<verse number="4">«Моро огоҳ кун, ки ин кай рӯй медиҳад, ва аломати рӯй додани ҳамаи ин чӣ гуна аст?»</verse>
				<verse number="5">Он гоҳ дар ҷавоби онҳо ба гуфтан сар кард: «Ҳушёр бошед, ки касе шуморо гумроҳ накунад;</verse>
				<verse number="6">зеро бисёр касон бо номи Ман меоянд ва мегӯянд, ки “ман Ҳамонам”, ва мардуми бисёрро гумроҳ мекунанд.</verse>
				<verse number="7">Аммо чун ҷангҳо ва овозаи ҷангҳоро шунавед, натарсед: зеро ин бояд рӯй диҳад; лекин ин ҳанӯз поёни кор нест.</verse>
				<verse number="8">Зеро халқе бар зидди халқе ва подшоҳие бар зидди подшоҳие бармехезад; ва дар ҳар ҷо заминҷунбиҳо рӯй медиҳанд, ва гуруснагиҳо ва нооромиҳо мешаванд. Инҳо саршавии дардҳои зоиш мебошанд.</verse>
				<verse number="9">Лекин шумо худро эҳтиёт кунед; зеро шуморо ба додгоҳҳо мекашанд, ва дар куништҳо тозиёна мезананд, ва шуморо ба хотири Ман назди ҳокимону подшоҳон мебаранд, то барои онҳо шаҳодате гардад.</verse>
				<verse number="10">Ва даркор аст, ки Инҷил аввал дар байни тамоми халқҳо мавъиза карда шавад.</verse>
				<verse number="11">Чун шуморо барои таслим кардан гирифта баранд, пешакӣ ғамхорӣ ва андеша накунед, ки чӣ бояд гӯед; балки он чи дар он соат ба шумо ато шавад, онро гӯед: зеро гӯянда шумо нестед, балки Рӯҳулқудс аст.</verse>
				<verse number="12">Он гоҳ бародар бародарро ва падар фарзандро ба марг месупорад; ва фарзандон бар зидди падарону модарон бархеста, ба куштани онҳо мусоидат мекунанд.</verse>
				<verse number="13">Ва ҳама барои номи Ман аз шумо нафрат мекунанд; лекин ҳар кӣ то охир сабр кунад, наҷот меёбад».</verse>
				<verse number="14">Чун зиштии харобиро, ки Дониёли пайғамбар ба забон овардааст, дар ҷое ки намебояд, бар по бинед, — ҳар кӣ хонад, диққат диҳад, — он гоҳ онҳое ки дар Яҳудия мебошанд, ба кӯҳистон гурезанд;</verse>
				<verse number="15">ва ҳар кӣ бар бом бошад, поён нафурояд ва барои гирифтани чизе ба хонаи худ надарояд;</verse>
				<verse number="16">ва он ки дар киштзор аст, барои гирифтани ҷомаи худ барнагардад.</verse>
				<verse number="17">Лекин вой бар ҳомиладорон ва ширдорон дар он рӯзҳо!</verse>
				<verse number="18">Дуо кунед, ки гурехтани шумо дар зимистон рӯй надиҳад.</verse>
				<verse number="19">Зеро дар он рӯзҳо чунон мусибате мешавад, ки аз ибтидои офариниш, ки Худо офарид, то ҳол нашудааст ва бори дигар намешавад.</verse>
				<verse number="20">Ва агар Худованд он айёмро кӯтоҳ намекард, ҳеҷ кас наҷот намеёфт; лекин аз барои интихобшудагоне ки Ӯ интихоб намудааст, он айёмро кӯтоҳ кардааст.</verse>
				<verse number="21">Дар он ҳангом агар касе ба шумо гӯяд: “Инак, Масеҳ дар ин ҷост”, ё “дар он ҷост”, — бовар накунед;</verse>
				<verse number="22">зеро масеҳони дурӯғин ва пайғамбарони дурӯғин ба майдон омада, аломатҳо ва муъҷизаҳо нишон медиҳанд, то ки, агар мумкин бошад, интихобшудагонро низ гумроҳ кунанд.</verse>
				<verse number="23">Лекин шумо ҳушёр бошед; инак, Ман ҳамаашро ба шумо пешакӣ гуфтам.</verse>
				<verse number="24">Лекин дар он рӯзҳо, пас аз он мусибат, офтоб хира мешавад ва моҳ рӯшноии худро намедиҳад.</verse>
				<verse number="25">Ва ситорагон аз осмон фурӯ мерезанд, ва қувваҳои осмон ба ларза меоянд.</verse>
				<verse number="26">Он гоҳ Писари Одамро мебинанд, ки бо қуввату ҷалоли бузург бар абрҳо меояд.</verse>
				<verse number="27">Ва он гоҳ Ӯ фариштаҳои Худро фиристода, интихобшудагони Худро аз чор тараф, аз канори замин то канори осмон гирд меоварад.</verse>
				<verse number="28">Акнун аз дарахти анҷир масал омӯзед; чун шохааш нарм шуда, барг бароварад, медонед, ки тобистон наздик аст.</verse>
				<verse number="29">Ҳамчунин шумо чун мебинед, ки ин чизҳо рӯй медиҳанд, донед, ки наздик аст, назди дар аст.</verse>
				<verse number="30">Ба ростӣ ба шумо мегӯям: то ин ҳама рӯй надиҳад, ин насл дарнамегузарад.</verse>
				<verse number="31">Осмону замин гузарон аст, лекин каломи Ман гузарон нест.</verse>
				<verse number="32">Аммо он рӯзу соатро, ғайр аз Падар, ҳеҷ кас намедонад, ҳатто фариштаҳои осмон ва Писар намедонанд.</verse>
				<verse number="33">Пас, огоҳ ва бедор бошед ва дуо гӯед; зеро намедонед, ки он вақт кай фаро мерасад.</verse>
				<verse number="34">Ин монанди касест, ки ба сафар рафта ва хонаи худро тарк карда, ба ғуломони худ ихтиёр дод ва барои ҳар яке кори хосе супурд ва дарбонро фармуд, ки бедор бошад.</verse>
				<verse number="35">Пас, бедор бошед; зеро намедонед, ки соҳиби хона кай меояд, дар бегоҳ, ё ними шаб, ё ҳангоми бонги хурӯс, ё саҳарӣ;</verse>
				<verse number="36">мабодо ногаҳон омада, шуморо хобида ёбад.</verse>
				<verse number="37">Аммо он чи ба шумо мегӯям, ба ҳама мегӯям: «Бедор бошед».</verse>
			</chapter>
			<chapter number="14">
				<verse number="1">То иди Песаҳ ва Фатир ду рӯз монда буд; сардорони коҳинон ва китобдонон роҳе меҷустанд, ки чӣ гуна бо ҳила Ӯро дастгир карда, кушанд;</verse>
				<verse number="2">лекин мегуфтанд: «На дар ид, мабодо мардум ба шӯр оянд».</verse>
				<verse number="3">Ва ҳангоме ки Ӯ дар Байт-Анё, дар хонаи Шимъуни махавӣ назди дастархон нишаста буд, — зане бо зарфи гаҷине пур аз равғани хушбӯйи сунбули холиси гаронбаҳо омад ва зарфро шикаста, бар сари Ӯ рехт.</verse>
				<verse number="4">Баъзе касон норозӣ шуда, дар байни худ гуфтанд: «Чаро ин равғани хушбӯй исроф шуд?»</verse>
				<verse number="5">Зеро онро ба зиёда аз сесад динор фурӯхта, ба камбағалон додан мумкин буд». Ва он занро сарзаниш карданд.</verse>
				<verse number="6">Лекин Исо гуфт: «Вайро ором гузоред; чаро вайро меранҷонед? Вай барои Ман кори некӯ кард.</verse>
				<verse number="7">Зеро камбағалон ҳар вақт дар назди шумо ҳастанд ва ҳар гоҳ, ки хоҳед, ба онҳо некӣ карда метавонед; лекин Ман ҳамеша бо шумо нестам.</verse>
				<verse number="8">Вай он чи метавонист, ба ҷо овард: бадани Маро барои гӯрондан пешакӣ равған молид.</verse>
				<verse number="9">Ба ростӣ ба шумо мегӯям: дар тамоми ҷаҳон ҳар ҷо, ки Инҷил мавъиза шавад, кори вай низ барои ёдоварии вай зикр меёбад».</verse>
				<verse number="10">Ва Яҳудои Исқарютӣ, ки яке аз он дувоздаҳ буд, пеши сардорони коҳинон рафт, то Ӯро ба онҳо таслим кунад.</verse>
				<verse number="11">Онҳо чун сухани вайро шуниданд, шод гаштанд ва ваъда карданд, ки ба вай пул медиҳанд. Вай дар ҷустуҷӯи фурсати мувофиқ буд, ки Ӯро таслим кунад.</verse>
				<verse number="12">Дар рӯзи аввали иди Фатир, ки барои Песаҳ қурбонӣ мекарданд, шогирдонаш ба Ӯ гуфтанд: «Куҷо мехоҳӣ, ки Песаҳро хӯрӣ, то рафта тайёр кунем?»</verse>
				<verse number="13">Пас ду нафарро аз шогирдонаш фиристода, ба онҳо гуфт: «Ба шаҳр равед; марде ба шумо рӯ ба рӯ мешавад, ки кӯзаи обро бардошта мебарад; аз паси вай равона шавед,</verse>
				<verse number="14">ва ба куҷое ки дарояд, ба соҳиби хона гӯед: «Устод мегӯяд: меҳмонхона куҷост, ки он ҷо Песаҳро бо шогирдони Худ хӯрам?»</verse>
				<verse number="15">Ва он кас ба шумо болохонаи калони густурдашуда ва тайёрро нишон медиҳад; дар он ҷо барои мо тайёр кунед».</verse>
				<verse number="16">Шогирдонаш равона шуда, ба шаҳр омаданд, ва чунон ки Ӯ гуфта буд, ёфтанд; ва Песаҳро тайёр карданд.</verse>
				<verse number="17">Бегоҳи рӯз Ӯ бо он дувоздаҳ омад.</verse>
				<verse number="18">Ва ҳангоме ки нишаста хӯрок мехӯрданд, Исо гуфт: «Ба ростӣ ба шумо мегӯям, ки яке аз шумо, ки бо Ман хӯрок мехӯрад, Маро таслим мекунад».</verse>
				<verse number="19">Онҳо ғамгин шуда, паси ҳамдигар ба Ӯ гуфтанд: «Оё ин манам?» Ва дигаре: «Оё ин манам?»</verse>
				<verse number="20">Лекин Ӯ дар ҷавоби онҳо гуфт: «Яке аз дувоздаҳ, ки бо Ман даст ба табақ меандозад.</verse>
				<verse number="21">Албатта Писари Одам ончунон, ки дар бораи Ӯ навишта шудааст, меравад, лекин вой бар он касе ки Писари Одам ба воситаи вай таслим карда шавад: барои вай беҳтар мебуд, ки таваллуд намешуд».</verse>
				<verse number="22">Ва ҳангоме ки хӯрок мехӯрданд, Исо нонро гирифта, баракат дод ва пора карда, ба онҳо доду гуфт: «Гиред, хӯред, ин бадани Ман аст».</verse>
				<verse number="23">Ва косаро гирифта, шукргузорӣ намуд ва ба онҳо дод; ва ҳама аз он нӯшиданд.</verse>
				<verse number="24">Ва ба онҳо гуфт: «Ин аст хуни Ман аз аҳди нав, ки барои бисёр касон рехта мешавад.</verse>
				<verse number="25">Ба ростӣ ба шумо мегӯям: Ман дигар аз шираи ангур наменӯшам, то ҳамон рӯзе ки дар Подшоҳии Худо онро нав нӯшам».</verse>
				<verse number="26">Ва суруд хонда, ба сӯи кӯҳи Зайтун равона шуданд.</verse>
				<verse number="27">Ва Исо ба онҳо гуфт: «Ҳамаи шумо имшаб Маро тарк мекунед; чунки навишта шудааст: “Чӯпонро мезанам, ва гӯсфандон пароканда мешаванд”.</verse>
				<verse number="28">Аммо пас аз растохезам, пеш аз шумо ба Ҷалил меравам».</verse>
				<verse number="29">Петрус ба Ӯ гуфт: «Агар ҳама тарк кунанд ҳам, ман тарк намекунам».</verse>
				<verse number="30">Исо ба вай гуфт: «Ба ростӣ ба ту мегӯям, ки ту имрӯз, дар ҳамин шаб, пеш аз он ки хурӯс ду бор бонг занад, Маро се бор инкор мекунӣ».</verse>
				<verse number="31">Лекин вай бо таъкиди бисёр мегуфт: «Агар бо Ту мурданам лозим ояд ҳам, Туро инкор намекунам». Дигарон низ ҳаминро гуфтанд. Ҷатсимонӣ</verse>
				<verse number="32">Ба маконе омаданд, ки Ҷатсимонӣ ном дошт; ва Ӯ ба шогирдонаш гуфт: «Дар ин ҷо шинед, то Ман дуо гӯям».</verse>
				<verse number="33">Ва Петрус, Яъқуб ва Юҳанноро бо Худ бурд; ва парешону дилтанг шуд.</verse>
				<verse number="34">Ва ба онҳо гуфт: «Ҷони Ман аз шиддати ғам наздик ба марг аст; дар ин ҷо монед ва бедор бошед».</verse>
				<verse number="35">Ва каме пештар рафта, рӯ ба замин афтод ва дуо гуфт, ки агар мумкин бошад, он соат аз Ӯ гузарад;</verse>
				<verse number="36">ва гуфт: «Аббо, Падар! Ҳама чиз ба Ту мумкин аст; ин косаро аз Ман гузарон; лекин на хости Ман, балки хости Ту шавад».</verse>
				<verse number="37">Ва омада, онҳоро хобида ёфт, ва ба Петрус гуфт: «Эй Шимъун! Ту хобидаӣ? Оё натавонистӣ соате бедор бошӣ?</verse>
				<verse number="38">Бедор бошед ва дуо гӯед, то ба озмоиш дучор нашавед; рӯҳ хоҳон аст, лекин ҷисм нотавон».</verse>
				<verse number="39">Ва боз рафта бо ҳамон суханон дуо гуфт.</verse>
				<verse number="40">Ва баргашта, боз онҳоро хобида ёфт, зеро чашмонашон хоболуд буданд; ва онҳо намедонистанд, ки ба Ӯ чӣ ҷавоб диҳанд.</verse>
				<verse number="41">Ва бори сеюм омада, ба онҳо гуфт: «Шумо ҳанӯз мехобед ва истироҳат мекунед? Бас аст, соат расидааст. Инак, Писари Одам ба дасти гуноҳкорон супурда мешавад.</verse>
				<verse number="42">Бархезед, равем: инак, он ки Маро таслим мекунад, наздик омад».</verse>
				<verse number="43">Ва дарҳол, ҳанӯз ки Ӯ сухан мегуфт, Яҳудо, ки яке аз он дувоздаҳ буд, ва бо вай мардуми бисёре аз ҷониби сардорони коҳинон, китобдонон ва пирон бо шамшеру калтакҳо омаданд.</verse>
				<verse number="44">Таслимкунандаи Ӯ ишорае ба онҳо дода, гуфта буд: «Ҳар киро бӯсам, Ӯ ҳамон аст; Ӯро дастгир кунед ва зери назорати сахт баред».</verse>
				<verse number="45">Ва чун омад, дарҳол ба Ӯ наздик шуда, гуфт: «Эй Устод! Эй Устод!» Ва Ӯро бӯсид.</verse>
				<verse number="46">Ва онҳо дастҳои худро бар Ӯ андохта, Ӯро гирифтанд.</verse>
				<verse number="47">Аммо яке аз онҳое ки истода буданд, шамшери худро кашида, ба ғуломи саркоҳин зад ва як гӯши вайро бурид.</verse>
				<verse number="48">Исо ба онҳо рӯ оварда, гуфт: «Гӯё бар зидди роҳзане бо шамшеру калтакҳо берун омадаед, то Маро дастгир кунед.</verse>
				<verse number="49">Ҳар рӯз Ман назди шумо дар ибодатгоҳ будам ва таълим медодам, ва шумо Маро дастгир накардед. Лекин бигзор /гуфтаҳои/ Китоб ба амал оянд».</verse>
				<verse number="50">Он гоҳ ҳама Ӯро вогузошта, гурехтанд.</verse>
				<verse number="51">Ҷавоне ҷисми бараҳнаи худро бо порчаи катоне печонда, аз паси Ӯ мерафт; ва сарбозон вайро дастгир карданд.</verse>
				<verse number="52">Лекин вай порчаи катонро партофта, тани бараҳна аз дасти онҳо гурехт.</verse>
				<verse number="53">Ва Исоро назди саркоҳин оварданд; ва ҳамаи сардорони коҳинон ва пирон ва китобдонон назди вай гирд омаданд.</verse>
				<verse number="54">Петрус аз дур, то даруни ҳавлии саркоҳин аз пайи Ӯ равона шуда, бо нигаҳбонон нишаст ва назди оташ худро гарм мекард.</verse>
				<verse number="55">Сардорони коҳинон ва тамоми шӯро дар ҷустуҷӯи гувоҳие бар зидди Исо буданд, то Ӯро кушанд, лекин наёфтанд.</verse>
				<verse number="56">Зеро бисёр касон бар зидди Ӯ гувоҳии бардурӯғ доданд, лекин ин гувоҳиҳо ба якдигар мувофиқ набуданд.</verse>
				<verse number="57">Ва баъзе касон бархеста, бар зидди Ӯ гувоҳии бардурӯғ дода, гуфтанд:</verse>
				<verse number="58">«Мо шунидем, ки Ӯ мегуфт: “Ман ин ибодатхонаи бо дасти одам сохташударо вайрон мекунам ва дар се рӯз дигареро бино мекунам, ки бо дасти одам сохта нашуда бошад”».</verse>
				<verse number="59">Лекин чунин гувоҳии онҳо низ мувофиқ набуд.</verse>
				<verse number="60">Пас саркоҳин бархест ва дар миёна истода, аз Исо пурсид: «Ҳеҷ ҷавоб намедиҳӣ? Ин чист, ки инҳо бар зидди Ту гувоҳӣ медиҳанд?»</verse>
				<verse number="61">Аммо Ӯ хомӯш монд ва ҳеҷ ҷавоб надод. Боз саркоҳин аз Ӯ пурсида, гуфт: «Оё Ту Масеҳ, Писари Худои Муборак ҳастӣ?»</verse>
				<verse number="62">Исо гуфт: «Ман ҳастам; ва шумо рӯзе Писари Одамро мебинед, ки аз дасти рости Қудрат нишаста, бо абрҳои осмон меояд».</verse>
				<verse number="63">Он гоҳ саркоҳин ҷомаи худро даронда, гуфт: «Дигар ба гувоҳон чӣ эҳтиёҷ дорем?</verse>
				<verse number="64">Шумо куфрро шунидед; чӣ мулоҳиза доред?» Пас ҳама Ӯро айбдор карда, сазовори марг донистанд.</verse>
				<verse number="65">Ва баъзе касон ба сару рӯи Ӯ туф кардан гирифтанд ва рӯяшро пӯшида, Ӯро мезаданд ва мегуфтанд: «Пайғамбарӣ кун». Ва нигаҳбонон Ӯро торсакӣ мезаданд.</verse>
				<verse number="66">Ҳангоме ки Петрус дар поён, дар рӯи ҳавлӣ буд, яке аз канизони саркоҳин омад</verse>
				<verse number="67">ва чун дид, ки Петрус худро гарм мекунад, ба вай нигоҳ карда, гуфт: «Ту низ бо Исои Носирӣ будӣ».</verse>
				<verse number="68">Лекин вай инкор карда, гуфт: «Намедонам ва намефаҳмам, ки ту чӣ мегӯӣ». Ва ба ҳавлии берун рафта буд, ки хурӯс бонг зад.</verse>
				<verse number="69">Каниз бори дигар вайро дида, ба онҳое ки истода буданд, гуфт: «Ин яке аз онҳост».</verse>
				<verse number="70">Вай бори дигар инкор кард. Пас аз муддате онҳое ки истода буданд, ба Петрус гуфтанд: «Ба ростӣ ту яке аз онҳо мебошӣ; зеро ту ҷалилӣ ҳастӣ ва лаҳҷаи ту ҳамон хел аст».</verse>
				<verse number="71">Лекин вай ба савганду қасам хӯрдан сар карда, гуфт: «Он одамро, ки мегӯед, намешиносам».</verse>
				<verse number="72">Ва хурӯс бори дуюм бонг зад. Он гоҳ Петрус суханони Исоро ба ёд овард, ки вай гуфта буд: «Пеш аз он ки хурӯс ду бор бонг занад, Маро се бор инкор мекунӣ». Ва ба гиристан сар кард.</verse>
			</chapter>
			<chapter number="15">
				<verse number="1">Бомдодон фавран сардорони коҳинон бо пирон ва китобдонон ва тамоми шӯро машварат карданд ва Исоро баста бурданд ва ба Пилотус супурданд.</verse>
				<verse number="2">Пилотус аз Ӯ пурсид: «Оё Ту Подшоҳи яҳудиён ҳастӣ?» Ӯ дар ҷавоб ба вай гуфт: «Ту мегӯӣ».</verse>
				<verse number="3">Ва сардорони коҳинон Ӯро бисёр айбдор мекарданд.</verse>
				<verse number="4">Пилотус боз аз Ӯ пурсид: «Ту ҳеҷ ҷавобе намедиҳӣ? Бин, чӣ қадар зидди Ту гувоҳӣ медиҳанд».</verse>
				<verse number="5">Лекин Исо боз ҳеҷ ҷавоб надод, ба тавре ки Пилотус дар ҳайрат монд.</verse>
				<verse number="6">Ба муносибати ид вай як бандиро, ки мехостанд, барои онҳо озод мекард.</verse>
				<verse number="7">Бараббо ном касе бо шариконаш дар ҳабс буд, ки онҳо дар вақти шӯриш одам кушта буданд.</verse>
				<verse number="8">Ва мардум фарёд зада, талаб карданд, ки он чиро, ки ҳамеша барои онҳо мекард, ба ҷо оварад.</verse>
				<verse number="9">Вай дар ҷавоби онҳо гуфт: «Оё мехоҳед, Подшоҳи яҳудиёнро барои шумо озод кунам?»</verse>
				<verse number="10">Зеро медонист, ки сардорони коҳинон Ӯро аз рӯи ҳасад таслим карда буданд.</verse>
				<verse number="11">Лекин сардорони коҳинон мардумро барангехта буданд, ки Барабборо барои онҳо озод кунад, беҳтар аст.</verse>
				<verse number="12">Пилотус боз дар ҷавоби онҳо гуфт: «Пас бо он Касе ки Ӯро Подшоҳи яҳудиён меномед, чӣ кунам?»</verse>
				<verse number="13">Онҳо боз фарёд заданд: «Ӯро ба салиб каш!»</verse>
				<verse number="14">Пилотус ба онҳо гуфт: «Ӯ чӣ бадӣ кардааст?» Лекин онҳо боз ҳам зиёдтар фарёд заданд: «Ӯро ба салиб каш!»</verse>
				<verse number="15">Пас Пилотус, мардумро хушнуд карданӣ шуда, Барабборо барои онҳо озод кард ва фармуд, ки Исоро тозиёна зананд, ва Ӯро барои ба салиб кашидан супурд.</verse>
				<verse number="16">Ва сарбозон Ӯро ба даруни ҳавлӣ, яъне ба сарбозхона бурданд ва тамоми фавҷро гирд оварданд;</verse>
				<verse number="17">ва ҷомаи арғувон ба Ӯ пӯшонданд ва тоҷе аз хор бофта, бар сараш гузоштанд;</verse>
				<verse number="18">ва ба салом гуфтан сар карданд: «Салом, эй Подшоҳи яҳудиён!»</verse>
				<verse number="19">Ва най бар сараш мезаданд ва бар Ӯ туф мекарданд ва, зону зада, ба Ӯ таъзим мекарданд.</verse>
				<verse number="20">Пас аз он ки Ӯро хеле масхара карданд, ҷомаи арғувонро аз танаш кашида, либоси Худашро пӯшонданд ва Ӯро берун бурданд, то ба салиб кашанд.</verse>
				<verse number="21">Ва роҳгузари қайравониеро, ки Шимъун ном дошт ва падари Искандар ва Руфус буд ва аз саҳро меомад, маҷбур карданд, ки салиби Ӯро бардорад.</verse>
				<verse number="22">Ва Исоро ба ҷое бурданд, ки Ҷолҷолто, яъне “Ҷои косахонаи сар” ном дошт.</verse>
				<verse number="23">Ва майи бо мурр омехтаро барои нӯшиданаш доданд; лекин Ӯ нанӯшид.</verse>
				<verse number="24">Ононе ки Ӯро ба салиб кашиданд, либоси Ӯро қуръа партофта тақсим карданд, то ҳар кас чизе гирад.</verse>
				<verse number="25">Ва соат се буд, ки Ӯро ба салиб кашиданд.</verse>
				<verse number="26">Ва бар Ӯ чунин айбномае навишта шуда буд: «Подшоҳи яҳудиён».</verse>
				<verse number="27">Бо Ӯ ду роҳзанро ба салиб кашиданд, якеро аз дасти рост ва дигареро аз дасти чапи Ӯ.</verse>
				<verse number="28">Пас ба амал омад он навиштае ки мегӯяд: «Аз бадкирдорон шумурда шуд».</verse>
				<verse number="29">Ва роҳгузарон Ӯро дашном дода ва сар ҷунбонда, мегуфтанд: «Эй Ту, ки ибодатхонаро вайрон карда, дар се рӯз аз нав месозӣ!</verse>
				<verse number="30">Худатро наҷот дода, аз салиб фуруд ой».</verse>
				<verse number="31">Ҳамчунин сардорони коҳинон бо китобдонон Ӯро масхара карда, ба якдигар мегуфтанд: «Дигаронро наҷот медод, лекин Худашро наҷот дода наметавонад!</verse>
				<verse number="32">Масеҳ, Подшоҳи Исроил, бигзор акнун аз салиб фуруд ояд, то бинем ва ба Ӯ имон оварем». Ҳамчунин онҳое ки бо Ӯ ба салиб кашида шуда буданд, Ӯро дашном медоданд.</verse>
				<verse number="33">Чун соат шаш шуд, тамоми заминро то соати нӯҳ торикӣ фаро гирифт.</verse>
				<verse number="34">Ва дар соати нӯҳ Исо бо овози баланд фарёд зада гуфт: «Элоҳӣ, Элоҳӣ! Лама шабақтанӣ?», яъне: «Худои Ман, Худои Ман! Чаро Маро тарк кардаӣ?»</verse>
				<verse number="35">Баъзе аз ҳозирон, чун шуниданд, гуфтанд: «Инак, Илёсро ҷеғ мезанад».</verse>
				<verse number="36">Пас шахсе шитобон исфанҷеро аз сирко пур кард ва бар сари най гузошта, ба Ӯ нӯшонданӣ шуд ва гуфт: «Истед, бинем, ки оё Илёс меояд, то Ӯро фуруд оварад?»</verse>
				<verse number="37">Аммо Исо садои баланде бароварда, ҷон дод.</verse>
				<verse number="38">Ва пардаи ибодатхона аз боло то поён дарида, ду пора шуд.</verse>
				<verse number="39">Мирисаде ки рӯ ба рӯи Ӯ меистод, чун дид, ки Ӯ бо чунин садо ҷон дод, гуфт: «Ба ростӣ ин одам Писари Худо буд».</verse>
				<verse number="40">Якчанд зан низ буданд, ки аз дур нигоҳ мекарданд: аз он ҷумла Марями Маҷдалия ва Маряме ки модари Яъқуби хурдӣ ва Юсӣ буд, ва Салӯмит,</verse>
				<verse number="41">ки ҳангоми дар Ҷалил буданаш аз пайи Ӯ мерафтанд ва ба Ӯ хизмат мекарданд, ва бисёр занони дигар, ки ҳамроҳи Ӯ ба Уршалим омада буданд. Қабри,,,,\ Исо</verse>
				<verse number="42">Ва чун бегоҳ шуд, зеро рӯзи тайёрӣ, яъне рӯзи пеш аз шанбе буд,</verse>
				<verse number="43">Юсуф ном шахсе аз Ромо, узви боэътибори шӯро, ки худаш низ интизори Подшоҳии Худо буд, омад ва далерона назди Пилотус даромад ва ҷасади Исоро хоҳиш кард.</verse>
				<verse number="44">Пилотус ҳайрон шуд, ки Ӯ зуд мурдааст; ва мирисадро ҷеғ зада, аз вай пурсид, ки оё мурд?</verse>
				<verse number="45">Ва чун аз мирисад фаҳмид, ҷасадро ба Юсуф дод.</verse>
				<verse number="46">Вай катоне харид ва ҷасадро аз салиб фуроварда, ба катон печонд ва ба қабре ки дар санг тарошида шуда буд, гузошт; ва сангеро бар даҳанаи қабр ғелонд.</verse>
				<verse number="47">Ва Марями Маҷдалия ва Марями модари Юсӣ диданд, ки куҷо гузошта шуд.</verse>
			</chapter>
			<chapter number="16">
				<verse number="1">Пас аз гузаштани шанбе, Марями Маҷдалия ва Маряме ки модари Яъқуб буд, ва Салӯмит хушбӯиҳо хариданд, то рафта ба Ӯ моланд.</verse>
				<verse number="2">Ва хеле барвақт дар рӯзи якуми ҳафта, чун офтоб баромад, онҳо ба сари қабр омаданд.</verse>
				<verse number="3">Ва ба ҳамдигар мегуфтанд: «Сангро аз даҳанаи қабр барои мо кӣ меғелонад?»</verse>
				<verse number="4">Чун нигаристанд, диданд, ки санг ғелонда шудааст; ва ҳол он ки он бисёр калон буд.</verse>
				<verse number="5">Ва чун ба қабр даромаданд, ҷавонеро дар тарафи рост нишаста диданд, ки либоси сафед дар бар дошт; ва тарсиданд.</verse>
				<verse number="6">Вай ба онҳо гуфт: «Натарсед. Исои Носирии ба салиб кашидашударо ҷустуҷӯ мекунед; Ӯ зинда шуд ва дар ин ҷо нест. Инак ҷое ки Ӯро гузошта буданд.</verse>
				<verse number="7">Лекин рафта, ба шогирдони Ӯ ва ба Петрус гӯед, ки Ӯ пеш аз шумо ба Ҷалил меравад; Ӯро, чунон ки ба шумо гуфта буд, дар он ҷо мебинед».</verse>
				<verse number="8">Ва баромада, аз пеши қабр гурехтанд; онҳоро ларза ва даҳшат фаро гирифта буд, ва ба касе чизе нагуфтанд, чунки метарсиданд.</verse>
				<verse number="9">Саҳарии рӯзи якуми ҳафта Исо бархеста, аввал ба Марями Маҷдалия, ки аз вай ҳафт девро берун карда буд, намоён шуд.</verse>
				<verse number="10">Вай рафта, ба ҳамроҳони Ӯ, ки гирёну нолон буданд, хабар дод.</verse>
				<verse number="11">Лекин онҳо чун шуниданд, ки Ӯ зинда аст, ва Ӯро вай дидааст, бовар накарданд.</verse>
				<verse number="12">Пас аз он бо симои дигар ба ду нафари онҳо, ки ба деҳа мерафтанд, дар роҳ намоён шуд.</verse>
				<verse number="13">Ва онҳо баргашта, ба дигарон хабар доданд; лекин ба онҳо низ бовар накарданд.</verse>
				<verse number="14">Ниҳоят ба он ёздаҳ, ки дар сари дастархон нишаста буданд, намоён шуд ва онҳоро ба сабаби нобоварӣ ва дилсахтиашон сарзаниш кард, зеро ба онҳое ки Ӯро бархестагӣ дида буданд, бовар накарданд.</verse>
				<verse number="15">Ва ба онҳо гуфт: «Ба тамоми ҷаҳон равед ва Инҷилро ба ҳамаи офаридаҳо мавъиза кунед.</verse>
				<verse number="16">Ҳар кӣ имон оварда, таъмид гирад, наҷот меёбад; лекин ҳар кӣ имон наоварад, маҳкум мешавад.</verse>
				<verse number="17">Ва ин аломатҳо ҳамроҳи имондорон мешаванд: ба номи Ман девҳоро берун мекунанд, бо забонҳои нав сухан мегӯянд,</verse>
				<verse number="18">морҳоро мегиранд, ва агар заҳри марговаре хӯранд, ба онҳо осеб намерасонад; даст бар беморон мегузоранд ва онҳо шифо меёбанд».</verse>
				<verse number="19">Ва Худованд, пас аз он ки ба онҳо сухан гуфт, ба осмон боло бурда шуд ва аз дасти рости Худо нишаст.</verse>
				<verse number="20">Ва онҳо берун рафта, дар ҳар ҷо мавъиза мекарданд, ва Худованд ба онҳо ёрӣ мерасонд ва бо аломатҳои баъдина суханро тасдиқ мекард. Омин. </verse>
			</chapter>
		</book>
		<book number="42">
			<chapter number="1">
				<verse number="1">Азбаски бисёр касон ба тартиб додани нақли рӯйдодҳое сар кардаанд, ки рӯй доданашон дар миёни мо пурра маълум аст,</verse>
				<verse number="2">чунон ки онҳое ки аз ибтидо шоҳидон ва ходимони Калом буданд, ба мо расондаанд,</verse>
				<verse number="3">ман низ раво донистам, ки ҳама чизро аз ибтидо бо диққат тадқиқ намуда, пайи ҳам барои ту, эй Теофилуси муҳтарам, нависам,</verse>
				<verse number="4">то ки боварибахш будани он чиро, ки омӯхтаӣ, донӣ.</verse>
				<verse number="5">Дар айёми Ҳиродус, подшоҳи Яҳудия, Закарё ном коҳине аз навбати Абиё буд, ва зани ӯ аз духтарони Ҳорун буда, Элишабаъ ном дошт.</verse>
				<verse number="6">Ҳар дуи онҳо пеши Худо росткор буданд ва аз рӯи тамоми фармудаҳо ва фаризаҳои Худованд бекаму кост рафтор мекарданд.</verse>
				<verse number="7">Онҳо фарзанд надоштанд, чунки Элишабаъ нозой буд, ва ҳар ду ба пиронсолагӣ расида буданд.</verse>
				<verse number="8">Боре, ҳангоме ки ӯ бо навбати худ пеши Худо коҳинӣ мекард,</verse>
				<verse number="9">мувофиқи одати коҳинӣ, қуръа ба номи ӯ баромад, ки ба ибодатхонаи Худованд даромада, бухур сӯзонад;</verse>
				<verse number="10">ва ҳангоми бухур сӯзонданаш тамоми анбӯҳи мардум дар берун дуо мегуфт.</verse>
				<verse number="11">Баногоҳ фариштаи Худованд бар ӯ намудор гардида, дар тарафи рости қурбонгоҳи бухур истод.</verse>
				<verse number="12">Закарё ӯро дида, тарсид ва ба ҳарос афтод.</verse>
				<verse number="13">Аммо фаришта ба ӯ гуфт: «Эй Закарё, натарс, чунки дуои ту шунида шудааст, ва зани ту Элишабаъ ба ту писаре мезояд, ва бояд номи ӯро Яҳё гузорӣ.</verse>
				<verse number="14">Ва туро шодмонӣ ва хурсандӣ насиб мешавад, ва бисёр касон ба таваллуди ӯ шодӣ мекунанд.</verse>
				<verse number="15">Зеро ӯ дар назди Худованд бузург мешавад, ва май ва шароб наменӯшад, ва аз шиками модари худ аз Рӯҳулқудс пур мешавад,</verse>
				<verse number="16">ва бисёр касонро аз банӣ-Исроил ба Худованд Худои онҳо бозмегардонад.</verse>
				<verse number="17">Ва пешопеши Ӯ бо рӯҳ ва қуввати Илёс қадам мезанад, то ки дилҳои падаронро ба фарзандон ва саркашонро ба хиради росткорон баргардонад ва халқи дурусте барои Худованд омода намояд».</verse>
				<verse number="18">Закарё ба фаришта гуфт: «Инро аз рӯи чӣ донам? Зеро ман пир ҳастам, ва зани ман низ ба пиронсолагӣ расидааст».</verse>
				<verse number="19">Фаришта дар ҷавоби ӯ гуфт: «Ман Ҷаброил ҳастам, ки дар ҳузури Худо меистам, ва фиристода шудаам барои он ки ба ту сухан ронам ва ин хабари хушро ба ту расонам.</verse>
				<verse number="20">Ва инак, забонат лол шуда, то рӯзи ба амал омадани ин ту гап зада наметавонӣ, зеро ба суханони ман, ки дар вақти худ иҷро мешаванд, бовар накардӣ».</verse>
				<verse number="21">Дар ин миён мардум мунтазири Закарё буданд ва ҳайрон буданд, ки ӯ дар ибодатхона дер мекунад.</verse>
				<verse number="22">Ва ҳангоме ки берун омад, ба онҳо гап зада натавонист, ва онҳо фаҳмиданд, ки ӯ дар ибодатхона рӯъёе дидааст; ва ӯ ба онҳо имову ишора мекард, ва забонаш лол шуда буд.</verse>
				<verse number="23">Ҳангоме ки рӯзҳои хизматаш ба анҷом расиданд, ба хонаи худ рафт.</verse>
				<verse number="24">Ва пас аз он рӯзҳо зани ӯ, Элишабаъ, ҳомила шуда, панҷ моҳ худро аз ҳама пинҳон дошт, ва гуфт:</verse>
				<verse number="25">«Дар ин рӯзҳо Худованд назар карда, ба ман чунин амал кард, то ки нанги маро аз миёни мардум бардорад».</verse>
				<verse number="26">Ва дар моҳи шашум Ҷаброили фаришта аз ҷониби Худо ба Носира ном шаҳри Ҷалил фиристода шуд</verse>
				<verse number="27">назди бокирае ки номзади Юсуф ном марде аз хонадони Довуд буд; ва номи он бокира Марям буд.</verse>
				<verse number="28">Ва фаришта назди вай даромада, гуфт: «Салом бар ту, эй пурфайз! Худованд бо туст; ту дар миёни занон муборак ҳастӣ».</verse>
				<verse number="29">Аммо вай ӯро дида, аз суханонаш парешон шуд ва дар дили худ гуфт, ки ин чӣ саломе бошад.</verse>
				<verse number="30">Ва фаришта ба вай гуфт: «Эй Марям, натарс, чунки ту назди Худо файз ёфтаӣ;</verse>
				<verse number="31">ва инак, ҳомила шуда, Писаре мезоӣ, ва бояд номи Ӯро Исо гузорӣ.</verse>
				<verse number="32">Ӯ бузург мешавад ва Писари Ҳаққи Таоло номида мешавад; ва Худованд Худо тахти падараш Довудро ба Ӯ медиҳад;</verse>
				<verse number="33">ва Ӯ бар хонадони Яъқуб то абад подшоҳӣ мекунад, ва подшоҳии Ӯ поён нахоҳад дошт».</verse>
				<verse number="34">Марям ба фаришта гуфт: «Ин чӣ гуна мешавад, дар ҳоле ки ман бо марде набудам?»</verse>
				<verse number="35">Фаришта дар ҷавоби вай гуфт: «Рӯҳулқудс бар ту меояд, ва қуввати Ҳаққи Таоло бар ту соя меафканад; бинобар ин он Зодаи Муқаддас ҳам Писари Худо номида мешавад.</verse>
				<verse number="36">Инак, хеши ту, Элишабаъ, ки ӯро нозой меноманд, ӯ низ дар пирии худ писаре дар шикам дорад, ва ҳоло моҳи шашуми ӯст;</verse>
				<verse number="37">зеро назди Худо ҳеҷ чиз ғайриимкон нест».</verse>
				<verse number="38">Марям гуфт: «Инак, канизи Худованд ҳастам; бигзор бо ман аз рӯи сухани ту шавад». Ва фаришта аз пеши вай рафт.</verse>
				<verse number="39">Дар он рӯзҳо Марям роҳсипор шуда, бо шитоб ба шаҳре рафт, ки дар кӯҳистони Яҳудо аст,</verse>
				<verse number="40">ва ба хонаи Закарё даромада, ба Элишабаъ салом гуфт.</verse>
				<verse number="41">Ва чун Элишабаъ саломи Марямро шунид, бача дар шикамаш ба ҷунбиш омад; ва Элишабаъ аз Рӯҳулқудс пур шуд,</verse>
				<verse number="42">ва бо овози баланд хитоб намуда, гуфт: «Ту дар миёни занон муборак ҳастӣ, ва муборак аст самари шиками ту!</verse>
				<verse number="43">Ва ин ба ман аз куҷост, ки модари Хоҷаам назди ман омадааст?</verse>
				<verse number="44">Зеро ҳамин ки садои саломи ту ба гӯшам расид, бача аз шодӣ дар шикамам ба ҷунбиш омад.</verse>
				<verse number="45">Ва хушо он ки бовар кардааст, чунки он чи аз ҷониби Худованд ба вай гуфта шудааст, ба амал меояд».</verse>
				<verse number="46">Ва Марям гуфт: «Ҷони ман Худовандро ситоиш мекунад,</verse>
				<verse number="47">Рӯҳи ман аз Худои Наҷотдиҳандаи ман ба ваҷд омад,</verse>
				<verse number="48">Ки Ӯ ба канизи ночизи Худ назар кардааст; Зеро минбаъд ҳамаи наслҳо маро хушбахт мехонанд.</verse>
				<verse number="49">Зеро Зӯрофарин корҳои бузурге барои ман кардааст, Ва номи Ӯ қуддус аст,</verse>
				<verse number="50">Ва марҳамати Ӯ насл ба насл барои касонест, Ки аз Ӯ метарсанд.</verse>
				<verse number="51">Қуввати бозуи Худро нишон медиҳад; Онҳоеро, ки дар андешаҳои дил мағруранд, пароканда мекунад.</verse>
				<verse number="52">Зӯрмандонро аз тахтҳо сарнагун месозад Ва шахсони ночизро сарбаланд мегардонад;</verse>
				<verse number="53">Гуруснагонро бо чизҳои некӯ пур мекунад, Ва сарватмандонро дастхолӣ мефиристад;</verse>
				<verse number="54">Бандаи Худ Исроилро дастгирӣ мекунад, Ба хотири марҳамати Худ, —</verse>
				<verse number="55">Чунон ки ба падарони мо гуфтааст, — Ба Иброҳим ва насли ӯ то абад».</verse>
				<verse number="56">Ва Марям қариб се моҳ назди ӯ монд ва баъд ба хонаи худ баргашт.</verse>
				<verse number="57">Чун вақти зоидани Элишабаъ расид, ӯ писаре зоид.</verse>
				<verse number="58">Ва ҳамсояҳо ва хешу табори ӯ шуниданд, ки Худованд марҳамати Худро ба ӯ афзун кардааст, ва бо ӯ шод шуданд.</verse>
				<verse number="59">Ва дар рӯзи ҳаштум омаданд, ки кӯдакро хатна кунанд, ва мехостанд ӯро аз рӯи номи падараш Закарё ном монанд.</verse>
				<verse number="60">Лекин модараш дар ҷавоб гуфт: «Не, балки ӯ Яҳё номида шавад».</verse>
				<verse number="61">Ба вай гуфтанд: «Аз хешони ту касе нест, ки чунин ном дошта бошад».</verse>
				<verse number="62">Ва бо имову ишора аз падараш пурсиданд, ки ӯро чӣ ном ниҳодан мехоҳад.</verse>
				<verse number="63">Ӯ тахтачае талабида, бар он навишт: «Номи ӯ Яҳёст». Ва ҳама ҳайрон шуданд.</verse>
				<verse number="64">Дарҳол даҳон ва забони ӯ кушода шуд, ва ӯ ба сухан даромада, Худоро муборак хонд.</verse>
				<verse number="65">Ва ҳамаи ҳамсояҳои онҳо ба ҳарос афтоданд; ва тамоми ин воқеаро дар сар то сари кӯҳистони Яҳудия нақл мекарданд.</verse>
				<verse number="66">Ва ҳар кӣ мешунид, инро дар дили худ ҷо дода, мегуфт: «Ин кӯдак кӣ мешавад?» Ва дасти Худованд бо ӯ буд.</verse>
				<verse number="67">Падари ӯ, Закарё, аз Рӯҳулқудс пур шуд ва пайғамбарӣ намуда, гуфт:</verse>
				<verse number="68">«Муборак аст Худованд Худои Исроил, Ки ба дидори қавми Худ омада, ба он халосӣ додааст,</verse>
				<verse number="69">Ва барои мо шохи наҷот барпо кардааст Дар хонадони бандаи Худ Довуд,</verse>
				<verse number="70">Чунон ки аз қадим гуфтааст Бо забони пайғамбарони муқаддаси Худ,</verse>
				<verse number="71">Ки моро аз душманон наҷот медиҳад Ва аз дасти ҳамаи онҳое ки аз мо нафрат доранд;</verse>
				<verse number="72">Ба падарони мо марҳамат намуда, Аҳди муқаддаси Худро,</verse>
				<verse number="73">Қасамеро ба хотир меоварад, Ки Ӯ ба падари мо Иброҳим ёд карда буд,</verse>
				<verse number="74">Ва ба мо имконият медиҳад, Ки аз дасти душманони худ халос шуда, Бе тарс</verse>
				<verse number="75">ба Ӯ бо муқаддасӣ ва ростӣ ибодат кунем, Дар ҳолате ки тамоми рӯзҳои умри худ пеши Ӯ бошем.</verse>
				<verse number="76">Ва ту, эй кӯдак, пайғамбари Ҳаққи Таоло хонда мешавӣ, Чунки пешопеши Худованд қадам мезанӣ, то роҳҳои Ӯро омода кунӣ</verse>
				<verse number="77">Ва ба қавми Ӯ фаҳмонӣ, Ки наҷот дар бахшоиши гуноҳҳои онҳост,</verse>
				<verse number="78">Аз марҳамати дилсӯзонаи Худои мо, Ки Сапеда бо он аз олами боло ба дидори мо омад,</verse>
				<verse number="79">То ки касони дар торикӣ ва дар сояи марг нишастаро рӯшноӣ бахшад Ва пойҳои моро ба роҳи осоиш равона кунад».</verse>
				<verse number="80">Ва кӯдак калон шуда, рӯҳаш нерӯманд мегашт, ва то рӯзе ки ба Исроил падид омад, дар биёбон буд.</verse>
			</chapter>
			<chapter number="2">
				<verse number="1">Дар он рӯзҳо аз ҷониби қайсар Августус фармоне баромад, ки дар тамоми рӯи замин номнависӣ гузаронанд.</verse>
				<verse number="2">Ин номнависӣ аввалин буд ва дар замоне ки Куриниюс дар Сурия ҳукмронӣ мекард, анҷом ёфт.</verse>
				<verse number="3">Ва ҳама барои номнависии худ, ҳар яке ба шаҳри худ мерафтанд.</verse>
				<verse number="4">Юсуф низ аз Ҷалил, аз шаҳри Носира, ба Яҳудия, ба шаҳри Довуд, ки Байт-Лаҳм ном дорад, равона шуд, чунки ӯ аз хонадон ва насли Довуд буд,</verse>
				<verse number="5">то бо Марям, ки номзади ӯ ва ҳомиладор буд, номнависӣ карда шавад.</verse>
				<verse number="6">Ва ҳангоме ки онҳо дар он ҷо буданд, вақти зоидани вай расид;</verse>
				<verse number="7">ва Писари нахустини худро зоид, ва Ӯро парпеч кард, ва Ӯро дар охуре хобонд, чунки дар мусофирхона ҷое барои онҳо набуд.</verse>
				<verse number="8">Дар он сарзамин чӯпононе буданд, ки шабона дар ҳавои кушод рамаи худро посбонӣ мекарданд.</verse>
				<verse number="9">Ва фариштаи Худованд бар онҳо намоён гардид, ва ҷалоли Худованд дар гирду пешашон дурахшид, ва онҳо хеле ҳаросон шуданд.</verse>
				<verse number="10">Фаришта ба онҳо гуфт: «Натарсед; зеро ба шумо хушхабари басо шодибахш мерасонам, ки он барои тамоми қавм аст:</verse>
				<verse number="11">Имрӯз дар шаҳри Довуд Наҷотдиҳанда барои шумо ба дунё омад, ки Ӯ Масеҳ, Худованд аст.</verse>
				<verse number="12">Ин аст аломате барои шумо: Кӯдакро парпечшуда ва дар охуре хобида меёбед».</verse>
				<verse number="13">Ногаҳон бо фаришта фавҷе аз лашкари осмон пайдо шуданд, ки Худоро ситоиш карда, мегуфтанд:</verse>
				<verse number="14">«Ҷалол ба Худо дар арши аъло, Ва осоиш бар замин аст, Писандидаи /Ӯ/ байни одамон аст».</verse>
				<verse number="15">Ҳангоме ки фариштаҳо аз пеши онҳо ба осмон боло шуданд, чӯпонон ба якдигар гуфтанд: «Биёед, ба Байт-Лаҳм равем ва он чиро, ки дар он ҷо рӯй додааст, ва Худованд онро ба мо хабар додааст, бинем».</verse>
				<verse number="16">Ва бо шитоб омаданд, ва Марям ва Юсуф ва Кӯдакро, ки дар охур хобида буд, ёфтанд.</verse>
				<verse number="17">Ва чун диданд, он суханонеро, ки ба онҳо дар бораи ин Кӯдак гуфта шуда буд, паҳн карданд.</verse>
				<verse number="18">Ва ҳамаи онҳое ки шуниданд, аз он чи чӯпонон ба онҳо нақл карданд, ҳайрон шуданд.</verse>
				<verse number="19">Ва Марям ҳамаи ин суханонро дар дили худ ҷо дода, нигоҳ медошт.</verse>
				<verse number="20">Ва чӯпонон баргашта, Худоро ҳамду сано мехонданд ва ситоиш мекарданд барои ҳамаи он чизҳое ки шунида ва дида буданд, чунон ки ба онҳо гуфта шуда буд.</verse>
				<verse number="21">Ҳангоме ки дар ҳаштрӯзагӣ Ӯро хатна карданд, ба Ӯ Исо ном доданд, чунон ки фаришта Ӯро, пеш аз он ки дар шикам пайдо шавад, номида буд.</verse>
				<verse number="22">Ва ҳангоме ки рӯзҳои покшавии онҳо мувофиқи шариати Мусо фаро расид, Ӯро ба Уршалим оварданд, то ки ба Худованд пешниҳод кунанд,</verse>
				<verse number="23">чунон ки дар шариати Худованд навишта шудааст: “Ҳар наринаи нахустзода муқаддаси Худованд хонда шавад”;</verse>
				<verse number="24">ва мувофиқи он чи дар шариати Худованд гуфта шудааст, ду фохта ё ду чӯҷаи кабӯтар қурбонӣ кунанд.</verse>
				<verse number="25">Ва инак, дар Уршалим Шимъун ном марде буд, ки марди росткор ва худотарс ва мунтазири тасаллии Исроил буд, ва Рӯҳулқудс бар ӯ буд.</verse>
				<verse number="26">Ва аз Рӯҳулқудс ба ӯ маълум шуда буд, ки то Масеҳи Худовандро набинад, маргро намебинад.</verse>
				<verse number="27">Ва ӯ бо роҳнамоии Рӯҳ ба ибодатгоҳ омад. Ва ҳангоме ки Исои Кӯдакро падару модараш оварданд, то ки маросими шариатро бар Ӯ ба ҷо оваранд,</verse>
				<verse number="28">ӯро ба дасти худ гирифта, Худоро муборак хонд ва гуфт:</verse>
				<verse number="29">«Акнун, эй Фармонраво, мувофиқи ваъдаи Худ Бандаи Худро бо осоиш рухсати рафтан медиҳӣ;</verse>
				<verse number="30">Чунки чашмони ман наҷоти Туро диданд,</verse>
				<verse number="31">Ки онро Ту пеши ҳамаи қавмҳо омода сохтаӣ:</verse>
				<verse number="32">Рӯшноиест, ки чашми халқҳоро мекушояд Ва ҷалоли қавми Исроили Ту мебошад».</verse>
				<verse number="33">Ва Юсуф ва модари Ӯ аз он чи дар бораи Ӯ гуфта шуд, дар ҳайрат монданд.</verse>
				<verse number="34">Ва Шимъун онҳоро баракат дода, ба Марям, модари Ӯ, гуфт: «Инак, Ӯ барои ғалтидан ва бархестани бисёр касон дар Исроил ва барои аломати зиддият таъйин шудааст, —</verse>
				<verse number="35">дар ҷони ту низ шамшере фурӯ меравад, — то ки андешаҳои дилҳои бисёр ошкор шаванд».</verse>
				<verse number="36">Дар он ҷо ҳамчунин пайғамбарзане, Ҳано духтари Фануил, аз қабилаи Ошер буд, ки хеле солхӯрда буд, ва аз давраи духтариаш ҳафт сол бо шавҳари худ зиндагӣ карда буд,</verse>
				<verse number="37">ва то ҳаштоду чорсолагӣ бева буд. Вай аз ибодатгоҳ дур нашуда, бо рӯза ва дуо шабу рӯз ба Худо ибодат мекард.</verse>
				<verse number="38">Вай низ дар ҳамон соат пеш омада, Худовандро ситоиш кард ва ба ҳамаи онҳое ки мунтазири халосии Уршалим буданд, дар бораи Ӯ сухан ронд.</verse>
				<verse number="39">Пас аз он ки ҳамаи корҳоро аз рӯи шариати Худованд ба анҷом расонданд, ба Ҷалил, ба шаҳри худ Носира баргаштанд.</verse>
				<verse number="40">Ва Кӯдак калон шуда, рӯҳаш пурзӯр мегашт ва аз ҳикмат пур мешуд, ва файзи Худо бар Ӯ буд.</verse>
				<verse number="41">Ҳар сол падару модари Ӯ барои иди Песаҳ ба Уршалим мерафтанд.</verse>
				<verse number="42">Инчунин ҳангоме ки Ӯ дувоздаҳсола буд, онҳо аз рӯи расми ид ба Уршалим омаданд,</verse>
				<verse number="43">ва ҳангоме ки пас аз анҷоми рӯзҳои ид гашта мерафтанд, Исои Наврас дар Уршалим монд; ва Юсуф ва модари Ӯ аз ин огоҳ набуданд,</verse>
				<verse number="44">ба гумони он ки Ӯ бо аҳли корвон меояд; ва як рӯз роҳ паймуда, дар миёни хешон ва ошноён ба ҷустуҷӯи Ӯ сар карданд;</verse>
				<verse number="45">ва чун наёфтанд, барои кофта ёфтани Ӯ ба Уршалим баргаштанд.</verse>
				<verse number="46">Пас аз се рӯз Ӯро дар ибодатгоҳ ёфтанд, ки дар миёни муаллимон нишаста, суханони онҳоро гӯш мекард ва ба онҳо савол медод.</verse>
				<verse number="47">Ҳамаи онҳое ки суханони Ӯро мешуниданд, аз фаҳмиши Ӯ ва аз ҷавобҳои Ӯ ҳайрон мешуданд.</verse>
				<verse number="48">Чун Ӯро диданд, дар ҳайрат монданд; ва модараш ба Ӯ гуфт: «Эй Фарзандам! Чаро Ту бо мо чунин рафтор кардӣ? Инак, падарат ва ман ғам хӯрда, Туро ҷустуҷӯ кардем».</verse>
				<verse number="49">Ба онҳо гуфт: «Чаро Маро ҷустуҷӯ кардед? Магар намедонистед, ки Ман бояд дар пайи корҳои Падарам бошам?»</verse>
				<verse number="50">Вале онҳо ба суханоне ки Ӯ гуфт, сарфаҳм нарафтанд.</verse>
				<verse number="51">Ва Ӯ бо онҳо равона шуда, ба Носира омад; ва ба онҳо фармонбардор буд. Ва модари Ӯ ҳамаи ин суханонро дар дили худ нигоҳ медошт.</verse>
				<verse number="52">Ва Исо дар ҳикмат ва дар қомат ва дар писандидагӣ назди Худо ва одамон пешрафт мекард.</verse>
			</chapter>
			<chapter number="3">
				<verse number="1">Дар соли понздаҳуми ҳукмронии қайсар Тибариюс, ҳангоме ки Понтиюс Пилотус дар Яҳудия фармонравоӣ мекард, ва Ҳиродус тетрархи Ҷалил, ва бародараш Филиппус тетрархи Итурия ва вилояти Тарохунитис, ва Лисониюс тетрархи Абилин буд,</verse>
				<verse number="2">дар замони саркоҳинон Ҳонон ва Қаёфо, каломи Худо ба Яҳё ибни Закарё расид.</verse>
				<verse number="3">Ва ӯ тамоми кишвари атрофи Урдунро тай карда, барои бахшоиши гуноҳҳо таъмиди тавбаро мавъиза мекард,</verse>
				<verse number="4">чунон ки дар китоби суханони Ишаъёи пайғамбар навишта шудааст: «Овози нидокунандае дар биёбон: Роҳи Худовандро тайёр кунед, Роҳҳои Ӯро рост кунед.</verse>
				<verse number="5">Ҳар водӣ баланд, ва ҳар кӯҳу теппа паст, Ва ҳар каҷӣ роҳи рост, ва ҳар роҳи ноҳамвор ҳамвор мешавад;</verse>
				<verse number="6">Ва тамоми башарият наҷоти Худоро мебинад».</verse>
				<verse number="7">Ва ба мардуме ки берун меомаданд, то ки аз ӯ таъмид гиранд, мегуфт: «Эй афъизодагон! Кӣ ба шумо гуфт, ки аз ғазаби оянда гурезед?</verse>
				<verse number="8">Акнун самаре оваред, ки сазовори тавба бошад, ва дар дили худ нагӯед, ки “падари мо Иброҳим аст! ”; зеро ба шумо мегӯям, ки Худо метавонад аз ин сангҳо барои Иброҳим фарзандон ба вуҷуд оварад.</verse>
				<verse number="9">Ва акнун теша бар решаи дарахтон гузошта шудааст: ҳар дарахте ки меваи нағз надиҳад, бурида ва ба оташ партофта мешавад».</verse>
				<verse number="10">Мардум аз ӯ мепурсиданд: «Пас чӣ кунем?»</verse>
				<verse number="11">Дар ҷавоби онҳо мегуфт: «Касе ки ду курта дорад, ба касе ки надорад, диҳад; ва касе ки хӯрок дорад, низ чунин амал кунад».</verse>
				<verse number="12">Боҷгирон низ барои таъмид омада, ба ӯ гуфтанд: «Эй устод, чӣ кунем?»</verse>
				<verse number="13">Ба онҳо гуфт: «Бештар аз он чи барои шумо муқаррар шудааст, талаб накунед».</verse>
				<verse number="14">Сарбозон низ аз ӯ пурсида, гуфтанд: «Пас мо чӣ кунем?» Ба онҳо гуфт: «Касеро озор надиҳед, дар ҳаққи касе тӯҳмат накунед, ва ба маоши худ қаноат намоед».</verse>
				<verse number="15">Ва ҳангоме ки мардум интизор меистоданд, ва ҳама дар дили худ дар бораи Яҳё андеша мекарданд, ки оё вай Масеҳ аст ё не,</verse>
				<verse number="16">Яҳё дар ҷавоби ҳамаи онҳо мегуфт: «Ман шуморо бо об таъмид медиҳам, лекин Касе тавонотар аз ман меояд, ва ман сазовори он нестам, ки банди пойафзоли Ӯро кушоям; Ӯ шуморо бо Рӯҳулқудс ва оташ таъмид медиҳад;</verse>
				<verse number="17">Ӯ бели Худро дар даст дорад, ва Ӯ хирмангоҳи Худро тоза карда, гандумро дар анбори Худ ҷамъ мекунад, лекин коҳро дар оташи хомӯшнашаванда месӯзонад».</verse>
				<verse number="18">Боз бо бисёр насиҳатҳои дигар ба мардум башорат медод.</verse>
				<verse number="19">Ва тетрарх Ҳиродус барои Ҳиродия, зани бародараш, ва барои ҳамаи бадиҳое ки карда буд, ба сарзаниши ӯ дучор шуд.</verse>
				<verse number="20">Бар ҳамаи ин онро низ илова намуд, ки Яҳёро дар зиндон андохт.</verse>
				<verse number="21">Ҳангоме ки мардум ҳама таъмид мегирифтанд, ва Исо низ таъмид гирифта, дуо мегуфт, осмон кушода шуд,</verse>
				<verse number="22">ва Рӯҳулқудс дар шакли ҷисмонӣ, чун кабӯтаре, бар Ӯ фуруд омад, ва овозе аз осмон омад, ки мегуфт: «Ту Писари дӯстдоштаи Ман ҳастӣ; Ман аз Ту хушнудам!»</verse>
				<verse number="23">Ва Исо, ҳангоме ки хизмати Худро сар кард, тақрибан сисола буд, ва, чунон ки гумон мекарданд, писари Юсуф ибни Элӣ,</verse>
				<verse number="24">ибни Маттот, ибни Левӣ, ибни Малкӣ, ибни Яннай, ибни Юсуф,</verse>
				<verse number="25">ибни Матитё, ибни Омӯс, ибни Наҳум, ибни Ҳеслӣ, ибни Наҷҷай,</verse>
				<verse number="26">ибни Маҳат, ибни Матитё, ибни Шимъӣ, ибни Юсуф, ибни Яҳудо,</verse>
				<verse number="27">ибни Юҳонон, ибни Решо, ибни Зарубобил, ибни Шаалтиил, ибни Нерӣ,</verse>
				<verse number="28">ибни Малкӣ, ибни Аддӣ, ибни Кӯсом, ибни Элмадом, ибни Эр,</verse>
				<verse number="29">ибни Юсӣ, ибни Элиазар, ибни Юрим, ибни Маттот, ибни Левӣ,</verse>
				<verse number="30">ибни Шимъун, ибни Яҳудо, ибни Юсуф, ибни Юном, ибни Элёқим,</verse>
				<verse number="31">ибни Малё, ибни Мино, ибни Матато, ибни Нотон, ибни Довуд,</verse>
				<verse number="32">ибни Ишой, ибни Убид, ибни Бӯаз, ибни Салмӯн, ибни Наҳшӯн,</verse>
				<verse number="33">ибни Амминодоб, ибни Ром, ибни Ҳесрӯн, ибни Порас, ибни Яҳудо,</verse>
				<verse number="34">ибни Яъқуб, ибни Исҳоқ, ибни Иброҳим, ибни Тораҳ, ибни Ноҳӯр,</verse>
				<verse number="35">ибни Саруҷ, ибни Рау, ибни Палаҷ, ибни Эбар, ибни Шолаҳ,</verse>
				<verse number="36">ибни Қенон, ибни Арпакшад, ибни Сом, ибни Нӯҳ, ибни Ломак,</verse>
				<verse number="37">ибни Матушолаҳ, ибни Ҳанӯх, ибни Ёрад, ибни Маҳалалъил, ибни Қенон,</verse>
				<verse number="38">ибни Анӯш, ибни Шет, ибни Одам, ибни Худо буд.</verse>
			</chapter>
			<chapter number="4">
				<verse number="1">Ва Исо пур аз Рӯҳулқудс аз Урдун баргашт, ва Рӯҳ Ӯро ба биёбон бурд,</verse>
				<verse number="2">ва чил рӯз Ӯро иблис меозмуд. Дар он рӯзҳо Ӯ чизе нахӯрд; ва пас аз тамом шудани он муддат гурусна монд.</verse>
				<verse number="3">Ва иблис ба Ӯ гуфт: «Агар Ту Писари Худо бошӣ, ба ин санг гӯй, ки нон шавад».</verse>
				<verse number="4">Исо ба вай ҷавоб дод: «Навишта шудааст, ки “одамизод на танҳо бо нон зинда аст, балки бо ҳар калимаи Худо”».</verse>
				<verse number="5">Ва Ӯро ба кӯҳи баланде бардошта бароварда, ҳамаи мамлакатҳои ҷаҳонро дар лаҳзае ба Ӯ нишон дод.</verse>
				<verse number="6">Иблис ба Ӯ гуфт: «Тамоми қудратро бар онҳо ва шукӯҳи онҳоро ба Ту медиҳам, зеро он ба дасти ман супурда шудааст, ва ман, ба ҳар кӣ хоҳам, онро медиҳам.</verse>
				<verse number="7">Пас, агар Ту ба ман саҷда кунӣ, ҳамааш аз они Ту мешавад».</verse>
				<verse number="8">Исо дар ҷавоби вай гуфт: «Аз Ман дур шав, эй шайтон; навишта шудааст: “Ба Худованд Худои худ саҷда кун ва танҳо Ӯро ибодат намо”».</verse>
				<verse number="9">Ва Ӯро ба Уршалим бурда, бар кунгураи ибодатгоҳ гузошт, ва ба Ӯ гуфт: «Агар Ту Писари Худо бошӣ, аз ин ҷо Худро ба зер андоз;</verse>
				<verse number="10">чунки навишта шудааст: “Ба фариштаҳои Худ дар бораи Ту фармон медиҳад, Ки Туро нигоҳдорӣ кунанд;</verse>
				<verse number="11">Ва Туро рӯи даст мебаранд, Ки мабодо пои Худро ба санге занӣ”».</verse>
				<verse number="12">Исо дар ҷавоби вай гуфт: «Гуфта шудааст: “Худованд Худои худро наозмой”».</verse>
				<verse number="13">Ва иблис тамоми озмоишро ба охир расонда, то муддате аз Ӯ дур шуд.</verse>
				<verse number="14">Ва Исо бо қуввати Рӯҳ ба Ҷалил баргашт, ва овозаи Ӯ дар тамоми гирду атроф паҳн шуд.</verse>
				<verse number="15">Ва Ӯ дар куништҳои онҳо таълим медод, ва ҳама Ӯро ситоиш мекарданд.</verse>
				<verse number="16">Ва ба Носира, ки дар он ҷо тарбия ёфта буд, омад ва аз рӯи одати Худ, рӯзи шанбе ба куништ даромад ва барои хондан бархест.</verse>
				<verse number="17">Ба Ӯ китоби Ишаъёи пайғамбарро доданд; ва Ӯ китобро кушода, ҷоеро ёфт, ки чунин навишта шуда буд:</verse>
				<verse number="18">“Рӯҳи Худованд бар Ман аст, Чунки Ӯ Маро масҳ намудааст, То ба бенавоён башорат диҳам, Ва Маро фиристодааст, То ки шикастадилонро шифо бахшам, Озодиро ба асирон Ва биноиро ба кӯрон мавъиза намоям,</verse>
				<verse number="19">Ва соли писандидаи Худовандро мавъиза намоям”.</verse>
				<verse number="20">Ва китобро пӯшонда, ба ходим дод ва нишаст; ва чашмони ҳама дар куништ ба Ӯ дӯхта шуда буданд.</verse>
				<verse number="21">Ва Ӯ сухан оғоз намуда, ба онҳо гуфт: «Имрӯз ин навишта, ки шумо гӯш кардед, ба иҷро расидааст».</verse>
				<verse number="22">Ва ҳама ба Ӯ гувоҳӣ медоданд, ва аз суханони файзбахше ки аз даҳонаш мебаромаданд, ҳайрон шуда, мегуфтанд: «Оё Ӯ писари Юсуф нест?»</verse>
				<verse number="23">Ба онҳо гуфт: «Албатта, шумо ба Ман ин мақолро мегӯед: “Эй табиб! Худатро шифо деҳ; ҳар он чи шунидаем, ки дар Кафарнаҳум рӯй додааст, ин ҷо низ дар ватани Худ кун”».</verse>
				<verse number="24">Ва гуфт: «Ба ростӣ ба шумо мегӯям, ки ҳеҷ пайғамбаре дар ватани худ қабул нашудааст.</verse>
				<verse number="25">Аз рӯи ҳақиқат ба шумо мегӯям: бисёр бевазанон дар Исроил дар айёми Илёс буданд, ки он вақт осмон се солу шаш моҳ баста шуда буд, ба тавре ки дар тамоми рӯи замин гуруснагии сахте рӯй дод,</verse>
				<verse number="26">вале Илёс назди ҳеҷ яке аз онҳо фиристода нашуд, балки танҳо назди бевазане ба Сарфати Сидун.</verse>
				<verse number="27">Ва бисёр махавиён дар Исроил дар замони Элишои пайғамбар буданд, вале ҳеҷ яке аз онҳо пок нашуд, балки танҳо Наамони сурёнӣ».</verse>
				<verse number="28">Тамоми аҳли куништ инро шунида, пур аз ғазаб шуданд,</verse>
				<verse number="29">ва бархеста, Ӯро аз шаҳр бадар карданд ва бар қуллаи кӯҳе ки шаҳрашон бар он сохта шуда буд, бурданд, то ки Ӯро ба зер афкананд.</verse>
				<verse number="30">Аммо Ӯ аз миёни онҳо гузашта, ба роҳи Худ рафт.</verse>
				<verse number="31">Ва ба Кафарнаҳум, шаҳри Ҷалил, омад, ва дар рӯзҳои шанбе онҳоро таълим медод.</verse>
				<verse number="32">Ва онҳо аз таълими Ӯ дар ҳайрат монданд, чунки сухани Ӯ боқудрат буд.</verse>
				<verse number="33">Дар куништ касе буд, ки рӯҳи деви нопок дошт, ва бо овози баланд фарёд зада, гуфт:</verse>
				<verse number="34">«Ба мо чӣ кор дорӣ, эй Исои Носирӣ? Ту барои нест кардани мо омадаӣ! Ман медонам, ки Ту кистӣ; Ту Қуддуси Худоӣ!»</verse>
				<verse number="35">Исо вайро манъ карда, гуфт: «Хомӯш шав ва аз вай берун ой!» Ва дев вайро дар миёна афтонда, аз вай берун шуд, ва ҳеҷ осебе ба вай нарасонд.</verse>
				<verse number="36">Ҳама ба воҳима афтоданд, ва ба якдигар мегуфтанд: «Ин чӣ гапест, ки Ӯ бо қудрат ва қувват ба рӯҳҳои нопок мефармояд, ва онҳо берун меоянд?»</verse>
				<verse number="37">Ва овозаи Ӯ дар тамоми гирду атроф паҳн шуд.</verse>
				<verse number="38">Ӯ аз куништ баромада, ба хонаи Шимъун омад. Хушдомани Шимъун таби баланд дошт; ва дар хусуси ин зан аз Ӯ илтимос карданд.</verse>
				<verse number="39">Ва Ӯ наздики вай омада, табро манъ кард; ва он паст шуд. Зан дарҳол бархеста, онҳоро пазироӣ кард.</verse>
				<verse number="40">Ҳангоми фурӯ рафтани офтоб ҳамаи онҳое ки беморони гирифтори бемориҳои гуногун доштанд, онҳоро назди Ӯ меоварданд, ва Ӯ ба ҳар яке аз онҳо даст гузошта, онҳоро шифо медод.</verse>
				<verse number="41">Девҳо низ аз бисёр касон берун омада, бо фарёд мегуфтанд: «Ту Масеҳ, Писари Худо ҳастӣ». Аммо Ӯ онҳоро манъ карда, намегузошт сухан ронанд, чунки Масеҳ будани Ӯро медонистанд.</verse>
				<verse number="42">Чун субҳ дамид, Ӯ берун омада, ба ҷои хилвате рафт, вале мардум Ӯро кофта ёфтанд ва назди Ӯ омаданд, ва Ӯро нигоҳ медоштанд, ки аз пешашон наравад.</verse>
				<verse number="43">Ба онҳо гуфт: «Ман бояд ба шаҳрҳои дигар низ аз Подшоҳии Худо башорат диҳам, чунки барои ҳамин фиристода шудаам».</verse>
				<verse number="44">Ва дар куништҳои Ҷалил мавъиза мекард.</verse>
			</chapter>
			<chapter number="5">
				<verse number="1">Боре, ҳангоме ки мардуми бисёре аз ҳар тараф Ӯро фишор медоданд, то ки сухани Худоро гӯш кунанд, ва Ӯ дар канори кӯли Ҷинесор истода буд, —</verse>
				<verse number="2">ду киштиро дид, ки дар кӯл истода буданд, ва моҳигирон аз онҳо берун омада, тӯрҳои худро мешустанд.</verse>
				<verse number="3">Ба яке аз киштиҳо, ки аз они Шимъун буд, савор шуда, аз вай хоҳиш кард, ки андаке аз соҳил дуртар ронад, ва Ӯ дар киштӣ нишаста, мардумро таълим медод.</verse>
				<verse number="4">Ва ҳангоме ки суханаш ба поён расид, ба Шимъун гуфт: «Ба чуқуроб рон, ва тӯрҳои худро барои сайд андозед».</verse>
				<verse number="5">Шимъун дар ҷавоби Ӯ гуфт: «Эй Устод! Тамоми шаб заҳмат кашида, чизе нагирифтем; лекин аз рӯи сухани Ту тӯрро меандозам».</verse>
				<verse number="6">Ва онҳо чунин карданд, ва миқдори зиёди моҳиро сайд карданд, ва кам монда буд, ки тӯрашон дарида равад.</verse>
				<verse number="7">Ва ба рафиқони худ, ки дар киштии дигар буданд, ишора карданд, ки ба ёрии онҳо биёянд; ва онҳо омада, ҳар ду киштиро пур карданд, ба тавре ки қариб буд зери об раванд.</verse>
				<verse number="8">Шимъуни Петрус, чун инро дид, пеши Исо зону зада, гуфт: «Худовандо! Аз пеши ман рав, чунки ман шахси гуноҳкор ҳастам».</verse>
				<verse number="9">Зеро вай ва ҳамаи ҳамроҳонаш аз ин сайди моҳӣ, ки карда буданд, дар даҳшат афтоданд.</verse>
				<verse number="10">Ва ҳамчунин Яъқуб ва Юҳанно, писарони Забдой низ, ки шарикони Шимъун буданд. Ва Исо ба Шимъун гуфт: «Натарс; минбаъд одамонро сайд мекунӣ».</verse>
				<verse number="11">Ва ҳар ду киштиро ба соҳил бароварданд, ва ҳамаро тарк карда, аз паси Ӯ равона шуданд.</verse>
				<verse number="12">Ҳангоме ки Исо дар яке аз шаҳрҳо буд, марде пур аз махав омад, ва чун Исоро дид, рӯй ба замин ниҳода, аз Ӯ илтимос кард: «Эй Хоҷа! Агар хоҳӣ, метавонӣ маро пок кунӣ».</verse>
				<verse number="13">Ӯ дасташро дароз карда, ба вай расонд ва гуфт: «Мехоҳам, пок шав!» Ва дарҳол махав аз вай нест шуд.</verse>
				<verse number="14">Ва Ӯ ба вай фармуд, ки ба ҳеҷ кас гап назанад, балки рафта худро ба коҳин нишон диҳад ва барои пок шудани худ он чиро, ки Мусо фармудааст, тақдим кунад, то барои онҳо шаҳодате бошад.</verse>
				<verse number="15">Аммо овозаи Ӯ торафт паҳн мешуд, ва шумораи зиёди мардум назди Ӯ ҷамъ меомаданд, то ки суханашро гӯш кунанд ва аз бемориҳои худ шифо ёбанд.</verse>
				<verse number="16">Ва Ӯ ба ҷойҳои хилват мерафт ва дуо мегуфт.</verse>
				<verse number="17">Рӯзе аз рӯзҳо Ӯ таълим медод, ва фарисиён ва муаллимони шариат аз ҳамаи деҳоти Ҷалил ва аз Яҳудия ва Уршалим омада, дар он ҷо нишаста буданд, ва дар шифо доданаш қуввати Худованд буд.</verse>
				<verse number="18">Инак, якчанд кас марди шалеро бо бистараш бардошта оварданд, ва мехостанд вайро дароварда, пеши Ӯ бигузоранд.</verse>
				<verse number="19">Вале ба сабаби бисёрии мардум роҳе барои даровардани вай наёфта, болои бом баромаданд ва аз миёни сафолҳои он вайро бо бистараш ба миёнаи хона пеши Исо поён фуроварданд.</verse>
				<verse number="20">Ва Ӯ имони онҳоро дида, ба вай гуфт: «Эй одамизод, гуноҳҳои ту бахшида шуданд».</verse>
				<verse number="21">Китобдонон ва фарисиён дар дили худ андеша карда, мегуфтанд: «Ин кист, ки куфр мегӯяд? Ғайр аз Худо кист, ки гуноҳҳоро бахшида тавонад?»</verse>
				<verse number="22">Исо андешаҳои онҳоро пай бурда, дар ҷавоби онҳо гуфт: «Шумо дар дили худ чӣ андешаҳо доред?</verse>
				<verse number="23">Кадомаш осонтар аст: гуфтани он ки “гуноҳҳои ту бахшида шуданд”, ё гуфтани он ки “бархез ва равона шав”?</verse>
				<verse number="24">Лекин то донед, ки Писари Одам дар рӯи замин қудрати бахшидани гуноҳҳоро дорад...» — ба шал гуфт: «Ба ту мегӯям: бархез, бистари худро бардор ва ба хонаи худ равона шав».</verse>
				<verse number="25">Вай дарҳол дар пеши назари онҳо бархест, бистари худро бардошт ва Худоро ҳамду сано гуфта, ба хонаи худ равона шуд.</verse>
				<verse number="26">Ва ҳама дар ҳайрат монданд, ва Худоро ҳамду сано мехонданд, ва дар ҳолате ки пур аз тарсу ҳарос буданд, мегуфтанд: «Имрӯз чизҳои аҷоибе дидем». Даъват шудани Левӣ (Матто)</verse>
				<verse number="27">Пас аз ин Ӯ берун рафта, Левӣ ном боҷгиреро дид, ки дар боҷгоҳ нишаста буд, ва ба вай гуфт: «Аз пайи Ман биё».</verse>
				<verse number="28">Вай ҳама чизро тарк карда, бархест ва аз пайи Ӯ равона шуд.</verse>
				<verse number="29">Ва Левӣ дар хонаи худ барои Ӯ зиёфати калоне дод, ва шумораи зиёди боҷгирон ва касони дигар назди дастархон нишастанд.</verse>
				<verse number="30">Китобдонон ва фарисиён норозигӣ баён намуда, ба шогирдони Ӯ гуфтанд: «Чаро шумо бо боҷгирон ва гуноҳкорон мехӯред ва менӯшед?»</verse>
				<verse number="31">Исо дар ҷавоби онҳо гуфт: «На тандурустон, балки беморон ба табиб эҳтиёҷ доранд;</verse>
				<verse number="32">Ман омадаам, ки на росткоронро, балки гуноҳкоронро ба тавба даъват кунам».</verse>
				<verse number="33">Ба Ӯ гуфтанд: «Чаро шогирдони Яҳё бисёр рӯза медоранд ва дуо мегӯянд, ҳамчунин шогирдони фарисиён низ, лекин шогирдони Ту мехӯранд ва менӯшанд?»</verse>
				<verse number="34">Ба онҳо гуфт: «Оё метавонед меҳмонони базми арӯсиро, то замоне ки домод бо онҳост, ба рӯзадорӣ водор намоед?</verse>
				<verse number="35">Лекин рӯзҳое фаро мерасанд, ки домод аз онҳо гирифта мешавад, ва он гоҳ дар он рӯзҳо рӯза медоранд».</verse>
				<verse number="36">Дар айни ҳол ба онҳо ин масалро гуфт: «Ҳеҷ кас порчае аз ҷомаи нав гирифта, ба ҷомаи кӯҳна дарбеҳ намемонад; вагарна он ҳам ҷомаи навро пора мекунад, ва ҳам дарбеҳи нав ба ҷомаи кӯҳна мувофиқ намеояд.</verse>
				<verse number="37">Ва ҳеҷ кас майи навро ба машки кӯҳна намеандозад; вагарна майи нав машкро медаронад, худаш ҳам мерезад, машк ҳам ҳайф мешавад;</verse>
				<verse number="38">балки майи навро ба машки нав андохтан даркор аст; ва ҳар ду нигоҳ дошта мешаванд.</verse>
				<verse number="39">Ва ҳеҷ кас майи кӯҳнаро нӯшида, дарҳол навашро намехоҳад, чунки мегӯяд: майи кӯҳна беҳтар аст».</verse>
			</chapter>
			<chapter number="6">
				<verse number="1">Дар рӯзи шанбеи дуюм, пас аз якум, чунин шуд, ки Ӯ аз миёни киштзор мегузашт, ва шогирдони Ӯ хӯшаҳоро мечиданд ва бо даст соида, мехӯрданд.</verse>
				<verse number="2">Ва баъзе аз фарисиён ба онҳо гуфтанд: «Чаро шумо коре мекунед, ки кардани он дар рӯзи шанбе раво нест?»</verse>
				<verse number="3">Исо дар ҷавоби онҳо гуфт: «Магар нахондаед, ки Довуд чӣ кард, ҳангоме ки худаш ва ҳамроҳонаш гурусна буданд?</verse>
				<verse number="4">Чӣ гуна вай ба хонаи Худо даромада, нони тақдимро гирифта хӯрд ва ба ҳамроҳони худ низ дод, ки хӯрдани он, ғайр аз коҳинон, ба касе раво набуд?»</verse>
				<verse number="5">Ва ба онҳо гуфт: «Писари Одам х ҷаи рӯзи шанбе низ мебошад».</verse>
				<verse number="6">Як рӯзи шанбеи дигар Ӯ ба куништ даромада, таълим медод, ва дар он ҷо шахсе буд, ки дасти росташ хушк шуда буд.</verse>
				<verse number="7">Китобдонон ва фарисиён аз пайи Ӯ мепоиданд, ки шояд дар рӯзи шанбе шифо диҳад, то ки айбе ба гардани Ӯ бор кунанд.</verse>
				<verse number="8">Ва Ӯ андешаҳои онҳоро пай бурда, ба шахси дастхушк гуфт: «Бархез ва дар миёнҷо исто». Вай бархест ва истод.</verse>
				<verse number="9">Ва Исо ба онҳо гуфт: «Аз шумо мепурсам, ки дар рӯзи шанбе кадом кор раво аст: некӣ кардан, ё бадӣ кардан? Ҷонеро наҷот додан, ё куштан?»</verse>
				<verse number="10">Ва ба ҳамаи онҳо нигариста, ба он шахс гуфт: «Дасти худро дароз кун». Вай чунин кард, ва он монанди дасти дигараш сиҳат шуд.</verse>
				<verse number="11">Аммо онҳо бисёр дарғазаб шуда, бо ҳамдигар машварат мекарданд, ки ба Исо чӣ кунанд.</verse>
				<verse number="12">Дар он рӯзҳо Ӯ барои дуо гуфтан ба кӯҳе баромад ва тамоми шаб ба Худо дуо гуфт.</verse>
				<verse number="13">Ҳангоме ки рӯз шуд, шогирдони Худро даъват намуда, аз онҳо дувоздаҳ нафарро интихоб кард, ва ба онҳо номи расулонро дод, ки инҳоянд:</verse>
				<verse number="14">Шимъун, ки ӯро Петрус низ номид, ва бародараш Андриёс, Яъқуб ва Юҳанно, Филиппус ва Барталмо,</verse>
				<verse number="15">Матто ва Тумо, Яъқуб ибни Ҳалфой ва Шимъун, ки лақабаш Ғаюр буд,</verse>
				<verse number="16">Яҳудо ибни Яъқуб ва Яҳудои Исқарютӣ, ки баъдтар таслимкунандаи Ӯ шуд.</verse>
				<verse number="17">Ва бо онҳо фуруд омада, бар ҷои ҳамворе истод, ва бисёре аз шогирдонаш ва шумораи зиёди мардум аз тамоми Яҳудия ва Уршалим ва аз соҳили Сур ва Сидун ҷамъ омаданд,</verse>
				<verse number="18">то ки сухани Ӯро гӯш кунанд ва аз бемориҳои худ шифо ёбанд; дар байнашон ҳамчунин гирифторони рӯҳҳои нопок буданд; ва шифо меёфтанд.</verse>
				<verse number="19">Ва мардум ҳама кӯшиш мекарданд, ки ба Ӯ даст расонанд, чунки қуввате аз Ӯ берун омада, ҳамаро шифо мебахшид.</verse>
				<verse number="20">Ва Ӯ ба шогирдони Худ чашм андохта, гуфт: «Хушо шумо, эй бенавоён, Зеро Подшоҳии Худо аз они шумост.</verse>
				<verse number="21">Хушо шумо, ки ҳоло гурусна ҳастед, Зеро сер мешавед. Хушо шумо, ки ҳоло гирён ҳастед, Зеро хандон мешавед.</verse>
				<verse number="22">Хушо шумо, ҳангоме ки одамон ба хотири Писари Одам аз шумо нафрат кунанд, ва шуморо дур кунанд ва дашном диҳанд ва номи шуморо ба бадӣ бароварда, рад кунанд.</verse>
				<verse number="23">Дар он рӯз шодӣ кунеду пойкӯбӣ намоед, чунки подоши шумо дар осмон бузург аст. Падарони онҳо бо пайғамбарон ҳамин тавр рафтор мекарданд.</verse>
				<verse number="24">Лекин вой бар шумо, эй сарватмандон! Зеро тасаллии худро ёфтаед.</verse>
				<verse number="25">Вой бар шумо, эй сершудагон! Зеро гурусна мешавед. Вой бар шумо, эй касоне ки акнун хандон ҳастед, зеро мотам гирифта, гирён мешавед.</verse>
				<verse number="26">Вой /бар шумо/, вақте ки мардум шуморо таъриф кунанд. Зеро падарони онҳо бо пайғамбарони дурӯғин ҳамин тавр рафтор карда буданд.</verse>
				<verse number="27">Лекин ба шумо, эй шунавандагон, мегӯям: душманони худро дӯст доред; ба онҳое ки аз шумо нафрат доранд, некӣ кунед;</verse>
				<verse number="28">барои онҳое ки шуморо лаънат мегӯянд, баракат хоҳед; барои онҳое ки шуморо озор медиҳанд, дуо гӯед.</verse>
				<verse number="29">Агар касе ба рухсораи ту торсакӣ занад, дигарашро низ сӯи вай гардон; ва агар касе ҷомаи туро кашида гирад, дар гирифтани куртаат низ ба вай монеъ нашав.</verse>
				<verse number="30">Агар касе аз ту чизе хоҳиш кунад, ба вай деҳ, ва агар касе чизи туро гирад, гашта доданашро талаб накун.</verse>
				<verse number="31">Чӣ тавре ки мехоҳед, то одамон бо шумо рафтор кунанд, шумо низ ба онҳо ҳамон тавр кунед.</verse>
				<verse number="32">Ва агар касонеро дӯст доред, ки шуморо дӯст медоранд, чӣ мукофотеро интизоред? Зеро гуноҳкорон низ дӯстдорони худро дӯст медоранд.</verse>
				<verse number="33">Ва агар ба касоне некӣ мекунед, ки ба шумо некӣ мекунанд, чӣ мукофотро интизоред? Зеро гуноҳкорон низ чунин мекунанд.</verse>
				<verse number="34">Ва агар ба касоне қарз диҳед, ки ба гашта гирифтан аз онҳо умед доред, чӣ мукофотро интизоред? Зеро гуноҳкорон низ ба гуноҳкорон қарз медиҳанд, то ки аз онҳо ҳамон қадар гашта гиранд.</verse>
				<verse number="35">Лекин шумо душманони худро дӯст доред, некӣ кунед ва қарз диҳед, бе он ки чизе умедвор шавед; ва подоши шумо бузург мешавад, ва писарони Ҳаққи Таоло мешавед; зеро Ӯ ба носипосон ва бадон некӯ аст.</verse>
				<verse number="36">Пас, раҳмдил бошед, чунон ки Падари шумо раҳмдил аст.</verse>
				<verse number="37">Доварӣ накунед, ва ба доварӣ дучор намешавед; маҳкум накунед, ва маҳкум намешавед, бахшед ва бахшида мешавед.</verse>
				<verse number="38">Диҳед, ва ба шумо дода мешавад: ба андозаи хуби ҷунбондаву фишурдашуда ва лабрез ба домани шумо мерезанд; зеро ба ҳар андозае ки чен кунед, ба ҳамон андоза ба шумо чен карда мешавад».</verse>
				<verse number="39">Ва масале ба онҳо гуфт: «Оё метавонад кӯре ба кӯри дигар роҳнамоӣ кунад? Оё ҳар ду дар чоҳ намеафтанд?</verse>
				<verse number="40">Шогирд аз устоди худ беҳтар нест. Аммо, пас аз такмил ёфтан ҳам, ҳар кас чун устодаш мешавад.</verse>
				<verse number="41">Чаро ту хасеро дар чашми бародари худ мебинӣ, вале чӯберо дар чашми худ дарнамеёбӣ?</verse>
				<verse number="42">Ё чӣ тавр метавонӣ ба бародари худ гӯӣ: “Эй бародар! Биё, хасро аз чашми ту дур кунам”, дар ҳоле ки чӯбро дар чашми худ намебинӣ? Эй дурӯя! Аввал чӯбро аз чашми худ дур кун, ва он гоҳ дуруст мебинӣ, ки хасро аз чашми бародари худ дур кунӣ.</verse>
				<verse number="43">Дарахти хубе нест, ки меваи бад меоварда бошад. Ва дарахти баде нест, ки меваи хуб меоварда бошад.</verse>
				<verse number="44">Зеро ҳар дарахт аз мевааш шинохта мешавад; зеро аз хорҳо анҷир намегиранд, ва аз хорбутта ангур намечинанд.</verse>
				<verse number="45">Шахси нек аз ганҷинаи неки дилаш чизи нек берун меоварад, ва шахси бад аз ганҷинаи бади дилаш чизи бад берун меоварад; зеро даҳони вай аз пурии дил сухан мегӯяд.</verse>
				<verse number="46">Чаро Маро “Худовандо! Худовандо!” мегӯед, вале он чиро ки Ман мегӯям, ба ҷо намеоваред?</verse>
				<verse number="47">Ҳар кӣ назди Ман биёяд ва суханони Маро шунавад ва ба ҷо оварад, — ба шумо мефаҳмонам, ки вай ба кӣ монанд аст:</verse>
				<verse number="48">вай ба касе монанд аст, ки хонае месохт, ва заминро чуқур канда, таҳкурсиро бар санг гузошт; ва ҳангоме ки сел омада, оби дарё он хонаро зер кард, онро аз ҷояш ҷунбонда натавонист, чунки бар санг сохта шуда буд.</verse>
				<verse number="49">Лекин ҳар кӣ шунавад ва ба ҷо наоварад, ба касе монанд аст, ки хонаашро бар рӯи хок бе таҳкурсӣ сохт; ва ҳангоме ки оби дарё онро зер кард, дарҳол фурӯ рафт, ва харобии он хона бузург буд».</verse>
			</chapter>
			<chapter number="7">
				<verse number="1">Ҳангоме ки Ӯ ҳамаи суханони худро ба гӯши мардум расонда тамом кард, ба Кафарнаҳум даромад.</verse>
				<verse number="2">Ғуломи як мирисад, ки барояш азиз буд, бемор шуда, дар остонаи марг буд.</verse>
				<verse number="3">Вай дар бораи Исо шунида, пирони яҳудиро назди Ӯ фиристод, то аз Ӯ илтимос кунанд, ки омада, ғуломи вайро шифо диҳад.</verse>
				<verse number="4">Ва онҳо назди Исо омаданд, ва аз ӯ бисёр илтимос карда, гуфтанд: «Вай сазовори он аст, ки ин корро барояш кунӣ,</verse>
				<verse number="5">зеро халқи моро дӯст медорад ва барои мо куништ сохт».</verse>
				<verse number="6">Исо бо онҳо рафт. Ва ҳангоме ки ба наздикии хона расид, мирисад дӯстонашро назди Ӯ фиристод, то ки ба Ӯ гӯянд: «Хоҷаам! Ташвиш накаш, зеро ман шоистаи он нестам, ки Ту ба хонаи ман биёӣ.</verse>
				<verse number="7">Ба ин сабаб худамро низ сазовор надонистам, ки назди Ту биёям; балки сухане гӯй, ва хизматгори ман шифо меёбад.</verse>
				<verse number="8">Зеро ман низ як фармонбар ҳастам, ва дар зери итоати худ сарбозон дорам; ба яке мегӯям: “Рав”, меравад; ба дигаре мегӯям: “Биё”, меояд; ва ба ғуломи худ мегӯям: “Фалон корро кун”, мекунад».</verse>
				<verse number="9">Исо ин суханонро шунида, ҳайрон шуд, ва ба тӯдаи одамоне ки аз паси Ӯ меомаданд, рӯ оварда гуфт: «Ба шумо мегӯям: Ман ҳатто дар Исроил чунин имоне наёфтаам».</verse>
				<verse number="10">Ва фиристодагон ба хона баргашта, он ғуломи беморро тандуруст ёфтанд.</verse>
				<verse number="11">Пас аз он Ӯ ба шаҳре рафт, ки Ноин ном дорад, ва бисёре аз шогирдонаш ва тӯдаи калони мардум ҳамроҳи Ӯ мерафтанд.</verse>
				<verse number="12">Ҳангоме ки Ӯ ба дарвозаи шаҳр наздик шуд, мурдаеро мебароварданд, ки писари ягонаи бевазане буд; ва мардуми бисёре аз аҳли шаҳр бо вай равона буданд.</verse>
				<verse number="13">Ва Худованд вайро дида, дилаш ба вай сӯхт ва ба вай гуфт: «Гиря накун».</verse>
				<verse number="14">Ва наздик омада, ба тобут даст расонд; тобутбардорон бозистоданд; ва Ӯ гуфт: «Эй ҷавон, ба ту мегӯям: бархез».</verse>
				<verse number="15">Мурда сар бардошта, нишаст ва ба сухан даромад; ва Ӯ вайро ба модараш супурд.</verse>
				<verse number="16">Ва ҳамаро тарс фаро гирифт, ва Худоро ҳамду сано хонда, мегуфтанд: «Пайғамбари бузурге дар миёни мо пайдо шудааст, ва Худо ба дидори қавми Худ омадааст».</verse>
				<verse number="17">Ин гап дар бораи Ӯ дар тамоми Яҳудия ва дар тамоми гирду атроф паҳн шуд.</verse>
				<verse number="18">Ва шогирдони Яҳё ҳамаи инро ба Яҳё хабар доданд.</verse>
				<verse number="19">Ва Яҳё ду нафарро аз шогирдони худ даъват намуда, назди Исо фиристод, то ки пурсанд: «Оё Ту ҳамон ҳастӣ, ки бояд биёяд, ё мунтазири дигаре бошем?»</verse>
				<verse number="20">Онҳо назди Ӯ омада, гуфтанд: «Яҳёи Таъмиддиҳанда моро назди Ту фиристод, то ки пурсем: “Оё Ту ҳамон ҳастӣ, ки бояд биёяд, ё мунтазири дигаре бошем? ”»</verse>
				<verse number="21">Дар ҳамон вақт Ӯ бисёр касонро аз бемориҳо ва дардҳо ва аз рӯҳҳои нопок шифо дода ва кӯрони бисёрро биноӣ бахшида буд.</verse>
				<verse number="22">Ва Исо дар ҷавоби онҳо гуфт: «Равед ва он чи дидед ва шунидед, ба Яҳё гӯед: кӯрҳо мебинанд, лангҳо роҳ мераванд, махавиён пок мешаванд, карҳо мешунаванд, мурдагон бармехезанд, ба бенавоён башорат дода мешавад;</verse>
				<verse number="23">ва хушо касе ки аз Ман норозӣ нест».</verse>
				<verse number="24">Ва ҳангоме ки фиристодагони Яҳё баромада рафтанд, ба ҳама дар бораи Яҳё сухан оғоз кард: «Барои дидани чӣ чиз ба биёбон рафта будед? Оё барои дидани найе ки аз бод меларзад?</verse>
				<verse number="25">Пас барои дидани чӣ чиз рафта будед? Оё барои дидани шахсе ки сару либоси нарм дар бар дорад? Онҳое ки сару либоси зебо дар бар доранд ва бо айшу нӯш зиндагӣ мекунанд, дар қасрҳои подшоҳонанд.</verse>
				<verse number="26">Пас барои дидани чӣ чиз рафта будед? Оё барои дидани як пайғамбар? Ҳа, ба шумо мегӯям, ки вай аз пайғамбар ҳам бузургтар аст.</verse>
				<verse number="27">Вай ҳамон аст, ки дар бораи вай навишта шудааст: “Инак, Ман қосиди Худро пешопеши Ту мефиристам, То роҳи Туро пеши Ту омода кунад”.</verse>
				<verse number="28">Зеро ба шумо мегӯям: аз миёни онҳое ки аз зан таваллуд шудаанд, ҳеҷ як пайғамбаре бузургтар аз Яҳёи Таъмиддиҳанда нест; лекин он ки дар Подшоҳии Худо хурдтарин аст, аз вай бузургтар аст.</verse>
				<verse number="29">Чун тамоми мардум ва боҷгирон шуниданд, бо таъмиди Яҳё таъмид ёфта, тасдиқ карданд, ки Худо ҳақ аст.</verse>
				<verse number="30">Аммо фарисиён ва шариатдонон аз вай таъмид нагирифта, нақшаи Худоро дар ҳаққи худашон рад карданд.</verse>
				<verse number="31">Пас одамони ин наслро ба кӣ монанд кунам? Ва онҳо ба кӣ монандӣ доранд?</verse>
				<verse number="32">Онҳо ба кӯдаконе монандӣ доранд, ки дар бозор нишаста ва ба якдигар муроҷиат карда, мегӯянд: “Барои шумо най навохтем, рақс накардед; барои шумо навҳагарӣ кардем, нагиристед”.</verse>
				<verse number="33">Зеро Яҳёи Таъмиддиҳанда омад, ки на нон мехӯрад ва на май менӯшад; ва шумо мегӯед: “Дев дорад”.</verse>
				<verse number="34">Писари Одам омад, ки мехӯрад ва менӯшад, ва шумо мегӯед: “Инак Шахси пурхӯр ва майнӯш, ки дӯсти боҷгирон ва гуноҳкорон аст”.</verse>
				<verse number="35">Ва ҳикмат аз тарафи ҳамаи фарзандони он тасдиқ карда мешавад».</verse>
				<verse number="36">Яке аз фарисиён аз Ӯ хоҳиш кард, ки бо вай хӯрок хӯрад; ва Ӯ ба хонаи фарисӣ даромада, назди дастархон нишаст.</verse>
				<verse number="37">Ва инак, зане ки дар он шаҳр гуноҳкор буд, чун шунид, ки Ӯ дар хонаи фарисӣ назди дастархон нишастааст, зарфи гаҷине бо равғани хушбӯй овард;</verse>
				<verse number="38">ва аз пас назди пойҳои Ӯ истода, гирякунон пойҳои Ӯро бо ашки худ шуст ва бо мӯйҳои сари худ хушконд, ва пойҳои Ӯро бӯсида, равғани хушбӯй молид.</verse>
				<verse number="39">Фарисие ки Ӯро даъват карда буд, чун инро дид, дар дили худ гуфт: «Агар Ӯ пайғамбар мебуд, медонист, ки вай кист ва чӣ гуна зан аст, ки ба Ӯ даст мерасонад, зеро вай гуноҳкор аст».</verse>
				<verse number="40">Исо ба ӯ рӯ оварда, гуфт: «Эй Шимъун! Ба ту чизе гуфтанӣ ҳастам». Гуфт: «Гӯй, эй Устод».</verse>
				<verse number="41">Исо гуфт: «Аз қарзхоҳе ду кас қарздор буданд: яке панҷсад динор ва дигаре панҷоҳ динор қарз дошт.</verse>
				<verse number="42">Азбаски барои адо кардан чизе надоштанд, ӯ ҳар дуро бахшид. Гӯй, ки кадоме аз онҳо ӯро бештар дӯст медорад?»</verse>
				<verse number="43">Шимъун дар ҷавоб гуфт: «Ба гумони ман, ҳамон касе ки ба вай ӯ бештар бахшидааст». Ба ӯ гуфт: «Дуруст фикр кардӣ».</verse>
				<verse number="44">Ва ба тарафи зан рӯ гардонда, ба Шимъун гуфт: «Оё ин занро мебинӣ? Ман ба хонаи ту омадам, ва ту об барои пойҳоям надодӣ; аммо вай пойҳои Маро бо ашк шуста, бо мӯи сараш хушконд.</verse>
				<verse number="45">Ту Маро бӯса накардӣ; аммо вай, аз вақти омаданам, бӯсидани пойҳои Маро бас намекунад.</verse>
				<verse number="46">Ту ба сари Ман равғани зайтун намолидӣ; аммо вай ба пойҳои Ман равғани хушбӯй молид.</verse>
				<verse number="47">Бинобар ин ба ту мегӯям: гуноҳҳои бисёри вай бахшида шудаанд, аз ҳамин сабаб вай бисёр дӯст дошт; вале касе ки кам бахшида шуда бошад, кам дӯст медорад».</verse>
				<verse number="48">Ва ба вай гуфт: «Гуноҳҳоят бахшида шудаанд».</verse>
				<verse number="49">Онҳое ки бо Ӯ назди дастархон нишаста буданд, дар дили худ гуфтанд: «Ин кист, ки гуноҳҳоро низ мебахшад?»</verse>
				<verse number="50">Ӯ ба зан гуфт: «Имонат туро наҷот дод; бо осоиш бирав».</verse>
			</chapter>
			<chapter number="8">
				<verse number="1">Пас аз ин Ӯ дар шаҳрҳо ва деҳот гашта, мавъиза мекард ва Подшоҳии Худоро башорат медод, ва бо Ӯ он дувоздаҳ буданд,</verse>
				<verse number="2">ва ҳамчунин баъзе заноне ки Ӯ аз рӯҳҳои нопок ва бемориҳо шифо дода буд: Марям, ки Маҷдалия номида мешуд ва аз вай ҳафт дев берун рафта буд,</verse>
				<verse number="3">ва Юҳанна, ҳамсари Кузо, ки амалдори Ҳиродус буд, ва Сусанна, ва бисёр дигарон, ки бо дороии худ ба онҳо хизмат мекарданд.</verse>
				<verse number="4">Ҳангоме ки мардуми бисёре ҷамъ шуданд, ва аз ҳамаи шаҳрҳо назди Ӯ омадан гирифтанд, Ӯ масале оварда, гуфт:</verse>
				<verse number="5">«Корандае барои коридани тухм берун рафт; ва чун тухм мепошид, миқдоре дар канори роҳ афтод ва поймол шуд, ва парандагони осмон онро хӯрданд.</verse>
				<verse number="6">Миқдоре бар санглох афтод ва сабзида, хушк шуд, чунки намие набуд.</verse>
				<verse number="7">Миқдоре дар миёни хорҳо афтод, ва хорҳо қад кашида, онро пахш карданд.</verse>
				<verse number="8">Миқдоре дар хоки нағз афтод ва сабзида, сад баробар бор овард». Инро гуфта, нидо кард: «Ҳар кӣ гӯши шунаво дорад, шунавад!»</verse>
				<verse number="9">Шогирдонаш аз Ӯ пурсиданд: «Маънои ин масал чист?»</verse>
				<verse number="10">Гуфт: «Ба шумо донистани сирҳои Подшоҳии Худо дода шудааст, лекин ба дигарон бо масалҳо сухан мегӯям, то “нигариста, набинанд, ва шунида, нафаҳманд”.</verse>
				<verse number="11">Инак маънои ин масал: тухм каломи Худост.</verse>
				<verse number="12">Афтода дар канори роҳ касоне мебошанд, ки каломро мешунаванд, лекин баъд иблис омада, онро аз дили онҳо мерабояд, мабодо онҳо имон оварда, наҷот ёбанд;</verse>
				<verse number="13">афтода бар санглох касоне мебошанд, ки чун каломро шунаванд, бо шодӣ қабул мекунанд, лекин реша надоранд, ва муддате имон доранд, ва дар вақти озмоиш ақиб мераванд;</verse>
				<verse number="14">афтода дар миёни хорҳо касоне мебошанд, ки каломро мешунаванд, вале ташвишҳо, сарват ва дилхушиҳои зиндагӣ онҳоро пахш мекунанд, ва онҳо самаре намеоваранд;</verse>
				<verse number="15">афтода дар хоки нағз касоне мебошанд, ки каломро шунида, дар дили соф ва нек нигоҳ медоранд ва бо сабр самар меоваранд.</verse>
				<verse number="16">Ҳеҷ кас шамъро даргиронда, бо зарфе онро намепӯшад, ё зери кате намегузорад, балки бар шамъдон мемонад, то ҳар кӣ дарояд, рӯшноиро бинад.</verse>
				<verse number="17">Зеро ҳеҷ чизи ниҳоне нест, ки ошкор нагардад, ва ҳеҷ чизи махфие нест, ки маълум ва аён нашавад.</verse>
				<verse number="18">Пас, эҳтиёт кунед, ки чӣ гуна мешунавед; зеро ҳар кӣ дорад, ба вай дода мешавад; ва ҳар кӣ надорад, аз вай он чи низ, ки гумон мекунад дошта бошад, гирифта мешавад».</verse>
				<verse number="19">Ва модар ва бародаронаш назди Ӯ омаданд, вале ба сабаби бисёрии мардум ба Ӯ наздик шуда натавонистанд.</verse>
				<verse number="20">Ва ба Ӯ хабар дода, гуфтанд: «Модарат ва бародаронат дар берун истодаанд, ва мехоҳанд Туро бинанд».</verse>
				<verse number="21">Дар ҷавоби онҳо гуфт: «Модарам ва бародаронам он касонанд, ки каломи Худоро мешунаванд ва ба ҷо меоваранд».</verse>
				<verse number="22">Рӯзе Ӯ бо шогирдони Худ ба киштӣ савор шуд ва ба онҳо гуфт: «Биёед, ба соҳили дигари кӯл гузарем». Ва киштиро ронданд.</verse>
				<verse number="23">Ва чун мерафтанд, Ӯро хоб рабуд. Ва ногоҳ тундбоде бар кӯл бархест, ва киштии онҳо аз об пур мешуд, ва онҳо дар хатар буданд.</verse>
				<verse number="24">Ва пеш омада, Ӯро бедор карданд ва гуфтанд: «Устод! Устод! Ҳалок мешавем». Ӯ бархеста, ба бод ва ғалаёни об фармон дод, ва онҳо фурӯ нишастанд, ва оромӣ фаро расид.</verse>
				<verse number="25">Ба онҳо гуфт: «Имони шумо куҷост?» Онҳо бо тарс ва ҳайрат ба якдигар гуфтанд: «Ин кист, ки ба бодҳо ва ба об низ фармон медиҳад, ва онҳо ба Ӯ итоат мекунанд?»</verse>
				<verse number="26">Ва онҳо ба сарзамини ҷадариён, ки дар рӯ ба рӯи Ҷалил аст, расиданд.</verse>
				<verse number="27">Ҳангоме ки Ӯ ба соҳил баромад, марде аз аҳли он шаҳр ба Ӯ рӯ ба рӯ шуд, ки дер боз гирифтори девҳо буд, ва либосе намепӯшид, ва на дар хона, балки дар миёни қабрҳо зиндагӣ мекард.</verse>
				<verse number="28">Ҳамин ки Исоро дид, фарёд зада, пеши Ӯ афтод ва бо овози баланд гуфт: «Бо ман чӣ кор дорӣ, эй Исо, Писари Худои Таоло? Аз Ту илтимос мекунам, ки маро азоб надиҳӣ!»</verse>
				<verse number="29">Зеро Ӯ ба рӯҳи нопок фармуда буд, ки аз ин шахс берун равад; чунки вай муддати дуру дароз ӯро азоб медод, ба тавре ки ӯро бо завлона ва занҷирҳо баста, нигоҳ медоштанд, лекин ӯ он бандҳоро пора мекард, ва дев ӯро ба биёбон меронд.</verse>
				<verse number="30">Исо аз вай пурсид: «Номи ту чист?» Гуфт: «Легион», чунки девҳои бисёр ба дарунаш даромада буданд.</verse>
				<verse number="31">Ва вай аз Ӯ илтимос кард, ки онҳоро фармуда ба асфалуссофилин нафиристад.</verse>
				<verse number="32">Дар ҳамон ҷо галаи бузурги хукҳо дар болои кӯҳ мечарид; ва девҳо илтимос карданд, ки иҷозат диҳад ба даруни хукҳо дароянд. Ӯ ба онҳо иҷозат дод.</verse>
				<verse number="33">Ва девҳо аз он шахс берун шуда, ба хукҳо даромаданд; ва он гала аз баландӣ ба кӯл ҷаст ва ғарқ шуд.</verse>
				<verse number="34">Хукбонон ин рӯйдодро дида, гурехтанд ва дар шаҳру деҳот инро нақл карданд.</verse>
				<verse number="35">Мардум барои дидани ин рӯйдод берун рафтанд, ва назди Исо омада, он мардро, ки аз дарунаш девҳо баромада буданд, диданд, ки либос дар тан ва ақлаш солим пеши пойҳои Исо нишастааст; ва тарсиданд.</verse>
				<verse number="36">Касоне ки дида буданд, ба онҳо нақл карданд, ки он девзада чӣ гуна шифо ёфт.</verse>
				<verse number="37">Ва ҳамаи мардуми сарзамини ҷадариён аз Ӯ илтимос карданд, ки аз пеши онҳо баромада равад, чунки тарси азиме онҳоро фаро гирифта буд. Ва Ӯ ба киштӣ савор шуда, баргашт.</verse>
				<verse number="38">Он марде ки аз дарунаш девҳо баромада буданд, аз Ӯ илтимос кард, ки бо Ӯ бошад. Лекин Исо вайро ба хонааш фиристода, гуфт:</verse>
				<verse number="39">«Ба хонаи худ баргард ва он чиро, ки Худо ба ту кардааст, нақл намо». Вай равона шуда, он чиро, ки Исо ба вай карда буд, дар тамоми шаҳр мавъиза кард.</verse>
				<verse number="40">Ҳангоме ки Исо баргашт, мардум Ӯро пазироӣ карданд, чунки ҳама мунтазири Ӯ буданд.</verse>
				<verse number="41">Ва инак, марде ки Ёир ном дошт ва сардори куништ буд, омада, пеши пойҳои Исо афтод ва аз Ӯ илтимос кард, ки ба хонаи вай биёяд.</verse>
				<verse number="42">Зеро духтари ягонаи вай, ки тақрибан дувоздаҳсола буд, дар ҳолати мурдан буд. Ҳангоме ки Ӯ ба он ҷо мерафт, мардуми бисёр аз ҳар тараф Ӯро фишор медоданд.</verse>
				<verse number="43">Зане ки дувоздаҳ сол боз гирифтори хунравӣ буда, тамоми дороии худро ба табибон сарф карда буд, лекин ҳеҷ яке вайро шифо дода натавониста буд, —</verse>
				<verse number="44">аз пас наздик шуда, ба домани либоси Ӯ даст расонд, ва дарҳол хунравии вай бозистод.</verse>
				<verse number="45">Ва Исо гуфт: «Кист, ки ба Ман даст расонд?» Ҳангоме ки ҳама инкор карданд, Петрус ва онҳое ки бо Ӯ буданд, гуфтанд: «Эй Устод, мардум Туро иҳота намуда, аз ҳар тараф фишор медиҳанд, — ва Ту мегӯӣ: “Кист, ки ба Ман даст расонд? ”».</verse>
				<verse number="46">Аммо Исо гуфт: «Касе ба Ман даст расондааст; зеро Ман ҳис кардам, ки қуввае аз Ман берун рафт».</verse>
				<verse number="47">Он зан чун дид, ки натавонист пинҳон монад, ларзон омада, назди Ӯ афтод ва дар пеши ҳамаи мардум гуфт, ки аз чӣ сабаб ба Ӯ даст расонд, ва чӣ гуна дарҳол шифо ёфт.</verse>
				<verse number="48">Ба вай гуфт: «Духтарам! Имонат туро шифо бахшид; бо осоиш рав».</verse>
				<verse number="49">Ӯ ҳанӯз сухан мегуфт, ки касе аз хонаи сардори куништ омада, гуфт: «Духтарат мурд; Устодро дигар ташвиш надеҳ».</verse>
				<verse number="50">Аммо Исо инро шунида, ба вай гуфт: «Натарс, танҳо имон дошта бош, ва ӯ наҷот меёбад».</verse>
				<verse number="51">Ва ҳангоме ки ба хона расид, ғайр аз Петрус, Юҳанно ва Яъқуб, ва падару модари духтар, ҳеҷ касро даромадан намонд.</verse>
				<verse number="52">Ҳама барои вай гиря ва навҳа мекарданд. Вале Ӯ гуфт: «Гиря накунед; вай намурдааст, балки хобидааст».</verse>
				<verse number="53">Бар Ӯ хандиданд, зеро медонистанд, ки вай мурдааст.</verse>
				<verse number="54">Аммо Ӯ ҳамаро берун карда ва дасти вайро гирифта, нидо кард: «Эй духтар! Бархез».</verse>
				<verse number="55">Ва рӯҳи вай баргашт; вай дарҳол бархест; ва Ӯ фармуд, ки ба вай хӯроке диҳанд.</verse>
				<verse number="56">Падару модари вай дар ҳайрат монданд. Ва Ӯ ба онҳо фармуд, ки ин рӯйдодро ба ҳеҷ кас нагӯянд.</verse>
			</chapter>
			<chapter number="9">
				<verse number="1">Он дувоздаҳро даъват намуда, бар ҳамаи девҳо ва барои шифо додани бемориҳо ба онҳо қувват ва қудрат бахшид,</verse>
				<verse number="2">ва онҳоро фиристод, то Подшоҳии Худоро мавъиза кунанд ва беморонро шифо диҳанд.</verse>
				<verse number="3">Ба онҳо гуфт: «Барои роҳ чизе бо худ нагиред: на асое, на тӯрбае, на ноне, на пуле; ва набояд ду пероҳан дошта бошед.</verse>
				<verse number="4">Ба ҳар хонае, ки даромадед, дар он ҷо монед ва аз он ҷо боз ба роҳ дароед.</verse>
				<verse number="5">Агар дар ягон ҷо шуморо қабул накунанд, ҳангоме ки аз он шаҳр берун меравед, чанги пойҳои худро афшонед, то шаҳодате бар онҳо гардад».</verse>
				<verse number="6">Онҳо рафтанд ва деҳ ба деҳ гашта, дар ҳама ҷо башорат медоданд ва шифо мебахшиданд.</verse>
				<verse number="7">Тетрарх Ҳиродус овозаи ҳамаи корҳои Ӯро шунида, ҳайрон шуд: зеро баъзе касон мегуфтанд, ки Яҳё аз мурдагон бархестааст;</verse>
				<verse number="8">дигарон мегуфтанд, ки Илёс падид омадааст; вале баъзеи дигар мегуфтанд, ки яке аз пайғамбарони қадим бархестааст.</verse>
				<verse number="9">Ва Ҳиродус гуфт: «Ман сари Яҳёро аз танаш ҷудо кардам; пас, ин кист, ки дар бораи Ӯ чунин гапҳоро мешунавам?» Ва мехост Ӯро бинад.</verse>
				<verse number="10">Расулон баргашта, корҳои худро ба Ӯ нақл карданд; ва Ӯ онҳоро алоҳида ҳамроҳи Худ гирифта, ба ҷои хилвате рафт, ки дар қарибии Байт-Сайдо ном шаҳре буд.</verse>
				<verse number="11">Аммо мардум хабардор шуда, аз паси Ӯ рафтанд, ва Ӯ онҳоро пазируфта, ба онҳо дар бораи Подшоҳии Худо гап зад ва касонеро, ки ба шифо эҳтиёҷ доштанд, шифо дод.</verse>
				<verse number="12">Бегоҳирӯзӣ наздик буд. Он дувоздаҳ назди Ӯ омада, гуфтанд: «Мардумро рухсати рафтан деҳ, то ки ба деҳот ва бошишгоҳҳои атроф рафта, манзил ва хӯрок барои худ пайдо кунанд, чунки ин ҷои мо як ҷои беодам аст».</verse>
				<verse number="13">Ба онҳо гуфт: «Шумо ба онҳо хӯрок диҳед». Гуфтанд: «Мо танҳо панҷ нон ва ду моҳӣ дорем; оё рафта, барои ҳамаи ин мардум хӯроке харем?»</verse>
				<verse number="14">Зеро онҳо тақрибан панҷ ҳазор мард буданд. Лекин Ӯ ба шогирдони Худ гуфт: «Онҳоро гурӯҳ-гурӯҳ панҷоҳнафарӣ шинонед».</verse>
				<verse number="15">Ва чунин карданд, ва ҳамаро шинонданд.</verse>
				<verse number="16">Ва Ӯ панҷ нону ду моҳиро гирифта ва ба осмон нигариста, онҳоро баракат дод ва пора карда, ба шогирдонаш дод, то пеши мардум гузоранд.</verse>
				<verse number="17">Ҳама хӯрданду сер шуданд; ва аз пораҳои боқимонда дувоздаҳ сабадро пур карда, бардоштанд.</verse>
				<verse number="18">Боре, ҳангоме ки Ӯ дар ҷои хилвате дуо мегуфт, ва шогирдонаш бо Ӯ буданд, Ӯ аз онҳо пурсид: «Мардум Маро кӣ мегӯянд?»</verse>
				<verse number="19">Дар ҷавоб гуфтанд: «Баъзе мегӯянд, ки Яҳёи Таъмиддиҳандаӣ; баъзе мегӯянд, ки Илёсӣ; ва баъзе мегӯянд, ки яке аз пайғамбарони қадим бархестааст».</verse>
				<verse number="20">Аз онҳо пурсид: «Шумо Маро кӣ мегӯед?» Петрус дар ҷавоб гуфт: «Масеҳи Худо».</verse>
				<verse number="21">Ва Ӯ ба онҳо сахт таъкид кард, ки инро ба касе нагӯянд;</verse>
				<verse number="22">ва гуфт, ки Писари Одам бояд бисёр азоб кашад ва аз тарафи пирон, сардорони коҳинон ва китобдонон рад карда ва кушта шавад, ва дар рӯзи сеюм бархезад.</verse>
				<verse number="23">Ва ба ҳама гуфт: «Агар касе аз пайи Ман омадан хоҳад, бояд худро инкор кунад ва салиби худро бардошта, Маро пайравӣ намояд.</verse>
				<verse number="24">Зеро ҳар кӣ ҷони худро раҳондан хоҳад, онро барбод медиҳад; ва ҳар кӣ ҷони худро дар роҳи Ман барбод диҳад, онро мераҳонад.</verse>
				<verse number="25">Зеро ба одам чӣ фоида дорад, ки агар вай тамоми дунёро ба даст оварад, лекин ҷони худро барбод диҳад, ё аз даст диҳад?</verse>
				<verse number="26">Зеро ҳар кӣ аз Ман ва аз суханони Ман шарм кунад, Писари Одам, ҳангоме ки дар ҷалоли Худ ва дар ҷалоли Падар ва фариштаҳои муқаддас меояд, аз вай шарм мекунад.</verse>
				<verse number="27">Ба ростӣ ба шумо мегӯям: баъзе ки дар ин ҷо истодаанд, то Подшоҳии Худоро набинанд, маргро намечашанд».</verse>
				<verse number="28">з ин гапҳо тақрибан ҳашт рӯз гузашта буд, ки Петрус, Юҳанно ва Яъқубро бо Худ гирифта, ба кӯҳе барои дуо гуфтан баромад.</verse>
				<verse number="29">Ва ҳангоме ки дуо мегуфт, чеҳраи Ӯ дигаргун шуд, ва либосаш сафеди дурахшон гардид.</verse>
				<verse number="30">Ва инак, ду мард, Мусо ва Илёс, бо Ӯ гуфтугӯ мекарданд:</verse>
				<verse number="31">онҳо дар ҷалоле намоён шуда, дар бораи оқибати Ӯ, ки бояд дар Уршалим ба амал ояд, сухан меронданд.</verse>
				<verse number="32">Аммо Петрус ва онҳоеро ки бо Ӯ буданд, хоб рабуда буд; ва ҳангоме ки бедор шуданд, ҷалоли Ӯро ва он ду мардро, ки бо Ӯ истода буданд, диданд.</verse>
				<verse number="33">Ҳангоме ки Мусо ва Илёс аз пеши Ӯ мерафтанд, Петрус ба Исо гуфт: «Эй Устод! Дар ин ҷо будани мо некӯст; пас се соябон месозем: яке барои Ту, яке барои Мусо ва яке барои Илёс», ва намедонист, чӣ мегӯяд.</verse>
				<verse number="34">Ҳанӯз вай ин суханонро мегуфт, ки абре пайдо шуда, бар онҳо соя андохт; ва чун он касон дохили абр шуданд, шогирдон тарсиданд.</verse>
				<verse number="35">Ва овозе аз даруни абр баромад, ки мегуфт: «Ин аст Писари дӯстдоштаи Ман; Ӯро гӯш кунед».</verse>
				<verse number="36">Ва чун овоз баромад, Исо танҳо монд. Ва онҳо лаб фурӯ бастанд ва аз он чи дида буданд, ба ҳеҷ кас дар он рӯзҳо гап назаданд.</verse>
				<verse number="37">Рӯзи дигар, ҳангоме ки онҳо аз кӯҳ фуромаданд, мардуми бисёре Ӯро пешвоз гирифтанд.</verse>
				<verse number="38">Ва инак марде аз байни мардум фарёд зада, гуфт: «Эй Устод! Аз Ту илтимос мекунам, ки ба писари ман як назар андозӣ, чунки вай фарзанди ягонаи ман аст:</verse>
				<verse number="39">рӯҳе ӯро мегирад, ва ӯ ногаҳон дод мезанад, ва сахт печутоб мехӯрад, ба тавре ки кафк аз даҳонаш мебарояд; ва ӯро тамоман беҳол карда, базӯр аз ӯ даст мекашад.</verse>
				<verse number="40">Аз шогирдони Ту илтимос кардам, ки онро берун кунанд, лекин натавонистанд».</verse>
				<verse number="41">Исо дар ҷавоб гуфт: «Эй насли беимону каҷрафтор! То кай бо шумо бошам ва шуморо тоқат кунам? Писаратро ин ҷо биёр».</verse>
				<verse number="42">Вақте ки вай наздик меомад, дев вайро ба замин ғалтонда, сахт печутоб дод. Аммо Исо рӯҳи нопокро манъ кард, ва писарро шифо дода, ба падари вай супурд.</verse>
				<verse number="43">Ва ҳама аз бузургии Худо дар ҳайрат монданд. Бори дуюм дар бораи марги Худ гуфтани Исо Ва ҳангоме ки ҳама аз ҳамаи кардаҳои Исо ҳайрон буданд, Ӯ ба шогирдони Худ гуфт:</verse>
				<verse number="44">«Ин суханонро дар гӯши худ ҷо кунед: Писари Одам ба дасти одамон таслим карда мешавад».</verse>
				<verse number="45">Лекин онҳо ин суханонро нафаҳмиданд, ва он аз онҳо пӯшида монд, ба тавре ки онро дарк накарданд; ва тарсиданд, ки дар бораи ин суханон аз Ӯ пурсанд.</verse>
				<verse number="46">Ва ба майнаи онҳо фикре омад, ки кадоме аз онҳо бузургтар аст.</verse>
				<verse number="47">Исо андешаи дили онҳоро дарёфта, кӯдакеро гирифту пеши Худ ба по гузошт.</verse>
				<verse number="48">Ва ба онҳо гуфт: «Ҳар кӣ ин кӯдакро ба номи Ман қабул кунад, Маро қабул мекунад; ва ҳар кӣ Маро қабул кунад, Фиристандаи Маро қабул мекунад; зеро ҳар кӣ дар байни шумо аз ҳама хурдтар аст, вай бузург мешавад».</verse>
				<verse number="49">Юҳанно гуфт: «Эй Устод! Мо касеро дидем, ки ба номи Ту девҳоро берун мекард, ва ӯро манъ кардем, чунки ӯ ҳамроҳи мо Туро пайравӣ намекунад».</verse>
				<verse number="50">Исо ба вай гуфт: «Манъ накунед, зеро ҳар кӣ зидди мо нест, вай тарафдори мост».</verse>
				<verse number="51">Ва чун рӯзҳои ба осмон боло шудани Ӯ наздик меомаданд, Ӯ азми сафари Уршалим кард;</verse>
				<verse number="52">ва қосидонро пешопеши Худ фиристод; ва онҳо рафта, вориди як деҳаи сомариён шуданд, то ки барои Ӯ тайёрӣ бинанд.</verse>
				<verse number="53">Аммо Ӯро пазироӣ накарданд, чунки Ӯ сӯи Уршалим сафар дошт.</verse>
				<verse number="54">Шогирдони Ӯ Яъқуб ва Юҳанно инро дида, гуфтанд: «Эй Хоҷа! Оё мехоҳӣ гӯем, ки оташе аз осмон омада, онҳоро нобуд намояд, чунон ки Илёс карда буд?»</verse>
				<verse number="55">Аммо Ӯ рӯ гардонда, онҳоро манъ кард ва гуфт: «Намедонед, ки шумо аз кадом навъ рӯҳ ҳастед;</verse>
				<verse number="56">зеро Писари Одам на барои нобуд кардани ҷонҳои одамон, балки барои наҷот додани онҳо омадааст». Ва ба деҳаи дигаре рафтанд.</verse>
				<verse number="57">Ва ҳангоме ки онҳо дар роҳ буданд, шахсе ба Ӯ гуфт: «Хоҷаам! Ҳар ҷо равӣ, Туро пайравӣ мекунам».</verse>
				<verse number="58">Исо ба вай гуфт: «Рӯбоҳон ғорҳо ва парандагони осмон лонаҳо доранд; лекин Писари Одам ҷое надорад, ки сар монад».</verse>
				<verse number="59">Ба дигаре гуфт: «Маро пайравӣ кун». Вай гуфт: «Хоҷаам! Ба ман иҷозат деҳ, ки рафта, аввал падари худро ба хок супорам».</verse>
				<verse number="60">Лекин Исо ба вай гуфт: «Бигзор мурдагон мурдагони худро ба хок супоранд: аммо ту рафта, Подшоҳии Худоро мавъиза кун».</verse>
				<verse number="61">Боз шахси дигаре гуфт: «Хоҷаам! Туро пайравӣ мекунам, лекин аввал ба ман иҷозат деҳ, ки бо аҳли хонаи худ хайрухуш кунам».</verse>
				<verse number="62">Лекин Исо ба вай гуфт: «Касе ки дасташро болои омоч монда бошад ва ба ақиб нигоҳ кунад, ба Подшоҳии Худо сазовор нест».</verse>
			</chapter>
			<chapter number="10">
				<verse number="1">Пас аз ин, Худованд боз ҳафтод нафари дигарро интихоб кард, ва онҳоро ҷуфт-ҷуфт пешопеши Худ ба ҳар шаҳр ва ҷое ки Худаш рафтанӣ буд, фиристод.</verse>
				<verse number="2">Ба онҳо гуфт: «Дарав бисёр аст, лекин коргарон кам. Пас, шумо аз Соҳиби дарав илтимос кунед, ки ба дарави Худ коргар фиристонад.</verse>
				<verse number="3">Равед! Инак, шуморо монанди баррагон ба миёни гургон мефиристам.</verse>
				<verse number="4">Ҳеҷ ҳамёне, тӯрбае ва пойафзоле бо худ набаред, ва ба ҳеҷ кас дар роҳ салом нагӯед.</verse>
				<verse number="5">Ба ҳар хонае ки медароед, аввал гӯед: “Салом бар ин хона бод! ”</verse>
				<verse number="6">Агар дар он ҷо писари осоиш бошад, саломи шумо бар вай қарор мегирад; вагарна, сӯи шумо бармегардад.</verse>
				<verse number="7">Дар ҳамон хона монед ва аз он чи доранд, хӯред ва нӯшед; зеро меҳнаткаш сазовори музди худ аст. Аз хона ба хона нагузаред.</verse>
				<verse number="8">Агар дар шаҳре ки меоед, шуморо қабул кунанд, аз он чи пеши шумо мемонанд, хӯред;</verse>
				<verse number="9">ва беморонеро, ки дар он ҷо ҳастанд, шифо диҳед, ва ба онҳо гӯед: “Подшоҳии Худо ба шумо наздик шудааст”.</verse>
				<verse number="10">Ва агар дар шаҳре ки меоед, шуморо қабул накунанд, ба кӯчаҳои он баромада, гӯед:</verse>
				<verse number="11">“Ҳатто чангеро, ки аз шаҳри шумо бар мо нишастааст, бар шумо меафшонем; лекин донед, ки Подшоҳии Худо ба шумо наздик шудааст”.</verse>
				<verse number="12">Ба шумо мегӯям, ки ҳолати Садӯм дар он рӯз аз ҳолати он шаҳр сабуктар мешавад.</verse>
				<verse number="13">Вой бар ту, эй Кӯразин! Вой бар ту, эй Байт-Сайдо! Зеро, агар муъҷизаҳое ки дар шумо рӯй доданд, дар Сур ва Сидун рӯй медоданд, кайҳо палоспӯш ва хокистарнишин шуда, тавба мекарданд.</verse>
				<verse number="14">Лекин дар рӯзи доварӣ ҳолати Сур ва Сидун аз ҳолати шумо сабуктар мешавад.</verse>
				<verse number="15">Ва ту, эй Кафарнаҳум, ки сар ба осмон афрохтаӣ, ба дунёи мурдагон сарнагун мешавӣ.</verse>
				<verse number="16">Ҳар кӣ шуморо шунавад, Маро мешунавад, ва ҳар кӣ шуморо рад кунад, Маро рад мекунад; ва ҳар кӣ Маро рад кунад, Фиристандаи Маро рад мекунад».</verse>
				<verse number="17">Он ҳафтод бо шодмонӣ баргашта, гуфтанд: «Хоҷа! Девҳо низ ба номи Ту ба мо фармонбардор мебошанд».</verse>
				<verse number="18">Ба онҳо гуфт: «Ман шайтонро чун барқ аз осмон афтода дидам.</verse>
				<verse number="19">Инак, ба шумо қудрат медиҳам, ки морон ва каждумон ва тамоми қуввати душманро поймол кунед, ва ҳеҷ чиз ба шумо зарар намерасонад.</verse>
				<verse number="20">Аммо аз он шод нашавед, ки рӯҳҳо ба шумо фармонбардор мебошанд; балки аз он шод бошед, ки номҳои шумо дар осмон навишта шудаанд».</verse>
				<verse number="21">Дар ҳамон соат Исо дар Рӯҳ хушҳол шуда, гуфт: «Туро эй Падар, эй Фармонравои осмону замин ситоиш мекунам, ки ин чизҳоро аз хирадмандон ва доноён пинҳон доштӣ ва ба кӯдакон ошкор кардӣ. Оре, эй Падар! Зеро хушнудии Ту дар ин буд».</verse>
				<verse number="22">Ва ба шогирдон рӯй оварда, гуфт: «Ҳама чизро Падарам ба Ман супурдааст; ва ҳеҷ кас ғайр аз Падар намедонад, ки Писар кист; ва ҳеҷ кас намедонад, ки Падар кист, ғайр аз Писар ва касе ки Писар ба вай ошкор кардан хоҳад».</verse>
				<verse number="23">Ва алоҳида ба шогирдони Худ рӯ оварда, гуфт: «Хушо чашмоне ки он чиро, ки шумо мебинед, мебинанд!</verse>
				<verse number="24">Зеро ба шумо мегӯям, бисёре аз пайғамбарон ва подшоҳон мехостанд он чиро, ки шумо мебинед, бинанд, ва надиданд, ва он чиро, ки шумо мешунавед, шунаванд, ва нашуниданд».</verse>
				<verse number="25">Ва инак, як шариатдон бархест ва Ӯро озмуданӣ шуда, гуфт: «Эй Устод! Чӣ кунам, ки вориси ҳаёти абадӣ шавам?»</verse>
				<verse number="26">Ба вай гуфт: «Дар Таврот чӣ навишта шудааст? Ва ту чӣ тавр мехонӣ?»</verse>
				<verse number="27">Дар ҷавоб гуфт: «Худованд Худои худро бо тамоми дил ва бо тамоми ҷон ва бо тамоми қувват ва бо тамоми ҳуши худ дӯст дор, ва ёратро монанди худат дӯст дор».</verse>
				<verse number="28">Ба вай гуфт: «Дуруст ҷавоб додӣ; чунин кун, то ки ҳаёт дошта бошӣ».</verse>
				<verse number="29">Вале вай, ки мехост худро сафед кунад, ба Исо гуфт: «Пас ёри ман кист?»</verse>
				<verse number="30">Исо дар ҷавоб гуфт: «Як шахс, ки аз Уршалим ба Ариҳо мерафт, ба дасти роҳзанон афтод; онҳо либосашро кашиданд, ӯро маҷрӯҳ карданд ва дар ҳолати ниммурда партофта рафтанд.</verse>
				<verse number="31">Тасодуфан коҳине аз он роҳ равона буд, ва ӯро дида, аз пешаш гузашта рафт.</verse>
				<verse number="32">Ҳамчунин левизодае, ки дар он ҷо роҳгузар буд, наздик омада, ӯро дид ва аз пешаш гузашта рафт.</verse>
				<verse number="33">Аммо як шахси сомарӣ, ки аз он роҳ мегузашт, ба ӯ дучор шуда ва ӯро дида, дилаш сӯхт,</verse>
				<verse number="34">ва наздик омада, ба захмҳои ӯ равған ва май рехту захмбандӣ кард, ва ӯро ба маркаби худ савор карда, ба корвонсарое овард ва ба ӯ ғамхорӣ намуд.</verse>
				<verse number="35">Фардои он, пеш аз рафтанаш, ду динор бароварда, ба соҳиби корвонсарой дод ва ба вай гуфт: “Ба ин шахс нигоҳубин кун; ва агар аз ин зиёд харҷ кунӣ, ҳангоми баргаштанам ба ту медиҳам”.</verse>
				<verse number="36">Пас, ба фикри ту, кадоме аз ин се нафар ёри он шахсе буд, ки ба дасти роҳзанон афтод?»</verse>
				<verse number="37">Гуфт: «Ҳамон ки ба ӯ марҳамат кард». Исо ба вай гуфт: «Рав, ва ту низ чунин кун».</verse>
				<verse number="38">Ва ҳангоме ки мерафтанд, Ӯ ба деҳае даромад, ва зане ки Марто ном дошт, Ӯро дар хонаи худ пазироӣ намуд.</verse>
				<verse number="39">Вай Марям ном хоҳаре дошт, ки пеши пойҳои Исо нишаста, суханони Ӯро гӯш мекард.</verse>
				<verse number="40">Лекин Марто ба хизматгузорӣ банд буд, ва наздик омада, гуфт: «Хоҷаам! Оё Туро парвое нест, ки хоҳарам маро дар хизмат танҳо гузоштааст? Ба вай гӯй, ки ба ман ёрдам диҳад».</verse>
				<verse number="41">Исо дар ҷавоби вай гуфт: «Марто! Марто! Ту оид ба чизҳои бисёр ғамхорӣ ва давутоз мекунӣ,</verse>
				<verse number="42">аммо танҳо як чиз даркор аст. Марям ҳиссаи некӯро интихоб кардааст, ки он аз вай кашида гирифта намешавад».</verse>
			</chapter>
			<chapter number="11">
				<verse number="1">Рӯзе Ӯ дар ҷое дуо мегуфт, ва ҳангоме ки тамом кард, яке аз шогирдонаш ба Ӯ гуфт: «Хоҷаам! Дуо гуфтанро ба мо ёд деҳ, чунон ки Яҳё низ ба шогирдонаш ёд додааст».</verse>
				<verse number="2">Ба онҳо гуфт: «Ҳангоме ки дуо мегӯед, чунин гӯед: “Эй Падари мо, ки дар осмонӣ! Номи Ту муқаддас бод; Подшоҳии Ту биёяд; Хости Ту, чунон ки дар осмон аст, Дар замин ҳам ба амал ояд;</verse>
				<verse number="3">Нони ҳаррӯзаи моро рӯз ба рӯз ба мо деҳ;</verse>
				<verse number="4">Ва гуноҳҳои моро бубахш, Зеро мо низ ҳар касеро, ки ба мо гуноҳ кардааст, мебахшем; Ва моро ба озмоиш дучор накун, Балки моро аз шайтон раҳоӣ деҳ”».</verse>
				<verse number="5">Ва ба онҳо гуфт: «Кист аз шумо, ки дӯсте дошта бошад ва нисфи шаб пеши ӯ омада, гӯяд: “Эй дӯст! Ба ман сето нон қарз деҳ,</verse>
				<verse number="6">зеро дӯсте аз роҳ назди ман даромадааст, ва ман чизе надорам, ки пешаш монам”;</verse>
				<verse number="7">ва ӯ аз дарун дар ҷавоби вай гӯяд: “Маро ташвиш надеҳ; дари хонаам баста, ва бачаҳоям бо ман дар ҷогаҳ хобидаанд; наметавонам бархеста, ба ту чизе диҳам”, —</verse>
				<verse number="8">ба шумо мегӯям, ки ҳарчанд аз рӯи дӯстӣ бархеста ба вай надиҳад ҳам, ба сабаби густохии вай бархеста, ҳар қадар, ки пурсад, ба вай медиҳад.</verse>
				<verse number="9">Ва Ман ба шумо мегӯям: хоҳиш кунед, ба шумо дода мешавад; ҷӯед, меёбед; дарро кӯбед, он ба шумо кушода мешавад.</verse>
				<verse number="10">Зеро ҳар кӣ хоҳиш кунад, мегирад, ва ҳар кӣ ҷӯяд, меёбад, ва ҳар кӣ дарро кӯбад, он ба ӯ кушода мешавад.</verse>
				<verse number="11">Ва кист аз шумо, ки падар бошад, ва писараш аз ӯ нон хоҳиш кунад, санге ба вай медиҳад? Ё моҳие хоҳиш кунад, ва ӯ ба ҷои моҳӣ море ба вай медиҳад?</verse>
				<verse number="12">Ё, агар тухме хоҳиш кунад, каждуме ба вай медиҳад?</verse>
				<verse number="13">Пас, агар шумо, ки бад ҳастед, ба фарзандони худ додани тӯҳфаҳои некро медониста бошед, пас Падари осмонӣ албатта ба онҳое ки аз Ӯ хоҳиш мекунанд, Рӯҳулқудсро медиҳад».</verse>
				<verse number="14">Боре Ӯ як девро, ки гунг буд, берун кард. Ҳангоме ки дев берун шуд, гунг ба гап даромад, ва мардум ҳайрон шуданд.</verse>
				<verse number="15">Лекин баъзе аз онҳо гуфтанд: «Ӯ девҳоро ба воситаи Баал-Забул, сарвари девҳо, берун мекунад».</verse>
				<verse number="16">Ва дигарон, озмуданӣ шуда, аз Ӯ аломати осмонӣ талаб мекарданд.</verse>
				<verse number="17">Лекин Ӯ андешаҳои онҳоро дарёфта, ба онҳо гуфт: «Ҳар подшоҳие ки дар худ ҷудоӣ дорад, рӯ ба харобӣ меоварад, ва ҳар хонаводае ки дар худ ҷудоӣ дорад, фурӯ меғалтад.</verse>
				<verse number="18">Ва агар шайтон низ дар худ ҷудоӣ дошта бошад, подшоҳии вай чӣ гуна устувор истода метавонад? Зеро шумо мегӯед, ки Ман девҳоро ба воситаи Баал-Забул берун мекунам.</verse>
				<verse number="19">Агар Ман девҳоро ба воситаи Баал-Забул берун мекарда бошам, писарони шумо онҳоро ба воситаи кӣ берун мекунанд? Бинобар ин онҳо довари шумо мешаванд.</verse>
				<verse number="20">Лекин агар Ман девҳоро бо ангушти Худо берун мекарда бошам, пас Подшоҳии Худо ба шумо омада расидааст.</verse>
				<verse number="21">Ҳангоме ки зӯрманди мусаллаҳ хонаи худро нигаҳбонӣ мекунад, дороии вай дар амон аст.</verse>
				<verse number="22">Вале ҳангоме ки шахси аз вай пурзӯртар ба вай ҳуҷум карда, ғолиб мебарояд, он гоҳ тамоми аслиҳаи вайро, ки ба он умед баста буд, кашида мегирад ва дороии вайро ба тороҷ медиҳад.</verse>
				<verse number="23">Ҳар кӣ бо Ман нест, ба Ман зид аст; ва ҳар кӣ бо Ман ҷамъ намекунад, пароканда мекунад.</verse>
				<verse number="24">Ҳангоме ки рӯҳи нопок аз одам берун меояд, дар ҷустуҷӯи роҳат дар ҷойҳои беоб гардиш мекунад. Чун наёфт, мегӯяд: “Ба хонаи худ, ки аз он берун омадам, бармегардам”.</verse>
				<verse number="25">Ва гашта омада, онро ҷорӯбзада ва ороста меёбад.</verse>
				<verse number="26">Он гоҳ рафта, ҳафт рӯҳи дигари аз худаш бадтарро ҳамроҳи худ меоварад, ва даромада, дар он ҷо зиндагӣ мекунанд; ва анҷоми он шахс бадтар аз аввалаш мешавад».</verse>
				<verse number="27">Ҳангоме ки Ӯ ин суханонро мегуфт, як зан аз байни мардум овозашро баланд карда, ба Ӯ гуфт: «Хушо шикаме ки Туро бардоштааст, ва пистонҳое ки Туро шир додаанд!»</verse>
				<verse number="28">Лекин Ӯ гуфт: «Хушо онҳое ки каломи Худоро мешунаванд ва онро риоя мекунанд».</verse>
				<verse number="29">Ҳангоме ки мардум бештар ҷамъ омадан гирифтанд, Ӯ ба сухан оғоз карда, гуфт: «Ин насл бад аст; вай аломате металабад, ва ба вай ғайр аз аломати Юнуси пайғамбар аломате дода намешавад.</verse>
				<verse number="30">Зеро, чунон ки Юнус аломате барои мардуми Нинве буд, ҳамчунин Писари Одам низ барои ин насл мешавад.</verse>
				<verse number="31">Маликаи Ҷануб дар рӯзи доварӣ бар мардони ин насл бархеста, онҳоро маҳкум мекунад, чунки вай барои шунидани ҳикмати Сулаймон аз канорҳои замин омад; ва инак, Шахсе аз Сулаймон бузургтар ин ҷост.</verse>
				<verse number="32">Мардони Нинве дар рӯзи доварӣ бар ин насл бархеста, онро маҳкум мекунанд, чунки онҳо бо мавъизаи Юнус тавба карданд; ва инак, Шахсе аз Юнус бузургтар ин ҷост.</verse>
				<verse number="33">Ҳеҷ кас чароғро даргиронда, дар ҷои ниҳоне ё зери зарфе намегузорад, балки бар чароғдон мегузорад, то онҳое ки ба хона медароянд, рӯшноиро бинанд.</verse>
				<verse number="34">Чароғи бадан чашм аст; пас, агар чашмат нек бошад, тамоми баданат низ равшан мешавад; аммо агар бад бошад, баданат низ торик мешавад.</verse>
				<verse number="35">Пас, ҳушёр бош: мабодо рӯшноие ки дар туст, торикӣ бошад.</verse>
				<verse number="36">Вале агар баданат пурра равшан буда, ҳеҷ як қисми торике надошта бошад, он тамоман равшан мешавад, ба монанди он ки чароғе бо дурахши худ туро равшан карда бошад».</verse>
				<verse number="37">Ҳангоме ки Ӯ ин суханонро гуфт, як фарисӣ Ӯро ба хонаи худ барои хӯрок даъват кард; Ӯ омада, назди дастархон нишаст.</verse>
				<verse number="38">Фарисӣ чун дид, ки Ӯ пеш аз хӯрок даст нашуст, ҳайрон шуд.</verse>
				<verse number="39">Лекин Худованд ба вай гуфт: «Ҳоло шумо, эй фарисиён, беруни пиёла ва табақро тоза мекунед, аммо даруни шумо аз дуздӣ ва бадӣ пур аст.</verse>
				<verse number="40">Эй беақлон! Оё Ҳамон ки берунро офаридааст, дарунро низ наофаридааст?</verse>
				<verse number="41">Беҳтар аст, ки аз он чи доред, садақа диҳед, он гоҳ ҳама чиз барои шумо тоза мешавад.</verse>
				<verse number="42">Аммо вой бар шумо, эй фарисиён, ки аз пудина, испанд ва ҳар гуна сабзавот даҳяк медиҳед, вале ростӣ ва муҳаббати Худоро ба назар намегиред; бояд онҳоро ба ҷо оварда, инҳоро низ тарк намекардед.</verse>
				<verse number="43">Вой бар шумо, эй фарисиён, ки дӯст медоред дар куништҳо болонишин бошед ва дар кӯчаву бозор ба шумо салом гӯянд.</verse>
				<verse number="44">Вой бар шумо, эй китобдонон ва фарисиёни дурӯя, ки монанди гӯрҳои нонамоён ҳастед, ки одамон дар болои онҳо роҳ мераванд ва инро намедонанд».</verse>
				<verse number="45">Дар ҷавоб яке аз шариатдонон ба Ӯ гуфт: «Эй Устод! Бо ин суханонат моро низ меранҷонӣ».</verse>
				<verse number="46">Аммо Ӯ гуфт: «Вой бар шумо низ, эй шариатдонон, ки борҳои душворро бар дӯши одамон мегузоред, лекин худатон як ангуштро ҳам ба он борҳо намерасонед.</verse>
				<verse number="47">Вой бар шумо, ки мақбараҳои пайғамбаронро месозед, ва ҳол он ки падарони шумо онҳоро куштаанд.</verse>
				<verse number="48">Пас шумо аз корҳои падарони худ гувоҳӣ медиҳед ва аз онҳо розӣ ҳастед; онҳо пайғамбаронро куштанд, ва шумо мақбараҳошонро месозед».</verse>
				<verse number="49">Барои ҳамин ҳам ҳикмати Худо гуфтааст: “Ба наздашон пайғамбарон ва расулонро мефиристам, ва аз онҳо баъзеро мекушанд ва баъзеро таъқиб мекунанд,</verse>
				<verse number="50">то ки хуни тамоми пайғамбарон, ки аз вақти бунёдшавии ҷаҳон рехта шудааст, бар гардани ин насл бошад:</verse>
				<verse number="51">аз хуни Ҳобил то хуни Закарё, ки дар миёни қурбонгоҳ ва ибодатхона кушта шудааст”. Ҳа, ба шумо мегӯям, ки он бар гардани ин насл мешавад.</verse>
				<verse number="52">Вой бар шумо, эй шариатдонон, ки калиди донишро гирифтаед; худатон надаромадед, ва ба онҳое ки даромадан мехостанд, монеъ шудед».</verse>
				<verse number="53">Ҳангоме ки Ӯ ин суханонро ба онҳо мегуфт, китобдонон ва фарисиён ба Ӯ сахт фишор оварда, боз бисёр чизҳоро аз Ӯ пурсидан гирифтанд,</verse>
				<verse number="54">ва дар камин буданд, то ки аз забонаш чизе шунида, Ӯро айбдор кунанд.</verse>
			</chapter>
			<chapter number="12">
				<verse number="1">Дар ин миён, ҳангоме ки ҳазорон одамон ҷамъ омаданд, ба тавре ки якдигарро фишор медоданд, Ӯ ба сухан оғоз намуда, аввал ба шогирдони Худ гуфт: «Аз хамиртуруши фарисиён, ки дурӯягист, ҳазар кунед.</verse>
				<verse number="2">Ҳеҷ чизи ниҳоне нест, ки ошкор нагардад, ва ҳеҷ чизи махфие нест, ки маълум нашавад.</verse>
				<verse number="3">Бинобар ин, он чи шумо дар торикӣ гуфтаед, дар рӯшноӣ шунида мешавад, ва он чи шумо дар хона ба гӯш гуфтаед, дар болои бомҳо мавъиза карда мешавад.</verse>
				<verse number="4">Ва Ман ба шумо, эй дӯстонам, мегӯям: аз онҳое ки ҷисмро мекушанд ва пас аз он кори дигаре аз дасташон намеояд, натарсед.</verse>
				<verse number="5">Лекин ба шумо нишон медиҳам, ки аз кӣ бояд тарсид: аз Ӯ ҳаросон бошед, ки пас аз куштан қудрат дорад ба дӯзах андозад; ҳа, ба шумо мегӯям, ки аз Ӯ тарсед.</verse>
				<verse number="6">Оё панҷ гунҷишк ба ду тин фурӯхта намешаванд? Ва ҳеҷ яке аз онҳо назди Худо фаромӯш намешавад.</verse>
				<verse number="7">Ва ҳатто ҳамаи мӯйҳои сари шумо шумурда шудаанд. Пас, натарсед: шумо аз бисёр гунҷишкон арзандатар ҳастед.</verse>
				<verse number="8">Ва Ман ба шумо мегӯям: ҳар кӣ Маро назди одамон эътироф кунад, Писари Одам низ ӯро назди фариштаҳои Худо эътироф мекунад.</verse>
				<verse number="9">Лекин ҳар кӣ Маро назди одамон инкор кунад, ӯ назди фариштаҳо инкор карда мешавад.</verse>
				<verse number="10">Ва ҳар кӣ бар зидди Писари Одам сухане гӯяд, бахшида мешавад; лекин ҳар кӣ бар зидди Рӯҳулқудс куфр гӯяд, бахшида намешавад.</verse>
				<verse number="11">Ҳар гоҳ шуморо ба куништҳо ва назди сардорон ва ҳокимон баранд, андеша накунед, ки чӣ гуна ё чӣ ҷавобе бояд диҳед ва ё чӣ сухане бояд гӯед;</verse>
				<verse number="12">зеро дар он соат Рӯҳулқудс шуморо таълим медиҳад, ки чӣ бояд гуфт».</verse>
				<verse number="13">Шахсе аз миёни мардум ба Ӯ гуфт: «Эй Устод! Ба бародарам гӯй, ки меросро бо ман тақсим кунад».</verse>
				<verse number="14">Ба вай гуфт: «Эй одамизод, кӣ Маро бар шумо қозӣ ё тақсимкунанда таъйин кардааст?»</verse>
				<verse number="15">Ва ба онҳо гуфт: «Ҳушёр бошед, аз ҳарисӣ ҳазар кунед, чунки ҳаёти одам ба фаровонии дороии вай вобаста нест».</verse>
				<verse number="16">Ва масале ба онҳо гуфт: «Киштзори як марди сарватманд ҳосили фаровоне овард;</verse>
				<verse number="17">ва ӯ бо худ андешида, гуфт: “Чӣ кунам, зеро барои захира кардани ҳосилоти худ ҷое надорам? ”</verse>
				<verse number="18">Ва гуфт: “Чунин мекунам: анборҳои худро вайрон карда, калонтарашро месозам, ва дар он ҷо тамоми ғалладона ва тамоми дороии худро ҷамъ меоварам.</verse>
				<verse number="19">Ва ба ҷони худ мегӯям: Эй ҷони ман! Дороии бисёре барои чандин сол дорӣ: фароғат кун, бихӯр, бинӯш ва шод бош”.</verse>
				<verse number="20">Вале Худо ба вай гуфт: “Эй нодон! Худи имшаб ҷонатро аз ту талаб мекунанд; пас, он чи захира кардӣ, насиби кӣ мешавад? ”</verse>
				<verse number="21">Чунин аст ҳоли касе ки барои худ ганҷҳо ғун мекунад, вале пеши Худо сарвате надорад». Ғамхории беҳуда</verse>
				<verse number="22">Ва Ӯ ба шогирдонаш гуфт: «Бинобар ин ба шумо мегӯям: барои зиндагии худ ғамхорӣ накунед, ки чӣ хӯред, низ барои ҷисми худ, ки чӣ пӯшед:</verse>
				<verse number="23">Зиндагӣ аз хӯрок ва бадан аз пӯшок муҳимтар аст.</verse>
				<verse number="24">Ба зоғон нигоҳ кунед: онҳо на мекоранд, на медараванд, на ганҷинае доранд, на анборе, ва Худо ба онҳо рӯзӣ мерасонад. Шумо аз парандагон чӣ қадар арзандатар ҳастед!</verse>
				<verse number="25">Ва кист аз шумо, ки бо ғамхории худ умрашро як соат дарозтар карда тавонад?</verse>
				<verse number="26">Пас, агар шумо аз ӯҳдаи чунин кори хурдтарин баромада натавонед, чаро ба дигараш ғамхорӣ мекунед?</verse>
				<verse number="27">Ба савсанҳо нигаред, ки чӣ гуна мерӯянд: на меҳнат мекунанд ва на мересанд. Лекин ба шумо мегӯям, ки Сулаймон ҳам бо тамоми шукӯҳи худ чун яке аз онҳо либос напӯшидааст.</verse>
				<verse number="28">Пас, агар Худо алафи саҳроро, ки имрӯз ҳасту фардо ба танӯр андохта мешавад, чунин пӯшонад, шуморо эй сустимонҳо, чӣ қадар аз он беҳтар пӯшонда метавонад.</verse>
				<verse number="29">Ва шумо дар пайи он набошед, ки чӣ хӯред ё чӣ пӯшед; аз ғам осуда бошед.</verse>
				<verse number="30">Халқҳои ҷаҳон дар пайи ҳамаи ин чизҳо мебошанд; лекин Падари шумо медонад, ки шумо ба ин чизҳо эҳтиёҷ доред.</verse>
				<verse number="31">Бештар дар пайи Подшоҳии Худо бошед, ва ҳамаи ин чизҳо низ ба шумо дода мешаванд.</verse>
				<verse number="32">Натарс, эй рамаи хурд! Зеро хушнудии Падари шумо ин аст, ки Подшоҳиро ба шумо диҳад.</verse>
				<verse number="33">Дороии худро фурӯшед ва садақа диҳед. Барои худ ҳамёнҳои кӯҳнанашаванда, ганҷи бепоён дар осмон омода созед, ки дузд ба он наздик намешавад ва куя онро намезанад.</verse>
				<verse number="34">Зеро ҳар ҷо ганҷи шумост, дили шумо низ дар он ҷо мешавад.</verse>
				<verse number="35">Камарҳотон баста ва чароғҳотон фурӯзон бошанд;</verse>
				<verse number="36">ва худатон монанди касоне бошед, ки ба ҷаи худ интизорӣ доранд, то ки ҳангоме аз базми арӯсӣ омада дарро кӯбад, дарҳол барояш воз кунанд.</verse>
				<verse number="37">Хушо ҳамон ғуломоне ки хоҷаашон ҳангоми омаданаш онҳоро бедор меёбад. Ба ростӣ ба шумо мегӯям, ки вай камари худро баста, онҳоро назди дастархон мешинонад ва пеш омада, ба онҳо хизмат мекунад.</verse>
				<verse number="38">Ва агар дар поси дуюм ва сеюми шаб омада, онҳоро чунин ёбад, хушо он ғуломон!</verse>
				<verse number="39">Ҳаминро донед, ки агар соҳиби хона медонист, ки дар кадом соат дузд меояд, бедор монда, намегузошт, ки девори хонаашро сӯрох кунад.</verse>
				<verse number="40">Пас, шумо низ тайёр бошед, зеро дар соате ки гумон надоред, Писари Одам меояд».</verse>
				<verse number="41">Петрус ба Ӯ гуфт: «Хоҷаам! Оё ин масалро барои мо гуфтӣ, ё барои ҳама?»</verse>
				<verse number="42">Худованд гуфт: «Кист он амалдори бовафо ва доно, ки хоҷааш вайро бар хизматгузорони худ таъйин карда бошад, то ба онҳо дар сари вақт хӯрок диҳад?</verse>
				<verse number="43">Хушо он ғуломе ки хоҷааш омада, вайро машғули ҳамин кор ёбад.</verse>
				<verse number="44">Ба ростӣ ба шумо мегӯям, ки вайро бар тамоми дороии худ таъйин мекунад.</verse>
				<verse number="45">Лекин агар он ғулом дар дили худ гӯяд, ки “ ҷаи ман ба зудӣ намеояд”, ва ба задани хизматгорону канизон ва ба хӯрдану нӯшидану маст шудан сар кунад,</verse>
				<verse number="46">х ҷаи он ғулом, дар рӯзе ки ӯ мунтазир нест, ва дар соате ки гумон надорад, меояд, ва ӯро ду пора карда, насибашро ба хиёнаткорон баробар мекунад.</verse>
				<verse number="47">Ва он ғулом, ки хости ҷаи худро медонист, вале тайёр нашуд ва мувофиқи хости вай амал накард, зарбаҳои бисёр мехӯрад;</verse>
				<verse number="48">аммо он ки намедонист ва корҳои сазовори ҷазо кард, камтар зарбаҳо мехӯрад. Ба ҳар касе ки бисёр дода шуда бошад, аз вай бисёр талаб карда мешавад; ва ба ҳар касе ки амонати бисёр супурда шуда бошад, аз вай бисёр талаб мекунанд. Ҷудоӣ</verse>
				<verse number="49">Ман омадаам, то ки оташе бар замин фуруд оварам, ва хеле мехоҳам, ки он ҳоло фурӯзон шавад!</verse>
				<verse number="50">Маро таъмиде дар пеш аст, таъмиде ки бояд ёбам; ва чӣ қадар зери фишорам, то даме ки ин ба амал ояд!</verse>
				<verse number="51">Оё шумо гумон мекунед, ки Ман омадаам, то осоиш ба замин биёрам? Не, мегӯям ба шумо, балки барои он ки ҷудоӣ биёрам.</verse>
				<verse number="52">Минбаъд панҷ нафар дар як хона аз ҳам ҷудо мешаванд: се аз ду, ва ду аз се;</verse>
				<verse number="53">падар аз писар ва писар аз падар, модар аз духтар ва духтар аз модар, модаршӯ аз келин ва келин аз модаршӯ ҷудо мешавад».</verse>
				<verse number="54">Ба мардум низ гуфт: «Ҳангоме ки абри аз ғарб пайдошударо мебинед, дарҳол мегӯед: “Борон меборад”; ва чунин мешавад.</verse>
				<verse number="55">Ва ҳангоме ки боди ҷанубӣ мевазад, мегӯед: “Гармо меояд”; ва меояд.</verse>
				<verse number="56">Эй дурӯягон! Симои замину осмонро шинохта метавонед, пас чӣ гуна ин замонро намешиносед?</verse>
				<verse number="57">Пас, чаро шумо худ ҳукм намекунед, ки ростӣ чист?</verse>
				<verse number="58">Ҳангоме ки ту бо даъвогари худ назди ҳоким меравӣ, дар роҳ кӯшиш намо, ки аз даъвои вай халос шавӣ, то ки вай туро назди қозӣ набарад, ва қозӣ туро ба навкар насупорад, ва навкар туро ба зиндон наандозад.</verse>
				<verse number="59">Ба ту мегӯям, ки то пули охиринро надиҳӣ, аз он ҷо берун намеравӣ».</verse>
			</chapter>
			<chapter number="13">
				<verse number="1">Дар ҳамин вақт баъзеҳо омада, ба Ӯ дар бораи ҷалилиёне нақл карданд, ки хуни онҳоро Пилотус бо қурбониҳои онҳо омехтааст.</verse>
				<verse number="2">Исо дар ҷавоби онҳо гуфт: «Оё гумон мекунед, ки ин ҷалилиён аз ҳамаи ҷалилиён бештар гуноҳкор буданд, ки чунин азоб кашидаанд?</verse>
				<verse number="3">Не, мегӯям ба шумо; лекин агар тавба накунед, ҳамаатон ҳамин тавр нобуд мешавед.</verse>
				<verse number="4">Ва оё гумон мекунед, ки он ҳаждаҳ одам, ки бурҷи Шилӯаҳ ба болояшон афтода, онҳоро нобуд карда буд, аз ҳамаи сокинони Уршалим бештар хатокор буданд?</verse>
				<verse number="5">Не, мегӯям ба шумо; лекин агар тавба накунед, ҳамаатон ҳамин тавр нобуд мешавед».</verse>
				<verse number="6">Ва чунин масале гуфт: «Шахсе дар токзори худ дарахти анҷире шинонда буд, ва омад, то ки мевае аз он пайдо кунад, вале чизе наёфт.</verse>
				<verse number="7">Ва ба токдор гуфт: “Инак, се сол аст, ки ман меоям, то аз ин дарахти анҷир мевае пайдо кунам, вале чизе намеёбам; онро бур, барои чӣ заминро беҳуда банд кунад? ”</verse>
				<verse number="8">Аммо вай дар ҷавоб гуфт: “Эй ҷа! Имсол ҳам онро мон, то гирдашро канда, пору андозам,</verse>
				<verse number="9">шояд бор оварад; ва агар наоварад, соли оянда онро мебурӣ”».</verse>
				<verse number="10">Дар яке аз куништҳо Ӯ рӯзи шанбе таълим медод.</verse>
				<verse number="11">Дар он ҷо зане буд, ки рӯҳе ӯро ҳаждаҳ сол бемор карда буд: вай хамидақомат буд, ва қоматашро рост карда наметавонист.</verse>
				<verse number="12">Исо чун вайро дид, вайро ҷеғ зада, гуфт: «Эй зан! Аз бемории худ халос шудӣ».</verse>
				<verse number="13">Ва дастҳои Худро бар вай гузошт; вай дарҳол қомат рост кард ва Худоро ҳамду сано хонд.</verse>
				<verse number="14">Сардори куништ чун дид, ки Исо дар рӯзи шанбе шифо дод, норозӣ шуда, ба мардум гуфт: «Шаш рӯз ҳаст, ки дар онҳо кор бояд кард; дар ҳамон рӯзҳо омада, шифо ёбед, на ин ки дар рӯзи шанбе».</verse>
				<verse number="15">Худованд дар ҷавоби вай гуфт: «Эй дурӯягон! Оё ҳар яке аз шумо гов ё хари худро дар рӯзи шанбе аз охур воз карда, барои об додан намебарад?</verse>
				<verse number="16">Ва ин духтари Иброҳимро, ки шайтон ҳаждаҳ сол баста буд, оё дар рӯзи шанбе аз он бандҳояш халос кардан лозим набуд?»</verse>
				<verse number="17">Ҳангоме ки Ӯ ин суханонро гуфт, ҳамаи мухолифонаш дар хиҷолат монданд; ва тамоми мардум аз ҳамаи корҳои аҷоиби Ӯ шод буданд.</verse>
				<verse number="18">Ва Ӯ гуфт: «Подшоҳии Худо ба чӣ монанд аст, ва онро ба чӣ монанд кунам?</verse>
				<verse number="19">Он монанди донаи хардалест, ки касе онро гирифта, дар боғи худ партофт; ва он рӯида, дарахти калоне шуд, ва парандагони осмон дар шохаҳояш лона сохтанд».</verse>
				<verse number="20">Боз гуфт: «Подшоҳии Худоро ба чӣ монанд кунам?</verse>
				<verse number="21">Он монанди хамиртурушест, ки зане онро гирифта, ба се ченак орд андохт, то тамоми хамир расид».</verse>
				<verse number="22">Ва Ӯ дар шаҳрҳо ва деҳот гашта, таълим медод, дар ҳолате ки роҳи Уршалимро пеш гирифта буд.</verse>
				<verse number="23">Дар ин миён касе ба Ӯ гуфт: «Эй Хоҷа! Оё танҳо шумораи каме аз мардум наҷот меёбанд?» Ба онҳо гуфт:</verse>
				<verse number="24">«Ҷидду ҷаҳд кунед, ки аз дари танг дароед, зеро ба шумо мегӯям, ки бисёр касон ба дохил шудан кӯшиш мекунанд, лекин наметавонанд.</verse>
				<verse number="25">Чун соҳиби хона бархеста, дарро бандад, дар берун истода, дарро мекӯбеду мегӯед: “Эй Хоҷа! Эй Хоҷа! Ба мо кушо”. Вале Ӯ дар ҷавоби шумо мегӯяд: “Шуморо намешиносам, ки аз куҷо ҳастед”.</verse>
				<verse number="26">Он гоҳ мегӯед: “Мо пеши Ту хӯрдем ва нӯшидем, ва дар кӯчаҳои мо Ту таълим медодӣ”.</verse>
				<verse number="27">Лекин Ӯ мегӯяд: “Ба шумо мегӯям: шуморо намешиносам, ки аз куҷо ҳастед; ҳама аз Ман дур шавед, эй бадкорон”.</verse>
				<verse number="28">Дар он ҷо гиря ва ғиҷирроси дандон мешавад, чун Иброҳим, Исҳоқ ва Яъқуб ва тамоми пайғамбаронро дар Подшоҳии Худо бинед, вале худатон бадар ронда шуда бошед.</verse>
				<verse number="29">Ва аз шарқ ва ғарб ва шимол ва ҷануб омада, дар Подшоҳии Худо мешинанд.</verse>
				<verse number="30">Ва инак, охиринҳо ҳастанд, ки аввалин мешаванд, ва аввалинҳо ҳастанд, ки охирин мешаванд».</verse>
				<verse number="31">Дар ҳамон рӯз баъзе аз фарисиён омада, ба Ӯ гуфтанд: «Баро ва аз ин ҷо рав, чунки Ҳиродус мехоҳад Туро кушад».</verse>
				<verse number="32">Ба онҳо гуфт: «Равед ва ба он рӯбоҳ гӯед: “Инак, имрӯз ва фардо девҳоро берун мекунам ва беморонро шифо медиҳам, ва дар рӯзи сеюм анҷом медиҳам;</verse>
				<verse number="33">лекин имрӯз, фардо ва пасфардо бояд роҳ равам, зеро мумкин нест, ки пайғамбар берун аз Уршалим кушта шавад”.</verse>
				<verse number="34">Эй Уршалим, Уршалим, ки пайғамбаронро мекушӣ ва онҳоеро, ки назди ту фиристода шудаанд, сангсор мекунӣ! Чанд бор хостам фарзандони туро ҷамъ кунам, монанди мокиёне ки чӯҷаҳои худро зери болаш ҷамъ мекунад, ва шумо нахостед!</verse>
				<verse number="35">Инак, хонаи шумо ба шумо вайрон гузошта мешавад. Ба шумо мегӯям, ки Маро дигар намебинед, то даме ки гӯед: “Муборак аст Он ки ба номи Худованд меояд!”»</verse>
			</chapter>
			<chapter number="14">
				<verse number="1">Як рӯзи шанбе Ӯ ба хонаи яке аз сардорони фарисиён барои хӯрок хӯрдан омад, ва онҳо Ӯро мушоҳида мекарданд.</verse>
				<verse number="2">Ва инак, марде пеши Ӯ омад, ки гирифтори бемории обхӯрак буд.</verse>
				<verse number="3">Исо ба шариатдонон ва фарисиён рӯ оварда, гуфт: «Оё дар рӯзи шанбе шифо додан раво аст?»</verse>
				<verse number="4">Онҳо хомӯш монданд. Ва Ӯ ба он мард даст расонда, шифо бахшид ва ӯро фиристод.</verse>
				<verse number="5">Ва дар ҷавоби онҳо гуфт: «Кист аз шумо, ки писараш ё говаш ба даруни чоҳе афтода бошад, дарҳол онро дар рӯзи шанбе берун наоварад?»</verse>
				<verse number="6">Ба ин гап ҷавобе дода натавонистанд.</verse>
				<verse number="7">Чун Ӯ аҳамият дод, ки даъватшудагон барои нишастани худ пешгоҳро интихоб мекунанд, ба онҳо масале гуфт:</verse>
				<verse number="8">«Ҳангоме ки касе туро ба базми арӯсӣ даъват менамояд, дар пешгоҳ нанишин, мабодо дар миёни даъватшудагон шахси аз ту муҳтарамтаре бошад,</verse>
				<verse number="9">ва он касе ки туро ва ӯро даъват намудааст, назди ту омада, гӯяд: “Ҷои худро ба ӯ деҳ”; ва он гоҳ бо хиҷолат дар поини хона ҷой мегирӣ.</verse>
				<verse number="10">Балки, агар туро даъват карда бошанд, омада, дар поини хона шин, то он касе ки туро даъват намудааст, назди ту омада, гӯяд: “Эй дӯст! Болотар шин”. Он гоҳ туро пеши ҳамнишинонат эҳтироме мешавад.</verse>
				<verse number="11">Зеро ҳар кӣ худро калон гирад, паст мешавад; ва ҳар кӣ худро фурӯтан созад, сарбаланд мегардад».</verse>
				<verse number="12">Ва ба он касе ки Ӯро даъват намуда буд, гуфт: «Ҳангоме ки зиёфати пешинӣ ё бегоҳӣ медиҳӣ, дӯстон ё бародарон ё хешон ё ҳамсоягони сарватманди худро даъват накун, мабодо онҳо низ туро даъват намоянд, ва подоши ту дода шавад.</verse>
				<verse number="13">Балки, чун зиёфат медиҳӣ, бенавоён, маъюбон, лангон ва кӯронро даъват намо,</verse>
				<verse number="14">ва ту хушбахт мешавӣ, ки онҳо имконият надоранд подоше ба ту диҳанд; зеро дар рӯзи растохези росткорон подоше ба ту дода мешавад».</verse>
				<verse number="15">Яке аз онҳое ки бо Ӯ назди дастархон нишаста буданд, ин суханонро шунида, ба Ӯ гуфт: «Хушо касе ки дар Подшоҳии Худо хӯрок хӯрад!»</verse>
				<verse number="16">Ва Ӯ ба вай гуфт: «Шахсе зиёфати калоне ташкил карда, бисёр касонро даъват намуд.</verse>
				<verse number="17">Чун вақти зиёфат расид, ғуломи худро фиристод, то ки ба даъватшудагон гӯяд: “Биёед, зеро ҳама чиз тайёр аст”.</verse>
				<verse number="18">Ва ҳама, гӯё ки забон як карда бошанд, ба узрхоҳӣ сар карданд. Аввалин ба вай гуфт: “Ман замин харидаам, ва бояд рафта, онро бинам; аз ту узр мехоҳам”.</verse>
				<verse number="19">Дигаре гуфт: “Ман панҷ ҷуфт барзагов харидаам ва меравам, ки онҳоро озмоям; аз ту узр мехоҳам”.</verse>
				<verse number="20">Сеюмӣ гуфт: “Ман зан гирифтаам ва ба ин сабаб наметавонам биёям”.</verse>
				<verse number="21">Ва он ғулом омада, инро ба ҷаи худ хабар дод. Он гоҳ соҳиби хона дарғазаб шуда, ба ғуломи худ гуфт: “Зуд ба кӯчаву паскӯчаҳои шаҳр баро, ва бенавоён, маъюбон, лангон ва кӯронро ба ин ҷо биёр”.</verse>
				<verse number="22">Ва ғулом гуфт: “Эй ҷа! Он чи гуфтӣ, иҷро шуд, ва боз ҷой ҳаст”.</verse>
				<verse number="23">Ва ҷа ба ғулом гуфт: “Ба сари роҳҳо ва кӯчабоғҳо баромада, мардумро ба омадан водор кун, то хонаи ман пур шавад.</verse>
				<verse number="24">Зеро ба шумо мегӯям, ки ҳеҷ яке аз он шахсони даъватшуда хӯроки маро намечашад, зеро даъватшудагон бисёранд, аммо интихобшудагон кам”».</verse>
				<verse number="25">Бо Ӯ мардуми бисёре равона буданд; ва Ӯ ба онҳо рӯ оварда, гуфт:</verse>
				<verse number="26">«Агар касе назди Ман ояд ва падару модар, зану фарзандон, бародарону хоҳарон ва ҳамчунин ҷони худро бад набинад, вай наметавонад шогирди Ман бошад;</verse>
				<verse number="27">ва ҳар кӣ салиби худро бардошта, Маро пайравӣ намекунад, наметавонад шогирди Ман бошад.</verse>
				<verse number="28">Зеро кист аз шумо, ки бурҷе сохтанӣ шуда, аввал нишаста харҷи онро ҳисоб накунад, ки оё ӯ имконияти ба анҷом расондани онро дорад?</verse>
				<verse number="29">Мабодо, пас аз гузоштани таҳкурсии он, ба тамом карданаш қуввати ӯ нарасад, ва ҳамаи касоне ки инро мебинанд, ӯро масхара кунанд</verse>
				<verse number="30">ва гӯянд: “Ин шахс ба сохтан сар кард ва ба тамом кардан қувваташ нарасид”.</verse>
				<verse number="31">Ё кадом подшоҳ аст, ки бар зидди подшоҳи дигар ҷангиданӣ шуда, аввал нишаста машварат накунад, ки оё бо даҳ ҳазор сарбоз метавонад ба касе рӯ ба рӯ шавад, ки бо бист ҳазор сарбоз бар зидди ӯ меояд?</verse>
				<verse number="32">Вагарна, ҳанӯз ки вай дур аст, назди вай сафир фиристода, хоҳони сулҳ мешавад.</verse>
				<verse number="33">Ҳамчунин ҳеҷ яке аз шумо, агар аз тамоми дороии худ даст накашад, наметавонад шогирди Ман бошад.</verse>
				<verse number="34">Намак хуб аст; лекин агар намак қувваташро гум кунад, бо кадом чиз боз намакин шавад?</verse>
				<verse number="35">На барои замин кор меояд, на барои пору; онро бароварда мепартоянд. Ҳар кӣ гӯши шунаво дорад, шунавад!»</verse>
			</chapter>
			<chapter number="15">
				<verse number="1">Ҳамаи боҷгирон ва гуноҳкорон назди Ӯ меомаданд, то ки суханони Ӯро гӯш кунанд.</verse>
				<verse number="2">Вале фарисиён ва китобдонон шиквакунон мегуфтанд: «Ӯ гуноҳкоронро пазироӣ мекунад ва бо онҳо хӯрок мехӯрад».</verse>
				<verse number="3">Ва Ӯ ба онҳо ин масалро гуфт:</verse>
				<verse number="4">«Кист аз шумо, ки сад гӯсфанд дошта бошад ва чун яке аз онҳоро гум кунад, он наваду нӯҳро дар саҳро гузошта, аз пайи он гумшуда наравад, то онро ёбад?</verse>
				<verse number="5">Ва чун ёфт, бо шодӣ онро бар китфи худ мегузорад;</verse>
				<verse number="6">ва ба хонаи худ омада, дӯстон ва ҳамсоягонро ҷеғ мезанад ва ба онҳо мегӯяд: “Бо ман шодӣ кунед, ки гӯсфанди гумшудаи худро ёфтам”.</verse>
				<verse number="7">Ба шумо мегӯям: дар осмон барои як гуноҳкоре ки тавба мекунад, шодӣ зиёдтар мешавад, аз он ки барои наваду нӯҳ росткоре ки ба тавба эҳтиёҷ надоранд.</verse>
				<verse number="8">Ё кадом зан аст, ки даҳ дирҳам дошта бошад ва як дирҳамро гум карда, шамъе дарнагиронад ва хонаро рӯфта, бо диққат ҷустуҷӯ накунад, то онро ёбад?</verse>
				<verse number="9">Ва чун ёфт, дӯстон ва ҳамсоягони худро ҷеғ зада, мегӯяд: “Бо ман шодӣ кунед, ки дирҳами гумшудаи худро ёфтам”.</verse>
				<verse number="10">Ба шумо мегӯям, ки назди фариштаҳои Худо барои як гуноҳкоре ки тавба мекунад, ҳамин тавр шодӣ мешавад».</verse>
				<verse number="11">Боз гуфт: «Шахсе ду писар дошт;</verse>
				<verse number="12">ва хурдии онҳо ба падар гуфт: “Эй падар! Он қисми молу мулкро, ки бояд ба ман расад, ба ман деҳ”. Ва падар дороии худро ба онҳо тақсим кард.</verse>
				<verse number="13">Пас аз чанд рӯз писари хурдӣ ҳар он чи дошт, ҷамъ карда, ба кишвари дурдасте рафт ва дар он ҷо дороии худро дар айшу нӯш исроф намуд.</verse>
				<verse number="14">Ҳангоме ки ҳамаашро сарф кард, гуруснагии сахте дар он кишвар рӯй дод, ва ӯ ба мӯҳтоҷӣ дучор шуд.</verse>
				<verse number="15">Ва рафта, хизматгори яке аз сокинони он кишвар шуд, ки вай ӯро ба саҳрои худ фиристод, то хукбонӣ кунад.</verse>
				<verse number="16">Ва ӯ орзу дошт шиками худро аз харнубе ки хукон мехӯранд, пур кунад, лекин ҳеҷ кас онро ба ӯ намедод.</verse>
				<verse number="17">Он гоҳ ӯ ба худ омада, гуфт: “Чӣ қадаре аз мардикорони падарам нони фаровон доранд, аммо ман дар ин ҷо аз гуруснагӣ ба ҳалокат мерасам!</verse>
				<verse number="18">Бархоста, назди падарам меравам ва ба вай мегӯям: Эй падар! Ман пеши осмон ва пеши ту гуноҳ кардаам,</verse>
				<verse number="19">ва дигар сазовори он нестам, ки писари ту хонда шавам; маро чун яке аз мардикоронат қабул кун”.</verse>
				<verse number="20">Ва ӯ бархеста, сӯи падараш равона шуд. Ва ҳанӯз ӯ хеле дур буд, ки падараш ӯро дида, раҳмаш омад; ва тозон рафта, ӯро ба оғӯш кашиду бӯсид.</verse>
				<verse number="21">Ва писар ба вай гуфт: “Эй падар! Ман пеши осмон ва пеши ту гуноҳ кардаам, ва дигар сазовори он нестам, ки писари ту хонда шавам”.</verse>
				<verse number="22">Аммо падар ба ғуломони худ гуфт: “Либоси беҳтарине оварда, ба ӯ пӯшонед, ва ангуштарин ба дасташ, ва пойафзол ба пойҳояш диҳед;</verse>
				<verse number="23">ва гӯсолаи охуриро оварда, кушед; хӯрем ва шодӣ кунем.</verse>
				<verse number="24">Зеро ин писарам мурда буд ва зинда шуд, гум шуда буд ва ёфт шуд”. Ва ба шодӣ кардан шурӯъ намуданд.</verse>
				<verse number="25">Лекин писари калонии вай дар саҳро буд; ва ҳангоме ки баргашта, ба хона наздик шуд, садои мусиқӣ ва рақсро шунид.</verse>
				<verse number="26">Ва яке аз хизматгоронро ҷеғ зада, пурсид, ки ин чӣ маъно дорад.</verse>
				<verse number="27">Вай ба ӯ гуфт: “Бародарат омад, ва падарат гӯсолаи охуриро кушт, чунки ӯро саломат бозёфт”.</verse>
				<verse number="28">Ӯ ба хашм омада, нахост ба хона дарояд. Ва падараш баромада, ӯро ҷеғ зад.</verse>
				<verse number="29">Аммо ӯ дар ҷавоби падараш гуфт: “Инак, чандин сол аст, ки ман ғуломи ту ҳастам ва ҳаргиз аз фармони ту гардан натофтаам; вале ту ҳаргиз ба ман як бузғолае ҳам надодаӣ, то ки бо дӯстони худ шодӣ кунам;</verse>
				<verse number="30">ва чун ин писарат, ки дороии туро ба фоҳишаҳо барбод додааст, гашта омад, ту барои вай гӯсолаи охуриро куштаӣ”.</verse>
				<verse number="31">Ба ӯ гуфт: “Писарам! Ту ҳамеша бо ман ҳастӣ, ва ҳар он чи ман дорам, аз они туст.</verse>
				<verse number="32">Аммо ба он бояд шодӣ ва хурсандӣ мекардем, ки ин бародарат мурда буд ва зинда шуд, гум шуда буд ва ёфт шуд”».</verse>
			</chapter>
			<chapter number="16">
				<verse number="1">Ба шогирдони Худ низ гуфт: «Як марди сарватманд буд, ки амалдоре дошт, ва дар ҳаққи вай ба ӯ шикоят карданд, ки молу мулки ӯро исроф менамояд.</verse>
				<verse number="2">Вайро ҷеғ зада, гуфт: “Ин чист, ки дар ҳаққи ту шунидаам? Аз корҳои худ ҳисобот деҳ, зеро дигар наметавонӣ амалдор бошӣ”.</verse>
				<verse number="3">Он амалдор дар дили худ гуфт: “Чӣ кунам? Хоҷаам маро аз вазифаам маҳрум месозад. Аз ӯҳдаи каландзанӣ намебароям, аз гадоӣ шарм мекунам.</verse>
				<verse number="4">Медонам, чӣ кунам, то ки ҳангоми аз вазифа маҳрум шуданам маро дар хонаҳои худ пазироӣ кунанд”.</verse>
				<verse number="5">Ва ҳар яке аз қарздорони ҷаи худро ба танҳоӣ ҷеғ зада, ба якумин гуфт: “Ту аз ҷаи ман чӣ қадар қарздор ҳастӣ? ”</verse>
				<verse number="6">Гуфт: “Сад хум равған”. Ба вай гуфт: “Забонхати худро гир ва зуд нишаста, панҷоҳ навис”.</verse>
				<verse number="7">Пас ба дигаре гуфт: “Ту чӣ қадар қарздор ҳастӣ? ”. Дар ҷавоб гуфт: “Сад хирвор гандум”. Ба вай гуфт: “Забонхати худро гир ва ҳаштод навис”.</verse>
				<verse number="8">Ва он ҷа амалдори ноинсофро офарин гуфт, ки зиракона рафтор кардааст; зеро писарони ин дунё дар муносибат бо насли худ аз писарони нур зирактаранд.</verse>
				<verse number="9">Ва Ман ба шумо мегӯям: Бо сарвати ноинсофона барои худ дӯстон пайдо кунед, то ки онҳо ҳангоми тамом шудани он шуморо дар масканҳои абадӣ пазироӣ кунанд.</verse>
				<verse number="10">Касе ки дар чизи андак боваринок бошад, дар чизи бисёр низ боваринок аст; ва касе ки дар чизи андак ноинсофӣ кунад, дар чизи бисёр низ ноинсоф аст.</verse>
				<verse number="11">Пас, агар шумо дар сарвати ноинсофона боваринок набошед, кист, ки сарвати ҳақиқиро ба шумо супорад?</verse>
				<verse number="12">Ва агар дар чизи бегона боваринок набошед, кист, ки чизи худатонро ба шумо диҳад?</verse>
				<verse number="13">Ҳеҷ ғулом бандаи ду ҷа буда наметавонад; зеро ё якеро бад дида, дигареро дӯст медорад; ё ба яке часпида, дигареро хор мешуморад. Шумо наметавонед бандаи Худо ва бандаи пул бошед».</verse>
				<verse number="14">Ва фарисиён, ки пулдӯст буданд, ҳамаи инро шунида, Ӯро масхара карданд.</verse>
				<verse number="15">Ба онҳо гуфт: «Шумо худро пеши одамон росткор вонамуд мекунед, вале Худо аз дилҳои шумо огоҳ аст; он чи назди одамон олидараҷа аст, пеши Худо нафратовар аст.</verse>
				<verse number="16">Таврот ва навиштаҳои пайғамбарон то Яҳё буданд; пас аз он Подшоҳии Худо башорат дода мешавад, ва ҳар кас бо ҷидду ҷаҳд ба он дохил мегардад.</verse>
				<verse number="17">Лекин аз байн рафтани осмон ва замин осонтар аст аз он ки нуқтае аз Таврот афтад.</verse>
				<verse number="18">Ҳар кӣ зани худро талоқ дода, зани дигаре гирад, зино мекунад; ва ҳар кӣ зани талоқшударо гирад, зино мекунад.</verse>
				<verse number="19">Шахси сарватманде буд, ки либосҳои арғувон ва катон дар бар мекард, ва ҳар рӯзро бо ҳашамат ва бо хушӣ мегузаронд.</verse>
				<verse number="20">Ва Элъозор ном бенавое буд, ки назди дарвозаи ӯ мехобид, ва танаш пур аз захм буд;</verse>
				<verse number="21">ва орзу дошт аз резаҳое ки аз дастархони он сарватманд меафтоданд, шиками худро сер кунад; ва сагон омада, захмҳои ӯро мелесиданд.</verse>
				<verse number="22">Ҳангоме ки он бенаво мурд, фариштаҳо ӯро ба паҳлӯи Иброҳим бурданд. Он сарватманд низ мурд, ва ӯро гӯронданд.</verse>
				<verse number="23">Ва дар дунёи мурдагон ӯ, дар ҳолате ки азоб мекашид, чашм андохта, аз дур Иброҳимро бо Элъозор, ки дар паҳлӯяш буд, дид.</verse>
				<verse number="24">Ва фарёд зада, гуфт: “Эй падарам Иброҳим! Ба ман марҳамат кун ва Элъозорро фирист, то ки нӯги ангушташро ба об тар карда, забони маро салқин гардонад, зеро ман дар аланга азоб мекашам”.</verse>
				<verse number="25">Лекин Иброҳим гуфт: “Эй фарзандам! Ба хотир овар, ки дар зиндагиат чизҳои хуб насиби ту ва чизҳои бад насиби Элъозор шуда буд; акнун вай дар ин ҷо тасаллӣ меёбад, ва ту азоб мекашӣ.</verse>
				<verse number="26">Илова бар ҳамаи ин, дар миёни мо ва шумо ҷарии бузурге ҳаст, ба тавре ки онҳое ки аз ин ҷо назди шумо гузаштан мехоҳанд, наметавонанд, ҳамчунин аз он ҷо назди мо намегузаранд”.</verse>
				<verse number="27">Ва ӯ гуфт: “Пас, эй падар, аз ту илтимос мекунам, ки вайро ба хонаи падари ман фиристӣ,</verse>
				<verse number="28">зеро ман панҷ бародар дорам. Бигзор онҳоро огоҳ кунад, ки онҳо низ ба ин макони азоб наоянд”.</verse>
				<verse number="29">Иброҳим ба ӯ гуфт: “Онҳо Мусо ва пайғамбарон доранд; ба суханонашон гӯш кунанд”.</verse>
				<verse number="30">Аммо ӯ гуфт: “Не, падарам Иброҳим! Лекин агар яке аз мурдагон назди онҳо равад, тавба мекунанд”.</verse>
				<verse number="31">Ба ӯ гуфт: “Агар ба Мусо ва пайғамбарон гӯш намедода бошанд, яке аз мурдагон бархезад ҳам, имон намеоранд”».</verse>
			</chapter>
			<chapter number="17">
				<verse number="1">Ва Ӯ ба шогирдони Худ гуфт: «Имкон надорад, ки васвасаҳо ба миён наоянд, лекин вой бар ҳоли касе ки ба воситаи вай ба миён оянд.</verse>
				<verse number="2">Барои вай беҳтар аст, ки санги осиёе ба гарданаш овехта, ба баҳр афкананд, аз он ки яке аз ин хурдонро ба васваса андозад.</verse>
				<verse number="3">Ба худ диққат диҳед. Агар бародарат зидди ту гуноҳ кунад, ба ӯ гап зада, фаҳмон, ва агар тавба кунад, ӯро бахш.</verse>
				<verse number="4">Ва агар рӯзе ҳафт бор зидди ту гуноҳ кунад ва рӯзе ҳафт бор баргашта, гӯяд: “Тавба кардам”, — ӯро бахш».</verse>
				<verse number="5">Ва расулон ба Худованд гуфтанд: «Имони моро зиёд кун».</verse>
				<verse number="6">Худованд гуфт: «Агар шумо ба андозаи донаи хардал имон дошта бошед, ба ин дарахти тут гуфта метавонед: “Решакан гардида, дар миёни баҳр ҷойгир шав”, ва он ба шумо итоат мекунад.</verse>
				<verse number="7">Кист аз шумо, ки ғуломаш ба шудгор ё ба чӯпонӣ машғул бошад ва ҳангоми аз саҳро баргаштанаш ба вай гӯяд: “Зуд омада, назди дастархон шин”?</verse>
				<verse number="8">Баръакс, оё ӯ ба вай намегӯяд: “Барои ман хӯроки бегоҳӣ тайёр кун ва камари худро баста, ба ман хизмат кун, то хӯрам ва нӯшам, ва пас аз он худат хӯр ва нӯш”?</verse>
				<verse number="9">Оё ӯ ба он ғулом барои ба ҷо овардани фармонҳо миннатдорӣ баён мекунад? Гумон намекунам.</verse>
				<verse number="10">Ҳамчунин шумо низ, ҳангоме ки ҳамаи фармонҳои ба шумо додашударо ба ҷо овардед, гӯед: “Мо ғуломони ношоям ҳастем; чунки он чи карданамон даркор буд, кардем”».</verse>
				<verse number="11">Ҳангоми сафар сӯи Уршалим Ӯ аз ҳудуди байни Сомара ва Ҷалил мегузашт.</verse>
				<verse number="12">Ва ҳангоме ки Ӯ ба деҳае дохил мешуд, даҳ марди махавӣ аз пешаш баромаданд, ки аз дур истода,</verse>
				<verse number="13">бо овози баланд мегуфтанд: «Эй Исои Устод, ба мо марҳамат кун!»</verse>
				<verse number="14">Чун онҳоро дид, гуфт: «Равед ва худро ба коҳинон нишон диҳед». Ва онҳо ҳангоми рафтанашон пок шуданд.</verse>
				<verse number="15">Яке аз онҳо чун дид, ки шифо ёфтааст, баргашта, бо овози баланд Худоро ҳамду сано хонд,</verse>
				<verse number="16">ва пеши пойҳои Ӯ рӯй ба замин афтода, ба Ӯ ташаккур гуфт; ва ӯ марди сомарӣ буд.</verse>
				<verse number="17">Исо гуфт: «Оё даҳ нафар пок нашуданд? Пас он нӯҳ нафар куҷоянд?</verse>
				<verse number="18">Оё ғайр аз ин ғариб касе ёфт нашуд, ки баргашта, Худоро ҳамду сано хонад?»</verse>
				<verse number="19">Ва ба вай гуфт: «Бархез ва рав; имонат туро наҷот дод».</verse>
				<verse number="20">Чун фарисиён аз Ӯ пурсиданд, ки Подшоҳии Худо кай меояд, дар ҷавоби онҳо гуфт: «Подшоҳии Худо на он тавр меояд, ки ба назар намоён шавад;</verse>
				<verse number="21">ва намегӯянд: “Инак, он дар ин ҷост”, ё: “Инак, дар он ҷост”, зеро инак, Подшоҳии Худо дар миёни шумост».</verse>
				<verse number="22">Ва ба шогирдон гуфт: «Замоне меояд, ки дидани танҳо як рӯзи Писари Одамро орзу мекунед, ва намебинед.</verse>
				<verse number="23">Ва ба шумо мегӯянд: “Инак, дар ин ҷост”, ё: “Инак, дар он ҷост”. Наравед ва аз паси онҳо надавед.</verse>
				<verse number="24">Зеро чунон ки барқ якбора медурахшад ва аз як канори осмон то канори дигари осмон рӯшноӣ медиҳад, Писари Одам дар рӯзи Худ чунин мешавад.</verse>
				<verse number="25">Лекин аввал лозим аст, ки Ӯ бисёр азоб кашад ва аз тарафи ин насл рад карда шавад.</verse>
				<verse number="26">Ва чунон ки дар айёми Нӯҳ буд, дар айёми Писари Одам низ чунин мешавад:</verse>
				<verse number="27">мехӯрданд, менӯшиданд, зан мегирифтанд, шавҳар мекарданд — то он рӯзе ки Нӯҳ ба киштӣ даромад; ва тӯфон омада, ҳамаро нобуд кард.</verse>
				<verse number="28">Дар айёми Лут низ чунон буд: мехӯрданд, менӯшиданд, мехариданд, мефурӯхтанд, мекоштанд, месохтанд;</verse>
				<verse number="29">лекин дар рӯзе ки Лут аз Садӯм баромад, оташ ва кибрит аз осмон борид ва ҳамаро нобуд кард.</verse>
				<verse number="30">Дар рӯзи зоҳир шудани Писари Одам низ чунин мешавад.</verse>
				<verse number="31">Дар он рӯз ҳар кӣ бар бом буда, чизҳояш дар хона бошад, барои гирифтани онҳо поён нафурояд; ва ҳар кӣ дар киштзор бошад, барнагардад.</verse>
				<verse number="32">Зани Лутро ба ёд оваред.</verse>
				<verse number="33">Ҳар кӣ барои раҳондани ҷони худ кӯшиш кунад, онро барбод медиҳад, ва ҳар кӣ онро барбод диҳад, онро нигоҳдорӣ мекунад.</verse>
				<verse number="34">Ба шумо мегӯям, ки дар он шаб аз ду нафаре ки дар як ҷогаҳ бошанд, яке гирифта ва дигаре гузошта мешавад.</verse>
				<verse number="35">Аз ду зане ки якҷоя бо дастос машғул бошанд, яке гирифта ва дигаре гузошта мешавад».</verse>
				<verse number="36">***</verse>
				<verse number="37">Дар ҷавоби Ӯ гуфтанд: «Дар куҷо, эй Худованд?» Ба онҳо гуфт: «Ҳар куҷо лошае бошад, каргасон дар он ҷо ҷамъ мешаванд».</verse>
			</chapter>
			<chapter number="18">
				<verse number="1">Ва ба онҳо масале дар бораи он гуфт, ки кас бояд ҳамеша дуо гӯяд ва дилсард нашавад,</verse>
				<verse number="2">ва гуфт: «Дар шаҳре қозие буд, ки на тарсе аз Худо дошт ва на шарме аз одамон.</verse>
				<verse number="3">Дар он шаҳр бевазане буд, ки назди ӯ омада, мегуфт: “Доди маро аз душманам ситон”.</verse>
				<verse number="4">Қозӣ муддате беаҳамиятӣ кард. Вале баъдтар дар дили худ гуфт: “Гарчанде ки ман на тарсе аз Худо дорам ва на шарме аз одамон,</verse>
				<verse number="5">лекин азбаски ин бевазан маро ором намегузорад, вайро муҳофизат мекунам, то ки ҳар дам омада, маро безор накунад”».</verse>
				<verse number="6">Ва Худованд гуфт: «Шунидед, ки ин қозии ноинсоф чӣ мегӯяд?</verse>
				<verse number="7">Магар Худо ба доди интихобшудагони Худ, ки рӯзу шаб ба даргоҳи Ӯ фарёд мекунанд, намерасад, гарчанде ки ба доди онҳо дер мерасад?</verse>
				<verse number="8">Ба шумо мегӯям, ки ба зудӣ ба доди онҳо мерасад. Лекин ҳангоме ки Писари Одам ояд, оё имонро бар замин меёбад?»</verse>
				<verse number="9">Ҳамчунин барои касоне ки ба росткор будани худ боварӣ дошта, дигаронро хор медиданд, чунин масале гуфт:</verse>
				<verse number="10">«Ду кас ба ибодатгоҳ барои дуо даромаданд, ки яке фарисӣ ва дигаре боҷгир буд.</verse>
				<verse number="11">Фарисӣ рост истода, дар дили худ чунин дуо мегуфт: “Худоё! Туро шукр мегӯям, ки монанди касони дигар: ғоратгарон, ситамгарон, зинокорон, ё монанди ин боҷгир нестам.</verse>
				<verse number="12">Ҳафтае ду бор рӯза медорам ва аз ҳар чизе ки ба даст меоварам, даҳяк медиҳам”.</verse>
				<verse number="13">Аммо боҷгир, дуртар истода, ҳатто ҷуръат надошт, ки чашмонашро сӯи осмон баланд кунад; балки синаи худро мезаду мегуфт: “Худоё! Ба мани гуноҳкор раҳм кун”.</verse>
				<verse number="14">Ба шумо мегӯям, ки ин шахс бар хилофи он шахс сафед шуда ба хонаи худ рафт. Зеро ҳар кӣ худро калон гирад, паст мешавад; ва ҳар кӣ худро фурӯтан созад, сарбаланд мегардад».</verse>
				<verse number="15">Кӯдакони ширмакро низ назди Ӯ меоварданд, то ба онҳо даст расонад. Шогирдон инро дида, ба онҳо монеъ шуданд.</verse>
				<verse number="16">Аммо Исо онҳоро ҷеғ зада, гуфт: «Кӯдаконро гузоред, ки назди Ман оянд, ва ба онҳо монеъ нашавед, зеро Подшоҳии Худо аз они чунин касон аст.</verse>
				<verse number="17">Ба ростӣ ба шумо мегӯям: ҳар кӣ Подшоҳии Худоро монанди кӯдак қабул накунад, ба он дохил намешавад».</verse>
				<verse number="18">Ва сардоре аз Ӯ пурсид: «Эй Устоди некӯ! Чӣ кунам, то вориси ҳаёти абадӣ шавам?»</verse>
				<verse number="19">Исо ба вай гуфт: «Чаро Маро некӯ мегӯӣ? Ҳеҷ кас некӯ нест, ғайр аз Худо.</verse>
				<verse number="20">Фармудаҳоро медонӣ: Зино накун; накуш; дуздӣ накун; гувоҳии бардурӯғ надеҳ; падару модаратро эҳтиром намо».</verse>
				<verse number="21">Гуфт: «Ҳамаи инро ман аз кӯдакӣ нигоҳ доштаам».</verse>
				<verse number="22">Исо инро шунида, ба вай гуфт: «Туро боз чизе намерасад: ҳар он чи дорӣ, фурӯш ва ба камбағалон деҳ, ва дар осмон ганҷе меёбӣ; ва омада, Маро пайравӣ кун».</verse>
				<verse number="23">Лекин вай, чун инро шунид, хеле ғамгин шуд, зеро беҳад сарватманд буд.</verse>
				<verse number="24">Чун Исо дид, ки вай хеле ғамгин шуд, гуфт: «Ба Подшоҳии Худо даромадани сарватмандон чӣ гуна душвор аст!</verse>
				<verse number="25">Зеро аз сӯрохии сӯзан гузаштани шутур осонтар аст аз он ки сарватманд ба Подшоҳии Худо дохил шавад».</verse>
				<verse number="26">Шунавандагон гуфтанд: «Пас кӣ метавонад наҷот ёбад?»</verse>
				<verse number="27">Гуфт: «Он чи барои одамон ғайриимкон аст, барои Худо имконпазир аст».</verse>
				<verse number="28">Петрус гуфт: «Инак, мо ҳама чизро тарк карда, Туро пайравӣ намудаем».</verse>
				<verse number="29">Ба онҳо гуфт: «Ба ростӣ ба шумо мегӯям: касе нест, ки хона ё падару модар ё бародарон ё зан ё фарзандонро ба хотири Подшоҳии Худо тарк кунаду</verse>
				<verse number="30">дар ин замон чанд баробар ва дар давраи оянда ҳаёти абадӣ ба даст наоварад».</verse>
				<verse number="31">Ва он дувоздаҳро назди Худ хонда, ба онҳо гуфт: «Инак, мо сӯи Уршалим меравем, ва ҳар он чи бо забони пайғамбарон дар бораи Писари Одам навишта шудааст, ба амал меояд;</verse>
				<verse number="32">зеро Ӯ ба дасти ғайрияҳудиён супурда мешавад, ва Ӯро масхара, ҳақорат ва туфборон мекунанд,</verse>
				<verse number="33">тозиёна мезананд ва мекушанд; ва дар рӯзи сеюм Ӯ бармехезад».</verse>
				<verse number="34">Лекин онҳо чизе аз ин нафаҳмиданд; маънои ин суханон аз онҳо пӯшида буд, ва онҳо ба ин гуфтаҳо сарфаҳм нарафтанд.</verse>
				<verse number="35">Ҳангоме ки Ӯ ба Ариҳо наздик мешуд, кӯре дар канори роҳ нишаста, гадоӣ мекард;</verse>
				<verse number="36">ва чун шунид, ки аз пешаш мардум мегузаранд, пурсид: «Ин чист?»</verse>
				<verse number="37">Ба вай гуфтанд, ки Исои Носирӣ гузашта истодааст.</verse>
				<verse number="38">Дарҳол фарёд карда, гуфт: «Эй Исо, Писари Довуд! Ба ман марҳамат кун».</verse>
				<verse number="39">Онҳое ки дар пеш равона буданд, вайро ба хомӯш шудан водор мекарданд; лекин вай боз ҳам бештар фарёд мезад: «Эй Писари Довуд! Ба ман марҳамат кун».</verse>
				<verse number="40">Исо истода, фармуд, ки вайро назди Ӯ биёранд. Ва ҳангоме ки наздик омад, аз вай пурсид:</verse>
				<verse number="41">«Чӣ мехоҳӣ, ки барои ту кунам?» Гуфт: «Эй Хоҷа! Мехоҳам бино шавам».</verse>
				<verse number="42">Исо ба вай гуфт: «Бино шав! Имонат туро шифо бахшид».</verse>
				<verse number="43">Вай дарҳол бино гашт ва Худоро ҳамду сано хонда, аз паси Ӯ равона шуд. Ва тамоми мардум инро дида, Худоро ситоиш карданд.</verse>
			</chapter>
			<chapter number="19">
				<verse number="1">Ва Ӯ ба Ариҳо ворид шуда, аз он мегузашт.</verse>
				<verse number="2">Ва инак, Заккай ном шахс, ки сардори боҷгирон ва сарватманд буд,</verse>
				<verse number="3">мехост Исоро бинад, ки Ӯ кист, лекин ба сабаби бисёрии мардум натавонист, чунки қадаш паст буд.</verse>
				<verse number="4">Ва давида пеш гузашту болои дарахти анҷире баромад, то ки Ӯро бинад, чунки Ӯ бояд аз пеши он мегузашт.</verse>
				<verse number="5">Ҳангоме ки Исо ба он ҷо расид, боло нигариста, вайро дид ва гуфт: «Эй Заккай! Зуд фуруд ой, зеро имрӯз бояд дар хонаи ту монам».</verse>
				<verse number="6">Вай зуд фуромада, Ӯро бо хурсандӣ пазироӣ намуд.</verse>
				<verse number="7">Ва ҳама инро дида, ғур-ғур карда мегуфтанд, ки Ӯ дар хонаи шахси гуноҳкор меҳмон шудааст.</verse>
				<verse number="8">Аммо Заккай бархеста, ба Худованд гуфт: «Эй Хоҷа! Нисфи дороии худро ба бенавоён медиҳам, ва агар чизи касеро ноинсофона гирифта бошам, чор баробар бозмегардонам».</verse>
				<verse number="9">Исо ба вай гуфт: «Имрӯз ба ин хона наҷот омадааст, чунки вай низ Писари Иброҳим аст;</verse>
				<verse number="10">зеро Писари Одам омадааст, то гумшударо пайдо кунад ва наҷот диҳад».</verse>
				<verse number="11">Ҳангоме ки онҳо инро гӯш мекарданд, Ӯ боз масале илова намуд, зеро Ӯ дар наздикии Уршалим буд, ва онҳо гумон мекарданд, ки ба зудӣ бояд Подшоҳии Худо падид ояд.</verse>
				<verse number="12">Бинобар ин Ӯ гуфт: «Шахси асилзодае ба кишвари дурдаст мерафт, то ки подшоҳӣ ба даст оварда, баргардад.</verse>
				<verse number="13">Ва даҳ нафар ғуломонашро даъват намуда, ба онҳо даҳ мино дод ва ба онҳо гуфт: “Бо ин пул то вақти баргаштанам хариду фурӯш кунед”.</verse>
				<verse number="14">Аммо аҳли шаҳраш ба вай душманӣ доштанд ва аз паси вай намояндагон фиристоданд, то гӯянд: “Намехоҳем, ки вай бар мо подшоҳӣ кунад”.</verse>
				<verse number="15">Ва ҳангоме ки вай подшоҳиро ба даст оварда, баргашт, фармуд, ки ҳамон ғуломонро, ки ба онҳо пул дода, буд, ҷеғ зананд, то фаҳмад, ки ҳар яке чӣ қадар фоида кардааст.</verse>
				<verse number="16">Якумӣ омада, гуфт: “Хоҷаам! Як минои ту даҳ мино фоида овард”.</verse>
				<verse number="17">Ба ӯ гуфт: “Офарин, эй ғуломи нек! Азбаски ба чизи андак боваринок будӣ, бар даҳ шаҳр ҳоким шав”.</verse>
				<verse number="18">Дуюмӣ омада, гуфт: “Хоҷаам! Як минои ту панҷ мино фоида овард”.</verse>
				<verse number="19">Ба ӯ низ гуфт: “Ту ҳам бар панҷ шаҳр ҳоким шав”.</verse>
				<verse number="20">Сеюмӣ омада, гуфт: “Хоҷаам! Инак як минои ту, ки онро ба рӯймоле печонда, нигоҳ доштам;</verse>
				<verse number="21">зеро ман аз ту тарсидам, чунки марди дилсахте ҳастӣ: он чи нагузоштаӣ, мегирӣ, он чи накоштаӣ, медаравӣ”.</verse>
				<verse number="22">Ба ӯ гуфт: “Туро аз забони худат маҳкум мекунам, эй ғуломи бад! Ту медонистӣ, ки ман шахси дилсахт ҳастам, он чи нагузоштаам, мегирам, ва он чи накоштаам, медаравам.</verse>
				<verse number="23">Пас чаро пули маро ба саррофон надодӣ, то ки ман омада, онро бо фоидааш гирам? ”</verse>
				<verse number="24">Ва ба ҳозирон гуфт: “Он миноро аз ӯ гирифта, ба касе ки даҳ мино дорад, диҳед”.</verse>
				<verse number="25">Ба ӯ гуфтанд: “Эй Хоҷа! Вай даҳ мино дорад”.</verse>
				<verse number="26">“Ба шумо мегӯям, ки ҳар кӣ дорад, ба вай дода мешавад; лекин ҳар кӣ надорад, аз вай он чи низ дорад, гирифта мешавад.</verse>
				<verse number="27">Лекин он душманони маро, ки намехостанд бар онҳо подшоҳӣ кунам, ба ин ҷо оварда, пеши ман кушед”».</verse>
				<verse number="28">Ин суханонро гуфта, Ӯ боз ба роҳ даромад ва сӯи Уршалим равона шуд.</verse>
				<verse number="29">Ва чун ба Байт-Фоҷӣ ва Байт-Анё, ба кӯҳе ки кӯҳи Зайтун ном дорад, наздик омад, ду шогирди Худро фиристода,</verse>
				<verse number="30">ба онҳо гуфт: «Ба он деҳа, ки рӯ ба рӯи мост, равед; ҳамин ки вориди он шудед, харкурраеро баста меёбед, ки ҳанӯз касе бар он савор нашудааст; онро воз карда, биёред.</verse>
				<verse number="31">Ва агар касе аз шумо пурсад: “Чаро воз мекунед? ” — ба вай гӯед: “Худованд ба он эҳтиёҷ дорад”».</verse>
				<verse number="32">Фиристодагон рафта, чунон ки Ӯ ба онҳо гуфта буд, ёфтанд.</verse>
				<verse number="33">Ҳангоме ки онҳо курраро воз мекарданд, соҳибонаш ба онҳо гуфтанд: «Чаро курраро воз мекунед?»</verse>
				<verse number="34">Гуфтанд: «Худованд ба он эҳтиёҷ дорад».</verse>
				<verse number="35">Ва онро назди Исо оварданд; ва ҷомаҳои худро бар курра афканда, Исоро ба он савор карданд.</verse>
				<verse number="36">Ва ҳангоме ки Ӯ мерафт, ҷомаҳои худро бар роҳ мегустурданд.</verse>
				<verse number="37">Ҳангоме ки Ӯ ба фуромадгоҳи кӯҳи Зайтун наздик шуд, тамоми тӯдаи шогирдонаш шодикунон бо овози баланд Худоро барои ҳамаи муъҷизаҳое ки дида буданд, ситоиш карда,</verse>
				<verse number="38">мегуфтанд: «Муборак аст Подшоҳе ки ба номи Худованд меояд! Осоиш дар осмон ва ҷалол дар арши аъло бод!»</verse>
				<verse number="39">Баъзе фарисиён аз миёни мардум ба Ӯ гуфтанд: «Эй Устод! Шогирдони Худро манъ кун».</verse>
				<verse number="40">Дар ҷавоби онҳо гуфт: «Ба шумо мегӯям, ки агар онҳо хомӯш монанд, сангҳо фарёд мекунанд».</verse>
				<verse number="41">Ва ҳангоме ки Ӯ ба шаҳр наздик омад, ба он назар андохта, ба ҳоли он гирён шуд,</verse>
				<verse number="42">ва гуфт: «Оҳ, кошки ту низ ақаллан дар ҳамин рӯзи худ медонистӣ, ки кадом чизҳо сӯи осоиши ту мебарад! Аммо ин акнун аз чашмони ту ниҳон аст.</verse>
				<verse number="43">Зеро рӯзҳое ба сарат меоянд, ки душманонат ба муқобили ту сангарҳо месозанд ва туро иҳота намуда, аз ҳар тараф ба танг меоваранд,</verse>
				<verse number="44">туро ва фарзандони туро дар дохили ту ба хок яксон мекунанд ва дар ту санге бар санге боқӣ намегузоранд, чунки вақти дидори Худовандро бо худат надонистӣ».</verse>
				<verse number="45">Ва ба ибодатгоҳ даромада, ба берун рондани онҳое ки дар он харидуфурӯш мекарданд, сар кард,</verse>
				<verse number="46">ва ба онҳо гуфт: «Навишта шудааст, ки “хонаи Ман хонаи дуо аст”, аммо шумо онро дуздхона кардаед».</verse>
				<verse number="47">Ва ҳар рӯз дар ибодатгоҳ таълим медод. Аммо сардорони коҳинон, китобдонон ва бузургони мардум дар пайи нобуд кардани Ӯ буданд,</verse>
				<verse number="48">вале илоҷи ин корро ёфта наметавонистанд, чунки тамоми мардум пайваста ба суханони Ӯ гӯш медоданд.</verse>
			</chapter>
			<chapter number="20">
				<verse number="1">Яке аз он рӯзҳое ки Ӯ мардумро дар ибодатгоҳ таълим ва башорат медод, коҳинон ва китобдонон бо пирон омада,</verse>
				<verse number="2">ба Ӯ гуфтанд: «Ба мо гӯй, ки бо кадом ҳуқуқ Ту ин корҳоро мекунӣ, ё кист, ки ин ҳуқуқро ба Ту додааст?»</verse>
				<verse number="3">Дар ҷавоби онҳо гуфт: «Ман ҳам аз шумо чизе мепурсам, ва ба Ман гӯед:</verse>
				<verse number="4">таъмиди Яҳё аз осмон буд ё аз инсон?»</verse>
				<verse number="5">Онҳо дар дили худ андеша карда, мегуфтанд: «Агар гӯем, ки “аз осмон буд”, Ӯ мегӯяд: “Пас чаро ба вай бовар накардед? ”</verse>
				<verse number="6">Ва агар гӯем, ки “аз инсон буд”, тамоми мардум моро сангсор мекунанд, зеро боварӣ доранд, ки Яҳё пайғамбар буд».</verse>
				<verse number="7">Ва дар ҷавоб гуфтанд: «Намедонем аз куҷо буд».</verse>
				<verse number="8">Исо ба онҳо гуфт: «Ман ҳам ба шумо намегӯям, ки бо кадом ҳуқуқ ин корҳоро мекунам».</verse>
				<verse number="9">Ва ба мардум чунин масалеро гуфт: «Шахсе токзоре шинонд, ва онро ба токдорон супурда, муддати дарозе ба сафар рафт.</verse>
				<verse number="10">Чун мавсим расид, ғуломеро назди токдорон фиристод, то аз меваи токзор ба вай диҳанд; лекин токдорон вайро зада, дастхолӣ равона карданд.</verse>
				<verse number="11">Ва ӯ ғуломи дигарро фиристод; вале онҳо вайро низ зада ва дашном дода, дастхолӣ фиристоданд.</verse>
				<verse number="12">Ва ӯ боз сеюмашро фиристод; аммо вайро низ захмдор карда, бадар ронданд.</verse>
				<verse number="13">Он гоҳ соҳиби токзор гуфт: “Чӣ кунам? Писари дӯстдоштаи худро мефиристам. Шояд ӯро дида, шарм кунанд”.</verse>
				<verse number="14">Лекин токдорон чун ӯро диданд, бо ҳамдигар машварат карда, гуфтанд: “Ин ворис аст; биёед, вайро кушем, то ки мерос аз они мо шавад”.</verse>
				<verse number="15">Ва ӯро аз токзор бароварда, куштанд. Пас, соҳиби токзор ба онҳо чӣ мекунад?</verse>
				<verse number="16">Вай омада, он токдоронро нобуд мекунад ва токзорро ба дигарон месупорад». Онҳое ки ин суханонро шуниданд, гуфтанд: «Чунин набод!»</verse>
				<verse number="17">Аммо Ӯ ба онҳо нигариста, гуфт: «Маънои ин навишта чист: “Санге ки бинокорон рад карданд, Санги сари гӯшаи бино гардид”?</verse>
				<verse number="18">Ҳар кӣ бар он санг афтад, пора-пора мешавад; ва агар он бар касе афтад, вайро гард-гард мекунад».</verse>
				<verse number="19">Сардорони коҳинон ва китобдонон хостанд ҳамон дам Ӯро дастгир кунанд, лекин аз мардум тарсиданд. Зеро донистанд, ки ин масалро дар ҳаққи онҳо мегӯяд.</verse>
				<verse number="20">Ва Ӯро зери назорат гирифта, ҷосусонро фиристоданд, то ки онҳо худро росткор нишон дода, аз суханаш далел ёбанд ва Ӯро ба қудрат ва ихтиёри ҳоким супоранд.</verse>
				<verse number="21">Ва онҳо аз Ӯ пурсида, гуфтанд: «Эй Устод! Медонем, ки Ту ҳақиқатро мегӯӣ ва таълим медиҳӣ, ва рӯбинӣ намекунӣ, балки роҳи Худоро ба ростӣ меомӯзонӣ;</verse>
				<verse number="22">оё ба қайсар андоз додани мо раво аст, ё не?»</verse>
				<verse number="23">Вале Ӯ найранги онҳоро дарёфта, ба онҳо гуфт: «Чаро Маро меозмоед?</verse>
				<verse number="24">Диноре ба Ман нишон диҳед. Сурат ва навиштаи рӯи он аз они кист?» Дар ҷавоб гуфтанд: «Аз они қайсар».</verse>
				<verse number="25">Ба онҳо гуфт: «Пас, он чи аз они қайсар аст, ба қайсар диҳед, ва он чи аз они Худост — ба Худо».</verse>
				<verse number="26">Ва Ӯро пеши мардум аз суханаш ба дом афтонда натавонистанд ва аз ҷавоби Ӯ ҳайрон шуда, хомӯш монданд.</verse>
				<verse number="27">Ва баъзе аз саддуқиён, ки растохезро инкор мекунанд, назди Ӯ омада, пурсиданд:</verse>
				<verse number="28">«Эй Устод! Мусо ба мо навиштааст, ки агар бародари касе мурад ва зандор буда, фарзанде надошта бошад, бояд бародараш зани вайро ба никоҳи худ дароварад ва барои бародари худ насле ба вуҷуд оварад.</verse>
				<verse number="29">Ва инак, ҳафт бародар буданд. Якумӣ зан гирифт ва фарзанд ба дунё наоварда, мурд.</verse>
				<verse number="30">Ва он занро дуюмӣ гирифт, вале ӯ низ бе фарзанд мурд.</verse>
				<verse number="31">Баъд вайро сеюмӣ гирифт, ва ҳамин тавр то ҳафтумӣ, ва ҳама фарзанде нагузошта, мурданд.</verse>
				<verse number="32">Баъд аз ҳама зан низ мурд.</verse>
				<verse number="33">Пас, дар рӯзи растохез вай зани кадоми онҳо мешавад? Зеро ҳар ҳафт вайро ба занӣ гирифта буданд».</verse>
				<verse number="34">Исо дар ҷавоби онҳо гуфт: «Фарзандони ин замон зан мегиранд ва ба шавҳар мераванд;</verse>
				<verse number="35">лекин онҳое ки сазовори расидан ба он замон ва ба растохез аз мурдагон шаванд, на зан мегиранд ва на ба шавҳар мераванд,</verse>
				<verse number="36">ва дигар бор наметавонанд муранд, зеро онҳо ба фариштаҳо баробаранд, ва азбаски писарони растохез ҳастанд, онҳо писарони Худо мебошанд.</verse>
				<verse number="37">Аммо онро, ки мурдагон бармехезанд, Мусо низ дар ҳикояти бутта нишон дода, Худовандро Худои Иброҳим, Худои Исҳоқ ва Худои Яъқуб хондааст.</verse>
				<verse number="38">Ва Ӯ на Худои мурдагон, балки Худои зиндагон аст, зеро пеши Ӯ ҳама зинда ҳастанд».</verse>
				<verse number="39">Баъзе аз китобдонон дар ҷавоб гуфтанд: «Эй Устод! Нағз сухан рондӣ».</verse>
				<verse number="40">Ва дигар онҳо ҷуръат надоштанд, ки аз Ӯ чизе пурсанд.</verse>
				<verse number="41">Ва Ӯ ба онҳо гуфт: «Чӣ гуна мегӯянд, ки Масеҳ Писари Довуд аст?</verse>
				<verse number="42">Ва ҳол он ки худи Довуд дар китоби Забур мегӯяд: “Худованд ба Худованди ман гуфт: Аз дасти рости Ман нишин,</verse>
				<verse number="43">То даме ки душманони Туро пойандози Ту созам”.</verse>
				<verse number="44">Инак, Довуд Ӯро Худованд мехонад; пас чӣ гуна Ӯ писари вай будааст?»</verse>
				<verse number="45">Ва дар ҳолате ки тамоми мардум гӯш мекарданд, Ӯ ба шогирдони Худ гуфт:</verse>
				<verse number="46">«Аз китобдонон ҳазар кунед, ки ҷомаҳои дароз пӯшида гаштанро меписанданд, ва дар кӯчаву бозор салом шунидан, дар ҷойҳои беҳтарини куништҳо нишастан ва дар зиёфатҳо болонишин буданро дӯст медоранд;</verse>
				<verse number="47">хонаҳои бевазанонро фурӯ мебаранд ва намоишкорона дуру дароз дуо мегӯянд; онҳо сахттар маҳкум мешаванд».</verse>
			</chapter>
			<chapter number="21">
				<verse number="1">Ва Ӯ назар андохта, сарватмандонро дид, ки ҳадияҳои худро ба ганҷина меандохтанд.</verse>
				<verse number="2">Ва ҳамчунин бевазани камбағалеро дид, ки ду танга дар он андохт.</verse>
				<verse number="3">Ва Ӯ гуфт: «Ба ростӣ ба шумо мегӯям, ки ин бевазани камбағал аз ҳама бештар андохт.</verse>
				<verse number="4">Зеро ҳамаи онҳо аз зиёдатии худ ҳадия барои Худо андохтанд, лекин вай аз камбағалии худ тамоми рӯзиеро, ки дошт, андохт».</verse>
				<verse number="5">Ҳангоме ки баъзе касон дар бораи ибодатгоҳ сухан мегуфтанд, ки он бо сангҳо ва ҳадияҳои гаронбаҳо зебу оро дода шудааст, Ӯ гуфт:</verse>
				<verse number="6">«Рӯзҳое меоянд, ки аз он чи дар ин ҷо мебинед, санге бар санге намемонад; ҳамааш хароб мешавад».</verse>
				<verse number="7">Аз Ӯ пурсиданд: «Эй Устод! Ин кай рӯй медиҳад? Ва аломати рӯй додани ин чӣ гуна аст?»</verse>
				<verse number="8">Гуфт: «Ҳушёр бошед, ки гумроҳ нашавед; зеро бисёр касон бо номи Ман омада, мегӯянд, ки “ман Ҳамонам” ва “он вақт наздик аст”. Аз пайи онҳо наравед.</verse>
				<verse number="9">Ва чун овозаи ҷангҳо ва ошӯбҳоро шунавед, натарсед; зеро ин бояд аввал рӯй диҳад; лекин поёни кор дарҳол фаро намерасад».</verse>
				<verse number="10">Он гоҳ ба онҳо гуфт: «Халқе бар зидди халқе ва подшоҳие бар зидди подшоҳие бармехезад;</verse>
				<verse number="11">ва дар ҳар ҷо заминҷунбиҳои азим, гуруснагию вабоҳо, ҳодисаҳои пурдаҳшат ва аломатҳои бузург аз осмон ба амал меоянд.</verse>
				<verse number="12">Аммо пеш аз ҳамаи ин ба шумо дастдарозӣ мекунанд ва шуморо таъқиб намуда, ба куништҳо ва зиндонҳо месупоранд ва ба хотири номи Ман назди подшоҳону ҳокимон мебаранд;</verse>
				<verse number="13">ва ин ба шумо имконияте барои шаҳодат мешавад.</verse>
				<verse number="14">Пас, дар дили худ аҳд кунед, ки пешакӣ андеша накунед, чӣ ҷавоб бояд диҳед.</verse>
				<verse number="15">Зеро Ман ба шумо даҳон ва ҳикмате медиҳам, ки ҳамаи душманони шумо натавонанд зиддияте ба он нишон диҳанд ва ба муқобили он чизе гӯянд.</verse>
				<verse number="16">Ва шуморо падару модарон, хешовандон, дӯстон ва бародарон таслим мекунанд; ва баъзеи шумо кушта мешаванд.</verse>
				<verse number="17">Ва ҳама барои номи Ман аз шумо нафрат мекунанд.</verse>
				<verse number="18">Лекин мӯе ҳам аз сари шумо гум намешавад.</verse>
				<verse number="19">Ҷони худро бо пойдорӣ наҷот медиҳед.</verse>
				<verse number="20">Чун бинед, ки лашкарҳо Уршалимро иҳота кардаанд, донед, ки харобии он наздик шудааст.</verse>
				<verse number="21">Он гоҳ онҳое ки дар Яҳудия мебошанд, ба кӯҳистон гурезанд; ва ҳар кӣ дар шаҳр аст, аз он барояд; ва ҳар кӣ дар гирду атроф аст, ба он надарояд.</verse>
				<verse number="22">Зеро ин рӯзҳо рӯзҳои қасосанд, то ба амал ояд ҳар он чи навишта шудааст.</verse>
				<verse number="23">Лекин вой бар ҳомиладорон ва ширдорон дар он рӯзҳо; зеро мусибати бузурге бар замин рӯй дода, ин мардум гирифтори хашм мешаванд.</verse>
				<verse number="24">Ва ба дами шамшер меафтанд, ва ба миёни ҳамаи халқҳо ба асирӣ мераванд; ва Уршалим поймоли халқҳо мешавад, то даме ки даврони халқҳо ба анҷом расад.</verse>
				<verse number="25">Ва дар офтоб ва моҳ ва ситорагон аломатҳо аён мешаванд, ва бар замин халқҳо ба танг омада, аз хурӯши баҳр ва мавҷҳо ҳайрон мешаванд;</verse>
				<verse number="26">ва одамон аз тарс ва интизории он чи ба сари ҷаҳон меояд, беҳуш мешаванд, зеро қувваҳои осмон ба ларза меоянд.</verse>
				<verse number="27">Он гоҳ Писари Одамро мебинанд, ки бо қуввату ҷалоли бузург бар абре меояд.</verse>
				<verse number="28">Ҳангоме ки ба амал омадани ин чизҳо оғоз шавад, бархеста, сарҳои худро баланд кунед, чунки халосии шумо наздик меояд».</verse>
				<verse number="29">Ва ба онҳо масале гуфт: «Ба дарахти анҷир ва ба ҳамаи дарахтон нигоҳ кунед.</verse>
				<verse number="30">Ҳангоме ки шукуфтани онҳоро мебинед, медонед, ки тобистон наздик аст.</verse>
				<verse number="31">Ҳамчунин, ҳангоме ки шумо ба амал омадани ин чизҳоро мебинед, донед, ки Подшоҳии Худо наздик аст.</verse>
				<verse number="32">Ба ростӣ ба шумо мегӯям: то ин ҳама рӯй надиҳад, ин насл дарнамегузарад.</verse>
				<verse number="33">Осмону замин гузарон аст, лекин каломи Ман гузарон нест.</verse>
				<verse number="34">Пас, аз худатон бохабар бошед, ки мабодо дилҳои шумо аз пурхӯрӣ ва мастӣ ва ғамхӯриҳои зиндагӣ сахт шаванд, ва он рӯз ба шумо ногаҳон ояд;</verse>
				<verse number="35">зеро ки он монанди доме бар ҳамаи сокинони саросари рӯи замин меояд.</verse>
				<verse number="36">Пас, ҳамеша бедор бошед ва дуо гӯед, то ки сазовор бошед аз ҳамаи он чи бояд рӯй диҳад, раҳо шавед ва дар пеши Писари Одам истед».</verse>
				<verse number="37">Рӯзҳо Ӯ дар ибодатгоҳ таълим медод; ва шабҳо берун омада, дар кӯҳе ки кӯҳи Зайтун ном дорад, шабгузаронӣ мекард.</verse>
				<verse number="38">Ва тамоми мардум саҳарии барвақт назди Ӯ ба ибодатгоҳ барои шунидани суханонаш меомаданд.</verse>
			</chapter>
			<chapter number="22">
				<verse number="1">Иди Фатир, ки Песаҳ номида мешавад, наздик буд.</verse>
				<verse number="2">Сардорони коҳинон ва китобдонон роҳе меҷустанд, ки чӣ гуна Ӯро кушанд, чунки аз мардум метарсиданд.</verse>
				<verse number="3">Ва ба дили Яҳудо, ки лақаби Исқарютиро дошт ва аз ҷумлаи он дувоздаҳ буд, шайтон даромад.</verse>
				<verse number="4">Пас вай рафта, бо сардорони коҳинон ва сардорони навкарон гуфтугӯ кард, ки чӣ гуна Ӯро ба онҳо таслим кунад.</verse>
				<verse number="5">Онҳо шод гаштанд ва ба вай пул доданӣ шуданд.</verse>
				<verse number="6">Вай ваъда кард, ва фурсат меҷуст, то ки Ӯро дур аз чашми мардум ба онҳо таслим кунад.</verse>
				<verse number="7">Ва рӯзи иди Фатир, ки бояд дар он барраи Песаҳро қурбонӣ мекарданд, фаро расид.</verse>
				<verse number="8">Ва Ӯ Петрус ва Юҳанноро фиристода, гуфт: «Равед ва Песаҳро барои хӯрдани мо тайёр кунед».</verse>
				<verse number="9">Ба Ӯ гуфтанд: «Дар куҷо мехоҳӣ, ки тайёр кунем?»</verse>
				<verse number="10">Ба онҳо гуфт: «Инак, ҳангоме ки ба шаҳр медароед, марде ба шумо рӯ ба рӯ мешавад, ки кӯзаи обро бардошта мебарад; аз пасаш равона шавед то ба хонае ки вай медарояд,</verse>
				<verse number="11">ва ба соҳиби хона гӯед: “Устод ба ту мегӯяд: меҳмонхона куҷост, ки он ҷо Песаҳро бо шогирдони Худ хӯрам? ”</verse>
				<verse number="12">Ва он кас ба шумо болохонаи калони густурдашударо нишон медиҳад; дар он ҷо тайёр кунед».</verse>
				<verse number="13">Онҳо равона шуданд ва чунон ки Ӯ гуфта буд, ёфтанд, ва Песаҳро тайёр карданд.</verse>
				<verse number="14">Ва ҳангоме ки соат расид, Ӯ назди дастархон нишаст, ва дувоздаҳ расулон бо Ӯ буданд.</verse>
				<verse number="15">Ба онҳо гуфт: «Хеле мехостам, ки пеш аз ранҷ кашидани Худ ин Песаҳро бо шумо хӯрам.</verse>
				<verse number="16">Зеро ба шумо мегӯям, ки аз он дигар намехӯрам, то вақте ки дар Подшоҳии Худо ба амал ояд».</verse>
				<verse number="17">Ва косаро гирифта, шукргузорӣ намуд ва гуфт: «Инро гиред ва дар миёни худ тақсим кунед.</verse>
				<verse number="18">Зеро ба шумо мегӯям, ки дигар аз шираи ангур наменӯшам, то вақте ки Подшоҳии Худо биёяд».</verse>
				<verse number="19">Ва нонро гирифта, шукргузорӣ намуд ва пора карда, ба онҳо доду гуфт: «Ин бадани Ман аст, ки барои шумо таслим карда мешавад; инро барои ёдоварии Ман ба ҷо оваред».</verse>
				<verse number="20">Ҳамчунин косаро пас аз хӯроки шом гирифта, гуфт: «Ин коса аҳди нав аст дар хуни Ман, ки барои шумо рехта мешавад.</verse>
				<verse number="21">Ва инак, дасти таслимкунандаи Ман бо Ман дар сари дастархон аст.</verse>
				<verse number="22">Агарчи Писари Одам ончунон, ки пешакӣ муқаррар шудааст, меравад, лекин вой бар он кас, ки ба воситаи вай Ӯ таслим карда мешавад».</verse>
				<verse number="23">Ва онҳо ба пурсидани якдигар сар карданд, ки кадоме аз онҳо ин корро мекарда бошад?</verse>
				<verse number="24">Дар миёни онҳо инчунин баҳс шуд, ки кадоме аз онҳо бояд бузургтар ҳисоб ёбад.</verse>
				<verse number="25">Вале Ӯ ба онҳо гуфт: «Подшоҳони халқҳо бар онҳо ҳукмронӣ мекунанд, ва ҳокимони онҳо накӯкор хонда мешаванд.</verse>
				<verse number="26">Аммо шумо ин тавр набошед: балки он ки дар байни шумо бузургтар аст, бояд монанди хурдтарин бошад, ва сардор — монанди хизматгузор.</verse>
				<verse number="27">Зеро кадоме бузургтар аст: он ки назди дастархон мешинад, ё он ки хизматгузор аст? Оё на он аст, ки назди дастархон мешинад? Аммо Ман дар миёни шумо монанди хизматгузор ҳастам.</verse>
				<verse number="28">Ва шумо касоне ҳастед, ки дар озмоишҳои Ман бо Ман будед,</verse>
				<verse number="29">ва Ман ба шумо Подшоҳие месупорам, чунон ки Падарам ба Ман супурдааст,</verse>
				<verse number="30">то ки дар сари дастархони Ман хӯреду нӯшед, ва бар тахтҳо нишаста, бар дувоздаҳ қабилаи Исроил доварӣ кунед».</verse>
				<verse number="31">Ва Худованд гуфт: «Шимъун! Шимъун! Инак, шайтон талабгори он буд, ки шуморо монанди гандуме аз ғалбер гузаронад;</verse>
				<verse number="32">аммо Ман барои ту дуо гуфтам, то ки имонат аз байн наравад; ва ту як вақте баргашта, бародарони худро устувор гардон».</verse>
				<verse number="33">Вай ба Ӯ гуфт: «Хоҷаам! Ман тайёр ҳастам, ки бо Ту ҳам ба зиндон ва ҳам ба марг равам».</verse>
				<verse number="34">Лекин Ӯ гуфт: «Ба ту, эй Петрус, мегӯям, ки имрӯз пеш аз он ки хурӯс бонг занад, се бор инкор мекунӣ, ки Маро мешиносӣ».</verse>
				<verse number="35">Ва ба онҳо гуфт: «Ҳангоме ки Ман шуморо бе ҳамён, бе тӯрба ва бе пойафзол фиристодам, оё шумо ба чизе эҳтиёҷ доштед?» Гуфтанд: «Ба ҳеҷ чиз».</verse>
				<verse number="36">Ва Ӯ ба онҳо гуфт: «Лекин акнун касе ки ҳамён дорад, онро гирад; ҳамчунин тӯрбаро; ва касе ки шамшер надорад, ҷомаи худро фурӯхта, харад.</verse>
				<verse number="37">Зеро ба шумо мегӯям, ки ин навишта низ бояд дар ҳаққи Ман ба амал ояд: “Аз бадкирдорон шумурда шуд”. Зеро ҳар чи дар бораи Ман навишта шудааст, иҷро мешавад».</verse>
				<verse number="38">Ва онҳо гуфтанд: «Худовандо! Инак, дар ин ҷо ду шамшер ҳаст». Ба онҳо гуфт: «Бас аст».</verse>
				<verse number="39">Ва берун омада, аз рӯи одат ба кӯҳи Зайтун рафт; шогирдон низ аз паси Ӯ рафтанд.</verse>
				<verse number="40">Ҳангоме ки ба он ҷой расид, ба онҳо гуфт: «Дуо гӯед, то ба озмоиш дучор нашавед».</verse>
				<verse number="41">Ва Худаш ба масофаи андохтани санге аз онҳо дур шуда, зону зад ва дуо карда,</verse>
				<verse number="42">гуфт: «Эй Падар! Кошки ин косаро аз Ман гузарондан мехостӣ; лекин на хости Ман, балки хости Ту бигзор ба амал ояд».</verse>
				<verse number="43">Ва фариштае аз осмон бар Ӯ падид омада, ба Ӯ қувват медод.</verse>
				<verse number="44">Ва Ӯ дар ранҷи ҷонкоҳ буда, бо ҷаҳди бештар дуо мегуфт; ва арақи Ӯ чун қатраҳои хун буд, ки бар замин мечакиданд.</verse>
				<verse number="45">Пас аз дуо бархеста, Ӯ назди шогирдон омад, ва онҳоро дид, ки аз ғусса хоб рафтаанд.</verse>
				<verse number="46">Ва ба онҳо гуфт: «Чаро хоб рафтаед? Бархоста, дуо гӯед, то ки ба озмоиш дучор нашавед».</verse>
				<verse number="47">Ҳанӯз ки Ӯ сухан мегуфт, инак мардуми бисёре пайдо шуданд, ва пешопеши онҳо яке аз он дувоздаҳ, ки Яҳудо ном дошт, равона буд, ва назди Исо омад, то Ӯро бӯсад.</verse>
				<verse number="48">Исо ба вай гуфт: «Эй Яҳудо! Оё Писари Одамро бо бӯса таслим мекунӣ?»</verse>
				<verse number="49">Касоне ки бо Ӯ буданд, чун диданд, ки кор ба чӣ меанҷомад, ба Ӯ гуфтанд: «Эй Хоҷа! Оё ба шамшер занем?»</verse>
				<verse number="50">Ва яке аз онҳо ғуломи саркоҳинро зада, гӯши рости вайро бурид.</verse>
				<verse number="51">Исо дар ҷавоб гуфт: «Бас кунед». Ва ба гӯши вай даст расонда, шифо дод.</verse>
				<verse number="52">Ва Исо ба сардорони коҳинон ва сардорони навкарони ибодатгоҳ ва пироне ки бар зидди Ӯ ҷамъ омада буданд, гуфт: «Гӯё бар зидди роҳзане бо шамшеру калтакҳо берун омадаед!</verse>
				<verse number="53">Ҳар рӯз Ман назди шумо дар ибодатгоҳ будам, ва шумо бар Ман даст дароз накардед; аммо ҳоло соати шумост, ки торикӣ ҳукмфармост».</verse>
				<verse number="54">Ва Ӯро дастгир карда бурданд, ва ба хонаи саркоҳин оварданд. Ва Петрус аз дур аз пайи онҳо равона шуд.</verse>
				<verse number="55">Ҳангоме ки онҳо дар рӯи ҳавлӣ оташ афрӯхта, гирди он якҷоя нишастанд, Петрус низ дар миёни онҳо нишаст.</verse>
				<verse number="56">Ва канизе вайро назди оташ нишаста дид ва ба вай чашм дӯхта, гуфт: «Ин ҳам бо Ӯ буд».</verse>
				<verse number="57">Лекин вай Ӯро инкор карда, гуфт: «Эй зан, Ӯро намешиносам».</verse>
				<verse number="58">Пас аз муддате як одами дигар вайро дида, гуфт: «Ту ҳам яке аз онҳо ҳастӣ». Аммо Петрус гуфт: «Эй мард, ман аз онҳо нестам».</verse>
				<verse number="59">Чун тахминан як соат гузашт, боз як каси дигар таъкид карда, гуфт: «Ба ростӣ ин ҳам бо Ӯ буд, зеро вай ҷалилист».</verse>
				<verse number="60">Аммо Петрус гуфт: «Эй мард, намедонам, чӣ мегӯӣ». Ва ҳанӯз вай сухан меронд, ки хурӯс бонг зад.</verse>
				<verse number="61">Ва Худованд рӯй гардонда, ба Петрус нигарист; он гоҳ Петрус суханони Худовандро ба ёд овард, ки ба вай гуфта буд: «Пеш аз он ки хурӯс бонг занад, Маро се бор инкор мекунӣ».</verse>
				<verse number="62">Ва Петрус берун рафта, зор-зор гирист.</verse>
				<verse number="63">Касоне ки Исоро дастгир карда буданд, Ӯро масхара мекарданд ва мезаданд;</verse>
				<verse number="64">ва рӯи Ӯро пӯшида, торсакӣ мезаданд ва аз Ӯ мепурсиданд: «Пайғамбарӣ кун, кӣ Туро задааст?»</verse>
				<verse number="65">Ва боз бисёр ҳақоратҳои дигар дар ҳаққи Ӯ ба забон меронданд.</verse>
				<verse number="66">Ва чун рӯз шуд, пирони қавм, сардорони коҳинон ва китобдонон ҷамъ омада, Ӯро ба шӯрои худ дароварданд, ва гуфтанд:</verse>
				<verse number="67">«Оё Ту Масеҳ ҳастӣ? Ба мо гӯй». Ба онҳо гуфт: «Агар ба шумо гӯям, бовар намекунед;</verse>
				<verse number="68">ва агар аз шумо пурсам, ҷавоб намегардонед ва Маро озод намекунед.</verse>
				<verse number="69">Минбаъд Писари Одам аз дасти рости қудрати Худо менишинад».</verse>
				<verse number="70">Ва ҳама гуфтанд: «Пас, Ту Писари Худо ҳастӣ?» Ба онҳо гуфт: «Худи шумо гуфтед, ки Ман ҳастам».</verse>
				<verse number="71">Ва онҳо гуфтанд: «Дигар ба мо чӣ гувоҳие даркор аст? Зеро худамон аз забони Ӯ шунидем!»</verse>
			</chapter>
			<chapter number="23">
				<verse number="1">Ва тамоми аҳли маҷлис бархеста, Ӯро назди Пилотус бурданд.</verse>
				<verse number="2">Ва ба айбдор кардани Ӯ сар карда, гуфтанд: «Мо ёфтем, ки Ӯ халқро гумроҳ мекунад, ба қайсар андоз додан намемонад ва мегӯяд, ки Ӯ Масеҳ, подшоҳ аст».</verse>
				<verse number="3">Пилотус аз Ӯ пурсид: «Оё Ту Подшоҳи яҳудиён ҳастӣ?» Ӯ ҷавоб дода, гуфт: «Ту мегӯӣ».</verse>
				<verse number="4">Пилотус ба сардорони коҳинон ва ба мардум гуфт: «Дар ин Шахс ҳеҷ айбе намеёбам».</verse>
				<verse number="5">Лекин онҳо дар гапи худ истода, мегуфтанд, ки Ӯ мардумро ба шӯр меоварад ва дар тамоми Яҳудия, аз Ҷалил сар карда то ин ҷо, таълим медиҳад.</verse>
				<verse number="6">Ҳангоме ки Пилотус номи Ҷалилро шунид, пурсид: «Магар Ӯ ҷалилӣ аст?»</verse>
				<verse number="7">Ва чун донист, ки Ӯ аз вилояти Ҳиродус аст, Ӯро назди Ҳиродус равона кард, ки вай низ дар он рӯзҳо дар Уршалим буд.</verse>
				<verse number="8">Ҳиродус Исоро дида, хеле хурсанд шуд, зеро кайҳо боз Ӯро дидан мехост, чунки дар бораи Ӯ бисёр шунида буд ва орзу дошт, ки аз Ӯ муъҷизае бинад.</verse>
				<verse number="9">Ва ба Ӯ саволҳои бисёре дод; аммо Ӯ ба вай ҳеҷ ҷавоб надод.</verse>
				<verse number="10">Сардорони коҳинон ва китобдонон истода, бо ҷидду ҷаҳд Ӯро айбдор мекарданд.</verse>
				<verse number="11">Ва Ҳиродус бо сарбозони худ Ӯро таҳқир ва масхара карда ва либоси дурахшоне бар Ӯ пӯшонда, назди Пилотус гардонда фиристод.</verse>
				<verse number="12">Дар ҳамон рӯз Пилотус ва Ҳиродус бо ҳамдигар дӯст шуданд, зеро пештар ба якдигар душманӣ доштанд.</verse>
				<verse number="13">Пилотус сардорони коҳинон, сардорон ва мардумро хонда,</verse>
				<verse number="14">ба онҳо гуфт: «Ин Шахсро ҳамчун гумроҳкунандаи мардум пеши ман овардед; ва инак, ман дар пеши шумо тафтиш кардам ва дар ин Шахс аз он айбҳое ки шумо ба гардани Ӯ мегузоред, чизе наёфтам;</verse>
				<verse number="15">ҳамчунин Ҳиродус наёфтааст, зеро ман шуморо назди вай фиристода будам, ва дар Ӯ ҳеҷ гуноҳи сазовори марг ёфт нашудааст.</verse>
				<verse number="16">Пас, Ӯро қамчинкорӣ карда, озод мекунам».</verse>
				<verse number="17">Вай бояд ба муносибати ид касеро барои онҳо озод мекард.</verse>
				<verse number="18">Аммо мардум саросар фарёд зада, гуфтанд: «Ӯро куш! Барои мо Барабборо озод кун».</verse>
				<verse number="19">Бараббо барои шӯриш ва кушторе ки дар шаҳр рӯй дода буд, ба зиндон андохта шуда буд.</verse>
				<verse number="20">Боз Пилотус ба онҳо сухан ронд, чунки мехост Исоро озод кунад.</verse>
				<verse number="21">Лекин онҳо фарёд зада, гуфтанд: «Ӯро ба салиб каш, ба салиб каш!»</verse>
				<verse number="22">Бори сеюм вай ба онҳо гуфт: «Ӯ чӣ бадӣ кардааст? Ҳеҷ гуноҳи сазовори марг дар Ӯ наёфтам; пас, Ӯро қамчинкорӣ карда, озод мекунам».</verse>
				<verse number="23">Вале онҳо бо фарёди баланд якравона талаб мекарданд, ки Ӯ ба салиб кашида шавад; ва фарёди онҳо ва сардорони коҳинон ғолиб омад.</verse>
				<verse number="24">Ва Пилотус қарор дод, ки талаби онҳо иҷро шавад,</verse>
				<verse number="25">ва шахсеро, ки барои шӯриш ва куштор дар зиндон нишаста буд, мувофиқи хоҳиши онҳо озод кард; ва Исоро ба ихтиёри онҳо супурд.</verse>
				<verse number="26">Ҳангоме ки Ӯро бурданд, Шимъун ном қайравониеро, ки аз саҳро меомад, даст гирифта, салибро бар китфаш гузоштанд, то аз паси Ӯ бардошта барад.</verse>
				<verse number="27">Ва тӯдаи бузурги мардум ва заноне ки барои Ӯ гиря ва навҳа мекарданд, аз паси Ӯ равона шуданд.</verse>
				<verse number="28">Ва Исо ба онҳо рӯ оварда, гуфт: «Эй духтарони Уршалим! Барои Ман гиря накунед, балки барои худ ва фарзандонатон гиря кунед.</verse>
				<verse number="29">Зеро рӯзҳое меоянд, ки мегӯянд: “Хушо нозойҳо ва шикамҳое ки назоидаанд, ва пистонҳое ки шир надодаанд! ”</verse>
				<verse number="30">Он вақт ба кӯҳҳо мегӯянд: “Бар мо афтед! ” ва ба теппаҳо: “Моро пӯшонед! ”.</verse>
				<verse number="31">Зеро, агар бо дарахти сарсабз чунин кунанд, бо дарахти хушк чиҳо мекунанд?»</verse>
				<verse number="32">Ду ҷинояткорро низ бо Ӯ барои куштан мебурданд.</verse>
				<verse number="33">Ва чун ба ҷое ки “Косахонаи сар” ном дорад, расиданд, дар он ҷо Ӯро ва он ҷинояткоронро ба салиб кашиданд, якеро аз дасти рост ва дигареро аз дасти чапи Ӯ.</verse>
				<verse number="34">Исо гуфт: «Эй Падар! Инҳоро бахш, зеро намедонанд чӣ мекунанд». Ва либоси Ӯро қуръа партофта, тақсим карданд.</verse>
				<verse number="35">Ва мардум истода, тамошо мекарданд. Сардорон низ бо онҳо масхаракунон мегуфтанд: «Дигаронро наҷот медод, бигзор Худро наҷот диҳад, агар Ӯ Масеҳи интихобшудаи Худо бошад».</verse>
				<verse number="36">Сарбозон низ Ӯро истеҳзо мекарданд ва наздик омада, ба Ӯ сирко медоданд</verse>
				<verse number="37">ва мегуфтанд: «Агар Ту Подшоҳи яҳудиён бошӣ, Худатро наҷот деҳ».</verse>
				<verse number="38">Дар болои сари Ӯ бо хати юнонӣ, румӣ ва ибронӣ чунин лавҳае навишта буданд: «Ин аст Подшоҳи яҳудиён».</verse>
				<verse number="39">Ва яке аз ҷинояткорони овехташуда Ӯро дашном дода, мегуфт: «Агар Ту Масеҳ бошӣ, Худро ва моро наҷот деҳ».</verse>
				<verse number="40">Аммо дигаре, баръакс, вайро манъ намуда, гуфт: «Оё ту аз Худо наметарсӣ, дар ҳоле ки худат низ ба ҳамин ҷазо маҳкум шудаӣ?</verse>
				<verse number="41">Ҷазои мо аз рӯи инсоф аст, чунки сазои амали худро гирифтаем; лекин Ӯ ҳеҷ бадӣ накардааст».</verse>
				<verse number="42">Ва ба Исо гуфт: «Эй Худованд, чун бо қудрати Подшоҳии Худ биёӣ, маро ба ёд овар!»</verse>
				<verse number="43">Ва Исо ба вай гуфт: «Ба ростӣ ба ту мегӯям, ки имрӯз бо Ман дар биҳишт мешавӣ».</verse>
				<verse number="44">Тақрибан соат шаши рӯз буд, ки тамоми заминро то соати нӯҳ торикӣ фаро гирифт.</verse>
				<verse number="45">Офтоб тира шуд, ва пардаи ибодатхона ду пора шуд.</verse>
				<verse number="46">Ва Исо бо овози баланд нидо кард: «Эй Падар! Рӯҳи Худро ба дасти Ту месупорам». Ва инро гуфта, ҷон дод.</verse>
				<verse number="47">Чун мирисад ин ҳодисаро дид, Худоро ҳамду сано хонда, гуфт: «Ба ростӣ ин одам росткор буд».</verse>
				<verse number="48">Ва тамоми мардуме ки барои ин тамошо ҷамъ омада буданд, пас аз дидани ин рӯйдод синазанон он ҷойро тарк карданд.</verse>
				<verse number="49">Вале ҳамаи шиносҳои Ӯ ва заноне ки аз Ҷалил Ӯро пайравӣ намуда буданд, дур истода, инро медиданд. Қабри,,,,\ Исо</verse>
				<verse number="50">Ва инак, Юсуф ном шахс, узви шӯро, марди нек ва росткор,</verse>
				<verse number="51">ки бо қарор ва кори онҳо розӣ набуд, ва аз Ромо ном шаҳри яҳудиён буда, худаш низ интизори Подшоҳии Худо буд,</verse>
				<verse number="52">назди Пилотус омада, ҷасади Исоро хоҳиш кард;</verse>
				<verse number="53">ва онро поён фуроварда, ба катон печонд ва ба қабре ниҳод, ки дар санг тарошида шуда буд, ва ҳанӯз ҳеҷ кас дар он гузошта нашуда буд.</verse>
				<verse number="54">Рӯзи тайёрӣ буд ва шанбе фаро мерасид.</verse>
				<verse number="55">Ва заноне ки ҳамроҳи Исо аз Ҷалил омада буданд, аз дунболи вай рафта, қабрро ва чӣ гуна дар он гузошта шудани ҷасади Ӯро диданд.</verse>
				<verse number="56">Чун баргаштанд, хушбӯиҳо ва равғани атрафшон тайёр карданд; ва рӯзи шанбе мувофиқи шариат истироҳат карданд.</verse>
			</chapter>
			<chapter number="24">
				<verse number="1">Дар рӯзи якуми ҳафта, саҳарии барвақт, хушбӯиҳоеро, ки тайёр карда буданд, бо худ гирифта, ба сари қабр омаданд, ва баъзе занони дигар ҳамроҳи онҳо буданд.</verse>
				<verse number="2">Вале диданд, ки санг аз қабр ғелонда шудааст;</verse>
				<verse number="3">ва чун дохил шуданд, ҷасади Худованд Исоро наёфтанд.</verse>
				<verse number="4">Чун аз ин хеле ҳайрон буданд, баногоҳ дар пешашон ду марди ҷомаҳои дурахшанда дар бар пайдо шуданд.</verse>
				<verse number="5">Ва ҳангоме ки аз тарс сарҳои худро поён карда буданд, он ду ба онҳо гуфтанд: «Чаро шумо зиндаро дар миёни мурдагон ҷустуҷӯ мекунед?</verse>
				<verse number="6">Ӯ дар ин ҷо нест, балки бархестааст. Ба ёд оваред, ки чӣ гуна Ӯ, ҳангоме ки дар Ҷалил буд, ба шумо сухан ронда,</verse>
				<verse number="7">гуфта буд, ки Писари Одам бояд ба дасти одамони гуноҳкор супурда шавад ва ба салиб кашида шавад, ва дар рӯзи сеюм бархезад».</verse>
				<verse number="8">Ва онҳо суханони Ӯро ба ёд оварданд.</verse>
				<verse number="9">Ва аз сари қабр баргашта, ҳамаи инро ба он ёздаҳ ва ба ҳамаи дигарон нақл карданд.</verse>
				<verse number="10">Инҳо Марями Маҷдалия ва Юҳанна ва Марям, модари Яъқуб, ва бо онҳо занони дигар буданд, ки ба расулон ин чизҳоро гуфтанд.</verse>
				<verse number="11">Вале суханонашон ба онҳо сафсатае намуд, ва ба гапи онҳо бовар накарданд.</verse>
				<verse number="12">Аммо Петрус бархеста, сӯи қабр давид ва хам шуда, танҳо кафани гузоштаро дид, ва аз ин рӯйдод дар ҳайрат монда, ба хонаи худ рафт.</verse>
				<verse number="13">Дар ҳамон рӯз ду нафар аз онҳо ба деҳае мерафтанд, ки тақрибан шаст стадия аз Уршалим дур буд, ва Аммоус ном дошт.</verse>
				<verse number="14">Ва бо ҳамдигар дар бораи ҳамаи ин рӯйдодҳо гуфтугӯ мекарданд.</verse>
				<verse number="15">Ва ҳангоме ки онҳо гуфтугӯ ва андешаронӣ мекарданд, Худи Исо наздик омада, бо онҳо равона шуд.</verse>
				<verse number="16">Лекин чашмони онҳо баста буданд, ба тавре ки Ӯро нашинохтанд.</verse>
				<verse number="17">Ба онҳо гуфт: «Дар бораи чӣ бо ҳамдигар дар роҳ гуфтугузор мекунед, ва чеҳраҳоятон ғамгин аст?»</verse>
				<verse number="18">Яке аз онҳо, ки Клеупос ном дошт, дар ҷавоби Ӯ гуфт: «Наход ки танҳо Ту аз онҳое ки ба Уршалим омадаанд, аз он чи дар ин рӯзҳо рӯй додааст, бехабар ҳастӣ?»</verse>
				<verse number="19">Ба онҳо гуфт: «Аз чӣ?» Ба Ӯ гуфтанд: «Аз он чи ба Исои Носирӣ рӯй додааст, ки Ӯ пайғамбаре буд тавоно дар кирдор ва гуфтор дар пеши Худо ва тамоми мардум;</verse>
				<verse number="20">чӣ гуна Ӯро сардорони коҳинон ва сардорони мо таслим карданд, то ки ба марг маҳкум шавад, ва Ӯро ба салиб кашиданд.</verse>
				<verse number="21">Лекин мо умед доштем, ки Ӯ ҳамон аст, ки бояд Исроилро халосӣ диҳад. Аммо, бо ин ҳама, имрӯз рӯзи сеюм аст, ки ин рӯй додааст.</verse>
				<verse number="22">Баъзе аз занони мо низ моро дар ҳайрат андохтанд; онҳо саҳарии барвақт ба сари қабр рафтаанд</verse>
				<verse number="23">ва ҷасади Ӯро наёфтаанд ва омада гуфтанд, ки дар рӯъё фариштаҳоро низ дидаанд, ки мегӯянд: Ӯ зинда аст.</verse>
				<verse number="24">Ва баъзе аз рафиқони мо ба сари қабр рафта, ончунон ки занон гуфта буданд, ёфтаанд; лекин Ӯро надидаанд».</verse>
				<verse number="25">Ва Ӯ ба онҳо гуфт: «Эй бехирадон, ки барои бовар кардан ба гуфтаҳои пайғамбарон дили дерфаҳм доред!</verse>
				<verse number="26">Оё лозим набуд, ки Масеҳ ин ранҷҳоро аз сар гузаронда, ба ҷалоли Худ расад?»</verse>
				<verse number="27">Ва аз Мусо ва аз ҳамаи пайғамбарон сар карда, он чиро, ки дар тамоми Китоб дар бораи Ӯ гуфта шудааст, ба онҳо фаҳмонда дод.</verse>
				<verse number="28">Ва онҳо ба деҳае ки сӯяш мерафтанд, наздик омаданд, ва Ӯ чунин вонамуд кард, ки мехоҳад роҳашро давом диҳад.</verse>
				<verse number="29">Вале онҳо Ӯро нигоҳ дошта, гуфтанд: «Бо мо мон, чунки шом наздик аст, ва рӯз ба поён мерасад». Ва Ӯ даромад, то бо онҳо монад.</verse>
				<verse number="30">Ва ҳангоме ки Ӯ бо онҳо назди дастархон нишаст, нонро гирифта, баракат дод ва пора карда, ба онҳо дод.</verse>
				<verse number="31">Он гоҳ чашмони онҳо кушода шуданд, ва Ӯро шинохтанд; вале Ӯ аз назарашон нопадид шуд.</verse>
				<verse number="32">Ва онҳо ба якдигар гуфтанд: «Оё дил дар даруни мо наметапид, ҳангоме ки Ӯ дар роҳ ба мо сухан меронд ва Китобро ба мо мефаҳмонд?»</verse>
				<verse number="33">Ва ҳамон соат бархеста, ба Уршалим баргаштанд ва он ёздаҳро ёфтанд, ки бо рафиқони худ ҷамъ шуда,</verse>
				<verse number="34">мегуфтанд, ки Худованд ҳақиқатан бархестааст ва ба Шимъун падидор шудааст.</verse>
				<verse number="35">Ва онҳо низ нақл карданд, ки дар роҳ чӣ рӯй дод, ва чӣ гуна Ӯро ҳангоми пора кардани нон шинохтанд.</verse>
				<verse number="36">Ҳангоме ки онҳо дар ин бора гап мезаданд, Худи Исо дар миёни онҳо истода, ба онҳо гуфт: «Салом ба шумо».</verse>
				<verse number="37">Онҳо ба тарсу бим афтода, гумон карданд, ки рӯҳе мебинанд.</verse>
				<verse number="38">Лекин Ӯ ба онҳо гуфт: «Чаро ҳаросон шудед, ва аз чӣ сабаб дар дили шумо чунин фикрҳо пайдо мешаванд?</verse>
				<verse number="39">Ба дастҳои Ман ва ба пойҳои Ман нигоҳ кунед: ин Худи Ман ҳастам; ба Ман даст расонед ва бинед; зеро рӯҳ гӯшт ва устухон надорад, чунон ки дар Ман мебинед».</verse>
				<verse number="40">Инро гуфта, дастҳо ва пойҳои Худро ба онҳо нишон дод.</verse>
				<verse number="41">Ва чун онҳо аз шодӣ ҳанӯз бовар намекарданд ва ҳайрон буданд, Ӯ ба онҳо гуфт: «Оё чизи хӯрдание дар ин ҷо доред?»</verse>
				<verse number="42">Пеши Ӯ як порча моҳии бирён ва андак асали мумдор монданд;</verse>
				<verse number="43">ва Ӯ гирифта, дар пеши назари онҳо хӯрд.</verse>
				<verse number="44">Ва ба онҳо гуфт: «Ин аст он чизе ки, чун бо шумо будам, ба шумо мегуфтам, ки ҳар он чи дар Тавроти Мусо ва дар китобҳои пайғамбарон ва Забур дар бораи Ман навишта шудааст, бояд ба амал ояд».</verse>
				<verse number="45">Он гоҳ зеҳни онҳоро равшан кард, то ки Китобро фаҳманд.</verse>
				<verse number="46">Ва ба онҳо гуфт: «Чунин навишта шудааст, ва чунин лозим буд, ки Масеҳ азоб кашад ва дар рӯзи сеюм аз мурдагон бархезад.</verse>
				<verse number="47">Ва ба номи Ӯ, аз Уршалим сар карда, дар миёни ҳамаи халқҳо тавба ва бахшоиши гуноҳҳо мавъиза карда шавад.</verse>
				<verse number="48">Ва шумо шоҳидони ин ҳастед;</verse>
				<verse number="49">ва Ман ваъдаи Падари Худро бар шумо равона мекунам; вале шумо дар шаҳри Уршалим монед, то он гоҳе ки бо қуввате аз олами боло ороста шавед».</verse>
				<verse number="50">Ва онҳоро берун оварда, то Байт-Анё бурд ва дастҳои Худро бардошта, онҳоро баракат дод.</verse>
				<verse number="51">Ва ҳангоме ки онҳоро баракат медод, аз онҳо ҷудо шуда, ба осмон боло бурда шуд.</verse>
				<verse number="52">Ва онҳо ба Ӯ саҷда намуда, бо шодии бузурге ба Уршалим баргаштанд,</verse>
				<verse number="53">ва ҳамеша дар ибодатгоҳ буда, Худоро ситоиш мекарданд ва муборак мехонданд. Омин.</verse>
			</chapter>
		</book>
		<book number="43">
			<chapter number="1">
				<verse number="1">Дар ибтидо Калом буд, ва Калом бо Худо буд, ва Калом Худо буд.</verse>
				<verse number="2">Он дар ибтидо бо Худо буд.</verse>
				<verse number="3">Ҳама чиз ба воситаи Ӯ ба вуҷуд омад, ва ҳар он чи вуҷуд ёфт, бе Ӯ вуҷуд наёфт.</verse>
				<verse number="4">Дар Ӯ ҳаёт буд, ва ҳаёт нури одамиён буд.</verse>
				<verse number="5">Ва нур дар торикӣ медурахшад, ва торикӣ онро дарнаёфт.</verse>
				<verse number="6">Шахсе аз ҷониби Худо фиристода шуд; номаш Яҳё буд.</verse>
				<verse number="7">Вай барои шаҳодат омад, ки бар Нур шаҳодат диҳад, то ҳама ба воситаи вай имон оваранд.</verse>
				<verse number="8">Вай он Нур набуд, балки бояд бар Нур шаҳодат медод.</verse>
				<verse number="9">Он Нури ҳақиқӣ, ки ҳар одамро пурнур мегардонад, ба ҷаҳон омаданӣ буд.</verse>
				<verse number="10">Ӯ дар ҷаҳон буд, ва ҷаҳон ба воситаи Ӯ ба вуҷуд омад, ва ҷаҳон Ӯро нашинохт.</verse>
				<verse number="11">Ӯ ба мулки Худ омад, ва қавмаш Ӯро қабул накард.</verse>
				<verse number="12">Лекин ба онҳое ки Ӯро қабул карданд ва ба номи Ӯ имон оварданд, ҳақ дод, ки фарзандони Худо гарданд,</verse>
				<verse number="13">ки на аз хун, на аз хоҳиши ҷисм, на аз хоҳиши марде, балки аз Худо таваллуд ёфтаанд.</verse>
				<verse number="14">Ва Калом ҷисм гардид ва дар миёни мо сокин шуд, пур аз файз ва ростӣ; ва мо ҷалоли Ӯро дидем, ки ҷалоли Писари ягонаи Падар аст.</verse>
				<verse number="15">Ва Яҳё бар Ӯ шаҳодат дод, ва нидо карда, мегуфт: «Ин аст он ки дар бораи Ӯ гуфтам: “Он ки пас аз ман меояд, аз ман бузургтар аст, зеро пеш аз ман будааст”».</verse>
				<verse number="16">Ва аз пуррагии Ӯ ҳамаи мо баҳраманд шудем, файз аз пайи файз;</verse>
				<verse number="17">чунки шариат ба воситаи Мусо дода шуд, аммо файз ва ростӣ ба воситаи Исои Масеҳ омад.</verse>
				<verse number="18">Худоро ҳаргиз касе надидааст; Писари ягонае ки дар оғӯши Падар аст, Ӯро шиносонд.</verse>
				<verse number="19">Ва ин аст шаҳодати Яҳё ҳангоме ки яҳудиён аз Уршалим коҳинон ва левизодагонро фиристоданд, то аз вай пурсанд, ки «ту кистӣ?»</verse>
				<verse number="20">Вай иқрор кард ва инкор накард, балки эътироф намуд: «Ман Масеҳ нестам».</verse>
				<verse number="21">Аз вай пурсиданд: «Пас кистӣ? Оё Илёс ҳастӣ?» Гуфт: «Не». «Оё он пайғамбар ҳастӣ?» Ҷавоб дод: «Не».</verse>
				<verse number="22">Он гоҳ ба вай гуфтанд: «Пас кистӣ? То ба он касоне ки моро фиристодаанд, ҷавоб диҳем: дар бораи худ чӣ мегӯӣ?»</verse>
				<verse number="23">Гуфт: «Ман “овози нидокунандае дар биёбонам: роҳи Худовандро рост кунед”, чунон ки Ишаъёи пайғамбар гуфтааст».</verse>
				<verse number="24">Он фиристодагон аз фарисиён буданд.</verse>
				<verse number="25">Ва онҳо аз вай пурсиданд: «Агар ту на Масеҳ ҳастӣ, на Илёс ва на он пайғамбар, пас барои чӣ таъмид медиҳӣ?»</verse>
				<verse number="26">Яҳё дар ҷавоби онҳо гуфт: «Ман бо об таъмид медиҳам; лекин дар миёни шумо Касе истодааст, ки шумо Ӯро намешиносед:</verse>
				<verse number="27">Ӯ он аст, ки пас аз ман меояд, аммо бар ман бартарӣ ёфтааст; ва ман сазовори он нестам, ки банди пойафзоли Ӯро кушоям».</verse>
				<verse number="28">Ин дар Байт-Абора, ки он тарафи Урдун аст, дар ҷое ки Яҳё таъмид медод, рӯй дод.</verse>
				<verse number="29">Фардои он, Яҳё Исоро дид, ки ба сӯи вай меояд, ва гуфт: «Инак Барраи Худо, ки гуноҳи ҷаҳонро мебардорад;</verse>
				<verse number="30">ин аст Он ки ман дар бораи Ӯ гуфтам: “Пас аз ман марде меояд, ки бар ман бартарӣ ёфтааст, зеро пеш аз ман будааст”;</verse>
				<verse number="31">ман Ӯро намешинохтам; лекин барои он ки Ӯ ба Исроил ошкор гардад, омадам ва бо об таъмид медодам».</verse>
				<verse number="32">Ва Яҳё шаҳодат дода, гуфт: «Ман Рӯҳро дидам, ки чун кабӯтаре аз осмон фуруд омада, бар Ӯ қарор гирифт;</verse>
				<verse number="33">ман Ӯро намешинохтам; лекин Он ки маро фиристод, то бо об таъмид диҳам, ба ман гуфт: “Бар Касе бинӣ, ки Рӯҳ фуруд омада, бар Ӯ қарор гирифт, Ӯ Ҳамон аст, ки бо Рӯҳулқудс таъмид медиҳад”.</verse>
				<verse number="34">Ва ман дида, шаҳодат додам, ки Ӯ Писари Худост».</verse>
				<verse number="35">Фардои он, боз Яҳё бо ду шогирди худ истода буд.</verse>
				<verse number="36">Чун дид, ки Исо аз он ҷо мегузарад, гуфт: «Инак Барраи Худо».</verse>
				<verse number="37">Он ду шогирд суханони вайро шунида, аз пайи Исо равона шуданд.</verse>
				<verse number="38">Исо ба ақиб нигоҳ карда, дид, ки онҳо меоянд, ва гуфт: «Чӣ мехоҳед?» Ба Ӯ гуфтанд: «Раббӣ (ки тарҷумааш «эй Устод» аст), дар куҷо истиқомат дорӣ?»</verse>
				<verse number="39">Ӯ ба онҳо гуфт: «Биёед ва бинед». Онҳо омаданд ва диданд, ки дар куҷо истиқомат дорад, ва он рӯз назди Ӯ монданд. Тақрибан соат даҳ буд.</verse>
				<verse number="40">Яке аз он ду нафар, ки суханони Яҳёро шунида, аз пайи Ӯ омада буданд, Андриёс, бародари Шимъуни Петрус буд.</verse>
				<verse number="41">Ин шахс аввал бародари худ Шимъунро ёфта, ба вай гуфт: «Мо Масеҳро (ки тарҷумааш “масҳшуда” аст) ёфтем».</verse>
				<verse number="42">Вайро назди Исо овард. Исо ба вай нигариста, гуфт: «Ту Шимъун, писари Юнус ҳастӣ; акнун номат Кифо мешавад (ки тарҷумааш “Петрус” аст)».</verse>
				<verse number="43">Фардои он, Исо хост ба Ҷалил равад, ва Филиппусро ёфта, ба вай гуфт: «Аз пайи Ман биё».</verse>
				<verse number="44">Филиппус аз Байт-Сайдо, аз шаҳри Андриёс ва Петрус буд.</verse>
				<verse number="45">Филиппус Натанъилро ёфта, ба вай гуфт: «Он Касеро, ки дар бораи Ӯ Мусо дар Таврот ва пайғамбарон навиштаанд, ёфтаем. Ӯ Исо, писари Юсуф, аз Носира аст».</verse>
				<verse number="46">Вале Натанъил ба вай гуфт: «Оё аз Носира чизи некӯе буда метавонад?» Филиппус ба вай гуфт: «Биё ва бин».</verse>
				<verse number="47">Исо чун дид, ки Натанъил сӯи Ӯ меояд, дар бораи вай гуфт: «Инак исроилии ҳақиқӣ, ки дар вай фиребе нест».</verse>
				<verse number="48">Натанъил ба Ӯ гуфт: «Маро аз куҷо мешиносӣ?» Исо дар ҷавоби вай гуфт: «Пеш аз он ки Филиппус туро даъват кунад, ҳангоме ки зери дарахти анҷир будӣ, Ман туро дидам».</verse>
				<verse number="49">Натанъил дар ҷавоби Ӯ гуфт: «Эй Устод! Ту Писари Худоӣ, Ту Подшоҳи Исроил ҳастӣ».</verse>
				<verse number="50">Исо дар ҷавоби вай гуфт: «Оё азбаски ба ту гуфтам, ки туро зери дарахти анҷир дидам, имон меоварӣ? Чизҳои бузургтар аз ин хоҳӣ дид».</verse>
				<verse number="51">Ва ба вай гуфт: «Ба ростӣ, ба ростӣ ба шумо мегӯям: минбаъд осмонро кушода ва фариштаҳои Худоро, ки бар Писари Одам болову поён мераванд, мебинед».</verse>
			</chapter>
			<chapter number="2">
				<verse number="1">Дар рӯзи сеюм дар Қонои Ҷалил базми арӯсӣ буд, ва модари Исо дар он ҷо буд.</verse>
				<verse number="2">Исо ва шогирдонашро низ ба базм даъват карда буданд.</verse>
				<verse number="3">Чун май камӣ кард, модари Исо ба Ӯ гуфт: «Май надоранд».</verse>
				<verse number="4">Исо ба вай гуфт: «Ба Ману ту чӣ, эй зан? Соати Ман ҳанӯз нарасидааст».</verse>
				<verse number="5">Модараш ба хизматгузорон гуфт: «Ҳар чи Ӯ ба шумо гӯяд, ба ҷо оваред».</verse>
				<verse number="6">Дар он ҷо, мувофиқи расми покшавии яҳудиён, шаш хуми сангин истода буд, ки ғунҷоиши ҳар яке ду ё се бат буд.</verse>
				<verse number="7">Исо ба онҳо гуфт: «Зарфҳоро аз об пур кунед». Ва онҳоро лабрез карданд.</verse>
				<verse number="8">Ва ба онҳо гуфт: «Акнун каме гирифта, ба сардори базм баред». Ва онҳо бурданд.</verse>
				<verse number="9">Чун сардор оби ба май табдилёфтаро чашид ва надонист, ки аз куҷост, зеро танҳо хизматгузороне ки обро кашида буданд, медонистанд, сардор домодро ҷеғ зада,</verse>
				<verse number="10">ба вай гуфт: «Ҳар кас аввал майи хубро медиҳад, ва чун маст шуданд, бадашро меоварад, лекин ту майи хубро то ҳол нигоҳ доштаӣ».</verse>
				<verse number="11">Ин саршавии муъҷизаҳое буд, ки Исо дар Қонои Ҷалил нишон дода, ҷалоли Худро аён кард, ва шогирдонаш ба Ӯ имон оварданд.</verse>
				<verse number="12">Пас аз он Ӯ бо модараш, бародаронаш ва шогирдонаш ба Кафарнаҳум омаданд, ва дар он ҷо рӯзҳои каме монданд.</verse>
				<verse number="13">Ва чун иди Песаҳи яҳудиён наздик буд, Исо ба Уршалим рафт.</verse>
				<verse number="14">Ва дид, ки дар ибодатгоҳ фурӯшандагони гову гӯсфанду кабӯтар ва саррофон нишастаанд.</verse>
				<verse number="15">Ва тозиёнае аз арғамчин сохта, ҳамаро бо гову гӯсфандон аз ибодатгоҳ берун ронд, ва тангаҳои саррофонро пош дода, мизҳошонро чаппа кард;</verse>
				<verse number="16">ва ба кафтарфурӯшон гуфт: «Инҳоро аз ин ҷо гирифта баред ва хонаи Падари Маро хонаи савдогарӣ насозед».</verse>
				<verse number="17">Ва шогирдони Ӯ ба хотир оварданд, ки навишта шудааст: «Рашки хонаи Ту Маро хӯрдааст».</verse>
				<verse number="18">Он гоҳ яҳудиён ба Ӯ рӯ оварда, гуфтанд: «Ба мо чӣ аломате нишон медиҳӣ, ки ҳуқуқи инро дорӣ?»</verse>
				<verse number="19">Исо дар ҷавоби онҳо гуфт: «Ин ибодатхонаро вайрон кунед, ва дар се рӯз Ман онро барпо мекунам».</verse>
				<verse number="20">Яҳудиён гуфтанд: «Ин ибодатхонаро дар чилу шаш сол сохтаанд, ва Ту онро дар се рӯз барпо мекунӣ?»</verse>
				<verse number="21">Лекин Ӯ дар бораи ибодатхонаи бадани Худ сухан мегуфт.</verse>
				<verse number="22">Ҳангоме ки Ӯ аз мурдагон бархест, шогирдонаш ба хотир оварданд, ки Ӯ инро гуфта буд, ва ба Китоб ва ба сухане ки Исо гуфта буд, бовар карданд.</verse>
				<verse number="23">Ва ҳангоме ки дар иди Песаҳ дар Уршалим буд, бисёр касон муъҷизаҳоеро, ки Ӯ нишон медод, дида, ба номи Ӯ имон оварданд.</verse>
				<verse number="24">Лекин Исо Худ ба онҳо боварӣ надошт, чунки ҳамаро мешинохт,</verse>
				<verse number="25">ва эҳтиёҷ надошт, ки касе дар бораи инсон гувоҳӣ диҳад, зеро он чи дар инсон аст, Худ медонист.</verse>
			</chapter>
			<chapter number="3">
				<verse number="1">Дар байни фарисиён шахсе ки Никӯдимус ном дошт, сардори яҳудиён буд.</verse>
				<verse number="2">Вай шабона назди Исо омада, гуфт: «Эй Устод! Мо медонем, ки Ту Устоде ҳастӣ, ки аз ҷониби Худо омадаӣ. Зеро муъҷизаҳоеро, ки Ту нишон медиҳӣ, ҳеҷ кас наметавонад нишон диҳад, магар ин ки Худо бо вай бошад».</verse>
				<verse number="3">Исо дар ҷавоби вай гуфт: «Ба ростӣ, ба ростӣ ба ту мегӯям: кас агар аз нав таваллуд наёбад, Подшоҳии Худоро дида наметавонад».</verse>
				<verse number="4">Никӯдимус ба Ӯ гуфт: «Одами пир чӣ гуна метавонад таваллуд ёбад? Оё метавонад боз ба шиками модараш баргашта, таваллуд ёбад?»</verse>
				<verse number="5">Исо ҷавоб дод: «Ба ростӣ, ба ростӣ ба ту мегӯям: кас агар аз об ва Рӯҳ таваллуд наёбад, ба Подшоҳии Худо даромада наметавонад:</verse>
				<verse number="6">Он чи аз ҷисм таваллуд меёбад, ҷисм аст, ва он чи аз Рӯҳ таваллуд меёбад, рӯҳ аст.</verse>
				<verse number="7">Аз он чи ба ту гуфтам, ҳайрон нашав: бояд шумо аз нав таваллуд ёбед.</verse>
				<verse number="8">Бод ҳар ҷо ки хоҳад, мевазад, ту овози онро мешунавӣ, лекин намедонӣ, ки аз куҷо меояд ва ба куҷо меравад: чунин аст ҳар кӣ аз Рӯҳ таваллуд ёфта бошад».</verse>
				<verse number="9">Никӯдимус дар ҷавоби Ӯ гуфт: «Чӣ гуна метавонад чунин шавад?»</verse>
				<verse number="10">Исо дар ҷавоби вай гуфт: «Ту ки як устоди Исроил ҳастӣ, инро намедонӣ?»</verse>
				<verse number="11">Ба ростӣ, ба ростӣ ба ту мегӯям: Мо аз он чи медонем, сухан мегӯем ва бар он чи дидаем, шаҳодат медиҳем, лекин шумо шаҳодати Моро қабул намекунед.</verse>
				<verse number="12">Ҳангоме ки ба шумо аз чизҳои заминӣ сухан гуфтам, бовар накардед, пас ҳар гоҳ аз чизҳои осмонӣ сухан ронам, чӣ гуна бовар мекунед?</verse>
				<verse number="13">Ҳеҷ кас ба осмон боло нарафтааст, магар танҳо он ки аз осмон фуруд омадааст, яъне Писари Одам, ки дар осмон аст.</verse>
				<verse number="14">Ва чунон ки Мусо дар биёбон морро боло бардошт, Писари Одам низ бояд ончунон боло бурда шавад,</verse>
				<verse number="15">то ҳар кӣ ба Ӯ имон оварад, ҳалок нашавад, балки ҳаёти абадӣ ёбад.</verse>
				<verse number="16">Зеро Худо ҷаҳонро чунон дӯст дошт, ки Писари ягонаи Худро дод, то ҳар кӣ ба Ӯ имон оварад, ҳалок нашавад, балки ҳаёти абадӣ ёбад.</verse>
				<verse number="17">Зеро Худо Писари Худро ба ҷаҳон барои он нафиристод, ки бар ҷаҳон доварӣ кунад, балки барои он ки ҷаҳон ба воситаи Ӯ наҷот ёбад.</verse>
				<verse number="18">Ҳар кӣ ба Ӯ имон дорад, маҳкум намешавад; лекин ҳар кӣ имон надорад, аллакай маҳкум шудааст, чунки ба номи Писари ягонаи Худо имон наовардааст.</verse>
				<verse number="19">Ва ҳукм ин аст, ки нур ба ҷаҳон омад; вале одамон торикиро бештар аз рӯшноӣ дӯст доштанд, чунки корҳои онҳо бад аст.</verse>
				<verse number="20">Зеро ҳар кӣ кори бад мекунад, аз рӯшноӣ нафрат дорад ва пеши рӯшноӣ намеояд, то корҳояш фош нашаванд;</verse>
				<verse number="21">лекин ҳар кӣ росткор аст, пеши рӯшноӣ меояд, то ошкор шавад, ки корҳояш дар Худо карда шудаанд».</verse>
				<verse number="22">Пас аз он Исо бо шогирдонаш ба сарзамини Яҳудия омад ва дар он ҷо бо онҳо монда, таъмид медод.</verse>
				<verse number="23">Ва Яҳё низ дар Энӯн, ки дар наздикии Шалим аст, таъмид медод, чунки дар он ҷо об бисёр буд; ва мардум омада, таъмид мегирифтанд.</verse>
				<verse number="24">Зеро Яҳё ҳанӯз ба зиндон андохта нашуда буд.</verse>
				<verse number="25">Ва байни шогирдони Яҳё ва як яҳудӣ оид ба расми покшавӣ баҳс шуд;</verse>
				<verse number="26">ва назди Яҳё омада, ба вай гуфтанд: «Эй устод! Он Касе ки дар он тарафи Урдун бо ту буд, ва ту бар Ӯ шаҳодат дода будӣ, акнун таъмид медиҳад, ва ҳама назди Ӯ меоянд».</verse>
				<verse number="27">Яҳё дар ҷавоб гуфт: «Кас наметавонад чизе ба даст оварад, магар ин ки аз осмон ба вай дода шавад.</verse>
				<verse number="28">Шумо худ шоҳид ҳастед, ки гуфтам: «Ман Масеҳ нестам, балки фақат пешопеши Ӯ фиристода шудаам».</verse>
				<verse number="29">Касе ки арӯс дорад, домод аст; аммо дӯсти домод, ки истода, ба овози вай гӯш медиҳад, аз шунидани овози домод бисёр шод мегардад: ҳамин шодии ман акнун комил шудааст.</verse>
				<verse number="30">Ӯ бояд бузург шавад, ва ман — хурд.</verse>
				<verse number="31">Он ки аз боло меояд, бартар аз ҳама аст; он ки аз замин аст, заминӣ аст ва чун заминӣ сухан мегӯяд; он ки аз осмон меояд, бартар аз ҳама аст.</verse>
				<verse number="32">Ва он чиро дидааст ва шунидааст, бар он шаҳодат медиҳад, ва ҳеҷ кас шаҳодати Ӯро қабул намекунад.</verse>
				<verse number="33">Ва касе ки шаҳодати Ӯро қабул кард, тасдиқ кардааст, ки Худо ҳақ аст.</verse>
				<verse number="34">Зеро Он ки Худо Ӯро фиристод, суханони Худоро мегӯяд; зеро Худо Рӯҳро ба андоза намедиҳад.</verse>
				<verse number="35">Падар Писарро дӯст медорад ва ҳама чизро ба дасти Ӯ додааст.</verse>
				<verse number="36">Касе ки ба Писар имон дорад, ҳаёти абадӣ дорад. Касе ки ба Писар имон надорад, ҳаёт намебинад, балки хашми Худо бар вай мемонад».</verse>
			</chapter>
			<chapter number="4">
				<verse number="1">Чун Худованд дарёфт, ки фарисиён шунидаанд, ки Ӯ беш аз Яҳё шогирдон пайдо мекунад ва таъмид медиҳад,</verse>
				<verse number="2">гарчанде ки на Худи Исо, балки шогирдонаш таъмид медоданд,</verse>
				<verse number="3">Яҳудияро тарк карда, ба Ҷалил рафт.</verse>
				<verse number="4">Ва Ӯро лозим буд аз Сомара гузашта равад.</verse>
				<verse number="5">Пас ба яке аз шаҳрҳои Сомара омад, ки Сухар ном дошта, дар наздикии қитъаи замине буд, ки Яъқуб ба писари худ Юсуф дода буд.</verse>
				<verse number="6">Ва дар он ҷо чоҳи Яъқуб буд. Ва Исо аз сафар монда шуда, бар сари он чоҳ нишаст; тақрибан соат шаш буд.</verse>
				<verse number="7">Зане аз сомариён барои об кашидан омад. Исо ба вай гуфт: «Ба Ман об деҳ».</verse>
				<verse number="8">Зеро шогирдонаш барои харидани хӯрок ба шаҳр рафта буданд.</verse>
				<verse number="9">Зани сомарӣ ба Ӯ гуфт: «Чӣ гуна Ту, ки яҳудӣ ҳастӣ, аз ман об мехоҳӣ, дар ҳоле ки ман зани сомариам?» Зеро яҳудиён бо сомариён рафтуомад надоранд.</verse>
				<verse number="10">Исо дар ҷавоби вай гуфт: «Агар атои Худоро медонистӣ, ва кист, ки ба ту мегӯяд: “Ба Ман об деҳ”, пас худ аз Ӯ хоҳиш мекардӣ, ва Ӯ ба ту оби ҳаёт медод».</verse>
				<verse number="11">Зан ба Ӯ гуфт: «Эй Хоҷа! Ту зарфе надорӣ, ки об кашӣ, ва чоҳ чуқур аст, пас, аз куҷо оби ҳаёт дорӣ?</verse>
				<verse number="12">Магар Ту аз падари мо Яъқуб бузургтар ҳастӣ, ки ин чоҳро ба мо дод, ва худаш ва фарзандонаш ва чорвояш аз он менӯшиданд?»</verse>
				<verse number="13">Исо дар ҷавоби вай гуфт: «Ҳар кӣ аз ин об нӯшад, боз ташна мемонад;</verse>
				<verse number="14">лекин ҳар кӣ аз обе ки Ман ба вай медиҳам, нӯшад, то абад ташна намемонад, балки обе ки Ман ба вай медиҳам, дар вай чашмаи обе мегардад, ки то ҳаёти абадӣ меҷӯшад».</verse>
				<verse number="15">Зан ба Ӯ гуфт: «Эй Хоҷа! Ба ман аз он об деҳ, то дигар ташна намонам ва ба ин ҷо барои об кашидан наоям».</verse>
				<verse number="16">Исо ба вай гуфт: «Рав, ва шавҳаратро ҷеғ зан, ва ба ин ҷо биё».</verse>
				<verse number="17">Зан дар ҷавоб гуфт: «Ман шавҳар надорам». Исо ба вай гуфт: «Ту рост гуфтӣ, ки шавҳар надорӣ;</verse>
				<verse number="18">зеро панҷ шавҳар доштӣ, ва касе ки акнун дорӣ, шавҳари ту нест; он чи гуфтӣ, рост аст».</verse>
				<verse number="19">Зан ба Ӯ гуфт: «Эй Хоҷа! Мебинам, ки Ту пайғамбар ҳастӣ;</verse>
				<verse number="20">падарони мо дар болои ин кӯҳ парастиш мекарданд, вале шумо мегӯед, ки ҷое ки дар он бояд парастиш кард, дар Уршалим мебошад».</verse>
				<verse number="21">Исо ба вай гуфт: «Эй зан! Ба Ман бовар кун, соате мерасад, ки на дар болои ин кӯҳ Падарро парастиш мекунед, ва на дар Уршалим.</verse>
				<verse number="22">Шумо он чиро, ки намедонед, парастиш мекунед, вале мо он чиро, ки медонем, парастиш мекунем, зеро наҷот аз яҳудиён аст.</verse>
				<verse number="23">Лекин соате мерасад, ва акнун расидааст, ки парастандагони ҳақиқӣ Падарро дар рӯҳ ва ростӣ парастиш мекунанд, зеро Падар ҷӯёи ин гуна парастандагони Худ аст:</verse>
				<verse number="24">Худо Рӯҳ аст, ва онҳое ки Ӯро парастиш мекунанд, бояд дар рӯҳ ва ростӣ парастиш кунанд».</verse>
				<verse number="25">Зан ба Ӯ гуфт: «Медонам, ки Масеҳ, яъне Масҳшуда, меояд: чун Ӯ ояд, аз ҳар чиз ба мо хабар медиҳад».</verse>
				<verse number="26">Исо ба вай гуфт: «Ман, ки ба ту сухан мегӯям, Ҳамонам».</verse>
				<verse number="27">Ҳамин вақт шогирдонаш омада, ҳайрон шуданд, ки Ӯ бо зане гуфтугӯ мекунад. Лекин ҳеҷ кас нагуфт: «Чӣ мехоҳӣ?» ё «Барои чӣ ба вай сухан мегӯӣ?»</verse>
				<verse number="28">Зан кӯзаи худро монда, ба шаҳр рафт ва ба одамон гуфт:</verse>
				<verse number="29">«Биёед ва Касеро бинед, ки ҳар он чи кардаам, ба ман гуфт; оё Ӯ Масеҳ нест?»</verse>
				<verse number="30">Онҳо аз шаҳр берун шуда, назди Ӯ меомаданд.</verse>
				<verse number="31">Дар ин миён шогирдон аз Ӯ илтимос карда, гуфтанд: «Эй Устод! Хӯр!»</verse>
				<verse number="32">Ба онҳо гуфт: «Ман ғизое барои хӯрдан дорам, ки шумо онро намедонед».</verse>
				<verse number="33">Шогирдон ба якдигар гуфтанд: «Магар касе ба Ӯ хӯрданӣ овардааст?»</verse>
				<verse number="34">Исо ба онҳо гуфт: «Ғизои Ман ин аст, ки хости Фиристандаи Худро ба ҷо оварам ва кори Ӯро ба анҷом расонам.</verse>
				<verse number="35">Оё шумо намегӯед, ки боз чор моҳ мондааст, ва дарав фаро мерасад? Инак, Ман ба шумо мегӯям: ба атроф нигоҳ карда, киштзорро бинед, ки барои дарав сафед шудааст.</verse>
				<verse number="36">Даравгар музди худро мегирад ва маҳсулеро барои ҳаёти абадӣ ҷамъ мекунад, то коранда ва даравгар бо ҳам шодӣ кунанд;</verse>
				<verse number="37">зеро дар ин ҷо гуфтае дуруст аст, ки «яке мекорад ва дигаре дарав мекунад».</verse>
				<verse number="38">Ман шуморо барои даравидани маҳсуле фиристодаам, ки барои он шумо меҳнат накардаед: дигарон меҳнат кардаанд, ва шумо дар меҳнати онҳо дохил шудаед».</verse>
				<verse number="39">Ва аз рӯи сухани он зан, ки шаҳодат дода буд: «Ҳар он чи кардаам, Ӯ ба ман гуфт», аз он шаҳр бисёр сомариён ба Ӯ имон оварданд.</verse>
				<verse number="40">Бинобар ин, чун сомариён пеши Ӯ омаданд, аз Ӯ хоҳиш карданд, ки назди онҳо монад; ва Ӯ ду рӯз дар он ҷо монд.</verse>
				<verse number="41">Ва боз бисёре аз рӯи сухани Ӯ имон оварданд.</verse>
				<verse number="42">Ва ба он зан гуфтанд: «Пас аз ин имони мо аз рӯи сухани ту нест, зеро худ шунидем ва донистем, ки Ӯ ба ростӣ Масеҳ ва Наҷотдиҳандаи ҷаҳон аст».</verse>
				<verse number="43">Пас аз ду рӯз Ӯ аз он ҷо берун омада, ба Ҷалил равона шуд;</verse>
				<verse number="44">агарчи Худи Исо гувоҳӣ додааст, ки пайғамбар дар ватани худ беқадр аст.</verse>
				<verse number="45">Чун Ӯ ба Ҷалил омад, аҳли Ҷалил Ӯро пазируфтанд, зеро ҳар он чи дар Уршалим дар ид карда буд, дида буданд, чунки онҳо низ ба ид рафта буданд.</verse>
				<verse number="46">Ва Исо бори дигар ба Қонои Ҷалил омад, ки дар он ҷо обро май гардонда буд. Ва шахсе аз дарбориён буд, ки писараш дар Кафарнаҳум бемор буд.</verse>
				<verse number="47">Чун шунид, ки Исо аз Яҳудия ба Ҷалил омадааст, назди Ӯ рафта илтимос кард, ки омада писарашро шифо диҳад, зеро вай дар дами марг буд.</verse>
				<verse number="48">Исо ба вай гуфт: «Агар аломатҳо ва муъҷизаҳо набинед, имон намеоваред».</verse>
				<verse number="49">Дарборӣ ба Ӯ гуфт: «Эй Хоҷа! Пеш аз он ки фарзандам мурад, биё».</verse>
				<verse number="50">Исо ба вай гуфт: «Рав, писарат зинда аст». Он шахс ба сухане ки Исо гуфт, бовар карда, равона шуд.</verse>
				<verse number="51">Ва ҳангоме ки мерафт, ғуломонаш вайро пешвоз гирифтанд, ва хабар доданд: «Бачаат зинда аст».</verse>
				<verse number="52">Аз онҳо пурсид: «Дар кадом соат аҳволаш беҳтар шуд?» Ба вай гуфтанд: «Дирӯз дар соати ҳафт таб вайро тарк кард».</verse>
				<verse number="53">Ва падар донист, ки ин ҳамон соате буд, ки Исо ба вай гуфт: «Писарат зинда аст». Ва худаш ва тамоми аҳли хонааш имон оварданд.</verse>
				<verse number="54">Ин муъҷизаи дуюм буд, ки Исо пас аз омаданаш аз Яҳудия ба Ҷалил нишон дод.</verse>
			</chapter>
			<chapter number="5">
				<verse number="1">Пас аз он яҳудиёнро иде буд, ва Исо ба Уршалим омад.</verse>
				<verse number="2">Дар Уршалим дар назди дарвозаи Меш ҳавзе ҳаст, ки ба ибронӣ Байт-Ҳасдо мегӯянд, ва он панҷ айвон дорад:</verse>
				<verse number="3">Дар он ҷо шумораи зиёди беморон, кӯрон, лангон ва шалон хобида, мунтазири ҳаракати об буданд.</verse>
				<verse number="4">Зеро фариштае гоҳ-гоҳ ба ҳавз фуромада, обро ҳаракат медод, ва ҳар кӣ пас аз ҳаракати об аввал ба ҳавз дарояд, аз ҳар беморие ки дошт, шифо меёфт.</verse>
				<verse number="5">Ва касе дар он ҷо буд, ки сию ҳашт сол гирифтори беморӣ буд.</verse>
				<verse number="6">Чун Исо вайро хобида дид ва донист, ки муддати дарозе бемор аст, ба вай гуфт: «Оё мехоҳӣ шифо ёбӣ?»</verse>
				<verse number="7">Бемор ҷавоб дод: «Эй Хоҷа! Касе надорам, ки чун об ба ҳаракат ояд, маро ба ҳавз андозад; пеш аз он ки ман оям, дигаре ба ҳавз мефарояд».</verse>
				<verse number="8">Исо ба вай гуфт: «Бархез, бистаратро бардор ва рав».</verse>
				<verse number="9">Ҳамон дам бемор шифо ёфт ва бистарашро бардошта, ба роҳ даромад. Он рӯз рӯзи шанбе буд.</verse>
				<verse number="10">Яҳудиён ба касе ки шифо ёфта буд, гуфтанд: «Имрӯз шанбе аст, ва раво нест, ки бистари худро бардорӣ».</verse>
				<verse number="11">Вай дар ҷавоби онҳо гуфт: «Он Кас, ки маро шифо дод, ба ман гуфт: “Бистаратро бардор ва рав”».</verse>
				<verse number="12">Аз вай пурсиданд: «Кист он Кас, ки ба ту гуфт: “Бистаратро бардор ва рав”?»</verse>
				<verse number="13">Лекин он ки шифо ёфта буд, намедонист, ки Ӯ кист; зеро он ҷо мардуми бисёре буданд, ва Исо дар байнашон нопадид шуда рафт.</verse>
				<verse number="14">Пас аз он Исо вайро дар ибодатгоҳ ёфта, гуфт: «Инак, шифо ёфтаӣ; дигар гуноҳе накун, то ба ҳоли бадтаре дучор нашавӣ».</verse>
				<verse number="15">Он шахс рафта, ба яҳудиён хабар дод, ки шифодиҳандаи вай Исо аст.</verse>
				<verse number="16">Аз ин сабаб яҳудиён Исоро таъқиб мекарданд ва Ӯро мехостанд кушанд, чунки ин корро дар рӯзи шанбе карда буд.</verse>
				<verse number="17">Исо дар ҷавоби онҳо гуфт: «Падари Ман то кунун кор мекунад, ва Ман низ кор мекунам».</verse>
				<verse number="18">Аз ин сабаб бештар қасд карданд, ки Ӯро кушанд, зеро на танҳо шанберо риоя намекард, балки Худоро низ Падари Худ гуфта, Худро бо Худо баробар медонист.</verse>
				<verse number="19">Исо дар ҷавоби онҳо гуфт: «Ба ростӣ, ба ростӣ ба шумо мегӯям: Писар наметавонад аз Худ чизе ба амал оварад, магар он чи бинад, ки Падар ба амал меоварад: зеро он чи Ӯ мекунад, Писар низ мекунад.</verse>
				<verse number="20">Зеро Падар Писарро дӯст медорад ва ҳар он чи Худ мекунад, ба Писар нишон медиҳад; ва корҳои бузургтар аз ин ҳам ба Ӯ нишон медиҳад, то шумо ҳайрон шавед.</verse>
				<verse number="21">Зеро, ҳамчунон ки Падар мурдагонро бармехезонад ва зинда мегардонад, Писар низ ончунон ҳар киро хоҳад, зинда мегардонад.</verse>
				<verse number="22">Зеро Падар ҳеҷ касро доварӣ намекунад, балки тамоми довариро ба Писар супурдааст,</verse>
				<verse number="23">то ҳама Писарро эҳтиром кунанд, ончунон ки Падарро эҳтиром мекунанд. Касе ки Писарро эҳтиром накунад, Падарро, ки Фиристандаи Ӯст, эҳтиром накардааст.</verse>
				<verse number="24">Ба ростӣ, ба ростӣ ба шумо мегӯям: ҳар кӣ сухани Маро шунавад ва ба Фиристандаи Ман имон оварад, ҳаёти абадӣ дорад ва ба доварӣ намеояд, балки аз марг ба ҳаёт гузаштааст.</verse>
				<verse number="25">Ба ростӣ, ба ростӣ ба шумо мегӯям: соате мерасад, ва акнун расидааст, ки мурдагон овози Писари Худоро мешунаванд, ва ҳар кӣ шунавад, зинда мегардад.</verse>
				<verse number="26">Зеро, ҳамчунон ки Падар дар Худ ҳаёт дорад, ба Писар низ ончунон ато кардааст, ки дар Худ ҳаёт дошта бошад;</verse>
				<verse number="27">ва ба Ӯ қудрат додааст, ки доварӣ кунад, зеро Ӯ Писари Одам аст».</verse>
				<verse number="28">Аз ин ҳайрон нашавед, зеро соате мерасад, ки ҳамаи онҳое ки дар гӯр мебошанд, овози Ӯро мешунаванд,</verse>
				<verse number="29">ва берун меоянд — некӯкорон барои растохези ҳаёт ва бадкорон барои растохези доварӣ.</verse>
				<verse number="30">Ман аз Худ чизе ба амал оварда наметавонам. Ончунон ки мешунавам, доварӣ мекунам, ва доварии Ман одилона аст, зеро на ҷӯёи хости Худ, балки ҷӯёи хости Падаре ҳастам, ки маро фиристодааст.</verse>
				<verse number="31">Агар Ман бар Худ шаҳодат диҳам, шаҳодати Ман рост нест.</verse>
				<verse number="32">Дигаре ҳаст, ки бар Ман шаҳодат медиҳад, ва Ман медонам, ки шаҳодате ки вай бар Ман медиҳад, рост аст.</verse>
				<verse number="33">Шумо назди Яҳё фиристодед; вай ба ростӣ шаҳодат дод.</verse>
				<verse number="34">Аммо Ман шаҳодати одамро қабул намекунам, вале ин суханонро мегӯям, то шумо наҷот ёбед.</verse>
				<verse number="35">Вай чароғе буд, ки месӯхт ва медурахшид; ва шумо хостед, ки соате дар рӯшноии вай шодӣ кунед.</verse>
				<verse number="36">Лекин Ман шаҳодате дорам, ки аз шаҳодати Яҳё бузургтар аст: зеро корҳое ки Падар ба Ман супурдааст, то анҷом диҳам, яъне ин корҳое ки Ман мекунам, бар Ман шаҳодат медиҳанд, ки Падар Маро фиристодааст.</verse>
				<verse number="37">Ва Худи Падар, ки Маро фиристод, бар Ман шаҳодат додааст. Ва шумо ҳаргиз на овози Ӯро шунидаед ва на сурати Ӯро дидаед,</verse>
				<verse number="38">ва каломи Ӯ дар дилҳои шумо ҷой надорад, чунки шумо ба Он ки Ӯ фиристодааст, имон намеоваред.</verse>
				<verse number="39">Шумо Китобро тадқиқ мекунед, зеро гумон доред, ки ба воситаи он ҳаёти абадӣ пайдо мекунед, вале он бар Ман шаҳодат медиҳад.</verse>
				<verse number="40">Ва шумо намехоҳед назди Ман оед, то ҳаёт ёбед.</verse>
				<verse number="41">Эҳтиромро аз одамон қабул намекунам.</verse>
				<verse number="42">Лекин шуморо мешиносам: дар дили худ муҳаббати Худоро надоред.</verse>
				<verse number="43">Ман ба номи Падари Худ омадаам, ва Маро қабул намекунед, ва агар дигаре ба номи худ биёяд, вайро қабул мекунед.</verse>
				<verse number="44">Шумо чӣ гуна метавонед имон оваред, дар ҳоле ки эҳтиромро аз якдигар қабул мекунед, лекин эҳтиромеро, ки аз Худои ягона аст, ҷӯё нестед?</verse>
				<verse number="45">Гумон накунед, ки Ман назди Падар шуморо айбдор мекунам: айбдоркунандаи шумо Мусо аст, ки ба вай умед бастаед.</verse>
				<verse number="46">Зеро агар ба Мусо бовар медоштед, ба Ман ҳам бовар мекардед, чунки вай дар бораи Ман навиштааст.</verse>
				<verse number="47">Аммо агар ба навиштаҳои вай бовар накунед, ба суханони Ман чӣ гуна бовар мекунед?»</verse>
			</chapter>
			<chapter number="6">
				<verse number="1">Пас аз он Исо ба он тарафи кӯли Ҷалил, ё кӯли Табария рафт;</verse>
				<verse number="2">ва мардуми бисёре аз паси Ӯ равона шуданд, зеро он муъҷизаҳоеро, ки ба беморон нишон медод, медиданд.</verse>
				<verse number="3">Исо ба кӯҳе баромада, бо шогирдони Худ дар он ҷо нишаст.</verse>
				<verse number="4">Иди Песаҳи яҳудиён наздик буд.</verse>
				<verse number="5">Исо чашм андохта, дид, ки мардуми бисёре назди Ӯ меоянд, ва ба Филиппус гуфт: «Аз куҷо нон харем, то инҳо хӯранд?»</verse>
				<verse number="6">Лекин инро барои озмоиш ба вай гуфт; зеро Худ медонист, чӣ кардан мехост.</verse>
				<verse number="7">Филиппус дар ҷавоби Ӯ гуфт: «Дусад динор барои онҳо кифоят намекунад, то ҳар яке андаке нон хӯранд».</verse>
				<verse number="8">Яке аз шогирдонаш, Андриёс, бародари Шимъуни Петрус, ба Ӯ гуфт:</verse>
				<verse number="9">«Ин ҷо бачае ҳаст, ки панҷ нони ҷав ва ду моҳӣ дорад; лекин барои ин қадар одам чӣ мешавад?»</verse>
				<verse number="10">Исо гуфт: «Одамонро шинонед». Дар он ҷо сабза бисёр буд, ва мардон, ки қариб панҷ ҳазор буданд, нишастанд.</verse>
				<verse number="11">Исо нонҳоро гирифта, шукр гуфт ва пора карда, ба шогирдон дод, ва шогирдон ба нишастагон доданд, ва ҳамчунин аз моҳиҳо низ ба қадре ки хостанд.</verse>
				<verse number="12">Ва чун сер шуданд, Исо ба шогирдон гуфт: «Пораҳои боқимондаро ғундоред, то чизе ҳайф нашавад».</verse>
				<verse number="13">Ва ғундошта, аз пораҳои панҷ нони ҷав, ки аз хӯрандагон зиёдатӣ монда буд, дувоздаҳ сабадро пур карданд.</verse>
				<verse number="14">Ҳангоме ки одамон ин муъҷизаро, ки Исо нишон дод, диданд, гуфтанд: «Ин ба ростӣ он пайғамбар аст, ки бояд ба ҷаҳон ояд».</verse>
				<verse number="15">Лекин Исо чун дарёфт, ки мехоҳанд омада, Ӯро ба зӯрӣ баранд ва подшоҳ кунанд, боз танҳо ба кӯҳ баромад. Қадам задани,,,,\ Исо бар кӯл</verse>
				<verse number="16">Шомгоҳон шогирдонаш сӯи кӯл фуромаданд.</verse>
				<verse number="17">Ва ба киштие савор шуда, ба он тарафи кӯл, сӯи Кафарнаҳум равона шуданд. Ва ҳаво торик шуд, ва Исо назди онҳо наомада буд.</verse>
				<verse number="18">Ва боди сахте вазида, кӯл ба талотум омад.</verse>
				<verse number="19">Ҳангоме ки ба дурии тақрибан бисту панҷ ё сӣ стадия киштӣ ронда буданд, Исоро диданд, ки бар кӯл қадам зада, ба киштӣ наздик меояд, ва тарсиданд.</verse>
				<verse number="20">Лекин Ӯ ба онҳо гуфт: «Ин Манам, натарсед».</verse>
				<verse number="21">Онҳо мехостанд Ӯро ба киштӣ дароваранд; ҳамон дам киштӣ ба соҳиле ки сӯи он равона буданд, расид.</verse>
				<verse number="22">Фардои он, мардуме ки дар он сӯи кӯл истода буданд, диданд, ки дар он ҷо ҳеҷ киштие набуд, ғайр аз он ки шогирдони Ӯ дохили он шуда буданд, ва Исо бо шогирдони Худ ба он киштӣ надаромада буд, балки шогирдонаш танҳо рафта буданд;</verse>
				<verse number="23">лекин киштиҳои дигаре аз Табария наздики ҳамон ҷое ки пас аз шукргузории Худованд нон хӯрда буданд, расиданд;</verse>
				<verse number="24">ва чун мардум диданд, ки Исо ва шогирдонаш дар он ҷо нестанд, онҳо низ ба киштиҳо савор шуда, ба ҷустуҷӯи Исо ба Кафарнаҳум омаданд.</verse>
				<verse number="25">Ва Ӯро дар он сӯи кӯл ёфта, ба Ӯ гуфтанд: «Эй Устод! Кай ба ин ҷо омадӣ?»</verse>
				<verse number="26">Исо дар ҷавоби онҳо гуфт: «Ба ростӣ, ба ростӣ ба шумо мегӯям: Маро на ба сабаби аломатҳое ки дидед, балки ба он сабаб ҷустуҷӯ мекунед, ки нон хӯрда, сер шудед.</verse>
				<verse number="27">На аз барои ғизои гузарон, балки барои ғизое меҳнат кунед, ки то ҳаёти абадӣ боқӣ мемонад, ва Писари Одам онро ба шумо медиҳад; зеро Худои Падар бар Ӯ мӯҳр задааст».</verse>
				<verse number="28">Ба Ӯ гуфтанд: «Чӣ бояд кунем, ки корҳои писандидаи Худоро ба ҷо оварда бошем?»</verse>
				<verse number="29">Исо дар ҷавоби онҳо гуфт: «Кори писандидаи Худо ин аст, ки ба он Касе ки Ӯ фиристод, имон оваред».</verse>
				<verse number="30">Ба Ӯ гуфтанд: «Пас, Ту чӣ муъҷизае нишон медиҳӣ, то дида, ба Ту имон оварем? Чӣ кор мекунӣ?</verse>
				<verse number="31">Падарони мо дар биёбон манн хӯрданд, чунон ки навишта шудааст: “Аз осмон ба онҳо нон дод, то хӯранд”».</verse>
				<verse number="32">Исо ба онҳо гуфт: «Ба ростӣ, ба ростӣ ба шумо мегӯям: на Мусо нонро ба шумо аз осмон додааст, балки Падари Ман нони ҳақиқиро ба шумо аз осмон медиҳад;</verse>
				<verse number="33">зеро нони Худо Он аст, ки аз осмон фуруд омада, ба ҷаҳон ҳаёт мебахшад».</verse>
				<verse number="34">Он гоҳ ба Ӯ гуфтанд: «Эй Хоҷа! Ҳамеша ин нонро ба мо деҳ».</verse>
				<verse number="35">Исо ба онҳо гуфт: «Ман нони ҳаёт ҳастам; касе ки назди Ман ояд, ҳаргиз гурусна намемонад, ва касе ки ба Ман имон оварад, ҳаргиз ташна намемонад.</verse>
				<verse number="36">Лекин Ман ба шумо гуфтам, ки Маро дидаед, ва имон намеоваред.</verse>
				<verse number="37">Ҳар он чи Падар ба Ман диҳад, назди Ман меояд, ва ҳар кӣ назди Ман ояд, бадар намеронам.</verse>
				<verse number="38">Зеро аз осмон фуруд омадаам на аз барои он ки ба хости Худ амал кунам, балки ба хости Фиристандаи Худ.</verse>
				<verse number="39">Ва хости Падаре ки Маро фиристод, ин аст, ки аз он чи ба Ман дода шудааст, чизе аз даст надиҳам, балки дар рӯзи вопасин онро бархезонам.</verse>
				<verse number="40">Ва хости Фиристандаи Ман ин аст, ки ҳар кӣ Писарро дид ва ба Ӯ имон овард, ҳаёти абадӣ дошта бошад; ва Ман дар рӯзи вопасин вайро бармехезонам».</verse>
				<verse number="41">Яҳудиён аз Ӯ шикоят карданд, чунки гуфта буд: «Манам он ноне ки аз осмон фуруд омад».</verse>
				<verse number="42">Ва гуфтанд: «Оё ин Исои писари Юсуф нест, ки мо падару модари Ӯро мешиносем? Пас чӣ гуна мегӯяд, ки “Ман аз осмон фуруд омадаам”?»</verse>
				<verse number="43">Исо дар ҷавоби онҳо гуфт: «Байни якдигар шикоят накунед.</verse>
				<verse number="44">Ҳеҷ кас наметавонад назди Ман ояд, магар ин ки Падаре ки Маро фиристод, вайро ҷалб кунад; ва Ман вайро дар рӯзи вопасин бармехезонам.</verse>
				<verse number="45">Дар навиштаҳои пайғамбарон омадааст: “Ва ҳама аз Худо таълим хоҳанд ёфт”. Ва ҳар кӣ аз Падар шунида ва таълим гирифта бошад, назди Ман меояд.</verse>
				<verse number="46">На ин ки касе Падарро дидааст, магар Он ки аз ҷониби Худост: Ӯ Падарро дидааст.</verse>
				<verse number="47">Ба ростӣ, ба ростӣ ба шумо мегӯям: ҳар кӣ ба Ман имон оварад, ҳаёти абадӣ дорад.</verse>
				<verse number="48">Ман нони ҳаёт ҳастам.</verse>
				<verse number="49">Падарони шумо дар биёбон манн хӯрданд ва мурданд;</verse>
				<verse number="50">валекин ин ҷо нонест, ки аз осмон фуруд омад, то ҳар кӣ аз он хӯрад, намурад.</verse>
				<verse number="51">Ман ҳастам он нони зинда, ки аз осмон фуруд омад. Касе ки аз ин нон хӯрад, то абад зинда мемонад. Ва ноне ки Ман медиҳам, ҷисми Ман аст, ки онро барои ҳаёти ҷаҳон медиҳам».</verse>
				<verse number="52">Яҳудиён бо ҳамдигар баҳс карда, мегуфтанд: «Чӣ гуна ин Шахс метавонад ҷисми Худро диҳад, то мо хӯрем?»</verse>
				<verse number="53">Исо ба онҳо гуфт: «Ба ростӣ, ба ростӣ ба шумо мегӯям: агар ҷисми Писари Одамро нахӯред ва хуни Ӯро нанӯшед, дар худ ҳаёт надоред.</verse>
				<verse number="54">Ҳар кӣ ҷисми Маро хӯрад ва хуни Маро нӯшад, ҳаёти абадӣ дорад, ва Ман дар рӯзи вопасин вайро бармехезонам;</verse>
				<verse number="55">зеро ҷисми Ман ғизои ҳақиқист, ва хуни Ман нӯшокии ҳақиқӣ.</verse>
				<verse number="56">Ҳар кӣ ҷисми Маро хӯрад ва хуни Маро нӯшад, дар Ман мемонад, ва Ман дар вай.</verse>
				<verse number="57">Чунон ки Падари Зинда Маро фиристод, ва Ман ба воситаи Падар зинда ҳастам, ҳамчунин касе ки Маро хӯрад, ба воситаи Ман зинда мемонад.</verse>
				<verse number="58">Ин аст ноне ки аз осмон фуруд омад; ин монанди он манн нест, ки падарони шумо хӯрданд ва мурданд; ҳар кӣ ин нонро хӯрад, то абад зинда мемонад».</verse>
				<verse number="59">Ин суханонро дар куништ гуфт, ҳангоме ки дар Кафарнаҳум таълим медод. Ҷудоӣ дар байни шогирдон</verse>
				<verse number="60">Бисёре аз шогирдони Ӯ, инро шунида, гуфтанд: «Ин сухани сахт аст; кӣ метавонад онро шунавад?»</verse>
				<verse number="61">Чун Исо дар дили Худ донист, ки шогирдонаш дар ин бора шикоят мекунанд, ба онҳо гуфт: «Оё ин шуморо нороҳат мекунад?</verse>
				<verse number="62">Пас, агар Писари Одамро бинед, ки ба ҷои аввалааш боло меравад, чӣ мегӯед?</verse>
				<verse number="63">Рӯҳ аст, ки ҳаёт мебахшад, лекин аз ҷисм фоидае нест. Суханоне ки Ман ба шумо мегӯям, рӯҳ ва ҳаётанд;</verse>
				<verse number="64">лекин баъзе аз шумо ҳастанд, ки имон надоранд». Зеро Исо аз ибтидо медонист, ки киҳо имон надоранд ва кӣ Ӯро таслим мекунад.</verse>
				<verse number="65">Ва гуфт: «Аз ин сабаб ба шумо гуфтам, ки ҳеҷ кас наметавонад назди Ман биёяд, магар ин ки Падари Ман инро ба вай ато кунад».</verse>
				<verse number="66">Аз он вақт бисёре аз шогирдонаш аз Ӯ дур шуда, дигар Ӯро пайравӣ накарданд.</verse>
				<verse number="67">Ва Исо ба он дувоздаҳ гуфт: «Оё шумо ҳам рафтан мехоҳед?»</verse>
				<verse number="68">Шимъуни Петрус дар ҷавоби Ӯ гуфт: «Хоҷаам! Назди кӣ равем? Суханони ҳаёти абадӣ назди Туст,</verse>
				<verse number="69">ва мо имон овардаем ва донистаем, ки Ту Масеҳ, Писари Худои зинда ҳастӣ».</verse>
				<verse number="70">Исо дар ҷавоби онҳо гуфт: «Оё Ман шумо дувоздаҳро интихоб накардаам? Бо вуҷуди ин яке аз шумо иблис аст».</verse>
				<verse number="71">Инро Ӯ дар бораи Яҳудо ибни Шимъуни Исқарютӣ гуфт, зеро вай, ки яке аз дувоздаҳ буд, мехост Ӯро таслим кунад.</verse>
			</chapter>
			<chapter number="7">
				<verse number="1">Пас аз он Исо дар Ҷалил мегашт, зеро намехост дар Яҳудия бошад, чунки яҳудиён қасди куштани Ӯ доштанд.</verse>
				<verse number="2">Ва иди яҳудиён, ки иди Хаймаҳо аст, наздик буд.</verse>
				<verse number="3">Пас бародаронаш ба Ӯ гуфтанд: «Ин ҷоро тарк карда, ба Яҳудия равона шав, то шогирдонат низ он корҳоеро, ки Ту ба ҷо меоварӣ, бинанд;</verse>
				<verse number="4">зеро касе ки мехоҳад машҳур бошад, дар ниҳон амал намекунад. Агар Ту чунин корҳоро ба ҷо меоварӣ, Худро ба ҷаҳон нишон деҳ».</verse>
				<verse number="5">Зеро бародаронаш низ ба Ӯ имон наоварда буданд.</verse>
				<verse number="6">Исо ба онҳо гуфт: «Вақти Ман ҳанӯз нарасидааст, лекин барои шумо ҳар вақт муносиб аст.</verse>
				<verse number="7">Ҷаҳон наметавонад аз шумо нафрат дошта бошад, лекин аз Ман нафрат дорад, чунки Ман бар он гувоҳӣ медиҳам, ки корҳояш бад аст.</verse>
				<verse number="8">Шумо ба ин ид равед, аммо Ман ҳоло ба ин ид намеравам, чунки вақти Ман ҳанӯз пур нашудааст».</verse>
				<verse number="9">Инро ба онҳо гуфта, дар Ҷалил монд.</verse>
				<verse number="10">Пас аз он бародаронаш ба ид рафтанд, Ӯ низ рафт, на ошкоро, балки дар ниҳон.</verse>
				<verse number="11">Аммо яҳудиён Ӯро дар ид ҷустуҷӯ намуда, мегуфтанд: «Ӯ куҷост?»</verse>
				<verse number="12">Ва дар миёни мардум дар бораи Ӯ гуфтугӯи бисёре буд. Баъзе мегуфтанд: «Ӯ некӯст», аммо дигарон мегуфтанд: «Не, Ӯ мардумро гумроҳ мекунад».</verse>
				<verse number="13">Лекин, аз тарси яҳудиён, ҳеҷ кас дар бораи Ӯ ошкоро сухан намегуфт.</verse>
				<verse number="14">Чун нисфи ид гузашт, Исо ба ибодатгоҳ рафта, ба таълим додан сар кард.</verse>
				<verse number="15">Ва яҳудиён ҳайрон шуда, гуфтанд: «Ин Шахс Китобро чӣ гуна медонад, дар ҳоле ки ҳаргиз таълим наёфтааст?»</verse>
				<verse number="16">Исо дар ҷавоби онҳо гуфт: «Таълими Ман аз они Ман нест, балки аз они Фиристандаи Ман аст.</verse>
				<verse number="17">Касе ки хости Ӯро ба амал овардан мехоҳад, дар бораи ин таълим хоҳад донист, ки оё он аз Худост, ё ки Ман аз Худ сухан мегӯям.</verse>
				<verse number="18">Ҳар кӣ аз худ сухан гӯяд, ҷалоли худро меҷӯяд; вале ҳар кӣ ҷалоли Фиристандаи Худро меҷӯяд, Ӯ ростгӯй аст, ва дар Ӯ норостӣ нест.</verse>
				<verse number="19">Оё Мусо ба шумо шариатро надод? Ва касе аз шумо аз рӯи шариат амал намекунад. Чаро мехоҳед Маро кушед?»</verse>
				<verse number="20">Мардум дар ҷавоб гуфтанд: «Ту дев дорӣ. Кӣ мехоҳад Туро кушад?»</verse>
				<verse number="21">Исо дар ҷавоби онҳо гуфт: «Як кор кардам, ва ҳамаи шумо ҳайрон мондед.</verse>
				<verse number="22">Мусо ба шумо хатнаро дод, ки он на аз Мусо, балки аз падарон буд, ва шумо касро дар рӯзи шанбе хатна мекунед.</verse>
				<verse number="23">Пас агар кас дар рӯзи шанбе низ хатна мешавад, то шариати Мусо вайрон нашавад, чаро бар Ман хашмгин мешавед, ки дар рӯзи шанбе касеро пурра шифо додаам?</verse>
				<verse number="24">Аз рӯи зоҳир доварӣ накунед, балки аз рӯи ростӣ доварӣ кунед».</verse>
				<verse number="25">Он гоҳ баъзе аз уршалимиён гуфтанд: «Оё ин ҳамон Касе нест, ки Ӯро мехоҳанд кушанд?</verse>
				<verse number="26">Инак, Ӯ ошкоро сухан мегӯяд, ва ба Ӯ чизе намегӯянд: оё сардорон ҳақиқатан донистаанд, ки Ӯ ба ростӣ Масеҳ аст?</verse>
				<verse number="27">Лекин мо медонем, ки ин Шахс аз куҷост, аммо чун Масеҳ ояд, касе намедонад, ки Ӯ аз куҷост».</verse>
				<verse number="28">Ва Исо ҳангоме ки дар ибодатгоҳ таълим медод, нидо карда, гуфт: «Маро мешиносед, ва низ медонед, ки Ман аз куҷо ҳастам; ва Ман аз Худ наомадаам, вале Фиристандаи Ман ҳақ аст, ки шумо Ӯро намешиносед.</verse>
				<verse number="29">Ман Ӯро мешиносам, чунки Ман аз ҷониби Ӯ ҳастам, ва Ӯ Маро фиристодааст».</verse>
				<verse number="30">Он гоҳ хостанд Ӯро дастгир кунанд, вале касе даст бар Ӯ наандохт, чунки ҳанӯз соаташ нарасида буд.</verse>
				<verse number="31">Лекин бисёре аз мардум ба Ӯ имон оварданд ва гуфтанд: «Оё чун Масеҳ ояд, аз ин Шахс бештар муъҷизаҳо нишон медиҳад?»</verse>
				<verse number="32">Ва фарисиён шуниданд, ки мардум дар бораи Ӯ пинҳонӣ чунин мегӯянд, пас фарисиён ва сардорони коҳинон нигаҳбононро фиристоданд, то Ӯро дастгир кунанд.</verse>
				<verse number="33">Ва Исо гуфт: «Боз муддати каме Ман назди шумо ҳастам, пас аз он назди Фиристандаи Худ меравам.</verse>
				<verse number="34">Шумо Маро хоҳед ҷуст ва нахоҳед ёфт; ва ба он ҷое ки Ман ҳастам, наметавонед биёед».</verse>
				<verse number="35">Ва яҳудиён ба якдигар гуфтанд: «Ӯ ба куҷо мехоҳад равад, ки мо Ӯро ёфта наметавонем? Оё мехоҳад назди онҳое равад, ки дар байни юнониён пароканда ҳастанд, ва юнониёнро таълим диҳад?</verse>
				<verse number="36">Чист маънои суханоне ки Ӯ гуфт: “Маро хоҳед ҷуст ва нахоҳед ёфт; ва ба он ҷое ки Ман ҳастам, наметавонед биёед”?» Ҷудоӣ дар байни мардум</verse>
				<verse number="37">Ва дар рӯзи охир, ки рӯзи бузурги ид буд, Исо истода, нидо карда, гуфт: «Ҳар кӣ ташна бошад, назди Ман ояд ва нӯшад.</verse>
				<verse number="38">Ҳар кӣ ба Ман имон оварад, чунон ки дар Китоб гуфта шудааст, аз даруни вай дарёҳои оби ҳаёт ҷорӣ мешаванд».</verse>
				<verse number="39">Инро Ӯ дар бораи Рӯҳ гуфт, ки ҳар кӣ ба Ӯ имон оварад, онро меёбад; зеро Рӯҳулқудс ҳанӯз дода нашуда буд, чунки Исо ҳанӯз ҷалол наёфта буд.</verse>
				<verse number="40">Бисёре аз мардум ин суханро шунида, гуфтанд: «Ба ростӣ ин Шахс ҳамон пайғамбар аст».</verse>
				<verse number="41">Дигарон гуфтанд: «Ин Масеҳ аст». Лекин баъзеи дигар гуфтанд: «Магар Масеҳ аз Ҷалил меояд?</verse>
				<verse number="42">Оё дар Китоб гуфта нашудааст, ки Масеҳ аз насли Довуд ва аз Байт-Лаҳм, ки деҳи Довуд буд, бояд ояд?»</verse>
				<verse number="43">Инак, дар бораи Ӯ дар байни мардум ҷудоӣ афтод.</verse>
				<verse number="44">Баъзе аз онҳо хостанд Ӯро дастгир кунанд, лекин касе ба Ӯ даст наандохт.</verse>
				<verse number="45">Пас нигаҳбонон назди сардорони коҳинон ва фарисиён баргаштанд, ва инҳо ба онон гуфтанд: «Чаро Ӯро наовардед?»</verse>
				<verse number="46">Нигаҳбонон ҷавоб доданд: «Касе ҳаргиз монанди ин Шахс сухан нагуфтааст».</verse>
				<verse number="47">Фарисиён дар ҷавоб ба онҳо гуфтанд: «Оё шумо низ гумроҳ шудаед?</verse>
				<verse number="48">Оё касе аз сардорон ё аз фарисиён ба Ӯ имон овардааст?</verse>
				<verse number="49">Аммо ин мардуме ки шариатро намедонанд, лаънатӣ мебошанд».</verse>
				<verse number="50">Никӯдимус, ки шабона назди Ӯ омада буд ва яке аз онҳо буд, ба онҳо гуфт:</verse>
				<verse number="51">«Оё шариати мо касеро маҳкум менамояд бе он ки аввал суханашро шунаванд ва донанд, ки вай чӣ кор кардааст?»</verse>
				<verse number="52">Онҳо дар ҷавоби вай гуфтанд: «Магар ту низ аз Ҷалил ҳастӣ? Таҳқиқ кун ва бин, ки ҳеҷ пайғамбаре аз Ҷалил барнахостааст».</verse>
				<verse number="53">Пас ҳар кас ба хонаи худ рафт.</verse>
			</chapter>
			<chapter number="8">
				<verse number="1">Лекин Исо ба кӯҳи Зайтун рафт.</verse>
				<verse number="2">Ва саҳарии барвақт боз ба ибодатгоҳ омад, ва тамоми мардум омаданд; ва Ӯ нишаста, онҳоро таълим медод.</verse>
				<verse number="3">Дар ин вақт китобдонон ва фарисиён занеро, ки дар амали зино дастгир карда буданд, назди Ӯ оварданд, ва дар миёна ба по ниҳода,</verse>
				<verse number="4">барои озмоиш ба Ӯ гуфтанд: «Устод! Ин зан дар ҳолати зино кардан дастгир шуд.</verse>
				<verse number="5">Ва Мусо дар шариат ба мо фармудааст, ки чунин занон бояд сангсор шаванд; аммо Ту чӣ мегӯӣ?»</verse>
				<verse number="6">Инро барои озмоиш ба Ӯ гуфтанд, то далеле ёфта, Ӯро айбдор кунанд. Лекин Исо хам шуда, бо ангушт бар рӯи замин менавишт ва /ба онҳо/ аҳамият намедод.</verse>
				<verse number="7">Чун пурсиданро давом доданд, Ӯ рост шуда, ба онҳо гуфт: «Он ки аз миёни шумо бегуноҳ аст, ба вай санги якумро партояд».</verse>
				<verse number="8">Ва боз хам шуда, бар замин навиштан гирифт.</verse>
				<verse number="9">Чун шуниданд, виҷдонашон нороҳат шуд, ва аз пирон сар карда, паси якдигар баромада рафтанд; ва Исо танҳо монд, ва зан дар миёна меистод.</verse>
				<verse number="10">Исо чун рост шуд ва ғайр аз зан ҳеҷ касро надид, ба вай гуфт: «Он даъвогарони ту куҷо шуданд? Оё касе туро маҳкум накард?»</verse>
				<verse number="11">Зан гуфт: «Ҳеҷ касе, эй Хоҷа!» Исо гуфт: «Ман низ туро маҳкум намекунам; рав ва дигар гуноҳ накун».</verse>
				<verse number="12">Ва Исо боз ба мардум гуфт: «Ман нури ҷаҳон ҳастам; ҳар кӣ Маро пайравӣ кунад, дар торикӣ роҳ намеравад, балки нури ҳаётро дорад».</verse>
				<verse number="13">Он гоҳ фарисиён ба Ӯ гуфтанд: «Ту бар Худ шаҳодат медиҳӣ, шаҳодати Ту рост нест».</verse>
				<verse number="14">Исо дар ҷавоби онҳо гуфт: «Гарчанде Ман бар Худ шаҳодат медиҳам, шаҳодати Ман рост аст, зеро Ман медонам, ки аз куҷо омадаам ва ба куҷо меравам; лекин шумо намедонед, ки Ман аз куҷо омадаам ва ба куҷо меравам.</verse>
				<verse number="15">Шумо аз рӯи ҷисм доварӣ мекунед, вале Ман ҳеҷ касро доварӣ намекунам.</verse>
				<verse number="16">Ва агар Ман доварӣ кунам, доварии Ман рост аст, чунки Ман танҳо нестам, балки Падаре ки Маро фиристод, бо Ман аст.</verse>
				<verse number="17">Ва низ дар шариати шумо навишта шудааст, ки шаҳодати ду кас рост аст.</verse>
				<verse number="18">Ман бар Худ шаҳодат медиҳам, ва низ Падаре ки Маро фиристод, бар Ман шаҳодат медиҳад».</verse>
				<verse number="19">Ба Ӯ гуфтанд: «Падари Ту куҷост?» Исо ҷавоб дод: «Шумо на Маро мешиносед ва на Падари Маро; агар Маро мешинохтед, Падари Маро низ мешинохтед».</verse>
				<verse number="20">Ин суханонро Исо дар назди ганҷина, ҳангоме ки дар ибодатгоҳ таълим медод, гуфт; ва ҳеҷ кас Ӯро дастгир накард, чунки соати Ӯ ҳанӯз нарасида буд.</verse>
				<verse number="21">Боз Исо ба онҳо гуфт: «Ман меравам, ва шумо Маро меҷӯед, ва дар гуноҳҳои худ мемуред; ба он ҷое ки Ман меравам, шумо наметавонед оед».</verse>
				<verse number="22">Яҳудиён гуфтанд: «Оё Ӯ мехоҳад Худро кушад, ки мегӯяд: “Ба он ҷое ки Ман меравам, шумо наметавонед оед”?»</verse>
				<verse number="23">Ба онҳо гуфт: «Шумо аз поин мебошед, Ман аз боло; шумо аз ин ҷаҳон ҳастед, лекин Ман аз ин ҷаҳон нестам.</verse>
				<verse number="24">Аз ин сабаб ба шумо гуфтам, ки дар гуноҳҳои худ мемуред; зеро агар бовар накунед, ки ин Ман ҳастам, дар гуноҳҳои худ мемуред».</verse>
				<verse number="25">Ба Ӯ гуфтанд: «Ту кистӣ?» Исо ба онҳо гуфт: «Ҳамонам, ки аз аввал ҳам ба шумо гуфтам.</verse>
				<verse number="26">Ман чизҳои бисёр дорам, ки дар бораи шумо гӯям ва доварӣ кунам; лекин Фиристандаи Ман ҳақ аст, ва Ман ҳар чи аз Ӯ шунидаам, ба ҷаҳон мегӯям».</verse>
				<verse number="27">Онҳо нафаҳмиданд, ки Ӯ ба онҳо дар бораи Падар сухан мегӯяд.</verse>
				<verse number="28">Исо ба онҳо гуфт: «Ҳангоме ки Писари Одамро баланд бардоштед, мефаҳмед, ки ин Ман ҳастам, ва аз Худ коре намекунам, балки он чиро, ки Падарам ба Ман таълим дод, мегӯям.</verse>
				<verse number="29">Фиристандаи Ман бо Ман аст; Падар Маро танҳо нагузоштааст, зеро Ман ҳамеша корҳои писандидаи Ӯро ба ҷо меоварам».</verse>
				<verse number="30">Чун инро гуфт, бисёр касон ба Ӯ имон оварданд.</verse>
				<verse number="31">Он гоҳ Исо ба яҳудиёне ки ба Ӯ имон оварданд, гуфт: «Агар шумо дар каломи Ман монед, ба ростӣ шогирдони Ман ҳастед,</verse>
				<verse number="32">ва ростиро мешиносед, ва ростӣ шуморо озод мекунад».</verse>
				<verse number="33">Ба Ӯ ҷавоб доданд: «Мо аз насли Иброҳим ҳастем ва ҳеҷ гоҳ ғуломи касе набудем; пас чӣ гуна Ту мегӯӣ, ки “озод мешавед”?»</verse>
				<verse number="34">Исо дар ҷавоби онҳо гуфт: «Ба ростӣ, ба ростӣ ба шумо мегӯям: ҳар кӣ гуноҳ мекунад, ғуломи гуноҳ аст.</verse>
				<verse number="35">Лекин ғулом ҳамеша дар хона намемонад; писар ҳамеша мемонад.</verse>
				<verse number="36">Пас, агар Писар шуморо озод кунад, ба ростӣ озод мешавед.</verse>
				<verse number="37">Медонам, ки аз насли Иброҳим ҳастед; лекин Маро куштан мехоҳед, чунки каломи Ман дар шумо намеғунҷад.</verse>
				<verse number="38">Ман он чи назди Падари Худ дидаам, мегӯям; ва шумо он чи назди падари худ дидаед, мекунед».</verse>
				<verse number="39">Онҳо дар ҷавоби Ӯ гуфтанд: «Падари мо Иброҳим аст». Исо ба онҳо гуфт: «Агар фарзандони Иброҳим мебудед, корҳои Иброҳимро ба ҷо меовардед;</verse>
				<verse number="40">валекин ҳоло Маро куштан мехоҳед, ва Ман Шахсе ҳастам, ки ростиро, ончунон ки аз Худо шунидаам, ба шумо мегӯям; Иброҳим чунин коре накардааст.</verse>
				<verse number="41">Шумо корҳои падари худро мекунед». Ба Ӯ гуфтанд: «Мо аз фосиқӣ таваллуд нашудаем; мо як Падар дорем — Худо».</verse>
				<verse number="42">Исо ба онҳо гуфт: «Агар Худо падари шумо мебуд, Маро дӯст медоштед, чунки Ман аз ҷониби Худо баромада, назди шумо омадаам; зеро Ман ба хости Худ наомадаам, балки Ӯ Маро фиристод.</verse>
				<verse number="43">Чаро сухани Маро намефаҳмед? Чунки каломи Маро наметавонед шунавед.</verse>
				<verse number="44">Падари шумо иблис аст, ва шумо орзуҳои падари худро ба амал овардан мехоҳед. Вай аз ибтидо одамкуш буд ва дар ростӣ устувор намонд, зеро дар вай ростӣ нест. Ҳангоме ки вай сухани дурӯғ мегӯяд, аз они худро мегӯяд, зеро вай дурӯғгӯй ва падари дурӯғ аст.</verse>
				<verse number="45">Лекин азбаски Ман сухани ростро ба шумо мегӯям, ба Ман имон намеоваред.</verse>
				<verse number="46">Кист аз шумо, ки Маро ба гуноҳе таъна зада тавонад? Пас агар Ман сухани ростро гӯям, чаро ба Ман имон намеоваред?</verse>
				<verse number="47">Касе ки аз Худост, ба суханони Худо гӯш медиҳад; шумо ба он сабаб гӯш намедиҳед, ки аз Худо нестед».</verse>
				<verse number="48">Он гоҳ яҳудиён дар ҷавоби Ӯ гуфтанд: «Оё дуруст нагуфтаем, ки Ту сомарӣ ҳастӣ ва дев дорӣ?»</verse>
				<verse number="49">Исо ҷавоб дод: «Ман дев надорам, балки Падари Худро эҳтиром мекунам, вале шумо ба Ман беэҳтиромӣ мекунед.</verse>
				<verse number="50">Ман ҷалоли Худро намеҷӯям: Яке ҳаст, ки меҷӯяд ва доварӣ мекунад.</verse>
				<verse number="51">Ба ростӣ, ба ростӣ ба шумо мегӯям: касе ки каломи Маро риоя кунад, то абад маргро намебинад».</verse>
				<verse number="52">Яҳудиён ба Ӯ гуфтанд: «Акнун донистем, ки Ту дев дорӣ. Иброҳим ва пайғамбарон мурданд, вале Ту мегӯӣ: “Касе ки каломи Маро риоя кунад, то абад маргро намечашад”.</verse>
				<verse number="53">Оё Ту аз падари мо Иброҳим, ки мурд, ва аз пайғамбарон, ки низ мурданд, бузургтар ҳастӣ? Ту Худро кӣ медонӣ?»</verse>
				<verse number="54">Исо ҷавоб дод: «Агар Ман Худро ҷалол диҳам, ҷалоли Ман ҳеҷ аст; Маро Падари Ман ҷалол медиҳад, ки дар бораи Ӯ шумо мегӯед: “Ӯ Худои мост”.</verse>
				<verse number="55">Ва Ӯро нашинохтаед, лекин Ман Ӯро мешиносам; ва агар гӯям, ки Ӯро намешиносам, монанди шумо дурӯғгӯй мешавам. Лекин Ман Ӯро мешиносам ва каломи Ӯро риоя мекунам.</verse>
				<verse number="56">Падари шумо Иброҳим шод буд, ки рӯзи Маро бинад; ва дид ва шод гардид».</verse>
				<verse number="57">Яҳудиён ба Ӯ гуфтанд: «Ҳанӯз панҷоҳсола ҳам нестӣ, ва Ту Иброҳимро дидаӣ?»</verse>
				<verse number="58">Исо ба онҳо гуфт: «Ба ростӣ, ба ростӣ ба шумо мегӯям: пеш аз он ки Иброҳим бошад, Ман ҳастам».</verse>
				<verse number="59">Он гоҳ санг бардоштанд, то Ӯро сангсор кунанд. Лекин Исо пинҳон шуд ва аз миёни онҳо гузашта, аз ибодатгоҳ берун шуд ва рафт.</verse>
			</chapter>
			<chapter number="9">
				<verse number="1">Ва чун мерафт, як кӯри модарзодро дид.</verse>
				<verse number="2">Шогирдон аз Ӯ пурсида, гуфтанд: «Эй Устод! Кӣ гуноҳ кард: ин одам ё падару модараш, ки вай кӯр зоида шуд?»</verse>
				<verse number="3">Исо ҷавоб дод: «На ин одам гуноҳ кард ва на падару модараш, балки дар вай корҳои Худо бояд ошкор мегардиданд.</verse>
				<verse number="4">То вақте ки рӯз аст, Ман бояд корҳои Фиристандаи Худро ба ҷо оварам; шаб ки ояд, ҳеҷ кас наметавонад коре кунад.</verse>
				<verse number="5">То вақте ки Ман дар ҷаҳон ҳастам, нури ҷаҳонам».</verse>
				<verse number="6">Инро гуфта, оби даҳон бар замин андохт, ва бо он об гил сохт, ва он гилро бар чашмони кӯр молид,</verse>
				<verse number="7">ва ба вай гуфт: «Рав ва дар ҳавзи Шилӯаҳ (ки тарҷумааш “фиристода” аст) шустушӯй кун». Вай рафта, шустушӯй кард, ва бино шуда, омад.</verse>
				<verse number="8">Ҳамсоягон ва касоне ки пеш аз он вайро дар ҳолати кӯрӣ дида буданд, гуфтанд: «Оё ин ҳамон нест, ки нишаста, гадоӣ мекард?»</verse>
				<verse number="9">Баъзе гуфтанд: «Ҳамон аст». Ва дигарон гуфтанд: «Танҳо ба вай монанд аст». Вале худи вай гуфт: «Ман ҳамонам».</verse>
				<verse number="10">Ба вай гуфтанд: «Пас чӣ гуна чашмони ту воз шуданд?»</verse>
				<verse number="11">Вай дар ҷавоб гуфт: «Касе ки Исо номида мешавад, гил сохта, ба чашмонам молид ва гуфт: “Рав ва дар ҳавзи Шилӯаҳ шустушӯй кун”. Ман рафта, шустушӯй кардам ва бино шудам».</verse>
				<verse number="12">Ва ба вай гуфтанд: «Ӯ куҷост?» Гуфт: «Намедонам».</verse>
				<verse number="13">Он одамро, ки пештар кӯр буд, назди фарисиён бурданд.</verse>
				<verse number="14">Ва он рӯзе ки Исо гил сохта, чашмони вайро воз кард, шанбе буд.</verse>
				<verse number="15">Фарисиён низ аз вай пурсиданд, ки чӣ гуна бино шуд. Ба онҳо гуфт: «Гил сохта, ба чашмонам гузошт, ва ман шустушӯй карда, бино шудам».</verse>
				<verse number="16">Баъзе аз фарисиён гуфтанд: «Он Шахс аз ҷониби Худо нест, чунки шанберо нигоҳ намедорад». Дигарон гуфтанд: «Чӣ гуна як шахси гуноҳкор чунин муъҷизаҳо нишон дода метавонад?» Ва дар байни онҳо ҷудоӣ афтод.</verse>
				<verse number="17">Боз ба он кӯр гуфтанд: «Дар бораи Ӯ, ки чашмони туро кушод, чӣ мегӯӣ?» Гуфт: «Пайғамбар аст».</verse>
				<verse number="18">Яҳудиён бовар накарданд, ки вай кӯр буду бино шуд, то ин ки падару модари он биношударо даъват намуда,</verse>
				<verse number="19">аз онҳо пурсиданд: «Оё ин аст писари шумо, ки мегӯед: кӯр зоида шудааст? Пас чӣ гуна вай акнун бино шудааст?»</verse>
				<verse number="20">Падару модари вай дар ҷавоби онҳо гуфтанд: «Мо медонем, ки ин писари мост, ва кӯр зоида шудааст;</verse>
				<verse number="21">лекин акнун чӣ гуна бино шудааст, намедонем; ва чашмони вайро кӣ воз кардааст, намедонем. Вай болиғ аст, аз худаш пурсед, то аҳволи худро баён кунад».</verse>
				<verse number="22">Падару модараш чунин гуфтанд, чунки аз яҳудиён метарсиданд; зеро яҳудиён пештар забон як карда буданд, ки ҳар кӣ Ӯро Масеҳ донад, аз куништ ронанд.</verse>
				<verse number="23">Аз ин сабаб падару модараш гуфтанд, ки «вай болиғ аст, аз худаш пурсед».</verse>
				<verse number="24">Он гоҳ бори дигар он одамро, ки кӯр буд, ҷеғ зада, гуфтанд: «Худоро ҷалол деҳ; мо медонем, ки он Шахс гуноҳкор аст».</verse>
				<verse number="25">Дар ҷавобашон гуфт: «Гуноҳкор буданашро намедонам; як чизро медонам, ки кӯр будам ва акнун бино ҳастам».</verse>
				<verse number="26">Боз ба вай гуфтанд: «Бо ту чӣ кор кард? Чӣ гуна чашмони туро воз кард?»</verse>
				<verse number="27">Ба онҳо ҷавоб дод: «Ба шумо гуфта будам, ва гӯш надодед; чаро дубора шунидан мехоҳед? Оё шумо низ шогирдони Ӯ шудан мехоҳед?»</verse>
				<verse number="28">Вайро дашном дода, гуфтанд: «Ту шогирди Ӯ ҳастӣ, мо шогирдони Мусоем.</verse>
				<verse number="29">Мо медонем, ки Худо ба Мусо сухан гуфт; лекин ин Шахсро намедонем аз куҷост».</verse>
				<verse number="30">Он одам дар ҷавоби онҳо гуфт: «Ин аҷиб аст, ки шумо аз куҷо будани Ӯро намедонед, ва ҳол он ки Ӯ чашмони маро воз кард.</verse>
				<verse number="31">Мо медонем, ки Худо дуои гуноҳкоронро намешунавад, лекин агар касе худотарс бошаду хости Ӯро ба ҷо оварад, дуояшро мешунавад.</verse>
				<verse number="32">Аз азал шунида нашудааст, ки касе чашмони кӯри модарзодро воз карда бошад.</verse>
				<verse number="33">Агар Ӯ аз ҷониби Худо намебуд, ҳеҷ кор карда наметавонист».</verse>
				<verse number="34">Дар ҷавоби вай гуфтанд: «Ту, ки комилан дар гуноҳ таваллуд шудаӣ, моро таълим медиҳӣ?» Пас вайро бадар ронданд.</verse>
				<verse number="35">Исо чун шунид, ки вайро бадар ронданд, вайро ёфта, гуфт: «Оё ту ба Писари Худо имон дорӣ?»</verse>
				<verse number="36">Дар ҷавоб гуфт: «Хоҷаам, Ӯ кист, то ба Ӯ имон оварам?»</verse>
				<verse number="37">Исо ба вай гуфт: «Ту Ӯро дидаӣ, ва Ӯ ҳамон аст, ки ҳоло бо ту гуфтугӯ мекунад».</verse>
				<verse number="38">Гуфт: «Имон дорам, Худовандо!» Ва ба Ӯ саҷда кард.</verse>
				<verse number="39">Ва Исо гуфт: «Ман барои доварӣ ба ин ҷаҳон омадаам, то кӯрон бино ва биноён кӯр шаванд».</verse>
				<verse number="40">Баъзе аз фарисиён, ки назди Ӯ буданд, чун шуниданд, ба Ӯ гуфтанд: «Оё мо низ кӯр ҳастем?»</verse>
				<verse number="41">Исо ба онҳо гуфт: «Агар кӯр мебудед, гуноҳ намедоштед; аммо чун мегӯед, ки бино ҳастед, пас гуноҳи шумо мемонад».</verse>
			</chapter>
			<chapter number="10">
				<verse number="1">«Ба ростӣ, ба ростӣ ба шумо мегӯям: ҳар кӣ ба оғили гӯсфандон аз дар надарояд, балки аз роҳи дигар дохил шавад, вай дузд ва роҳзан аст.</verse>
				<verse number="2">Лекин ҳар кӣ аз дар дарояд, чӯпони гӯсфандон аст.</verse>
				<verse number="3">Дарбон дарро барои вай мекушояд, гӯсфандон ба овози вай гӯш медиҳанд, вай гӯсфандони худро ном ба ном ҷеғ мезанад ва берун мебарад.</verse>
				<verse number="4">Чун гӯсфандони худро баровард, пешопеши онҳо меравад; ва гӯсфандон аз паси вай мераванд, чунки овозашро мешиносанд.</verse>
				<verse number="5">Лекин аз паси бегона намераванд, балки аз вай мегурезанд, чунки овози бегонаро намешиносанд».</verse>
				<verse number="6">Ҳамин масалро Исо ба онҳо гуфт. Лекин онҳо нафаҳмиданд, ки Ӯ ба онҳо чӣ гуфт.</verse>
				<verse number="7">Боз Исо ба онҳо гуфт: «Ба ростӣ, ба ростӣ ба шумо мегӯям: Ман барои гӯсфандон дар ҳастам.</verse>
				<verse number="8">Ҳамаи касоне ки омаданд, дузд ва роҳзан ҳастанд; лекин гӯсфандон ба овози онҳо гӯш надоданд.</verse>
				<verse number="9">Ман дар ҳастам: ҳар кӣ ба воситаи Ман дарояд, наҷот меёбад, ва ба даруну берун меравад, ва чарогоҳ пайдо мекунад.</verse>
				<verse number="10">Дузд меояд, то дуздад, кушад ва нобуд кунад; Ман омадаам, то онҳо ҳаёт ёбанд ва онро ба фаровонӣ дошта бошанд.</verse>
				<verse number="11">Ман чӯпони некам: чӯпони нек ҷони худро барои гӯсфандон фидо мекунад.</verse>
				<verse number="12">Лекин шахси кирошудае ки чӯпон нест, ва гӯсфандон аз они худаш нестанд, чун бинад, ки гург меояд, гӯсфандонро монда мегурезад; ва гург гӯсфандонро мегирад ва пароканда мекунад.</verse>
				<verse number="13">Шахси кирошуда мегурезад, чунки кирошуда аст, ва ғами гӯсфандонро намехӯрад.</verse>
				<verse number="14">Ман чӯпони некам, ва гӯсфандони Худро мешиносам, ва гӯсфандонам Маро мешиносанд,</verse>
				<verse number="15">чунон ки Падар Маро мешиносад ва Ман Падарро мешиносам; ва ҷони Худро барои гӯсфандон фидо мекунам.</verse>
				<verse number="16">Ман гӯсфандони дигар низ дорам, ки аз ин оғил нестанд; ва онҳоро низ бояд оварам, онҳо низ овози Маро мешунаванд, ва як рамаву як чӯпон мешаванд.</verse>
				<verse number="17">Аз ин сабаб Падар Маро дӯст медорад, ки Ман ҷони Худро фидо мекунам, то онро боз ёбам.</verse>
				<verse number="18">Ҳеҷ кас онро аз Ман намегирад, балки Худи Ман онро фидо мекунам. Қудрат дорам, ки онро фидо кунам, ва қудрат дорам, ки онро боз ёбам. Ин фармударо аз Падари Худ гирифтаам».</verse>
				<verse number="19">Ба сабаби ин суханон боз дар байни яҳудиён ҷудоӣ афтод.</verse>
				<verse number="20">Бисёре аз онҳо гуфтанд: «Ӯ дев дорад ва аз ақл бегона аст; чаро ба суханонаш гӯш медиҳед?»</verse>
				<verse number="21">Дигарон гуфтанд: «Ин суханони девзада нест; оё дев метавонад чашми кӯронро воз кунад?»</verse>
				<verse number="22">Дар Уршалим иди Таҷдид барпо шуд; ва зимистон буд.</verse>
				<verse number="23">Ва Исо дар ибодатгоҳ, дар айвони Сулаймон мегашт.</verse>
				<verse number="24">Яҳудиён гирди Ӯро гирифта, ба Ӯ гуфтанд: «То кай моро дар шубҳа мегузорӣ? Агар Ту Масеҳ бошӣ, ошкоро гӯй».</verse>
				<verse number="25">Исо ба онҳо ҷавоб дод: «Ман ба шумо гуфтам, ва бовар намекунед. Корҳое ки Ман ба номи Падари Худ ба ҷо меоварам, бар Ман шаҳодат медиҳанд;</verse>
				<verse number="26">лекин шумо бовар намекунед, зеро аз гӯсфандони Ман нестед, чунон ки ба шумо гуфтам.</verse>
				<verse number="27">Гӯсфандони Ман ба овози Ман гӯш медиҳанд, ва Ман онҳоро мешиносам, ва онҳо Маро пайравӣ мекунанд;</verse>
				<verse number="28">ва Ман ба онҳо ҳаёти абадӣ мебахшам, ва онҳо то абад нобуд намешаванд, ва ҳеҷ кас наметавонад онҳоро аз дасти Ман кашида гирад.</verse>
				<verse number="29">Падаре ки онҳоро ба Ман дод, аз ҳама бузургтар аст, ва ҳеҷ кас наметавонад онҳоро аз дасти Падари Ман кашида гирад.</verse>
				<verse number="30">Ман ва Падар як ҳастем».</verse>
				<verse number="31">Боз яҳудиён санг бардоштанд, то Ӯро сангсор кунанд.</verse>
				<verse number="32">Исо ба онҳо ҷавоб дод: «Аз ҷониби Падари Худ ба шумо бисёр корҳои нек нишон додаам; аз барои кадоми онҳо Маро сангсор мекунед?»</verse>
				<verse number="33">Яҳудиён дар ҷавоби Ӯ гуфтанд: «Туро барои кори нек сангсор намекунем, балки барои куфр, зеро Ту, ки одам ҳастӣ, Худро Худо мехонӣ».</verse>
				<verse number="34">Исо ба онҳо ҷавоб дод: «Оё дар шариати шумо навишта нашудааст: “Ман гуфтам: шумо худоён ҳастед”?</verse>
				<verse number="35">Агар онҳоеро, ки каломи Худо сӯяшон фуруд омад, худоён номидааст, ва Китоб наметавонад беэътибор шавад,</verse>
				<verse number="36">пас ба Касе ки Падар Ӯро муқаддас шуморида, ба ҷаҳон фиристод, чӣ гуна шумо мегӯед, ки “куфр мегӯӣ”, чунки гуфтам: “Писари Худо ҳастам”?</verse>
				<verse number="37">Агар корҳои Падари худро ба ҷо наоварам, ба Ман бовар накунед;</verse>
				<verse number="38">ва агар ба ҷо оварам, ҳарчанд шумо ба Ман бовар намекунед, пас ба корҳо бовар кунед, то донед ва бовар кунед, ки Падар дар Ман аст, ва Ман дар Ӯ».</verse>
				<verse number="39">Он гоҳ бори дигар хостанд Ӯро дастгир кунанд; лекин Ӯ аз дасташон раҳо шуд.</verse>
				<verse number="40">Ва боз ба он тарафи Урдун, ба ҳамон ҷое ки пештар Яҳё таъмид медод, рафт ва дар он ҷо монд.</verse>
				<verse number="41">Ва бисёр касон назди Ӯ омаданд ва гуфтанд: «Яҳё ҳеҷ муъҷизае нишон надод; лекин ҳар он чи Яҳё дар бораи ин Шахс гуфт, рост буд».</verse>
				<verse number="42">Ва бисёр касон дар он ҷо ба Ӯ имон оварданд.</verse>
			</chapter>
			<chapter number="11">
				<verse number="1">Элъозор ном шахсе аз аҳли Байт-Анё, деҳаи Марям ва хоҳараш Марто, бемор буд.</verse>
				<verse number="2">Марям ҳамон буд, ки ба Худованд равғани хушбӯй молида, пойҳои Ӯро бо мӯи худ хушконд; бародараш Элъозор бемор буд.</verse>
				<verse number="3">Ва хоҳарон ба Ӯ кас фиристода, гуфтанд: «Эй Хоҷа! Инак, он касе ки дӯст медорӣ, бемор аст».</verse>
				<verse number="4">Чун Исо шунид, гуфт: «Ин беморӣ барои марг нест, балки барои ҷалоли Худост, то Писари Худо ба воситаи он ҷалол ёбад».</verse>
				<verse number="5">Исо Марто ва хоҳараш ва Элъозорро дӯст медошт.</verse>
				<verse number="6">Чун шунид, ки вай бемор аст, дар ҷое ки буд, ду рӯз монд.</verse>
				<verse number="7">Пас аз он ба шогирдонаш гуфт: «Боз ба Яҳудия равем».</verse>
				<verse number="8">Шогирдонаш ба Ӯ гуфтанд: «Эй Устод! Бисёр нагузаштааст, ки яҳудиён мехостанд Туро сангсор кунанд, ва Ту мехоҳӣ боз ба он ҷо равӣ?»</verse>
				<verse number="9">Исо ҷавоб дод: «Оё рӯз дувоздаҳ соат нест? Касе ки рӯзона роҳ меравад, пешпо намехӯрад, чунки нури ин ҷаҳонро мебинад.</verse>
				<verse number="10">Лекин касе ки шабона роҳ меравад, пешпо мехӯрад, чунки дар вай нур нест».</verse>
				<verse number="11">Инро ба забон ронд ва пас аз он ба онҳо гуфт: «Дӯсти мо Элъозор хобидааст, лекин Ман меравам, то вайро бедор кунам».</verse>
				<verse number="12">Пас шогирдонаш гуфтанд: «Эй Хоҷа! Агар хобида бошад, шифо меёбад».</verse>
				<verse number="13">Исо дар бораи вафоти вай сухан меронд, лекин онҳо гумон карданд, ки дар бораи хоби одӣ сухан меронад.</verse>
				<verse number="14">Он гоҳ Исо ба онҳо ошкоро гуфт: «Элъозор мурдааст;</verse>
				<verse number="15">ва барои шумо шодам, ки дар он ҷо набудам, то имон оваред; вале акнун назди вай равем».</verse>
				<verse number="16">Тумо, ки Дугоник номида мешуд, ба шогирдони дигар гуфт: «Биёед мо ҳам равем, то бо Ӯ мурем».</verse>
				<verse number="17">Чун Исо омад, фаҳмид, ки чор рӯз аст вай дар қабр мебошад.</verse>
				<verse number="18">Байт-Анё дар наздикии Уршалим, дар масофаи тақрибан понздаҳ стадия буд;</verse>
				<verse number="19">ва бисёре аз яҳудиён ба касоне ки назди Марто ва Марям буданд, ҳамроҳ шуданд, то онҳоро барои бародарашон тасаллӣ диҳанд.</verse>
				<verse number="20">Чун Марто шунид, ки Исо меояд, ба пешвози Ӯ берун рафт; лекин Марям дар хона монд.</verse>
				<verse number="21">Марто ба Исо гуфт: «Хоҷаам! Агар Ту дар ин ҷо мебудӣ, бародарам намемурд.</verse>
				<verse number="22">Лекин ҳоло низ медонам, ки ҳар чи аз Худо хоҳиш кунӣ, Худо онро ба Ту медиҳад».</verse>
				<verse number="23">Исо ба вай гуфт: «Бародари ту бармехезад».</verse>
				<verse number="24">Марто ба Ӯ гуфт: «Медонам, ки дар растохез, дар рӯзи вопасин бармехезад».</verse>
				<verse number="25">Исо ба вай гуфт: «Ман растохез ва ҳаёт ҳастам; ҳар кӣ ба Ман имон оварад, агар мурад ҳам, зинда мешавад;</verse>
				<verse number="26">ва ҳар кӣ зинда бошад ва ба Ман имон оварад, то абад намемурад. Оё ба ин бовар мекунӣ?»</verse>
				<verse number="27">Ба Ӯ гуфт: «Ҳа, Хоҷаам! Ман бовар мекунам, ки Ту Масеҳ Писари Худо ҳастӣ, он Шахс, ки ба ҷаҳон меояд».</verse>
				<verse number="28">Чун инро гуфт, рафта хоҳари худ Марямро пинҳонӣ ҷеғ зад ва гуфт: «Устод ин ҷост ва туро ҷеғ мезанад».</verse>
				<verse number="29">Инро шунида, вай зуд бархест ва назди Ӯ омад.</verse>
				<verse number="30">Исо ҳанӯз ба деҳа надаромада буд, балки дар ҳамон ҷое буд, ки Марто Ӯро пешвоз гирифт.</verse>
				<verse number="31">Яҳудиёне ки дар хона бо вай буданд ва тасаллӣ медоданд, чун диданд, ки Марям зуд бархеста, берун рафт, аз пайи вай равона шуданд ва мегуфтанд, ки «ба сари қабр меравад, то дар он ҷо гиря кунад».</verse>
				<verse number="32">Чун Марям ба он ҷое ки Исо буд, омад, Ӯро дида, ба пойҳои Ӯ афтод ва гуфт: «Хоҷаам, агар дар ин ҷо мебудӣ, бародарам намемурд».</verse>
				<verse number="33">Ҳангоме ки Исо вайро ашкрезон ва яҳудиёни бо вай омадаро низ гирён дид, дар рӯҳ оҳ кашиду ба изтироб афтод,</verse>
				<verse number="34">ва гуфт: «Вайро куҷо гузоштаед?» Ба Ӯ гуфтанд: «Эй Хоҷа! Биё ва бин».</verse>
				<verse number="35">Исо гиря кард.</verse>
				<verse number="36">Яҳудиён гуфтанд: «Нигаред, чӣ қадар вайро дӯст медошт!»</verse>
				<verse number="37">Баъзе аз онҳо гуфтанд: «Оё ин Шахс, ки чашмони кӯрро воз кард, наметавонист коре кунад, то ин ҳам намурад?»</verse>
				<verse number="38">Исо, дар ҳолате ки дар худ оҳ мекашид, ба сари қабр омад. Ва он як ғоре буд, ки санге бар даҳанааш гузошта буданд.</verse>
				<verse number="39">Исо гуфт: «Сангро бардоред». Марто, хоҳари мурда, ба Ӯ гуфт: «Хоҷаам! Акнун бадбӯй шудааст; зеро чор рӯз гузаштааст».</verse>
				<verse number="40">Исо ба вай гуфт: «Оё ба ту нагуфтам, ки агар имон оварӣ, ҷалоли Худоро мебинӣ?»</verse>
				<verse number="41">Пас сангро аз он ҷое ки мурда гузошта шуда буд, бардоштанд. Исо чашмони Худро сӯи осмон боло карда, гуфт: «Эй Падар! Туро шукр мегӯям, ки сухани Маро шунидӣ.</verse>
				<verse number="42">Ва Ман медонистам, ки ҳамеша сухани Маро мешунавӣ; лекин барои мардуме ки дар ин ҷо истодаанд, гуфтам, то бовар кунанд, ки Ту Маро фиристодаӣ».</verse>
				<verse number="43">Чун инро гуфт, бо овози баланд нидо кард: «Эй Элъозор, берун ой!»</verse>
				<verse number="44">Ва мурда, ки дастҳо ва пойҳояш ба кафан печида ва рӯяш бо рӯймоле пӯшида буд, берун омад. Исо ба онҳо гуфт: «Вайро воз кунед ва монед, ки равад».</verse>
				<verse number="45">Бисёре аз яҳудиён, ки бо Марям омада буданд, чун кори Исоро диданд, ба Ӯ имон оварданд.</verse>
				<verse number="46">Лекин баъзе аз онҳо назди фарисиён рафта, он чи Исо карда буд, ба онҳо гуфтанд.</verse>
				<verse number="47">Сардорони коҳинон ва фарисиён дар шӯро ҷамъ омаданд ва гуфтанд: «Чӣ бояд кард? Ин Шахс муъҷизаҳои зиёде нишон медиҳад.</verse>
				<verse number="48">Агар Ӯро чунин вогузорем, ҳама ба Ӯ имон меоваранд, ва румиён омада, кишвар ва халқи моро мегиранд».</verse>
				<verse number="49">Яке аз онҳо, ки Қаёфо ном дошт ва дар он сол саркоҳин буд, ба онҳо гуфт: «Шумо чизе намедонед,</verse>
				<verse number="50">ва фикр ҳам намекунед, ки барои мо беҳтар аст агар як кас барои қавм мурад, ва тамоми халқ нобуд нашавад».</verse>
				<verse number="51">Лекин вай инро аз худ нагуфт, балки, чун дар он сол саркоҳин буд, пайғамбарӣ кард, ки Исо бояд барои халқ мурад,</verse>
				<verse number="52">ва на танҳо барои халқ, балки низ барои он ки фарзандони Худоро, ки пароканда ҳастанд, якҷоя кунад.</verse>
				<verse number="53">Аз ҳамон рӯз машварат карданд, ки Ӯро кушанд.</verse>
				<verse number="54">Бинобар ин Исо дигар дар миёни яҳудиён ошкоро намегашт, балки аз он ҷо ба ҷое ки наздики биёбон буд, ба шаҳре ки Эфроим ном дошт, равона шуд ва бо шогирдони Худ дар он ҷо монд.</verse>
				<verse number="55">Чун Песаҳи яҳудиён наздик шуд, бисёре аз аҳли кишвар пеш аз Песаҳ ба Уршалим омаданд, то худро пок гардонанд.</verse>
				<verse number="56">Ва онҳо дар ҷустуҷӯи Исо буданд ва дар ибодатгоҳ истода, ба якдигар мегуфтанд: «Фикри шумо чист? Оё Ӯ ба ид намеояд?»</verse>
				<verse number="57">Лекин сардорони коҳинон ва фарисиён фармоне дода буданд, ки агар касе донад Ӯ куҷост, бояд хабар диҳад, то Ӯро дастгир кунанд.</verse>
			</chapter>
			<chapter number="12">
				<verse number="1">Пас шаш рӯз пеш аз Песаҳ Исо ба Байт-Анё омад, ба он ҷое ки Элъозор мезист, ки мурда буд ва Ӯ вайро аз мурдагон бархезонда буд.</verse>
				<verse number="2">Дар он ҷо барои Ӯ хӯроки шом тайёр карданд, ва Марто хизмат мекард; ва Элъозор яке аз онҳое буд, ки бо Ӯ бар сари дастархон менишастанд.</verse>
				<verse number="3">Он гоҳ Марям паймонае аз равғани хушбӯи сунбули холиси гаронбаҳо гирифта, ба пойҳои Исо молид ва пойҳои Ӯро бо мӯи худ хушконд; ва хона аз бӯи хуши равған пур шуд.</verse>
				<verse number="4">Ва яке аз шогирдонаш, Яҳудо ибни Шимъуни Исқарютӣ, ки мехост Ӯро таслим кунад, гуфт:</verse>
				<verse number="5">«Чаро ин равғани хушбӯй ба сесад динор фурӯхта нашуд, то ба камбағалон дода шавад?»</verse>
				<verse number="6">Ва инро на аз барои он гуфт, ки ғамхори камбағалон буд, балки барои он ки дузд буд: ҳамёни пул дар дасташ буд, ва аз пуле ки дар он меандохтанд, барои худ мегирифт.</verse>
				<verse number="7">Пас Исо гуфт: «Вайро ором гузор, вай инро барои рӯзи дафни Ман нигоҳ доштааст;</verse>
				<verse number="8">зеро камбағалон ҳамеша назди шумо ҳастанд, лекин Ман ҳамеша бо шумо нестам».</verse>
				<verse number="9">Мардуми бисёре аз яҳудиён чун хабар ёфтанд, ки Ӯ дар он ҷост, омаданд, то на танҳо Исоро, балки низ Элъозорро, ки аз мурдагон бархезонда буд, бинанд.</verse>
				<verse number="10">Он гоҳ сардорони коҳинон қарор доданд, ки Элъозорро низ кушанд,</verse>
				<verse number="11">чунки ба хотири вай бисёре аз яҳудиён ба он ҷо меомаданд ва ба Исо имон меоварданд.</verse>
				<verse number="12">Фардои он, мардуми бисёре ки ба ид омада буданд, чун шуниданд, ки Исо ба Уршалим меояд,</verse>
				<verse number="13">шохаҳои дарахти хурморо гирифта, ба пешвози Ӯ баромаданд ва фарёд мекарданд: «Ҳӯшионо! Муборак аст Подшоҳи Исроил, Ки ба номи Худованд меояд!»</verse>
				<verse number="14">Ва Исо харкуррае ёфта, бар он савор шуд, чунон ки навишта шудааст:</verse>
				<verse number="15">«Натарс, эй духтари Сион! Инак, Подшоҳи ту бар куррае савор шуда, меояд».</verse>
				<verse number="16">Шогирдонаш аввал ин чизҳоро нафаҳмиданд, лекин чун Исо ҷалол ёфт, он гоҳ ба ёд оварданд, ки ин чизҳо дар бораи Ӯ навишта шуда буд, ва ҳамчунон барои Ӯ ба ҷо оварда шуд.</verse>
				<verse number="17">Ва мардуме ки бо Ӯ буданд, шаҳодат доданд, ки Ӯ Элъозорро аз қабр ҷеғ зад ва аз мурдагон бархезонд.</verse>
				<verse number="18">Ба ин сабаб низ мардум ба пешвози Ӯ баромаданд, зеро шунида буданд, ки Ӯ ин муъҷизаро нишон додааст.</verse>
				<verse number="19">Лекин фарисиён ба якдигар гуфтанд: «Оё мебинед, ки ҳеҷ фоида намебаред? Инак, ҳама ҷаҳон аз пайи Ӯ меравад».</verse>
				<verse number="20">Дар байни онҳое ки дар ид барои парастиш омада буданд, баъзе юнониҳо буданд.</verse>
				<verse number="21">Онҳо назди Филиппус, ки аз Байт-Сайдои Ҷалил буд, омаданд, ва илтимос намуда, гуфтанд: «Эй хоҷа! Мо мехоҳем Исоро бинем».</verse>
				<verse number="22">Филиппус омада, ба Андриёс гуфт; баъд Андриёс бо Филиппус ба Исо гуфтанд.</verse>
				<verse number="23">Исо дар ҷавоби онҳо гуфт: «Соати он расидааст, ки Писари Одам ҷалол ёбад.</verse>
				<verse number="24">Ба ростӣ, ба ростӣ ба шумо мегӯям: агар донаи гандум дар хок афтода намурад, он танҳо мемонад; лекин агар мурад, самари фаровон меоварад.</verse>
				<verse number="25">Касе ки ҷони худро дӯст медорад, онро барбод медиҳад; ва касе ки аз ҷони худ дар ин ҷаҳон нафрат дорад, то ҳаёти абадӣ онро нигоҳ медорад.</verse>
				<verse number="26">Ҳар кӣ ба Ман хизмат мекунад, бояд Маро пайравӣ намояд; ва ҳар куҷо ки бошам, хизматгузори Ман низ он ҷо хоҳад буд; ва ҳар кӣ ба Ман хизмат мекунад, Падар вайро гиромӣ медорад.</verse>
				<verse number="27">Акнун ҷони Ман парешон аст; чӣ гӯям? Эй Падар! Маро аз ин соат раҳо намо! Аммо маҳз барои ҳамин соат Ман омадаам.</verse>
				<verse number="28">Эй Падар! Номи Худро ҷалол деҳ!» Дарҳол овозе аз осмон даррасид: «Ҷалол додаам, ва боз ҷалол медиҳам».</verse>
				<verse number="29">Пас мардуме ки дар он ҷо истода буданд, инро шунида, гуфтанд: «Тундар буд». Дигарон гуфтанд: «Фариштае бо Ӯ сухан гуфт».</verse>
				<verse number="30">Исо дар ҷавоб гуфт: «Ин овоз на аз барои Ман, балки барои шумо омад.</verse>
				<verse number="31">Акнун доварӣ бар ин ҷаҳон аст; акнун мири ин ҷаҳон бадар ронда мешавад;</verse>
				<verse number="32">ва ҳангоме ки Ман аз замин боло бурда шавам, ҳамаро сӯи Худ мекашам».</verse>
				<verse number="33">Инро гуфт, то ишора кунад, ки бо чӣ марг Ӯ бояд мурад.</verse>
				<verse number="34">Мардум дар ҷавоби Ӯ гуфтанд: «Мо аз Таврот шунидаем, ки Масеҳ то абад мемонад; пас чӣ гуна мегӯӣ, ки Писари Одам бояд боло бурда шавад? Ин Писари Одам кист?»</verse>
				<verse number="35">Исо ба онҳо гуфт: «Боз муддати кӯтоҳе нур бо шумост; то даме ки нур бо шумост, роҳ равед, то торикӣ шуморо фаро нагирад. Ва касе ки дар торикӣ роҳ меравад, намедонад куҷо меравад.</verse>
				<verse number="36">То даме ки нур бо шумост, ба нур имон оваред, то писарони нур гардед». Ин суханонро гуфта, Исо аз пеши онҳо рафт ва пинҳон шуд.</verse>
				<verse number="37">Бо вуҷуди муъҷизаҳои бисёре ки дар пеши назарашон нишон дод, ба Ӯ имон наоварданд,</verse>
				<verse number="38">то сухани Ишаъёи пайғамбар ба амал ояд, ки гуфта буд: «Худовандо! Кӣ ба пайғоми мо бовар кард, Ва бозуи Худованд ба кӣ ошкор гардид?»</verse>
				<verse number="39">Бинобар ин натавонистанд имон оваранд, чунон ки Ишаъё боз гуфтааст:</verse>
				<verse number="40">«Чашмони онҳоро кӯр кардааст Ва дили онҳоро сахт гардондааст, То бо чашмони худ набинанд Ва бо дили худ нафаҳманд Ва рӯ наоваранд Ва Ман онҳоро шифо надиҳам».</verse>
				<verse number="41">Чунин гуфт Ишаъё, ҳангоме ки ҷалоли Ӯро дид ва дар бораи Ӯ сухан ронд.</verse>
				<verse number="42">Бо вуҷуди ин ҳатто бисёре аз сардорон ба Ӯ имон оварданд, аммо аз тарси фарисиён иқрор накарданд, ки мабодо аз куништ ронда шаванд;</verse>
				<verse number="43">зеро эҳтироми одамонро бештар аз эҳтироми Худо дӯст медоштанд.</verse>
				<verse number="44">Лекин Исо нидо карда, гуфт: «Ҳар кӣ ба Ман имон оварад, ба Ман не, балки ба Фиристандаи Ман имон овардааст;</verse>
				<verse number="45">ва ҳар кӣ маро бинад, Фиристандаи Маро дидааст.</verse>
				<verse number="46">Ман нур ҳастам, ки ба ҷаҳон омадаам, то ҳар кӣ ба Ман имон оварад, дар торикӣ намонад.</verse>
				<verse number="47">Ва агар касе суханони Маро шунида, имон наоварад, Ман бар вай доварӣ намекунам; зеро наомадаам, ки бар ҷаҳон доварӣ кунам, балки ҷаҳонро наҷот бахшам.</verse>
				<verse number="48">Ҳар кӣ Маро рад карда, суханонамро қабул накунад, доваре бар худ дорад: каломе ки гуфтам, дар рӯзи вопасин бар вай доварӣ мекунад.</verse>
				<verse number="49">Зеро Ман аз Худ нагуфтаам, балки Падаре ки Маро фиристод, ба Ман фармудае дод, ки чӣ гӯям ва чӣ гуна сухан ронам;</verse>
				<verse number="50">ва Ман медонам, ки фармудаи Ӯ ҳаёти абадист. Пас, он чи Ман мегӯям, ҳамон аст, ки Падар фармудааст, то гӯям».</verse>
			</chapter>
			<chapter number="13">
				<verse number="1">Пеш аз иди Песаҳ, чун Исо медонист, ки соати Ӯ расидааст, то аз ин ҷаҳон назди Падар равад, Ӯ, ки одамони Худро дар ин ҷаҳон дӯст медошт, онҳоро то ба охир дӯст дошт.</verse>
				<verse number="2">Ва пас аз хӯроки шом, ки иблис дар дили Яҳудо ибни Шимъуни Исқарютӣ андохта буд, ки Ӯро таслим кунад,</verse>
				<verse number="3">ва Исо медонист, ки Падар ҳама чизро ба дасти Ӯ додааст, ва Ӯ аз ҷониби Худо омада буд ва ба сӯи Худо меравад,</verse>
				<verse number="4">аз сари дастархон бархеста, ҷомаи Худро кашид ва дастмоле гирифта, ба камар баст;</verse>
				<verse number="5">пас аз он ба тағорае об рехта, ба шустани пойҳои шогирдонаш ва хушкондани онҳо бо дастмоле ки ба камараш баста буд, сар кард.</verse>
				<verse number="6">Чун назди Шимъуни Петрус омад, вай гуфт: «Хоҷаам! Магар Ту пойҳои маро мешӯӣ?»</verse>
				<verse number="7">Исо дар ҷавоби вай гуфт: «Он чи Ман мекунам, ҳоло намедонӣ, лекин баъд мефаҳмӣ».</verse>
				<verse number="8">Петрус ба Ӯ гуфт: «Пойҳои маро ҳаргиз намешӯӣ». Исо ба вай ҷавоб дод: «Агар нашӯям, туро бо Ман ҳиссае нест».</verse>
				<verse number="9">Шимъуни Петрус ба Ӯ гуфт: «Хоҷаам! На танҳо пойҳои маро, балки дастҳо ва сари маро низ шӯй».</verse>
				<verse number="10">Исо ба вай гуфт: «Касе ки шустушӯй кардааст, танҳо ба шустани пойҳояш эҳтиёҷ дорад, чунки вай тамоман пок аст; ва шумо пок ҳастед, лекин на ҳама».</verse>
				<verse number="11">Зеро таслимкунандаи Худро медонист, бинобар ин гуфт: «На ҳама пок ҳастед».</verse>
				<verse number="12">Чун пойҳои онҳоро шуст, ҷомаи Худро пӯшида, боз нишаст ва ба онҳо гуфт: «Оё медонед барои шумо чӣ кардам?</verse>
				<verse number="13">Шумо Маро Устод ва Хоҷа мегӯед ва рост мегӯед, зеро Ман чунин ҳастам.</verse>
				<verse number="14">Пас агар ман, ки Хоҷа ва Устод ҳастам, пойҳои шуморо шустаам, шумо ҳам бояд пойҳои якдигарро шӯед;</verse>
				<verse number="15">зеро ба шумо намунае нишон додам, то, чунон ки Ман ба шумо кардам, шумо низ кунед.</verse>
				<verse number="16">Ба ростӣ, ба ростӣ ба шумо мегӯям: ғулом аз хоҷаи худ бузургтар нест, ва фиристода бузургтар аз фиристандаи худ нест.</verse>
				<verse number="17">Ҳар гоҳ инро донистед, хушо шумо, агар инро ба амал оваред.</verse>
				<verse number="18">Дар бораи ҳамаи шумо намегӯям; онҳоеро, ки интихоб кардаам, медонам. Лекин ин навишта бояд ба амал ояд: «Он ки бо Ман нон мехӯрд, пошнаи худро бар Ман баланд кардааст».</verse>
				<verse number="19">Акнун, пеш аз рӯй додан, ба шумо мегӯям, то ки ҳангоми рӯй доданаш бовар кунед, ки ин Ман ҳастам.</verse>
				<verse number="20">Ба ростӣ, ба ростӣ ба шумо мегӯям: ҳар кӣ фиристодаи Маро қабул кунад, Маро қабул мекунад; ва ҳар кӣ Маро қабул кунад, Фиристандаи Маро қабул мекунад».</verse>
				<verse number="21">Чун Исо инро гуфт, дар рӯҳ ошуфта шуд, ва гувоҳӣ дода, гуфт: «Ба ростӣ, ба ростӣ ба шумо мегӯям, ки яке аз шумо Маро таслим мекунад».</verse>
				<verse number="22">Шогирдон ба якдигар нигоҳ карда, ҳайрон шуданд, ки инро дар бораи кӣ мегӯяд.</verse>
				<verse number="23">Яке аз шогирдонаш, ки Исо вайро дӯст медошт, дар сандуқи синаи Исо такя зада буд.</verse>
				<verse number="24">Шимъуни Петрус ба вай ишора кард, то пурсад: он кист, ки дар борааш чунин гуфт.</verse>
				<verse number="25">Вай ҳамчунон бар сандуқи синаи Исо такя зада, пурсид: «Хоҷаам! Он кист?»</verse>
				<verse number="26">Исо ҷавоб дод: «Он аст, ки тиккаи нонро ғӯтонда ба вай медиҳам». Ва тиккаро ғӯтонда, ба Яҳудо ибни Шимъуни Исқарютӣ дод.</verse>
				<verse number="27">Пас аз он ки тиккаро гирифт, шайтон ба даруни вай рафт. Он гоҳ Исо ба вай гуфт: «Он чи мекунӣ, ба зудӣ кун».</verse>
				<verse number="28">Лекин аз нишастагон ҳеҷ кас нафаҳмид, ки чаро ба вай чунин гуфт.</verse>
				<verse number="29">Баъзе гумон карданд, ки чун ҳамён дар дасти Яҳудост, Исо ба вай фармуд, ки ҳар чи барои ид ба мо даркор аст, харид кунад ё чизе ба камбағалон диҳад.</verse>
				<verse number="30">Вай тиккаро гирифта, дарҳол берун рафт; ва шаб буд.</verse>
				<verse number="31">Чун вай берун рафт, Исо гуфт: «Акнун Писари Одам ҷалол ёфт, ва Худо дар Ӯ ҷалол ёфт.</verse>
				<verse number="32">Агар Худо дар Ӯ ҷалол ёфт, Худо низ Ӯро дар Худ ҷалол медиҳад, ва ба зудӣ Ӯро ҷалол медиҳад.</verse>
				<verse number="33">Эй фарзандон! Боз муддати каме бо шумо ҳастам; баъд Маро ҷустуҷӯ мекунед, ва чунон ки ба яҳудиён гуфтам, акнун ба шумо низ мегӯям: ба он ҷое ки Ман меравам, шумо наметавонед оед.</verse>
				<verse number="34">Ба шумо фармудаи наве медиҳам, ки якдигарро дӯст доред; чунон ки Ман шуморо дӯст доштаам, шумо низ якдигарро дӯст доред.</verse>
				<verse number="35">Аз рӯи ҳамин ҳама медонанд, ки шогирдони Ман ҳастед, агар якдигарро дӯст доред».</verse>
				<verse number="36">Шимъуни Петрус ба Ӯ гуфт: «Хоҷаам! Куҷо меравӣ?» Исо ба вай ҷавоб дод: «Ба ҷое ки ман меравам, ҳоло наметавонӣ аз паси Ман биёӣ, лекин дертар аз паси Ман меоӣ».</verse>
				<verse number="37">Петрус ба Ӯ гуфт: «Хоҷаам! Чаро ҳоло аз паси Ту наметавонам биёям? Ҷони худро барои Ту фидо мекунам».</verse>
				<verse number="38">Исо ба вай ҷавоб дод: «Ҷони худро барои Ман фидо мекунӣ? Ба ростӣ, ба ростӣ ба ту мегӯям: пеш аз он ки хурӯс бонг занад, Маро се бор инкор мекунӣ».</verse>
			</chapter>
			<chapter number="14">
				<verse number="1">«Дили шумо парешон нашавад. Ба Худо имон оваред, ба Ман низ имон оваред.</verse>
				<verse number="2">Дар хонаи Падари Ман манзил бисёр аст; ва агар чунин намебуд, ба шумо мегуфтам. Меравам, то барои шумо ҷой тайёр кунам.</verse>
				<verse number="3">Ва чун равам ва барои шумо ҷой тайёр кунам, боз омада, шуморо бо Худ мебарам, то дар он ҷое ки Ман ҳастам, шумо низ бошед.</verse>
				<verse number="4">Ҷое ки Ман меравам, шумо медонед, роҳро низ медонед».</verse>
				<verse number="5">Тумо ба Ӯ гуфт: «Хоҷаам! Намедонем куҷо меравӣ; пас чӣ гуна метавонем роҳро донем?»</verse>
				<verse number="6">Исо ба вай гуфт: «Ман роҳ ва ростӣ ва ҳаёт ҳастам; касе наметавонад назди Падар ояд, магар ин ки ба воситаи Ман.</verse>
				<verse number="7">Агар маро мешинохтед, Падари Маро низ мешинохтед; ва аз ҳамин дам Ӯро мешиносед ва Ӯро дидаед».</verse>
				<verse number="8">Филиппус ба Ӯ гуфт: «Хоҷаам! Падарро ба мо нишон деҳ, ва ин барои мо басанда аст».</verse>
				<verse number="9">Исо ба вай гуфт: «Ин қадар вақт Ман бо шумо будам, ва ту Маро нашинохтӣ, Филиппус? Ҳар кӣ Маро бинад, Падарро дидааст; пас чӣ гуна мегӯӣ: “Падарро ба мо нишон деҳ”?</verse>
				<verse number="10">Оё бовар намекунӣ, ки Ман дар Падар ҳастам, ва Падар дар Ман? Суханоне ки Ман ба шумо мегӯям, аз Худ намегӯям; ва Падаре ки дар Ман сокин аст, Ӯ ин корҳоро мекунад.</verse>
				<verse number="11">Ба Ман бовар кунед, ки Ман дар Падар ҳастам, ва Падар дар Ман; вагарна, ба хотири он корҳо ба Ман бовар кунед.</verse>
				<verse number="12">Ба ростӣ, ба ростӣ ба шумо мегӯям: ҳар кӣ ба Ман имон оварад, корҳоеро, ки Ман мекунам, вай низ мекунад ва ҳатто бузургтар аз он ҳам мекунад, зеро Ман назди Падарам меравам.</verse>
				<verse number="13">Ва ҳар чиро, ки ба номи Ман хоҳиш кунед, ба ҷо меоварам, то Падар дар Писар ҷалол ёбад.</verse>
				<verse number="14">Агар чизе ба номи Ман аз Ман хоҳиш кунед, онро ба ҷо меоварам.</verse>
				<verse number="15">Агар Маро дӯст доред, фармудаҳои Маро риоя кунед.</verse>
				<verse number="16">Ва Ман аз Падар илтимос мекунам, ва Ӯ ба шумо Пуштибони дигаре медиҳад, то ҳамеша бо шумо монад,</verse>
				<verse number="17">яъне Рӯҳи ростӣ, ки ҷаҳон наметавонад Ӯро қабул кунад, зеро Ӯро намебинад ва намешиносад, лекин шумо Ӯро мешиносед, зеро Ӯ бо шумо мемонад ва дар шумо мешавад.</verse>
				<verse number="18">Шуморо ятим намегузорам; назди шумо меоям.</verse>
				<verse number="19">Пас аз андак муддате ҷаҳон дигар Маро намебинад; лекин шумо Маро мебинед, ва азбаски Ман зиндаам, шумо низ хоҳед зист.</verse>
				<verse number="20">Дар он рӯз шумо мефаҳмед, ки Ман дар Падар ҳастам, ва шумо дар Ман, ва Ман дар шумо.</verse>
				<verse number="21">Ҳар кӣ фармудаҳои Маро дорад ва онҳоро риоя кунад, касест, ки Маро дӯст медорад; ва ҳар кӣ Маро дӯст дорад, Падари Ман вайро дӯст медорад, ва Ман вайро дӯст медорам ва Худро ба вай ошкор месозам».</verse>
				<verse number="22">Яҳудо, на он Яҳудои Исқарютӣ, ба Ӯ гуфт: «Хоҷаам! Ин чист, ки Ту мехоҳӣ Худро ба мо ошкор созӣ ва на ба ҷаҳон?»</verse>
				<verse number="23">Исо дар ҷавоби вай гуфт: «Ҳар кӣ Маро дӯст дорад, каломи Маро риоя мекунад; ва Падари Ман вайро дӯст медорад, ва Мо ба пеши вай омада, дар назди вай манзил мегирем.</verse>
				<verse number="24">Касе ки Маро дӯст надорад, суханони Маро риоя намекунад; ва каломе ки мешунавед, аз они Ман нест, балки аз они Падарест, ки Маро фиристод».</verse>
				<verse number="25">Ин суханонро ба шумо гуфтам, ҳангоме ки бо шумо будам.</verse>
				<verse number="26">Лекин Пуштибон, яъне Рӯҳулқудс, ки Падар Ӯро ба номи Ман мефиристад, ҳама чизро ба шумо таълим медиҳад ва ҳар чиро, ки ба шумо гуфтам, ба ёди шумо меоварад.</verse>
				<verse number="27">Осоишро ба шумо мегузорам, осоиши Худро ба шумо медиҳам; на ончунон ки ҷаҳон медиҳад, Ман ба шумо медиҳам. Дили шумо парешон нашавад ва ҳаросон набошад.</verse>
				<verse number="28">Шунидед, ки ба шумо гуфтам: “Меравам ва назди шумо бармегардам”. Агар Маро дӯст медоштед, шод мешудед, ки гуфтам: “Назди Падар меравам”; зеро Падар аз Ман бузургтар аст.</verse>
				<verse number="29">Ва инак, пеш аз рӯй додан ба шумо гуфтам, то ҳангоми рӯй доданаш имон оваред.</verse>
				<verse number="30">Пас аз ин ба шумо бисёр гуфтугӯ намекунам, чунки мири ҷаҳон меояд, ва бар Ман қудрате надорад.</verse>
				<verse number="31">Лекин то ҷаҳон донад, ки Ман Падарро дӯст медорам, чунон ки Падар ба Ман фармудааст, амал мекунам: бархезед, аз ин ҷо равем.</verse>
			</chapter>
			<chapter number="15">
				<verse number="1">Ман токи ҳақиқӣ ҳастам, ва Падари Ман токдор аст.</verse>
				<verse number="2">Ҳар навдаеро, ки дар Ман мева намеоварад, Ӯ мебурад; ва онро, ки мева меоварад, пок месозад, то бештар мева оварад.</verse>
				<verse number="3">Шумо аллакай ба воситаи каломе ки ба шумо гуфтам, пок ҳастед.</verse>
				<verse number="4">Дар Ман монед, ва Ман дар шумо мемонам. Чунон ки навда наметавонад худ аз худ мева диҳад, агар дар ток намонад, ҳамчунин шумо низ, агар дар Ман намонед.</verse>
				<verse number="5">Ман ток ҳастам, ва шумо навдаҳо. Касе ки дар Ман монад, ва Ман дар вай, меваи фаровон меоварад; зеро бе Ман ҳеҷ коре наметавонед кунед.</verse>
				<verse number="6">Касе ки дар Ман намонад, чун навдае бурида мешавад ва мехушкад; ва чунин навдаҳоро ҷамъ карда, ба оташ мепартоянд, ва онҳо месӯзанд.</verse>
				<verse number="7">Агар дар ман монед, ва суханони Ман дар шумо монанд, ҳар чи мехоҳед, хоҳиш мекунед, ва он ба шумо дода мешавад.</verse>
				<verse number="8">Ҷалоли Падари Ман дар ин аст, ки шумо меваи фаровон оваред ва шогирдони Ман шавед.</verse>
				<verse number="9">Чунон ки Падар Маро дӯст доштааст, Ман низ шуморо дӯст медорам; дар муҳаббати Ман монед.</verse>
				<verse number="10">Агар фармудаҳои Маро риоя кунед, дар муҳаббати Ман мемонед, чунон ки Ман фармудаҳои Падари худро риоя кардаам, ва дар муҳаббати Ӯ мемонам.</verse>
				<verse number="11">Инро ба шумо гуфтам, то шодии Ман дар шумо монад ва шодии шумо комил бошад.</verse>
				<verse number="12">Фармудаи Ман ин аст, ки якдигарро дӯст доред, чунон ки Ман шуморо дӯст доштаам.</verse>
				<verse number="13">Касе муҳаббати бузургтар аз ин надорад, ки ҷони худро барои дӯстони худ фидо кунад.</verse>
				<verse number="14">Шумо дӯстони Ман ҳастед, агар фармудаҳои Маро ба ҷо оваред.</verse>
				<verse number="15">Дигар шуморо банда намегӯям, зеро банда намедонад, ки хоҷааш чӣ мекунад; лекин шуморо дӯст гуфтаам, чунки ҳар чи аз Падар шунидаам, ба шумо баён кардаам.</verse>
				<verse number="16">На шумо Маро интихоб кардаед, балки Ман шуморо интихоб кардаам ва шуморо таъйин кардаам, ки шумо равед ва мева оваред, ва меваи шумо монад, то ҳар чи аз Падар ба номи Ман хоҳиш кунед, ба шумо диҳад.</verse>
				<verse number="17">Ин чизҳоро ба шумо мефармоям, то якдигарро дӯст доред.</verse>
				<verse number="18">Агар ҷаҳон аз шумо нафрат дошта бошад, донед, ки пеш аз шумо аз Ман нафрат доштааст.</verse>
				<verse number="19">Агар шумо аз ҷаҳон мебудед, ҷаҳон аз они худро дӯст медошт; лекин шумо аз ҷаҳон нестед, балки Ман шуморо аз ҷаҳон интихоб кардаам, аз ин сабаб ҷаҳон аз шумо нафрат дорад.</verse>
				<verse number="20">Каломеро, ки ба шумо гуфтам, дар хотир нигоҳ доред: “Ғулом бузургтар аз хоҷаи худ нест”. Агар Маро таъқиб карданд, шуморо низ таъқиб мекунанд; агар каломи Маро риоя карданд, каломи шуморо низ риоя мекунанд.</verse>
				<verse number="21">Лекин ҳамаи инро барои номи Ман ба шумо мекунанд, чунки Фиристандаи Маро намешиносанд.</verse>
				<verse number="22">Агар Ман намеомадам ва ба онҳо сухан намегуфтам, гуноҳе намедоштанд; лекин акнун барои гуноҳи худ узре надоранд.</verse>
				<verse number="23">Ҳар кӣ аз Ман нафрат дошта бошад, аз Падари Ман низ нафрат дорад.</verse>
				<verse number="24">Агар дар миёни онҳо корҳоеро намекардам, ки дигаре ҳаргиз накардааст, гуноҳе намедоштанд; лекин акнун он корҳоро дида, ҳам аз Ман ва ҳам аз Падари Ман нафрат доранд,</verse>
				<verse number="25">то ба амал ояд сухане ки дар Тавроташон навишта шудааст: “Бе сабаб аз Ман нафрат доранд”.</verse>
				<verse number="26">Лекин чун Пуштибон, ки Ӯро аз ҷониби Падар назди шумо мефиристам, ояд, яъне Рӯҳи ростӣ, ки аз Падар мебарояд, Ӯ бар Ман шаҳодат медиҳад;</verse>
				<verse number="27">ва шумо низ шаҳодат медиҳед, зеро аз ибтидо бо Ман будаед.</verse>
			</chapter>
			<chapter number="16">
				<verse number="1">Инро ба шумо гуфтам, то ба васваса наафтед.</verse>
				<verse number="2">Шуморо аз куништҳо хоҳанд ронд; ва ҳатто соате мерасад, ки ҳар кӣ шуморо кушад, гумон мекунад, ки хизмате ба Худо мекунад.</verse>
				<verse number="3">Ва ин корҳоро мекунанд, чунки на Падарро шинохтаанд ва на Маро.</verse>
				<verse number="4">Лекин инро ба шумо барои он гуфтам, ки ҳангоми расидани он соат ба ёд оваред, ки Ман ба шумо гуфтаам. Ва инро аз ибтидо ба шумо нагуфтам, зеро бо шумо будам.</verse>
				<verse number="5">Аммо акнун Ман назди Фиристандаи Худ меравам, ва касе аз байни шумо аз Ман намепурсад: “Куҷо меравӣ?”</verse>
				<verse number="6">Вале чун инро ба шумо гуфтам, дили шумо пур аз ғам шуд.</verse>
				<verse number="7">Лекин ба шумо рост мегӯям: рафтани Ман барои шумо беҳтар аст; зеро агар Ман наравам, Пуштибон назди шумо намеояд; ва агар равам, Ӯро назди шумо мефиристам.</verse>
				<verse number="8">Ва чун Ӯ ояд, хатои ҷаҳонро бар гуноҳ ва бар ростӣ ва бар доварӣ исбот мекунад.</verse>
				<verse number="9">Бар гуноҳ, зеро ба Ман имон намеоваранд;</verse>
				<verse number="10">бар ростӣ, зеро назди Падари Худ меравам, ва дигар Маро намебинед;</verse>
				<verse number="11">бар доварӣ, зеро мири ин ҷаҳон маҳкум шудааст.</verse>
				<verse number="12">Боз бисёр чизҳои дигар дорам, ки ба шумо гӯям, лекин шумо ҳоло онҳоро наметавонед бардоред.</verse>
				<verse number="13">Лекин чун Ӯ, яъне Рӯҳи ростӣ ояд, шуморо ба тамоми ростӣ раҳнамоӣ мекунад; зеро аз худ намегӯяд, балки ҳар чи мешунавад, онро мегӯяд, ва аз рӯйдодҳои оянда ба шумо хабар медиҳад.</verse>
				<verse number="14">Он гоҳ Ӯ Маро ҷалол медиҳад, чунки аз он чи аз они Ман аст, гирифта, ба шумо хабар медиҳад.</verse>
				<verse number="15">Ҳар он чи Падар дорад, аз они Ман аст; бинобар ин гуфтам, ки аз он чи аз они Ман аст, гирифта, ба шумо хабар медиҳад.</verse>
				<verse number="16">Дере нагузашта Маро намебинед, ва боз дере нагузашта Маро мебинед; зеро Ман назди Падар меравам». Ғаму шодии шогирдон</verse>
				<verse number="17">Баъзе аз шогирдонаш ба якдигар гуфтанд: «Чист, ки Ӯ ба мо мегӯяд: “Дере нагузашта Маро намебинед, ва боз дере нагузашта Маро мебинед” ва: “Ман назди Падар меравам”?»</verse>
				<verse number="18">Ва онҳо гуфтанд: «Ин чист, ки Ӯ мегӯяд: “Дере нагузашта”? Намедонем, чӣ мегӯяд».</verse>
				<verse number="19">Исо чун донист, ки мехоҳанд аз Ӯ пурсанд, ба онҳо гуфт: «Оё ба якдигар дар ин бора баҳс мекунед, ки Ман гуфтам: “Дере нагузашта Маро намебинед, ва боз дере нагузашта маро мебинед”?</verse>
				<verse number="20">Ба ростӣ, ба ростӣ ба шумо мегӯям: он гоҳ шумо гиря ва нола мекунед, лекин ҷаҳон шод мешавад; шумо ғамгин мешавед, лекин ғами шумо ба шодӣ табдил меёбад.</verse>
				<verse number="21">Зан ҳангоми зоидан ғамгин аст, чунки соати вай расидааст; лекин чун кӯдакро зоид, ғамашро фаромӯш мекунад ба сабаби шодии он ки одаме дар ҷаҳон таваллуд шуд.</verse>
				<verse number="22">Шумо низ акнун ғамгин ҳастед; лекин боз шуморо мебинам, ва дили шумо шод мешавад, ва ҳеҷ кас наметавонад он шодиро аз шумо гирад.</verse>
				<verse number="23">Ва дар он рӯз аз Ман чизе намепурсед. Ба ростӣ, ба ростӣ ба шумо мегӯям: ҳар он чи аз Падар ба номи Ман хоҳиш кунед, ба шумо медиҳад.</verse>
				<verse number="24">То кунун ба номи ман чизе хоҳиш накардаед; хоҳиш кунед, то гиред ва шодии шумо комил гардад.</verse>
				<verse number="25">Ин чизҳоро бо масалҳо ба шумо гуфтам; лекин соате мерасад, ки дигар ба шумо бо масалҳо ҳарф намезанам, балки аз Падар ба шумо кушоду равшан хабар медиҳам.</verse>
				<verse number="26">Дар он рӯз ба номи Ман хоҳиш мекунед, ва Ман ба шумо намегӯям, ки аз Падар барои шумо илтимос мекунам;</verse>
				<verse number="27">зеро Худи Падар шуморо дӯст медорад, чунки шумо Маро дӯст доштаед, ва шумо бовар кардаед, ки Ман аз ҷониби Худо омадаам.</verse>
				<verse number="28">Ман аз ҷониби Падар омадам ва ба ҷаҳон ворид шудам; боз ҷаҳонро тарк мекунам ва назди Падар меравам».</verse>
				<verse number="29">Шогирдонаш ба Ӯ гуфтанд: «Инак, акнун кушоду равшан сухан мегӯӣ, на бо масалҳо;</verse>
				<verse number="30">акнун медонем, ки Ту ҳама чизро медонӣ, ва эҳтиёҷ надорӣ, ки касе аз Ту чизе пурсад; аз ин рӯ бовар мекунем, ки Ту аз ҷониби Худо омадаӣ».</verse>
				<verse number="31">Исо ба онҳо ҷавоб дод: «Акнун бовар мекунед?</verse>
				<verse number="32">Инак, соате мерасад, ва акнун расидааст, ки шумо пароканда шуда, ҳар яке сӯи хонаи худ меравед ва Маро танҳо мегузоред; лекин Ман танҳо нестам, зеро Падар бо Ман аст.</verse>
				<verse number="33">Ин чизҳоро ба шумо гуфтам, то дар Ман осоиш дошта бошед. Дар ҷаҳон ранҷ мекашед, лекин хотирҷамъ бошед: Ман бар ҷаҳон ғолиб шудаам».</verse>
			</chapter>
			<chapter number="17">
				<verse number="1">Исо, чун инро гуфт, чашмони Худро сӯи осмон боло карда, гуфт: «Эй Падар! Соат расидааст; Писари Худро ҷалол деҳ, то Писарат низ Туро ҷалол диҳад.</verse>
				<verse number="2">Зеро Ӯро бар тамоми башарият қудрат додаӣ, то ба ҳар кӣ Ту ба Ӯ бахшидаӣ, ҳаёти абадӣ диҳад.</verse>
				<verse number="3">Ва ҳаёти абадӣ ин аст, ки Туро, ки ягона Худои ҳақиқӣ ҳастӣ, ва Исои Масеҳро, ки фиристодаӣ, шиносанд.</verse>
				<verse number="4">Ман Туро дар рӯи замин ҷалол додам ва кореро, ки ба Ман супурда будӣ, то кунам, ба анҷом расондам.</verse>
				<verse number="5">Ва акнун Ту, эй Падар, Маро назди Худ ҷалол деҳ ба ҳамон ҷалоле ки пеш аз ҳастии ҷаҳон назди Ту доштам.</verse>
				<verse number="6">Номи Туро ба одамоне ки аз ҷаҳон ба Ман додӣ, шиносондам. Онҳо аз они Ту буданд, ва Ту онҳоро ба Ман додӣ, ва онҳо каломи Туро нигоҳ доштаанд.</verse>
				<verse number="7">Ва акнун донистанд, ки ҳар он чи ба Ман додаӣ, аз ҷониби Туст;</verse>
				<verse number="8">зеро суханонеро, ки ба Ман додӣ, ба онҳо супурдам, ва онҳо қабул карданд ва ба ростӣ донистанд, ки Ман аз ҷониби Ту омадаам, ва бовар карданд, ки Ту Маро фиристодаӣ.</verse>
				<verse number="9">Ман барои онҳо илтимос мекунам: на барои ҷаҳон, балки барои онҳое ки Ту ба Ман додаӣ, зеро онҳо аз они Ту мебошанд;</verse>
				<verse number="10">ва он чи аз они Ман аст, аз они Туст, ва он чи аз они Туст, аз они Ман аст; ва Ман дар онҳо ҷалол ёфтаам.</verse>
				<verse number="11">Ман дигар дар ҷаҳон нестам, лекин онҳо дар ҷаҳон ҳастанд, ва Ман назди Ту меоям. Эй Падари Қуддус! Инҳоро, ки ба Ман додаӣ, ба номи Худ нигоҳ дор, то як бошанд, чунон ки Мо ҳастем.</verse>
				<verse number="12">Ҳангоме ки бо онҳо дар ҷаҳон будам, онҳоро ба номи Ту нигоҳ доштам; онҳоеро, ки Ту ба Ман додӣ, нигаҳбонӣ кардам, ва ҳеҷ яке аз онҳо ҳалок нашуд, ғайр аз писари ҳалокат, то /гуфтаҳои/ Китоб ба амал оянд.</verse>
				<verse number="13">Вале акнун назди Ту меоям, ва инро дар ҷаҳон мегӯям, то шодии Ман дар онҳо комил бошад.</verse>
				<verse number="14">Ман каломи Туро ба онҳо супурдам, ва ҷаҳон аз онҳо нафрат дорад, чунки онҳо аз ҷаҳон нестанд, чунон ки Ман низ аз ҷаҳон нестам.</verse>
				<verse number="15">Илтимос намекунам, ки Ту онҳоро аз ҷаҳон барӣ, балки онҳоро аз шарир нигоҳ дорӣ.</verse>
				<verse number="16">Онҳо аз ҷаҳон нестанд, чунон ки Ман низ аз ҷаҳон нестам.</verse>
				<verse number="17">Онҳоро бо ростии Худ муқаддас гардон: каломи Ту ростист.</verse>
				<verse number="18">Чунон ки Ту Маро ба ҷаҳон фиристодӣ, Ман низ онҳоро ба ҷаҳон фиристодам;</verse>
				<verse number="19">ва Худро барои онҳо муқаддас мегардонам, то онҳо низ бо ростӣ муқаддас гардонда шаванд.</verse>
				<verse number="20">Танҳо барои онҳо илтимос намекунам, балки низ барои касоне ки ба воситаи сухани онҳо ба Ман имон меоваранд,</verse>
				<verse number="21">то ҳама як бошанд; чунон ки Ту, эй Падар, дар Ман ҳастӣ ва Ман дар Ту, онҳо низ дар Мо як бошанд, то ҷаҳон бовар кунад, ки Ту Маро фиристодӣ.</verse>
				<verse number="22">Ва Ман ҷалолеро, ки ба Ман додаӣ, ба онҳо додаам, то як бошанд, чунон ки Мо як ҳастем.</verse>
				<verse number="23">Ман дар онҳо ҳастам, ва Ту дар Ман; то онҳо дар ягонагӣ комил бошанд, ва ҷаҳон донад, ки Ту Маро фиристодӣ ва онҳоро дӯст медорӣ, чунон ки Маро дӯст медорӣ.</verse>
				<verse number="24">Эй Падар! Мехоҳам онҳое ки ба Ман додаӣ, дар он ҷое ки мебошам, бо Ман бошанд, то ҷалоли Маро ки ба Ман додаӣ, бинанд, чунки Маро пеш аз бунёдшавии ҷаҳон дӯст доштӣ.</verse>
				<verse number="25">Эй Падари росткор! Ҷаҳон Туро намешиносад; лекин Ман Туро мешиносам, ва инҳо медонанд, ки Ту Маро фиристодӣ.</verse>
				<verse number="26">Ва Ман ба онҳо номи Туро шиносондам ва боз ҳам мешиносонам, то он муҳаббате ки Ту ба Ман дорӣ, дар онҳо бошад, ва Ман низ дар онҳо бошам».</verse>
			</chapter>
			<chapter number="18">
				<verse number="1">Чун Исо инро гуфт, бо шогирдони Худ ба он тарафи дараи Қидрӯн рафт; дар он ҷо боғе буд, ки Ӯ ва шогирдонаш ба он даромаданд.</verse>
				<verse number="2">Ва Яҳудои таслимкунандаи Ӯ низ он ҷойро медонист, чунки Исо бо шогирдонаш борҳо дар он ҷо ҷамъ омада буд.</verse>
				<verse number="3">Пас Яҳудо як даста сарбозон ва нигаҳбононро аз сардорони коҳинон ва фарисиён гирифта, бо чароғҳо ва машъалҳо ва аслиҳа ба он ҷо омад.</verse>
				<verse number="4">Исо, ки огоҳ буд аз он чи бояд ба Ӯ рӯй диҳад, берун омада, ба онҳо гуфт: «Киро ҷустуҷӯ мекунед?»</verse>
				<verse number="5">Ба Ӯ ҷавоб доданд: «Исои Носириро». Исо ба онҳо гуфт: «Ман ҳастам». Яҳудои таслимкунандаи Ӯ низ бо онҳо истода буд.</verse>
				<verse number="6">Чун Исо ба онҳо гуфт: «Ман ҳастам», — онҳо пас рафта, ба замин афтоданд.</verse>
				<verse number="7">Боз аз онҳо пурсид: «Киро ҷустуҷӯ мекунед?» Гуфтанд: «Исои Носириро».</verse>
				<verse number="8">Исо ҷавоб дод: «Ман ба шумо гуфтам, ки Ман ҳастам; пас, агар маро ҷустуҷӯ мекунед, инҳоро монед раванд», —</verse>
				<verse number="9">то он сухане ки Ӯ гуфта буд, ба амал ояд: «Аз онҳое ки ба Ман додаӣ, якеро аз даст надодаам».</verse>
				<verse number="10">Он гоҳ Шимъуни Петрус, ки шамшер дошт, онро кашида, ба ғуломи саркоҳин, ки Малик ном дошт, зад, ва гӯши рости вайро бурид.</verse>
				<verse number="11">Исо ба Петрус гуфт: «Шамшери худро ғилоф кун. Оё он косаеро, ки Падар ба Ман додааст, нанӯшам?»</verse>
				<verse number="12">Он гоҳ дастаи сарбозон бо мириҳазори худ ва нигаҳбонони яҳудӣ Исоро дастгир карда, бастанд,</verse>
				<verse number="13">ва аввал Ӯро назди Ҳонон бурданд, зеро вай падарарӯси Қаёфо, саркоҳини ҳамон сол, буд.</verse>
				<verse number="14">Ва ин ҳамон Қаёфо буд, ки ба яҳудиён тавсия дода буд, ки беҳтар аст як кас барои мардум мурад.</verse>
				<verse number="15">Шимъуни Петрус ва як шогирди дигар аз паси Исо рафтанд. Азбаски он шогирд ба саркоҳин шинос буд, бо Исо ба даруни ҳавлии саркоҳин даромад.</verse>
				<verse number="16">Аммо Петрус дар берун, назди дар истод. Баъд он шогирди дигар, ки ба саркоҳин шинос буд, берун омада, ба дарбон чизе гуфт ва Петрусро ба дарун бурд.</verse>
				<verse number="17">Он канизе ки дарбон буд, ба Петрус гуфт: «Оё ту низ аз шогирдони ин Шахс нестӣ?» Вай гуфт: «Нестам».</verse>
				<verse number="18">Дар ин миён ғуломон ва нигаҳбонон бо ангишт оташ афрӯхта буданд, чунки ҳаво хунук буд, ва гирди он истода, худро гарм мекарданд; Петрус низ бо онҳо истода, худро гарм мекард.</verse>
				<verse number="19">Саркоҳин аз Исо дар бораи шогирдонаш ва таълимаш пурсид.</verse>
				<verse number="20">Исо ба вай ҷавоб дод: «Ман ба ҷаҳон ошкоро сухан гуфтаам; Ман ҳар вақт дар куништ ва дар ибодатгоҳ, ки дар он ҷо яҳудиён ҳамеша ҷамъ меомаданд, таълим додаам ва пинҳонӣ чизе нагуфтаам;</verse>
				<verse number="21">чаро аз Ман мепурсӣ? Аз онҳое ки шунидаанд, пурс, ки Ман ба онҳо чӣ гуфтаам; инак, онҳо медонанд, ки Ман чӣ гуфтаам».</verse>
				<verse number="22">Ҳангоме ки инро гуфт, яке аз нигаҳбонон, ки дар он ҷо истода буд, Исоро як торсакӣ зада, гуфт: «Ба саркоҳин ин гуна ҷавоб медиҳӣ?»</verse>
				<verse number="23">Исо ба вай ҷавоб дод: «Агар бад гуфтам, ба бадӣ гувоҳӣ деҳ; ва агар хуб гуфтам, барои чӣ Маро мезанӣ?»</verse>
				<verse number="24">Ҳонон Ӯро дастбаста назди Қаёфои саркоҳин фиристода буд.</verse>
				<verse number="25">Ва Шимъуни Петрус истода, худро гарм мекард. Ба вай гуфтанд: «Оё ту низ аз шогирдони Ӯ нестӣ?» Вай инкор карда, гуфт: «Нестам».</verse>
				<verse number="26">Яке аз ғуломони саркоҳин, хеши он касе ки Петрус гӯшашро бурида буд, гуфт: «Магар ман туро дар боғ бо Ӯ надидам?»</verse>
				<verse number="27">Петрус боз инкор кард; ва ҳамон дам хурӯс бонг зад.</verse>
				<verse number="28">Аз ҳавлии Қаёфо Исоро ба қасри ҳоким бурданд. Ва саҳарии барвақт буд; ва онҳо ба қасри ҳоким надаромаданд, то нопок нашаванд ва Песаҳро хӯранд.</verse>
				<verse number="29">Пилотус назди онҳо баромада, гуфт: «Чӣ даъвое бар ин Шахс доред?»</verse>
				<verse number="30">Онҳо дар ҷавоби вай гуфтанд: «Агар Ӯ бадкор намебуд, ба ту таслим намекардем».</verse>
				<verse number="31">Пилотус ба онҳо гуфт: «Шумо Ӯро гиред ва мувофиқи шариати худ бар Ӯ доварӣ кунед». Яҳудиён ба вай гуфтанд: «Ба мо раво нест, ки касеро кушем», —</verse>
				<verse number="32">то он сухани Исо ба амал ояд, ки Ӯ дар бораи чигунагии мурдани Худ ишора карда гуфта буд.</verse>
				<verse number="33">Он гоҳ Пилотус боз ба қасри ҳоким даромада, Исоро хонд ва ба Ӯ гуфт: «Оё Ту Подшоҳи яҳудиён ҳастӣ?»</verse>
				<verse number="34">Исо ба вай ҷавоб дод: «Оё ту инро аз худ мегӯӣ, ё ки дигарон дар бораи Ман ба ту гуфтаанд?»</verse>
				<verse number="35">Пилотус ҷавоб дод: «Магар ман яҳудӣ ҳастам? Халқи Ту ва сардорони коҳинон Туро ба ман таслим кардаанд; чӣ кор кардаӣ?»</verse>
				<verse number="36">Исо ҷавоб дод: «Подшоҳии Ман аз ин ҷаҳон нест; агар Подшоҳии Ман аз ин ҷаҳон мебуд, навкарони Ман меҷангиданд, то Ман ба яҳудиён таслим карда нашавам; лекин ҳоло Подшоҳии Ман аз ин ҷо нест».</verse>
				<verse number="37">Пилотус ба Ӯ гуфт: «Пас, Ту подшоҳ ҳастӣ?» Исо ҷавоб дод: «Ту худ мегӯӣ, ки Ман подшоҳ ҳастам. Ман барои он таваллуд ёфтаам ва барои он ба ҷаҳон омадаам, ки бар ростӣ шаҳодат диҳам; ва ҳар кӣ аз ростист, овози Маро мешунавад».</verse>
				<verse number="38">Пилотус ба Ӯ гуфт: «Ростӣ чист?» Чун инро гуфт, боз назди яҳудиён баромада, ба онҳо гуфт: «Ман дар Ӯ ҳеҷ айбе намеёбам»;</verse>
				<verse number="39">лекин шумо одате доред, ки бандиеро дар Песаҳ барои шумо озод кунам; оё мехоҳед, ки Подшоҳи яҳудиёнро барои шумо озод кунам?»</verse>
				<verse number="40">Боз ҳама фарёд зада, гуфтанд: «Ӯро не, балки Барабборо». Бараббо як роҳзан буд.</verse>
			</chapter>
			<chapter number="19">
				<verse number="1">Он гоҳ Пилотус Исоро гирифта, фармуд тозиёнааш зананд.</verse>
				<verse number="2">Ва сарбозон тоҷе аз хор бофта, бар сараш гузоштанд, ва ҷомаи арғувон ба Ӯ пӯшонданд,</verse>
				<verse number="3">ва гуфтанд: «Салом, эй Подшоҳи яҳудиён!» Ва Ӯро торсакӣ мезаданд.</verse>
				<verse number="4">Боз Пилотус баромада, ба онҳо гуфт: «Инак, Ӯро пеши шумо мебарорам, то донед, ки ман дар Ӯ ҳеҷ айбе намеёбам».</verse>
				<verse number="5">Ва Исо, тоҷи аз хор бофтае бар сар ва ҷомаи арғувон дар бар, берун омад. Ва Пилотус ба онҳо гуфт: «Инак он Одам!»</verse>
				<verse number="6">Чун сардорони коҳинон ва нигаҳбонон Ӯро диданд, фарёд зада, гуфтанд: «Ӯро ба салиб каш, ба салиб каш!» Пилотус ба онҳо гуфт: «Шумо Ӯро гирифта, ба салиб кашед, чунки ман дар Ӯ айбе намеёбам».</verse>
				<verse number="7">Яҳудиён ба вай ҷавоб доданд: «Мо шариате дорем, ва мувофиқи шариати мо Ӯ бояд мурад, чунки Худро Писари Худо кардааст».</verse>
				<verse number="8">Чун Пилотус ин суханро шунид, зиёдтар тарсид.</verse>
				<verse number="9">Ва боз ба қаср даромада, ба Исо гуфт: «Ту аз куҷоӣ?» Лекин Исо ба вай ҷавоб надод.</verse>
				<verse number="10">Пилотус ба Ӯ гуфт: «Ба ман сухан намегӯӣ? Магар намедонӣ, ки қудрат дорам Туро ба салиб кашам ва қудрат дорам Туро озод кунам?»</verse>
				<verse number="11">Исо ҷавоб дод: «Ҳеҷ қудрате бар Ман намедоштӣ, агар аз боло дода намешуд; аз ин рӯ он касе ки Маро ба ту таслим кард, гуноҳи бештаре дорад».</verse>
				<verse number="12">Ва аз он вақт Пилотус кӯшиш дошт Ӯро озод кунад. Лекин яҳудиён фарёд зада, гуфтанд: «Агар Ӯро озод кунӣ, дӯсти қайсар нестӣ; ҳар кӣ даъвои подшоҳӣ кунад, зидди қайсар сухан мегӯяд».</verse>
				<verse number="13">Чун Пилотус инро шунид, Исоро берун овард ва дар он ҷое ки Сангфарш ва ба ибронӣ Ҷабто номида мешуд, бар курсии доварӣ нишаст.</verse>
				<verse number="14">Рӯзи тайёрии Песаҳ буд, ки тақрибан дар соати шаш ба яҳудиён гуфт: «Инак Подшоҳи шумо!»</verse>
				<verse number="15">Лекин онҳо фарёд заданд: «Ӯро нест кун, нест кун, ба салиб каш!» Пилотус ба онҳо гуфт: «Оё Подшоҳи шуморо ба салиб кашам?» Сардорони коҳинон ҷавоб доданд: «Ғайр аз қайсар подшоҳе надорем».</verse>
				<verse number="16">Ниҳоят, Ӯро ба дасти онҳо супурд, то ба салиб кашанд. Ва онҳо Исоро гирифта бурданд.</verse>
				<verse number="17">Ва Ӯ салиби Худро бардошта, ба маҳалле ки “Ҷои косахонаи сар” ва ба ибронӣ Ҷолҷолто ном дошт, равона шуд;</verse>
				<verse number="18">ва дар он ҷо Ӯро ба салиб кашиданд ва бо Ӯ ду каси дигарро: яке аз ин тараф ва дигаре аз он тараф, ва Исо дар миёна.</verse>
				<verse number="19">Пилотус айбномае навишта, бар салиб овехт, ки чунин навишта шуда буд: «Исои Носирӣ, Подшоҳи яҳудиён».</verse>
				<verse number="20">Бисёре аз яҳудиён он айбномаро хонданд, зеро ҷое ки Исо ба салиб кашида шуд, ба шаҳр наздик буд, ва айбномаро ба забонҳои ибронӣ, юнонӣ ва румӣ навишта буданд.</verse>
				<verse number="21">Сардорони коҳинони яҳудӣ ба Пилотус гуфтанд: «Нанавис: “Подшоҳи яҳудиён”, балки навис: “Ӯ мегуфт, ки Манам Подшоҳи яҳудиён”».</verse>
				<verse number="22">Пилотус ҷавоб дод: «Он чи навиштам, навиштам».</verse>
				<verse number="23">Ва сарбозон, чун Исоро ба салиб кашиданд, либоси Ӯро гирифта, ба чор ҳисса тақсим карданд, ба ҳар сарбоз як ҳисса; ва пероҳанро низ гирифтанд. Лекин пероҳан дарз надошт, балки аз боло то поён бофта шуда буд.</verse>
				<verse number="24">Пас онҳо ба якдигар гуфтанд: «Онро пора накунем, балки қуръа бар он партофта бинем, ки аз они кӣ мешавад», то /гуфтаи/ Китоб ба амал ояд, ки мегӯяд: “Сару либоси Маро дар миёни худ тақсим карданд ва бар пероҳани Ман қуръа партофтанд”. Ва сарбозон чунин карданд.</verse>
				<verse number="25">Дар назди салиби Исо модари Ӯ, хоҳари модараш, Марями зани Клӯпо ва Марями Маҷдалия истода буданд.</verse>
				<verse number="26">Чун Исо модари Худ ва он шогирдеро, ки вайро дӯст медошт, дар он ҷо истода дид, ба модари Худ гуфт: «Эй зан, инак писари ту!»</verse>
				<verse number="27">Сипас ба шогирди Худ гуфт: «Инак модари ту!» Аз ҳамон соат он шогирд вайро ба хонаи худ бурд.</verse>
				<verse number="28">Пас аз он Исо чун дид, ки ҳама чиз ба анҷом расидааст, то /гуфтаи/ Китоб ба амал ояд, гуфт: «Ташнаам».</verse>
				<verse number="29">Дар он ҷо зарфе пур аз сирко истода буд. Пас исфанҷеро аз сирко пур карда, бар сари зуфо гузоштанд ва наздики даҳони Ӯ бурданд.</verse>
				<verse number="30">Чун Исо сиркоро чашид, гуфт: «Иҷро шуд». Ва сар фурӯ оварда, ҷон дод.</verse>
				<verse number="31">Азбаски рӯзи тайёрии ид буд, — зеро он шанбе иди бузург буд, — яҳудиён аз Пилотус хоҳиш карданд, ки соқи пойҳои онҳоро шикананд ва поён фуроваранд, то ки ҷасадҳоро бар салиб дар рӯзи шанбе намонанд.</verse>
				<verse number="32">Сарбозон омада, соқи пойҳои нафари якум ва нафари дигарро, ки бо Ӯ ба салиб кашида шуда буданд, шикастанд.</verse>
				<verse number="33">Чун назди Исо омаданд ва диданд, ки аллакай мурдааст, соқи пойҳои Ӯро нашикастанд,</verse>
				<verse number="34">балки яке аз сарбозон ба паҳлуи Ӯ найза зад, ва ҳамон дам хун ва об ҷорӣ шуд.</verse>
				<verse number="35">Ва он касе ки дид, шаҳодат дод, ва шаҳодати вай рост аст; вай медонад, ки рост мегӯяд, то шумо низ имон оваред.</verse>
				<verse number="36">Зеро ин рӯй дод, то /гуфтаи/ Китоб ба амал ояд, ки мегӯяд: “Ҳеҷ як устухони Ӯ шикаста намешавад”.</verse>
				<verse number="37">Ва Китоб боз дар ҷои дигар мегӯяд: “Ба он Касе ки найза задаанд, хоҳанд нигарист”. Қабри,,,,\ Исо</verse>
				<verse number="38">Пас аз он Юсуф, ки аз аҳли Ромо ва аз тарси яҳудиён шогирди ниҳонии Исо буд, аз Пилотус хоҳиш кард, ки ҷасади Исоро гирад. Ва Пилотус ба вай иҷозат дод. Вай омада, ҷасади Исоро гирифт.</verse>
				<verse number="39">Ва Никӯдимус, ки пештар шабона назди Исо омада буд, низ омад ва тақрибан сад паймона мурр ва уди омехта овард.</verse>
				<verse number="40">Онҳо ҷасади Исоро гирифтанд ва мувофиқи одати дафни яҳудиён, хушбӯиҳо пошида, ба кафан печонданд.</verse>
				<verse number="41">Дар он ҷое ки Ӯ ба салиб кашида шуд, боғе буд, ва дар боғ қабри наве ки дар он ҳанӯз ҳеҷ кас гузошта нашуда буд.</verse>
				<verse number="42">Дар он ҷо Исоро гузоштанд, чунки рӯзи тайёрии иди яҳудиён буд, ва он қабр наздик буд.</verse>
			</chapter>
			<chapter number="20">
				<verse number="1">Дар рӯзи якуми ҳафта, саҳарии барвақт, ки ҳаво ҳанӯз торик буд, Марями Маҷдалия ба сари қабр омад ва дид, ки санг аз қабр бардошта шудааст.</verse>
				<verse number="2">Вай давида назди Шимъуни Петрус ва он шогирди дигаре ки Исо ӯро дӯст медошт, омада, ба онҳо гуфт: «Хоҷаамонро аз қабр бурдаанд, ва намедонем, ки Ӯро куҷо гузоштаанд».</verse>
				<verse number="3">Дарҳол Шимъуни Петрус ва он шогирди дигар берун омада, сӯи қабр рафтанд.</verse>
				<verse number="4">Ҳар ду бо ҳам медавиданд, вале он шогирди дигар зудтар давида, аз Петрус пеш гузашт ва аввал ба сари қабр омад,</verse>
				<verse number="5">ва хам шуда, кафани гузоштаро дид; лекин ба дарун надаромад.</verse>
				<verse number="6">Баъд Шимъуни Петрус аз пайи вай омада, ба қабр даромад ва кафани гузоштаро дид</verse>
				<verse number="7">ва рӯймолеро, ки бар сари Ӯ буд, на бо кафан, балки дар гӯшае алоҳида печида дид.</verse>
				<verse number="8">Пас он шогирди дигар, ки аввал ба сари қабр омада буд, низ ба дарун даромад, ва дид, ва бовар кард.</verse>
				<verse number="9">Зеро онҳо ҳанӯз Китобро нафаҳмида буданд, ки Ӯ бояд аз мурдагон бархезад.</verse>
				<verse number="10">Ва шогирдон ба хонаи худ баргаштанд.</verse>
				<verse number="11">Аммо Марям дар беруни қабр истода, гиря мекард. Ва чун мегирист, хам шуда, ба даруни қабр нигоҳ кард.</verse>
				<verse number="12">Ва ду фариштаи сафедпӯшро дид, ки дар он ҷое ки ҷасади Исо гузошта шуда буд, яке назди сар ва дигаре назди пой нишаста буданд.</verse>
				<verse number="13">Онҳо ба вай гуфтанд: «Эй зан! Чаро гиря мекунӣ?» Ба онҳо гуфт: «Хоҷаи маро бурдаанд, ва намедонам, ки Ӯро куҷо гузоштаанд».</verse>
				<verse number="14">Чун инро гуфт, ба пас рӯ овард ва Исоро истода дид; вале надонист, ки ин Исо аст.</verse>
				<verse number="15">Исо ба вай гуфт: «Эй зан! Чаро гиря мекунӣ? Киро ҷустуҷӯ мекунӣ?» Вай ба гумони он ки ин боғбон аст, ба Ӯ гуфт: «Эй хоҷа! Агар ту Ӯро бурда бошӣ, ба ман гӯй, ки Ӯро куҷо гузоштаӣ, то ман Ӯро гирифта барам».</verse>
				<verse number="16">Исо ба вай гуфт: «Эй Марям!» Вай рӯ оварда, ба Ӯ гуфт: «Раббунӣ!», яъне: «Устод!»</verse>
				<verse number="17">Исо ба вай гуфт: «Ба Ман даст нарасон, чунки ҳанӯз назди Падари Худ боло нарафтаам. Лекин назди бародарони Ман рафта, ба онҳо гӯй: Ман назди Падари Худ ва Падари шумо, назди Худои Худ ва Худои шумо боло меравам».</verse>
				<verse number="18">Марями Маҷдалия омада, ба шогирдон хабар дод, ки Худовандро дидааст, ва Ӯ ба вай чунин гуфтааст.</verse>
				<verse number="19">Бегоҳии худи ҳамон рӯзи якуми ҳафта, ҳангоме ки шогирдон дар хонае гирд омада, аз тарси яҳудиён дарҳои онро баста буданд, Исо омада, дар миёни онҳо истод ва ба онҳо гуфт: «Салом ба шумо!»</verse>
				<verse number="20">Инро гуфта, дастҳо ва паҳлуи Худро ба онҳо нишон дод. Шогирдон Худовандро дида, шод гардиданд.</verse>
				<verse number="21">Боз Исо ба онҳо гуфт: «Салом ба шумо! Чунон ки Падар Маро фиристод, Ман низ шуморо мефиристам».</verse>
				<verse number="22">Чун инро гуфт, бар онҳо дамид ва гуфт: «Рӯҳулқудсро қабул кунед.</verse>
				<verse number="23">Гуноҳҳои касеро, ки бахшед, бахшида мешаванд; ва гуноҳҳои касеро, ки набахшида нигоҳ доред, набахшида мемонанд».</verse>
				<verse number="24">Лекин Тумо, ки яке аз он дувоздаҳ буд ва Дугоник номида мешуд, ҳангоме ки Исо омад, бо онҳо набуд.</verse>
				<verse number="25">Шогирдони дигар ба вай гуфтанд: «Мо Худовандро дидаем». Вай ба онҳо гуфт: «То дар дастҳои Ӯ ҷои мехҳоро набинам, ва ангушти худро дар ҷои мехҳо нагузорам, ва дасти худро дар паҳлуи Ӯ намонам, бовар намекунам».</verse>
				<verse number="26">Пас аз ҳашт рӯз боз шогирдони Ӯ дар хона буданд, ва Тумо низ бо онҳо буд, ва дарҳо баста. Агарчи дарҳо баста буданд, Исо омада, дар миёни онҳо истод ва гуфт: «Салом ба шумо!»</verse>
				<verse number="27">Пас аз он ба Тумо гуфт: «Ангушти худро ин ҷо биёр ва дастҳои Маро бин; ва дасти худро биёр ва дар паҳлуи Ман гузор; ва беимон набош, балки имон дошта бош».</verse>
				<verse number="28">Тумо дар ҷавоби Ӯ гуфт: «Эй Худованди ман ва эй Худои ман!»</verse>
				<verse number="29">Исо ба вай гуфт: «Ба хотири он ки Маро дидаӣ, имон овардӣ; хушо касоне ки надида, имон меоваранд».</verse>
				<verse number="30">Боз бисёр муъҷизаҳои дигаре Исо дар назди шогирдонаш нишон дод, ки дар ин китоб навишта нашуданд.</verse>
				<verse number="31">Аммо ин қадараш навишта шуд, то шумо имон оваред, ки Исо Масеҳ ва Писари Худост; ва имон оварда, ба номи Ӯ ҳаёт ёбед.</verse>
			</chapter>
			<chapter number="21">
				<verse number="1">Пас аз он боз Исо дар соҳили кӯли Табария ба шогирдон намоён шуд. Намоён шуданаш чунин буд:</verse>
				<verse number="2">Шимъуни Петрус, Тумо, ки Дугоник номида мешуд, Натанъил, ки аз Қонои Ҷалил буд, писарони Забдой ва ду нафари дигар аз шогирдони Ӯ бо ҳам буданд.</verse>
				<verse number="3">Шимъуни Петрус ба онҳо гуфт: «Ман ба моҳигирӣ меравам». Ба вай гуфтанд: «Мо низ ҳамроҳи ту меравем». Дарҳол рафта, ба киштӣ савор шуданд, ва он шаб чизе сайд накарданд.</verse>
				<verse number="4">Ҳангоме ки субҳ шуд, Исо дар соҳил истода буд, лекин шогирдон надонистанд, ки ин Исо аст.</verse>
				<verse number="5">Исо ба онҳо гуфт: «Эй бачаҳо! Оё хӯроке надоред?» Ба Ӯ ҷавоб доданд: «Не».</verse>
				<verse number="6">Ӯ ба онҳо гуфт: «Тӯрро ба тарафи рости киштӣ андозед, ва меёбед». Онҳо андохтанд, ва аз бисёрии моҳӣ онро кашида натавонистанд.</verse>
				<verse number="7">Он шогирде ки Исо вайро дӯст медошт, ба Петрус гуфт: «Ин Худованд аст». Чун Шимъуни Петрус шунид, ки ин Худованд аст, ҷомаашро ба худ печонд, чунки бараҳна буд, ва худро дар кӯл андохт.</verse>
				<verse number="8">Ва шогирдони дигар бо киштӣ омаданд, зеро аз соҳил дур набуданд, балки қариб ба дусад оринҷ, ва тӯри пур аз моҳиро мекашиданд.</verse>
				<verse number="9">Ва чун ба хушкӣ баромаданд, оташи бо ангишт афрӯхта ва моҳии бар он гузошта ва нонро диданд.</verse>
				<verse number="10">Исо ба онҳо гуфт: «Аз он моҳие ки ҳоло гирифтед, биёред».</verse>
				<verse number="11">Шимъуни Петрус рафта, тӯрро пур аз моҳиёни калон, ки саду панҷоҳу се адад буданд, ба хушкӣ кашид, ва бо вуҷуди бисёрии моҳӣ тӯр надарид.</verse>
				<verse number="12">Исо ба онҳо гуфт: «Биёед, ноништа кунед». Лекин аз шогирдон касе ҷуръат накард, ки аз Ӯ пурсад: «Ту кистӣ?» Зеро медонистанд, ки Худованд аст.</verse>
				<verse number="13">Ва Исо пеш омада, нонро гирифт ва ба онҳо дод, ва ҳамчунин моҳиро.</verse>
				<verse number="14">Ин бори сеюм буд, ки Исо, пас аз бархестанаш аз мурдагон, ба шогирдони Худ намоён шуд.</verse>
				<verse number="15">Пас аз ноништа карданашон Исо ба Шимъуни Петрус гуфт: «Эй Шимъун ибни Юнус! Оё Маро бештар аз инҳо дӯст медорӣ?» Ба Ӯ гуфт: «Ҳа, Хоҷаам! Ту медонӣ, ки Туро дӯст медорам». Ба вай гуфт: «Барраҳои Маро чарон».</verse>
				<verse number="16">Боз бори дигар ба вай гуфт: «Эй Шимъун ибни Юнус! Оё Маро дӯст медорӣ?» Ба Ӯ гуфт: «Ҳа, Хоҷаам! Ту медонӣ, ки Туро дӯст медорам». Ба вай гуфт: «Гӯсфандони Маро чӯпонӣ намо».</verse>
				<verse number="17">Ва бори сеюм ба вай гуфт: «Эй Шимъун ибни Юнус! Оё Маро дӯст медорӣ?» Петрус ғамгин шуд, ки бори сеюм аз вай пурсид: «Оё Маро дӯст медорӣ?» ва ба Ӯ гуфт: «Хоҷаам! Ту аз ҳама чиз бохабар ҳастӣ; Ту медонӣ ки Туро дӯст медорам». Исо ба вай гуфт: «Гӯсфандони Маро чарон.</verse>
				<verse number="18">Ба ростӣ, ба ростӣ ба ту мегӯям: ҳангоме ки ҷавон будӣ, камаратро худат мебастӣ, ва ба ҳар ҷое ки мехостӣ, мерафтӣ; лекин ҳангоме ки пир шавӣ, дастҳоятро дароз мекунӣ, ва дигаре туро баста, ба он ҷое ки намехоҳӣ, мебарад».</verse>
				<verse number="19">Чунин гуфт, то ишора кунад, ки бо чӣ гуна марг вай бояд Худоро ҷалол диҳад. Ва чун инро гуфт, ба вай фармуд: «Аз пайи Ман биё».</verse>
				<verse number="20">Петрус ба атроф нигоҳ карда, дид, ки он шогирде ки Исо ӯро дӯст медошт, аз паси онҳо меояд, ва ин ҳамон буд, ки ҳангоми хӯроки шом ба сандуқи синаи Ӯ такя зада, гуфта буд: «Хоҷаам! Кист он ки Туро таслим мекунад?»</verse>
				<verse number="21">Чун Петрус вайро дид, ба Исо гуфт: «Хоҷаам! Пас вай чӣ мешавад?»</verse>
				<verse number="22">Исо ба вай гуфт: «Агар хости Ман бошад, ки то вақти омаданам вай монад, ин ба ту чӣ дахл дорад? Аз пайи Ман биё».</verse>
				<verse number="23">Бинобар ин дар миёни бародарон чунин сухан паҳн шуд, ки он шогирд намемурад. Лекин Исо ба вай нагуфт, ки вай намемурад, балки: «Агар хости Ман ин бошад, ки то вақти омаданам вай монад, ин ба ту чӣ дахл дорад?»</verse>
				<verse number="24">Ва ин шогирдест, ки ба ин чизҳо шаҳодат медиҳад ва инҳоро навишт; ва мо медонем, ки шаҳодати вай рост аст.</verse>
				<verse number="25">Боз бисёр корҳои дигаре Исо ба ҷо овард, ки агар як ба як навишта шавад, ба гумонам, тамоми ҷаҳон ҳам он китобҳои навишташударо ғунҷоиш дода наметавонист. Омин. </verse>
			</chapter>
		</book>
		<book number="44">
			<chapter number="1">
				<verse number="1">Китоби якумро навиштам, эй Теофилус, дар бораи ҳар он чи Исо ба амал овард ва таълим дод аз ибтидо</verse>
				<verse number="2">то ҳамон рӯзе ки ба воситаи Рӯҳулқудс ба расулони интихобшудаи Худ дастурҳо дод ва ба осмон бурда шуд;</verse>
				<verse number="3">ба онҳо низ, баъд аз азобаш, бо далелҳои бисёр Худро зинда нишон дод ва дар давоми чил рӯз ба онҳо намоён шуда, дар бораи Подшоҳии Худо сухан гуфт,</verse>
				<verse number="4">ва онҳоро ҷамъ карда, чунин фармуд: «Уршалимро тарк накунед, балки мунтазири он ваъдаи Падар бошед, ки аз Ман шунидаед;</verse>
				<verse number="5">зеро Яҳё бо об таъмид медод, лекин шумо пас аз чанд рӯз бо Рӯҳулқудс таъмид мегиред».</verse>
				<verse number="6">Пас, онҳое ки ҷамъ шуда буданд, аз Ӯ пурсида, гуфтанд: «Худовандо, оё дар ҳамин вақт подшоҳиро бар Исроил аз нав барпо мекунӣ?»</verse>
				<verse number="7">Ба онҳо гуфт: «Кори шумо нест, ки замонҳо ва мӯҳлатҳоеро, ки Падар бо қудрати Худ муқаррар намудааст, донед;</verse>
				<verse number="8">аммо вақте ки Рӯҳулқудс бар шумо фуруд ояд, қувват меёбед ва дар Уршалим ва дар тамоми Яҳудия ва Сомара ва то канори ҷаҳон шоҳидони Ман мешавед».</verse>
				<verse number="9">Ҳамин ки инро гуфт, боло бурда шуд, ва онҳо менигаристанд, ва абре Ӯро аз пеши чашмони онҳо гирифта бурд.</verse>
				<verse number="10">Чун Ӯ боло мебаромад, ва онҳо ба осмон менигаристанд, ногоҳ ду марди сафедпӯш назди онҳо пайдо шуданд</verse>
				<verse number="11">ва гуфтанд: «Эй мардони Ҷалил! Чаро ин ҷо истода, сӯи осмон менигаред? Ҳамин Исо, ки аз пеши шумо ба осмон боло бурда шуд, чунон ки Ӯро сӯи осмон равона дидед, ончунон бармегардад».</verse>
				<verse number="12">Он гоҳ онҳо аз кӯҳе ки кӯҳи Зайтун ном дорад, сӯи Уршалим баргаштанд. Ин кӯҳ дар наздикии Уршалим ба масофаи роҳравии рӯзи шанбе аст.</verse>
				<verse number="13">Чун расиданд, ба болохонае баромаданд, ки дар он ҷо Петрус ва Яъқуб, Юҳанно ва Андриёс, Филиппус ва Тумо, Барталмо ва Матто, Яъқуб ибни Ҳалфой ва Шимъуни Ғаюр ва Яҳудо ибни Яъқуб истиқомат доштанд.</verse>
				<verse number="14">Ҳамаи онҳо якдилона ба дуо ва ниёиш машғул буданд, ва ҳамроҳашон занон ва Марям модари Исо ва бародарони Ӯ низ буданд.</verse>
				<verse number="15">Дар он рӯзҳо Петрус дар миёни шогирдон, ки дар ҷамъомад тақрибан саду бист нафар буданд, бархеста, гуфт:</verse>
				<verse number="16">«Эй мардон, бародарон! Бояд он навишта иҷро мешуд, ки Рӯҳулқудс бо забони Довуд дар бораи Яҳудо пешгӯӣ кард, ки вай роҳнамо буд ба онҳое ки Исоро дастгир карданд.</verse>
				<verse number="17">Вай аз мо шумурда шуда, насибе дар хизмат ёфт.</verse>
				<verse number="18">Вай ба музди бадкирдории худ киштзоре харид ва бар он ба рӯй афтода, шикамаш кафид, ва тамоми рӯдаҳояш берун шуданд.</verse>
				<verse number="19">Хабари ин ба гӯши ҳамаи сокинони Уршалим расид, ва он киштзор ба забони онҳо Ҳақал-Дамо, яъне «Киштзори хунин» номида шудааст.</verse>
				<verse number="20">Зеро дар китоби Забур навишта шудааст: «Манзили вай хароб гардад Ва касе дар он сокин нашавад»; ва: «Мансаби вайро дигаре гирад».</verse>
				<verse number="21">Бинобар ин аз касоне ки ҳамроҳи мо буданд дар тамоми он муддате ки Худованд Исо бо мо рафтуомад дошт,</verse>
				<verse number="22">яъне аз вақти таъмиди Яҳё то рӯзе ки Ӯ аз пеши мо боло бурда шуд, яке аз онҳо бояд бо мо шоҳиди растохези Ӯ шавад».</verse>
				<verse number="23">Ва ду нафарро пешниҳод карданд: Юсуфро, ки Бар-Саббо ном дошта, лақабаш Юстус буд, ва Матёсро.</verse>
				<verse number="24">Ва дуо карда, гуфтанд: «Ту, эй Худованд, эй дилогоҳи ҳама, нишон деҳ якеро, ки аз ин ду интихоб кардаӣ,</verse>
				<verse number="25">то ки вай насиби ин хизмати расулиро пайдо кунад, ки Яҳудо аз он маҳрум шуда, ба макони худ рафтааст».</verse>
				<verse number="26">Қуръае барои онҳо партофтанд, ва қуръа ба номи Матёс баромад, ва ӯ ба ёздаҳ расул илова шуд.</verse>
			</chapter>
			<chapter number="2">
				<verse number="1">Вақте ки рӯзи Пантикост фаро расид, ҳамаашон якдилона дар як ҷо ҷамъ омаданд.</verse>
				<verse number="2">Ногоҳ ғулғулае, монанди садои тундбод, аз осмон баромад ва тамоми хонаро пур кард.</verse>
				<verse number="3">Ва забонаҳои аз ҳам ҷудое, монанди забонаҳои оташ, ба онҳо падид омада, якто-якто бар ҳар яке аз онҳо нишаст.</verse>
				<verse number="4">Ҳамаашон аз Рӯҳулқудс пур шуданд, ва чун Рӯҳ ба онҳо қудрати гап задан бахшид, ба забонҳои дигар-дигар ба сухан гуфтан сар карданд.</verse>
				<verse number="5">Дар Уршалим яҳудиён, мардони худотарсе ки аз ҳар халқи зери осмон буданд, сокин буданд.</verse>
				<verse number="6">Ҳангоме ки он ғулғула бархест, мардуми бисёре ҷамъ омада, ҳайрон шуданд, зеро ҳар кас ба забони худ сухани онҳоро мешунид.</verse>
				<verse number="7">Ва ҳама дар ҳайрату тааҷҷуб шуда, ба якдигар мегуфтанд: «Оё ҳамаи инҳо, ки гап мезананд, ҷалилӣ нестанд?</verse>
				<verse number="8">Пас чӣ гуна ҳар яке аз мо суханони онҳоро ба забони зодгоҳи худ мешунавем?</verse>
				<verse number="9">Мо, ки портиҳо ва модиҳо ва эломиҳо, ва сокинони Байнаннаҳрайн, Яҳудия ва Каппадукия, Понтус ва вилояти Осиё,</verse>
				<verse number="10">Фриҷия ва Памфилия, Миср ва ноҳияҳои Либия дар наздикии Қайровон ва зиёратгарони румӣ, ҳам яҳудиён ва ҳам онҳое ки чанде пеш дини яҳудиро қабул кардаанд,</verse>
				<verse number="11">ва аҳли Крит ва Арабистон ҳастем, суханони инҳоро аз бузургии Худо ба забонҳои худ мешунавем».</verse>
				<verse number="12">Ҳама дар ҳайрату тааҷҷуб шуда, ба якдигар мегуфтанд: «Ин чӣ маъно дорад?»</verse>
				<verse number="13">Вале баъзе касон масхаракунон мегуфтанд: «Инҳо май хӯрда, маст шудаанд».</verse>
				<verse number="14">Он гоҳ Петрус бо он ёздаҳ нафар бархеста ва овози худро баланд карда, ба онҳо гуфт: «Эй мардони Яҳудия ва ҳамаи сокинони Уршалим! Инро донед, ва суханони маро гӯш кунед:</verse>
				<verse number="15">Инҳо маст нестанд, чунон ки шумо гумон мекунед, зеро ҳоло соат сеи рӯз аст,</verse>
				<verse number="16">балки ин ҳамон чиз аст, ки Юили пайғамбар гуфтааст:</verse>
				<verse number="17">“Ва дар рӯзҳои охирин, мегӯяд Худо, чунин мешавад: Рӯҳи Худро бар тамоми башарият мерезам, Ва писарону духтарони шумо пайғамбарӣ мекунанд, Ва ҷавонони шумо рӯъёҳо мебинанд Ва пирони шумо хобҳо;</verse>
				<verse number="18">Ва ҳатто бар ғуломону канизони Худ Дар он рӯзҳо Рӯҳи Худро мерезам, Ва онҳо пайғамбарӣ мекунанд;</verse>
				<verse number="19">Ва аз боло дар осмон муъҷизаҳо Ва аз поён дар замин аломатҳо медиҳам: Хун ва оташ ва бухори дуд;</verse>
				<verse number="20">Пеш аз он ки рӯзи азиму пуршукӯҳи Худованд фаро расад, Офтоб ба торикӣ ва моҳ ба хун табдил меёбад;</verse>
				<verse number="21">Ва он гоҳ ҳар кӣ номи Худовандро хонад, наҷот меёбад”.</verse>
				<verse number="22">Эй мардони Исроил! Ба ин суханон гӯш диҳед: Исои Носирӣ марде буд, ки назди шумо аз ҷониби Худо бо қувваҳо ва муъҷизаҳо ва аломатҳое ки Худо дар миёни шумо ба воситаи Ӯ ба ҷо овард, исбот шуд, чунон ки худатон низ медонед;</verse>
				<verse number="23">Ӯро, ки аз рӯи нақшаи муайян ва пешдонии Худо таслим карда шуд, гирифта, бо дасти бадкирдорон бар салиб мехкӯб карда, куштед;</verse>
				<verse number="24">вале Худо Ӯро аз дардҳои марг раҳонда, бархезонд, зеро ғайриимкон буд, ки марг Ӯро нигоҳ дорад.</verse>
				<verse number="25">Зеро Довуд дар бораи Ӯ мегӯяд: “Худовандро ҳамеша пеши рӯи худ медидам, Чунки Ӯ аз дасти рости ман аст, то фурӯ нағалтам.</verse>
				<verse number="26">Ба ин сабаб дилам шод аст, ва забонам хурсанд; Ва ҷисмам низ дар умед сокин мешавад.</verse>
				<verse number="27">Зеро ҷони маро дар дунёи мурдагон намемонӣ, Ва намегузорӣ, ки Қуддуси Ту нобудшавиро бинад.</verse>
				<verse number="28">Роҳи зиндагиро ба ман омӯхтаӣ Ва пеши рӯи Худ маро аз шодӣ пур мекунӣ”.</verse>
				<verse number="29">Эй мардон, бародарон! Иҷозат диҳед, ки ҷуръат намуда, ба шумо дар бораи падари мо Довуд гӯям, ки ӯ вафот ёфта, гӯронда шудааст, ва қабраш то имрӯз дар миёни мост.</verse>
				<verse number="30">Азбаски ӯ пайғамбар буд ва медонист, ки Худо барои ӯ савганд ёд кардааст, ки Масеҳро ҷисман аз камари ӯ рӯёнда, бар тахти ӯ мешинонад,</verse>
				<verse number="31">бинобар ин дар бораи растохези Масеҳ пешбинӣ карда, гуфт, ки ҷони Ӯ дар дунёи мурдагон намонд ва ҷисми Ӯ нобудшавиро надид».</verse>
				<verse number="32">Ҳамин Исоро Худо бархезонд, ва ҳамаи мо шоҳидони он ҳастем.</verse>
				<verse number="33">Акнун, ки Ӯ ба дасти рости Худо боло бурда шудааст, ваъдаи Рӯҳулқудсро аз Падар ёфта, он чиро, ки шумо дида ва шунида истодаед, фурӯ рехтааст.</verse>
				<verse number="34">Зеро Довуд ба осмон боло нарафт, балки худаш мегӯяд: “Худованд ба Худованди ман гуфт: Аз дасти рости Ман шин,</verse>
				<verse number="35">То даме ки душманонатро пойандози Ту созам”.</verse>
				<verse number="36">Пас, тамоми хонадони Исроил ба дурустӣ донад, ки Худо ҳамин Исоро, ки шумо ба салиб кашидед, Худованд ва Масеҳ гардондааст». Ҷамоати аввалин</verse>
				<verse number="37">Чун шуниданд, дилреш шуда, ба Петрус ва расулони дигар гуфтанд: «Эй мардон, бародарон, чӣ кунем?»</verse>
				<verse number="38">Петрус ба онҳо гуфт: «Тавба кунед, ва ҳар яке аз шумо ба номи Исои Масеҳ барои бахшоиши гуноҳҳоятон таъмид гиред, ва атои Рӯҳулқудсро меёбед;</verse>
				<verse number="39">зеро ин ваъда барои шумо ва фарзандони шумо ва барои ҳамаи онҳоест, ки дур ҳастанд, яъне барои ҳар касе ки Худованд Худои мо ӯро даъват кунад».</verse>
				<verse number="40">Ӯ бо бисёр суханони дигар ба онҳо шаҳодат медод ва панд дода, мегуфт: «Худро аз ин насли каҷрав раҳо кунед!»</verse>
				<verse number="41">Пас онҳое ки каломи ӯро бо хушнудӣ қабул карданд, таъмид гирифтанд, ва дар ҳамон рӯз тақрибан се ҳазор нафар ба онҳо ҳамроҳ шуданд.</verse>
				<verse number="42">Онҳо ҳамеша бо шунидани таълими расулон, бо ҳамнишинӣ, бо пора кардани нон ва бо дуо машғул буданд.</verse>
				<verse number="43">Ҳама саросар тарсида буданд, ва бисёр муъҷизаҳо ва аломатҳо аз дасти расулон рӯй доданд.</verse>
				<verse number="44">Ҳамаи имондорон бо ҳам буданд ва дар ҳама чиз шарик буданд:</verse>
				<verse number="45">молу мулки худро мефурӯхтанд ва ба ҳама мувофиқи эҳтиёҷи ҳар кас тақсим мекарданд;</verse>
				<verse number="46">ҳар рӯз якдилона дар ибодатгоҳ ҷамъ мешуданд ва дар хонаҳои худ нон пора карда, бо хушӣ ва дилсофӣ бо ҳам хӯрок мехӯрданд,</verse>
				<verse number="47">Худоро ситоиш мекарданд ва дар миёни тамоми мардум эътибор пайдо менамуданд, ва Худованд ҳар рӯз касонеро, ки наҷот меёфтанд, ба ҷамоат меафзуд.</verse>
			</chapter>
			<chapter number="3">
				<verse number="1">Рӯзе дар соати нӯҳи вақти дуо Петрус ва Юҳанно ба ибодатгоҳ мерафтанд.</verse>
				<verse number="2">Марди ланги модарзоде буд, ки ҳар рӯз ӯро бардошта оварда, назди он дарвозаи ибодатгоҳ, ки Зебо ном дошт, мегузоштанд, то аз касоне ки ба ибодатгоҳ меомаданд, садақа пурсад.</verse>
				<verse number="3">Вақте ки ӯ Петрус ва Юҳанноро назди даромадгоҳи ибодатгоҳ дид, аз онҳо садақа пурсид.</verse>
				<verse number="4">Петрус, ки бо Юҳанно буд, ба ӯ нигариста, гуфт: «Ба мо нигоҳ кун».</verse>
				<verse number="5">Ӯ ба онҳо назар дӯхт, ба умеди он ки аз онҳо чизе гирад.</verse>
				<verse number="6">Аммо Петрус гуфт: «Ман нуқра ва тилло надорам; лекин он чи дорам, ба ту медиҳам: ба номи Исои Масеҳи Носирӣ бархезу роҳ рав».</verse>
				<verse number="7">Аз дасти росташ гирифта, ӯро ба по хезонд; ногоҳ пойҳо ва буҷулакҳои ӯ қувват гирифтанд,</verse>
				<verse number="8">ва аз ҷои худ ҷаста хеста, ба роҳравӣ даромад ва роҳравону ҷастухезкунон ва Худоро ситоишкунон ҳамроҳи онҳо вориди ибодатгоҳ шуд.</verse>
				<verse number="9">Тамоми мардум ӯро диданд, ки роҳ мерафт ва Худоро ситоиш мекард,</verse>
				<verse number="10">ва ӯро шинохтанд, ки ҳамон касест, ки назди дарвозаи Зебои ибодатгоҳ нишаста, садақа мехост, ва аз он чи ба ӯ рӯй дода буд, ғарқи тааҷҷуб ва ҳайрат шуданд.</verse>
				<verse number="11">Азбаски ланги шифоёфта ба Петрус ва Юҳанно часпида буд, тамоми мардум дар айвоне ки айвони Сулаймон ном дорад, бо ҳайрат сӯи онҳо шитофтанд.</verse>
				<verse number="12">Петрус, чун дид, ба он мардум рӯ оварда, гуфт: «Эй мардони Исроил! Чаро аз дидани ин ҳайрон шудаед ва чаро ба мо чашм дӯхтаед, гӯё мо бо қувват ё худотарсии худ сабаби роҳ рафтани ин шахс шуда бошем?</verse>
				<verse number="13">Худои Иброҳим ва Исҳоқ ва Яъқуб, Худои падарони мо, Бандаи Худ Исоро ҷалол дод. Шумо Ӯро таслим кардед ва дар пеши Пилотус, ки мехост Ӯро озод кунад, Ӯро рад намудед;</verse>
				<verse number="14">лекин шумо он Қуддус ва Росткорро рад намуда, хоҳиш кардед, ки як марди одамкуш ба шумо дода шавад,</verse>
				<verse number="15">вале Сарвари ҳаётро куштед, вале Худо Ӯро аз мурдагон бархезонд, ва мо шоҳидони он ҳастем.</verse>
				<verse number="16">Ба хотири имон ба номи Ӯ, ин шахсро, ки мебинед ва мешиносед, номи Ӯ қувват додааст, бале, имоне ки дар мо аз Ӯст, пеши ҳамаи шумо ба вай ин шифоро бахшидааст.</verse>
				<verse number="17">Лекин, эй бародарон, медонам, ки шумо, монанди сардорони худ, ин корро аз рӯи нодонӣ кардаед;</verse>
				<verse number="18">аммо Худо он чиро, ки бо забони тамоми пайғамбаронаш пешакӣ гуфта буд, ки Масеҳ бояд азоб кашад, ҳамин гуна ба ҷо овард.</verse>
				<verse number="19">Пас, тавба кунед ва /ба Худо/ рӯ оваред, то гуноҳҳои шумо нобуд гарданд</verse>
				<verse number="20">ва айёми истироҳат аз ҷониби Худованд фаро расад ва Ӯ Исои Масеҳро, ки бароятон аз пеш таъйин шуда буд, фиристад,</verse>
				<verse number="21">ки бояд осмон Ӯро қабул мекард то айёми нав кардани ҳама чиз мувофиқи он чи Худо бо забони ҳамаи пайғамбарони муқаддаси Худ аз қадим гуфтааст.</verse>
				<verse number="22">Зеро Мусо ба падарон гуфта буд: “Худованд Худои мо Пайғамбаре монанди ман барои шумо аз миёни бародарони шумо ба миён меоварад; бояд ба он чи Ӯ ба шумо мегӯяд, гӯш диҳед,</verse>
				<verse number="23">ва ҳар кӣ ба суханони он Пайғамбар гӯш надиҳад, бояд аз байни қавм решакан шавад”.</verse>
				<verse number="24">Ҳамчунин тамоми пайғамбарон, аз Самуил то онҳое ки пас аз ӯ пайғамбарӣ кардаанд, ҳамаашон ин рӯзҳоро пешгӯӣ кардаанд.</verse>
				<verse number="25">Шумо ворисони он пайғамбарон ва он аҳде ҳастед, ки Худо бо падарони мо баст, чунон ки Ӯ ба Иброҳим гуфтааст: «Ҳамаи халқҳои рӯи замин дар насли ту баракат меёбанд».</verse>
				<verse number="26">Худо Бандаи Худ Исоро бархезонда, аввал назди шумо фиристод, то ки Ӯ ҳар якеро аз роҳҳои бади шумо баргардонда, шуморо баракат диҳад».</verse>
			</chapter>
			<chapter number="4">
				<verse number="1">Ҳангоме ки онҳо ба мардум сухан мегуфтанд, коҳинон ва сардори посбонони ибодатгоҳ ва саддуқиён бар сари онҳо омаданд,</verse>
				<verse number="2">зеро хеле нороҳат шуданд аз ин ки онҳо мардумро таълим медоданд ва дар шахси Исо растохези мурдагонро мавъиза мекарданд.</verse>
				<verse number="3">Ва ба онҳо дастдарозӣ карда, то фардо ба ҳабс гирифтанд, зеро аллакай бегоҳ буд.</verse>
				<verse number="4">Аммо бисёре аз шунавандагони калом имон оварданд, ва шумораи онҳо тақрибан панҷ ҳазор мард буд.</verse>
				<verse number="5">Фардои он, сардорон ва пирон ва китобдонони онҳо дар Уршалим ҷамъомаде барпо карданд,</verse>
				<verse number="6">ва Ҳонони саркоҳин ва Қаёфо ва Юҳанно ва Искандар ва тамоми хонаводаи саркоҳин ҳозир буданд,</verse>
				<verse number="7">ва онҳоро дар миёнаҷо ба по хезонда, пурсиданд: «Ба кадом қувват ё ба кадом ном ин корро кардаед?»</verse>
				<verse number="8">Петрус аз Рӯҳулқудс пур шуда, ба онҳо гуфт: «Эй сардорони қавм ва пирони Исроил!</verse>
				<verse number="9">Агар имрӯз барои некие ки ба марди нотавоне кардаем, моро тафтиш менамоед, ки вай чӣ гуна шифо ёфтааст,</verse>
				<verse number="10">пас ба ҳамаи шумо ва ба тамоми қавми Исроил маълум бод, ки ин одам ба номи Исои Масеҳи Носирӣ пеши шумо тандуруст истодааст, ба номи Ҳамон ки шумо ба салиб кашидед ва Худо Ӯро аз мурдагон бархезонд.</verse>
				<verse number="11">Ӯ ҳамон сангест, ки шумо, бинокорон, онро рад кардед, вале он сари гӯшаи бино гардид.</verse>
				<verse number="12">Дар ҳеҷ каси дигар наҷот нест, ва ҳеҷ номи дигаре ба одамон дода нашудааст, то ба воситаи он наҷот ёбем».</verse>
				<verse number="13">Вақте ки далерии Петрус ва Юҳанноро диданд ва пай бурданд, ки одамони нахонда ва одӣ ҳастанд, ҳайрон шуданд ва онҳоро шинохтанд, ки аз ҳамроҳони Исо буданд.</verse>
				<verse number="14">Чун шахси шифоёфтаро диданд, ки назди онҳо истода буд, чизе ба муқобили онҳо гуфта натавонистанд.</verse>
				<verse number="15">Ба онҳо фармуданд, ки аз шӯро берун раванд; пас аз он бо якдигар машварат карданд,</verse>
				<verse number="16">ва гуфтанд: «Бо ин одамон чӣ кунем? Инак, ба ҳамаи сокинони Уршалим маълум шудааст, ки онҳо муъҷизаи ошкоре ба амал овардаанд, ва мо онро наметавонем инкор кунем;</verse>
				<verse number="17">аммо барои он ки беш аз ин дар миёни мардум овоза нашавад, бояд онҳоро сахт таҳдид кунем, ки дигар ба ҳеҷ кас дар бораи ин ном гап назананд».</verse>
				<verse number="18">Онҳоро даъват намуда, фармон доданд, ки ҳаргиз номи Исоро ба забон наоваранд ва таълим надиҳанд.</verse>
				<verse number="19">Вале Петрус ва Юҳанно дар ҷавоби онҳо гуфтанд: «Худ ҳукм кунед, оё пеши Худо дуруст аст, ки шуморо бештар аз Худо гӯш кунем?»</verse>
				<verse number="20">Мо наметавонем аз гуфтани он чи дидаем ва шунидаем, даст кашем».</verse>
				<verse number="21">Онҳоро боз ҳам зиёдтар таҳдид намуда, раҳо карданд, чунки ба сабаби мардум имконият наёфтанд ба онҳо ҷазо диҳанд, зеро ҳама Худоро барои он чи шуда буд, ҳамду сано мегуфтанд.</verse>
				<verse number="22">Шахсе ки ин муъҷизаи шифо бо вай рӯй дод, бештар аз чилсола буд.</verse>
				<verse number="23">Пас аз раҳо шуданашон назди ёрони худ омаданд ва он чиро, ки сардорони коҳинон ва пирон гуфта буданд, ба онҳо нақл карданд.</verse>
				<verse number="24">Чун инро шуниданд, овози худро якдилона сӯи Худо баланд карда, гуфтанд: «Эй Фармонраво, Ту он Худо ҳастӣ, ки осмон ва замин ва баҳр ва ҳар он чи дар онҳост, офаридаӣ!</verse>
				<verse number="25">Ту бо забони бандаи Худ Довуд гуфтаӣ: “Чаро халқҳо ба шӯр меоянд Ва қавмҳо беҳуда қасд мекунанд?</verse>
				<verse number="26">Подшоҳони замин бармехезанд, Ва мирон ҷамъ мешаванд Бар зидди Худованд Ва бар зидди Масеҳи Ӯ”.</verse>
				<verse number="27">Ба ростӣ, бар зидди Бандаи муқаддаси Ту Исо, ки Ӯро масҳ кардаӣ, Ҳиродус ва Понтиюс Пилотус бо ғайрияҳудиён ва қавми Исроил ҷамъ шуданд,</verse>
				<verse number="28">то он чиро, ки дасти Ту ва нақшаи Ту пешакӣ муқаррар карда буд, ба ҷо оваранд.</verse>
				<verse number="29">Ва акнун, эй Худованд, ба таҳдидҳои онҳо назар андоз ва ба бандагони Худ ато кун, то бо далерии комил сухани Туро баён кунанд,</verse>
				<verse number="30">дар ҳоле ки Ту дасти Худро дароз кунӣ, то шифо ва аломатҳову муъҷизаҳо ба номи Бандаи муқаддаси Ту Исо рӯй диҳанд».</verse>
				<verse number="31">Чун дуояшон ба охир расид, маконе ки дар он ҷамъ шуда буданд, ба ҷунбиш омад, ва ҳама аз Рӯҳулқудс пур шуданд ва каломи Худоро далерона мегуфтанд.</verse>
				<verse number="32">Ҳамаи имондорон як дилу як ҷон буданд, ва ҳеҷ касе молу мулки худро аз они худ намедонист, балки ҳама чизи онҳо умумӣ буд.</verse>
				<verse number="33">Расулон бо қувваи бузурге ба растохези Худованд Исо шаҳодат медоданд, ва файзи бузурге бар ҳамаи онҳо буд.</verse>
				<verse number="34">Ҳеҷ мӯҳтоҷе дар байнашон набуд, зеро ҳар касе ки замин ё хонае дошт, онро мефурӯхт ва пулашро оварда,</verse>
				<verse number="35">пеши пои расулон мегузошт, ва ба ҳар кас аз рӯи эҳтиёҷаш дода мешуд.</verse>
				<verse number="36">Юсӣ, ки расулон ба ӯ лақаби Барнаббо, яъне «писари тасаллӣ»-ро дода буданд, ва ӯ аз қабилаи Левӣ, аз аҳли Қиприс буд,</verse>
				<verse number="37">замине дошт, ва онро фурӯхта ва пулашро оварда, пеши пои расулон гузошт.</verse>
			</chapter>
			<chapter number="5">
				<verse number="1">Аммо Ҳанониё ном шахсе, бо ҳамсараш Сафира, мулки худро фурӯхт</verse>
				<verse number="2">ва як қисми пули онро, бо огоҳии ҳамсараш, гирифта нигоҳ дошт ва боқии онро оварда, пеши пои расулон гузошт.</verse>
				<verse number="3">Петрус гуфт: «Эй Ҳанониё! Чаро ин гуна ба дилат шайтон роҳ ёфтааст, то туро водор намояд, ки ба Рӯҳулқудс дурӯғ гӯӣ ва як қисми пули заминро пинҳон кунӣ?</verse>
				<verse number="4">Оё он чи доштӣ, аз они ту набуд? Оё он чи пас аз фурӯхтан пайдо кардӣ, дар ихтиёри ту набуд? Чаро чунин фикрро дар дили худ ҷо додӣ? Ту на ба одамизод, балки ба Худо дурӯғ гуфтӣ».</verse>
				<verse number="5">Ҳамин ки Ҳанониё ин суханонро шунид, ба замин афтод ва ҷон дод; ва ҳамаи онҳоеро, ки инро шуниданд, тарси бузурге фаро гирифт.</verse>
				<verse number="6">Ҷавонон бархеста, ӯро дар кафан печонданд ва берун бурда, ба хок супурданд.</verse>
				<verse number="7">Тахминан пас аз гузаштани се соат ҳамсараш омад, ки аз ин рӯйдод бехабар буд.</verse>
				<verse number="8">Петрус аз вай пурсид: «Ба ман гӯй, ки оё заминро ба ҳамин маблағ фурӯхтед?» Зан гуфт: «Оре, ба ҳамин маблағ».</verse>
				<verse number="9">Петрус ба вай гуфт: «Чаро ҳар ду забон як кардед, ки Рӯҳи Худовандро озмоед? Инак, пойҳои онҳое ки шавҳаратро гӯронданд, бар остонаи дар ҳастанд; туро низ мебаранд».</verse>
				<verse number="10">Ҳамон дам вай пеши пои ӯ афтода, ҷон дод; ва чун ҷавонон даромаданд, вайро мурда ёфтанд ва берун бурда, дар паҳлуи шавҳараш ба хок супурданд.</verse>
				<verse number="11">Тамоми ҷамоат ва ҳамаи онҳоеро, ки инро шуниданд, тарси бузурге фаро гирифт.</verse>
				<verse number="12">Аломатҳо ва муъҷизаҳои бисёре бо дасти расулон дар миёни қавм ба амал меомаданд; ва ҳама якдилона дар айвони Сулаймон ҷамъ мешуданд.</verse>
				<verse number="13">Ҳеҷ каси бегона ҷуръат намекард бо онҳо ҳамнишин шавад, ҳарчанд мардум онҳоро ситоиш мекарданд.</verse>
				<verse number="14">Мардону занони бисёре ба Худованд имон оварда, торафт бештар ба онҳо ҳамроҳ мешуданд;</verse>
				<verse number="15">кор ба ҷое расид, ки беморонро ба кӯчаҳо бароварда, болои бистарҳо ва катҳо мегузоштанд, то ки ҳангоми гузашта рафтани Петрус ҳеҷ набошад сояи ӯ бар баъзеи онҳо афтад.</verse>
				<verse number="16">Ҳамчунин бисёр касон аз шаҳрҳои атроф дар Уршалим ҷамъ шуда, беморон ва гирифторони рӯҳҳои нопокро меоварданд, ва ҳамаи онҳо шифо меёфтанд.</verse>
				<verse number="17">Аммо саркоҳин ва бо вай ҳамаи онҳое ки аз ҳизби саддуқиён буданд, аз ҳасад пур шуда, бархестанд</verse>
				<verse number="18">ва ба расулон дастдарозӣ карда, онҳоро дар зиндони умумӣ андохтанд.</verse>
				<verse number="19">Вале ҳамон шаб фариштаи Худованд дарҳои зиндонро кушода ва онҳоро берун оварда, гуфт:</verse>
				<verse number="20">«Равед ва дар ибодатгоҳ истода, ҳамаи суханони ин ҳаётро ба қавм гӯед».</verse>
				<verse number="21">Чун инро шуниданд, бомдодон ба ибодатгоҳ омаданд ва ба таълим додан сар карданд. Дар ин миён саркоҳин ва онҳое ки бо вай буданд, шӯро ва ҳамаи пирони банӣ-Исроилро даъват карданд ва ба зиндон кас фиристоданд, то онҳоро биёранд.</verse>
				<verse number="22">Аммо нигаҳбонон рафта, онҳоро дар зиндон наёфтанд ва баргашта, хабар доданд</verse>
				<verse number="23">ва гуфтанд: «Зиндонро бо эҳтиёти тамом баста дидем, ва посбонон пеши дар истода буданд, вале вақте ки дарро кушодем, ҳеҷ касро дар он наёфтем».</verse>
				<verse number="24">Чун саркоҳин ва фармондеҳи ибодатгоҳ ва сардорони коҳинон ин суханонро шуниданд, ҳайрон шуданд, ки ин чӣ оқибате дошта бошад.</verse>
				<verse number="25">Дар ҳамин вақт касе омад ва ба онҳо хабар дод: «Инак, он шахсоне ки дар зиндон андохта будед, дар ибодатгоҳ истода, мардумро таълим медиҳанд».</verse>
				<verse number="26">Он гоҳ фармондеҳ бо нигаҳбононаш рафта, онҳоро овард, лекин на бо зӯрӣ, зеро аз қавм тарсиданд, ки мабодо онҳоро сангсор кунанд.</verse>
				<verse number="27">Чун онҳоро оварда, назди шӯро ба по хезонданд, саркоҳин ба онҳо савол дода,</verse>
				<verse number="28">гуфт: «Оё шуморо бо ҷиддият нафармудаем, ки ба ин ном таълим надиҳед? Ва инак, шумо Уршалимро бо таълимоти худ пур кардаед ва мехоҳед хуни он Одамро ба гардани мо бор кунед».</verse>
				<verse number="29">Петрус ва расулон дар ҷавоб гуфтанд: «Ба Худо бояд итоат кард, на ба одамизод;</verse>
				<verse number="30">Худои падарони мо Исоро, ки шумо ба дор овехта, кушта будед, бархезонд.</verse>
				<verse number="31">Худо Ӯро ба тарафи рости Худ боло бардошта, Сарвар ва Наҷотдиҳанда гардонд, то ба Исроил тавба ва бахшоиши гуноҳҳоро диҳад.</verse>
				<verse number="32">Мо шоҳидони Ӯ бар ин корҳо ҳастем ва ҳамчунин Рӯҳулқудс аст, ки онро Худо ба фармонбардорони Худ додааст».</verse>
				<verse number="33">Чун шуниданд, хашмгин шуданд ва қасд карданд онҳоро кушанд.</verse>
				<verse number="34">Аммо Ҷамлиил ном фарисӣ, ки муаллими шариат ва пеши тамоми қавм муҳтарам буд, дар шӯро бархеста, фармуд, ки расулонро ба муддати кӯтоҳе берун баранд;</verse>
				<verse number="35">ва ба ҳозирон гуфт: «Эй мардони Исроил! Аз он чи бо ин одамон кардан мехоҳед, эҳтиёт бошед.</verse>
				<verse number="36">Зеро пеш аз ин рӯзҳо Тавдо бархеста, худро чун шахси бузурге вонамуд кард, ва тақрибан чорсад нафар бо вай ҳамроҳ шуданд; вай кушта шуд, ва ҳамаи пайравонаш пароканда ва нест шуданд.</verse>
				<verse number="37">Пас аз вай Яҳудои Ҷалилӣ дар айёми номнависӣ бархест ва мардуми бисёреро аз пайи худ кашид; вай низ кушта шуд, ва ҳамаи пайравонаш пароканда шуданд.</verse>
				<verse number="38">Ва акнун ба шумо мегӯям, ки аз ин одамон даст кашед ва онҳоро ба ҳоли худ гузоред, зеро агар ин нақша ва кор аз одамизод бошад, худ аз худ барҳам мехӯрад,</verse>
				<verse number="39">вале агар аз Худо бошад, шумо онро наметавонед барҳам диҳед, мабодо маълум шавад, ки бо Худо ситеза мекунед».</verse>
				<verse number="40">Ба гапи вай даромаданд ва расулонро ҷеғ зада оварда, заданд ва фармуданд, ки ба номи Исо сухан нагӯянд, ва онҳоро озод намуданд.</verse>
				<verse number="41">Онҳо шодикунон аз шӯро баромаданд, чунки ба хотири номи Исо сазовори беҳурматӣ гардида буданд.</verse>
				<verse number="42">Ва ҳеҷ рӯзе дар ибодатгоҳ ва хонаҳо аз таълим ва башорат додан дар бораи Исои Масеҳ даст накашиданд.</verse>
			</chapter>
			<chapter number="6">
				<verse number="1">Дар он рӯзҳо, ки шогирдон зиёд мешуданд, яҳудиёни юнонизабон аз яҳудиёни ибронизабон шикоят карданд, ки бевазанони онҳо дар тақсими ризқи ҳаррӯза бе баҳра мемонанд.</verse>
				<verse number="2">Он дувоздаҳ нафар ҷамъи шогирдонро даъват намуда, гуфтанд: «Шоиста нест, ки мо каломи Худоро тарк карда, бо хизмати мизбонӣ машғул шавем.</verse>
				<verse number="3">Пас, эй бародарон, ҳафт марди некном ва пур аз Рӯҳулқудс ва ҳикматро аз миёни худ интихоб намоед, то онҳоро ба ин кор таъйин кунем;</verse>
				<verse number="4">ва мо ҳамеша бо дуо ва бо хизмати каломи Худо машғул мешавем».</verse>
				<verse number="5">Ин сухан ба тамоми ҷамъомад писанд омад, ва Истефанусро, ки шахси пур аз имону Рӯҳулқудс буд, ва Филиппус ва Прӯхурус ва Никонӯр ва Тимӯн ва Парминос ва Никӯлоусро, ки яҳудишудае аз Антокия буд, интихоб карданд.</verse>
				<verse number="6">Инҳоро дар назди расулон ба по хезонданд, ва даст бар сарашон монда, дуо карданд.</verse>
				<verse number="7">Каломи Худо паҳн мешуд, шумораи шогирдон дар Уршалим хеле меафзуд, ва бисёре аз коҳинон низ фармонбардори имон мешуданд.</verse>
				<verse number="8">Истефанус, ки пур аз имон ва қувват буд, дар миёни қавм аломатҳову муъҷизаҳои бузурге ба амал меовард.</verse>
				<verse number="9">Баъзе касон аз куништи ба ном либартиниён, қайравониён ва искандариён ва аз аҳли Киликия ва Осиё бархеста, бо Истефанус баҳс карданд.</verse>
				<verse number="10">Лекин бар зидди он ҳикмат ва Рӯҳе ки ӯ сухан мегуфт, истодагарӣ карда наметавонистанд.</verse>
				<verse number="11">Бинобар ин чанд касро водор карданд, ки гӯянд: «Мо шунидем, ки ӯ дар бораи Мусо ва Худо суханони куфромез мегуфт».</verse>
				<verse number="12">Дар миёни қавм ва пирон ва китобдонон шӯр ангехта, ба ӯ ҳуҷум оварданд ва ӯро дастгир карда, ба шӯро бурданд.</verse>
				<verse number="13">Шоҳидони дурӯғинро пеш оварданд, ва онҳо гуфтанд: «Ин шахс зидди макони муқаддас ва зидди Таврот суханони куфромез гуфтанро бас намекунад;</verse>
				<verse number="14">зеро шунидем, ки ӯ мегуфт: “Исои Носирӣ ин маконро хароб мекунад ва урфу одатҳоеро, ки Мусо ба мо супурдааст, дигаргун менамояд”».</verse>
				<verse number="15">Ҳамаи касоне ки дар шӯро нишаста буданд, бар ӯ нигариста, диданд, ки чеҳраи ӯ монанди чеҳраи фаришта буд.</verse>
			</chapter>
			<chapter number="7">
				<verse number="1">Он гоҳ саркоҳин пурсид: «Оё инҳо рост мегӯянд?»</verse>
				<verse number="2">Гуфт: «Эй мардон, бародарон ва падарон, гӯш кунед! Худои ҷалол ба падари мо Иброҳим, вақте ки ӯ дар Байнаннаҳрайн буд, пеш аз он ки дар Ҳорон сокин шавад, зоҳир шуд</verse>
				<verse number="3">ва ба ӯ гуфт: «Аз замини худ ва хешу табори худ берун шав ва сӯи замине ки ба ту нишон медиҳам, рав».</verse>
				<verse number="4">Аз замини калдониён берун омада, дар Ҳорон сокин шуд; пас аз вафоти падараш, Худо ӯро аз он ҷо ба замине ки шумо дар он сокин ҳастед, кӯчонд.</verse>
				<verse number="5">Ва аз он ба андозаи як кафи пой ҳам мерос набахшид, вале дар ҳамон вақте ки ӯ ҳанӯз фарзанде надошт, ваъда кард, ки ӯро ва пас аз ӯ наслашро соҳиби он гардонад.</verse>
				<verse number="6">Ва Худо ба ӯ гуфт, ки насли ӯ дар замини бегона монанди ғариб зиндагӣ мекунад, ва муддати чорсад сол онҳоро дар ғуломӣ нигоҳ дошта, азоб медиҳанд.</verse>
				<verse number="7">“Аммо Ман, — гуфт Худо, — бар он халқе ки онҳоро дар ғуломӣ нигоҳ дорад, доварӣ мекунам, ва пас аз он онҳо берун омада, дар ин макон Маро ибодат мекунанд”.</verse>
				<verse number="8">Ва аҳди хатнаро ба ӯ дод. Пас аз ин Иброҳим Исҳоқро ба дунё оварда, дар рӯзи ҳаштум ӯро хатна кард; ва Исҳоқ Яъқубро ва Яъқуб дувоздаҳ нахустпадарро ба дунё овард.</verse>
				<verse number="9">Нахустпадарон ба Юсуф ҳасад бурда, ӯро ба Миср фурӯхтанд. Лекин Худо бо ӯ буд</verse>
				<verse number="10">ва ӯро аз ҳамаи бадбахтиҳояш халосӣ дод, ва пеши фиръавн подшоҳи Миср ба ӯ файз ва ҳикмат дод, то ӯро бар Миср ва бар тамоми хонаи худ фармонфармо таъйин кард.</verse>
				<verse number="11">Дар тамоми замини Миср ва Канъон гуруснагӣ, мусибати бузурге рӯй дод, ва падарони мо хӯрдание наёфтанд.</verse>
				<verse number="12">Чун Яъқуб шунид, ки дар Миср ғалла ёфт мешавад, бори аввал падарони моро ба он ҷо фиристод.</verse>
				<verse number="13">Дар сафари дуюм Юсуф худро ба бародаронаш шиносонд, ва аслу насаби Юсуф ба фиръавн маълум шуд.</verse>
				<verse number="14">Юсуф кас фиристода, падари худ Яъқуб ва тамоми хешу таборашро, ки ҳафтоду панҷ нафар буданд, даъват намуд.</verse>
				<verse number="15">Яъқуб ба Миср омад, ва худаш ва падарони мо вафот ёфтанд;</verse>
				<verse number="16">онҳоро ба Шакем бурда, дар қабре ки Иброҳим аз банӣ-Ҳамӯри падари Шакем ба нуқраи худ харида буд, гузоштанд.</verse>
				<verse number="17">Баробари наздик омадани вақти ваъдае ки Худо дар бораи он ба Иброҳим савганд ёд карда буд, қавм дар Миср нашъунамо мекард ва зиёд мешуд,</verse>
				<verse number="18">то даме ки подшоҳи дигаре ба тахт нишаст, ки Юсуфро намешинохт.</verse>
				<verse number="19">Ӯ бар зидди нажоди мо найрангбозӣ карда, падарони моро ба танг овард ва фармуд, ки кӯдакони навзоди худро бароварда партоянд, то ки зинда намонанд.</verse>
				<verse number="20">Дар он вақт Мусо таваллуд шуд, ки дар назди Худо зебо буд, ва муддати се моҳ дар хонаи падари худ парвариш ёфт.</verse>
				<verse number="21">Ҳангоме ки ӯро бароварда партофтанд, духтари фиръавн ӯро гирифта, ҳамчун фарзанди худ калон кард.</verse>
				<verse number="22">Мусо тамоми ҳикмати Мисрро таълим гирифта, дар сухан ва амал тавоно шуд.</verse>
				<verse number="23">Вақте ки ӯ чилсола шуд, ба дилаш омад, ки ба дидани бародарони худ, банӣ-Исроил равад.</verse>
				<verse number="24">Чун якеро ситамкашида дид, ӯро ҳимоят кард ва ба доди он зулмдида расида, мисриро кушт.</verse>
				<verse number="25">Ӯ гумон мекард, ки бародаронаш мефаҳманд, ки Худо ба воситаи ӯ онҳоро наҷот медиҳад, аммо онҳо нафаҳмиданд.</verse>
				<verse number="26">Рӯзи дигар, чун назди онҳо омад, хархаша мекарданд, ва ӯ онҳоро оштӣ доданӣ шуда, гуфт: «Эй мардон, шумо бародар ҳастед, чаро ба якдигар ситам мекунед?»</verse>
				<verse number="27">Вале он касе ки ба ёри худ ситам мекард, ӯро тела дода, гуфт: «Кӣ туро бар мо сардор ва довар таъйин кардааст?</verse>
				<verse number="28">Оё маро куштан мехоҳӣ, чунон ки дирӯз он мисриро куштӣ?»</verse>
				<verse number="29">Мусо, ҳамин ки ин суханонро шунид, гурехта рафт ва дар замини Мидён ғариб шуд, ва дар он ҷо аз ӯ ду писар таваллуд шуданд.</verse>
				<verse number="30">Чун чил сол гузашт, дар биёбони атрофи кӯҳи Сино фариштаи Худованд дар алангаи оташи бутта ба ӯ намудор шуд.</verse>
				<verse number="31">Чун Мусо дид, аз дидааш ҳайрон шуд, ва ҳангоме ки наздик меомад, то ки нигарад, овози Худованд ба ӯ расид:</verse>
				<verse number="32">“Ман Худои падаронат ҳастам, Худои Иброҳим, Худои Исҳоқ ва Худои Яъқуб”. Мусо ба ларза даромада, ҷуръат накард, ки нигоҳ кунад.</verse>
				<verse number="33">Худованд ба ӯ гуфт: “Кафшҳоятро аз пойҳоят каш, зеро ҷое ки дар он истодаӣ, замини муқаддас аст.</verse>
				<verse number="34">Ситамеро, ки қавми Ман дар Миср мекашад, дидаам ва нолаи онҳоро шунидаам ва барои халос кардани онҳо фуромадаам. Акнун биё, то ки туро ба Миср фиристам”.</verse>
				<verse number="35">Ҳамон Мусоро, ки рад карда, гуфта буданд: “Кӣ туро сардор ва довар таъйин кардааст?”, Худо ба воситаи фариштае ки дар бутта ба ӯ намудор шуд, сардор ва раҳокунанда таъйин намуда, фиристод.</verse>
				<verse number="36">Ӯ онҳоро берун оварда, дар давоми чил сол дар замини Миср ва дар баҳри Сурх ва дар биёбон муъҷизаҳову аломатҳо ба амал овард.</verse>
				<verse number="37">Ин ҳамон Мусост, ки ба банӣ-Исроил гуфт: “Худованд Худои мо Пайғамбаре монанди ман барои шумо аз байни бародарони шумо ба миён меоварад”.</verse>
				<verse number="38">Ин ҳамон аст, ки дар ҷамоат дар биёбон буд, бо фариштае ки дар кӯҳи Сино ба ӯ сухан гуфт, ва бо падарони мо; ва калимаҳои зиндаро қабул кард, то ба мо расонад;</verse>
				<verse number="39">вале падарони мо нахостанд ба ӯ итоат намоянд, балки ӯро рад карданд, ва дилҳои онҳо сӯи Миср моил шуданд</verse>
				<verse number="40">ва ба Ҳорун гуфтанд: “Барои мо худоёне соз, ки пешопеши мо равона бошанд, зеро намедонем, бар сари ин Мусо, ки моро аз замини Миср берун овард, чӣ омадааст”.</verse>
				<verse number="41">Дар он рӯзҳо гӯсолае сохтанд ва ба он бут қурбонӣ карданд ва аз корҳои дастҳои худ хеле шод гаштанд.</verse>
				<verse number="42">Аммо Худо аз онҳо рӯй гардонда, вогузошт, ки лашкари осмонро ибодат намоянд, чунон ки дар китоби пайғамбарон навишта шудааст: «Эй хонадони Исроил! Оё дар давоми чил сол дар биёбон Барои Ман қурбониҳо ва ҳадияҳо тақдим кардед?</verse>
				<verse number="43">Хаймаи Маликро бардошта мегаштед, Ва ситораи худои худ Рифонро; Ин бутҳоро барои парастиш сохта будед; Пас, шуморо ба он тарафи Бобил мекӯчонам».</verse>
				<verse number="44">Падарони мо дар биёбон хаймаи шаҳодат доштанд, чунон ки Худо ба Мусо фармуда гуфта буд, ки онро мувофиқи намунае ки дидааст, созад.</verse>
				<verse number="45">Онро падарони мо гирифта, ҳамроҳи Юшаъ ба мулки халқҳо оварданд, вақте ки Худо онҳоро аз пеши рӯи падарони мо бадар ронд, ва хайма то айёми Довуд дар он ҷо монд,</verse>
				<verse number="46">ки ӯ пеши Худо илтифот ёфт ва дархост намуд, ки маскане барои Худои Яъқуб омода кунад.</verse>
				<verse number="47">Вале Сулаймон барои Ӯ хонае сохт.</verse>
				<verse number="48">Аммо Ҳаққи Таоло дар ибодатхонаҳои дастисохт сокин нест, чунон ки пайғамбар гуфтааст:</verse>
				<verse number="49">“Осмон, — мегӯяд Худованд, — курсии Ман аст, Ва замин пойандози Ман; Чӣ гуна хонае барои Ман месозед, Чӣ гуна ҷойе барои оромиши Ман?</verse>
				<verse number="50">Магар ҳамаи ин чизҳоро дасти Ман наофаридааст?”</verse>
				<verse number="51">Эй гарданкашон! Эй соҳибони дилҳо ва гӯшҳои бехатна! Шумо ҳамеша ба Рӯҳулқудс муқобилат мекунед, шумо низ монанди падарони худ ҳастед.</verse>
				<verse number="52">Кист аз пайғамбарон, ки падарони шумо ӯро таъқиб накарда бошанд? Онҳо касонеро, ки аз омадани он Росткор пешакӣ хабар дода буданд, куштанд, ва акнун шумо таслимкунанда ва кушандаи Худи Ӯ шудаед;</verse>
				<verse number="53">шумо Тавротро ба воситаи фариштаҳо қабул кардед, вале онро риоя накардед».</verse>
				<verse number="54">Инро шунида, хашмгин шуданд, ва дандонҳои худро ба ҳам месоиданд.</verse>
				<verse number="55">Аммо ӯ, ки пур аз Рӯҳулқудс буд, сӯи осмон нигариста, ҷалоли Худо ва Исоро, ки ба дасти рости Худо истода буд, дид</verse>
				<verse number="56">ва гуфт: «Инак, осмонро кушода ва Писари Одамро ба дасти рости Худо истода мебинам».</verse>
				<verse number="57">Вале онҳо бо овози баланд фарёд зада ва гӯшҳои худро маҳкам карда, якдилона ба ӯ ҳамла оварданд,</verse>
				<verse number="58">ва аз шаҳр берун бароварда, сангсор карданд; ва шоҳидон ҷомаҳои худро назди пойҳои ҷавоне ки Шоул ном дошт, гузоштанд.</verse>
				<verse number="59">Ва Истефанусро сангсор мекарданд, ӯ бошад дуо мекарду мегуфт: «Эй Худованд Исо! Рӯҳи маро қабул кун».</verse>
				<verse number="60">Сипас зону зада, бо овози баланд нидо кард: «Худовандо! Ин гуноҳро ба ҳисоби онҳо дохил накун». Инро гуфту ба хоби /марг/ рафт.</verse>
			</chapter>
			<chapter number="8">
				<verse number="1">Шоул низ ба куштани ӯ розӣ буд.</verse>
				<verse number="2">Мардони худотарс Истефанусро ба хок супурда, барои ӯ мотами бузурге гирифтанд.</verse>
				<verse number="3">Аммо Шоул ҷамоатро азоб медод ва хона ба хона гашта, мардон ва занонро кашола карда мебурду ба зиндон меандохт.</verse>
				<verse number="4">Дар ин миён онҳое ки пароканда шуда буданд, ҳар ҷое ки мерафтанд, каломро башорат медоданд.</verse>
				<verse number="5">Филиппус низ ба як шаҳри Сомара омада, ба онҳо Масеҳро мавъиза мекард.</verse>
				<verse number="6">Чун мардум суханони Филиппусро мешуниданд ва муъҷизаҳоеро, ки ба амал меовард, медиданд, якдилона ба он чи мегуфт, диққат медоданд;</verse>
				<verse number="7">зеро рӯҳҳои нопок аз бисёр девзадагон наъра зада берун мешуданд, ва лангону шалони бисёре шифо меёфтанд;</verse>
				<verse number="8">ва шодии бузурге дар он шаҳр буд.</verse>
				<verse number="9">Шимъун ном марде дар он шаҳр буд, ки пештар ҷодугарӣ мекард ва халқи Сомараро дар ҳайрат меандохт ва худро шахси бузурге вонамуд месохт.</verse>
				<verse number="10">Аз хурд то калон, ба ӯ гӯш андохта, мегуфтанд: «Ин шахс қуввати бузурги Худост».</verse>
				<verse number="11">Аз он сабаб ба ӯ гӯш меандохтанд, ки ӯ муддати дарозе онҳоро бо ҷодугарии худ ба ҳайрат меовард.</verse>
				<verse number="12">Лекин вақте ки ба башорати Филиппус дар бораи Подшоҳии Худо ва номи Исои Масеҳ бовар карданд, мардон ва занон таъмид гирифтанд.</verse>
				<verse number="13">Худи Шимъун низ бовар кард ва таъмид гирифт ва ҳамеша ҳамроҳи Филиппус буд; ва аз дидани аломатҳо ва муъҷизаҳое ки ба амал меомаданд, ҳайрон мешуд.</verse>
				<verse number="14">Расулоне ки дар Уршалим буданд, чун шуниданд, ки аҳли Сомара каломи Худоро қабул кардаанд, Петрус ва Юҳанноро назди онҳо фиристоданд;</verse>
				<verse number="15">ва чун омаданд, барои онҳо дуо гуфтанд, то Рӯҳулқудсро қабул кунанд;</verse>
				<verse number="16">зеро Рӯҳ ҳанӯз бар ҳеҷ кадоме аз онҳо фуруд наомада буд, балки танҳо ба номи Масеҳ Исо таъмид ёфта буданд.</verse>
				<verse number="17">Пас, дастҳои худро бар сари онҳо гузоштанд, ва онҳо Рӯҳулқудсро қабул карданд.</verse>
				<verse number="18">Шимъун чун дид, ки бо дастгузории расулон Рӯҳулқудс дода мешавад, ба онҳо пул овард</verse>
				<verse number="19">ва гуфт: «Ин қудратро ба ман низ диҳед, то ҳар касе ки ба ӯ даст гузорам, Рӯҳулқудсро қабул кунад».</verse>
				<verse number="20">Аммо Петрус ба вай гуфт: «Бигзор пулат бо ту нест шавад, чунки ту гумон кардаӣ, ки атои Худоро бо пул харӣ.</verse>
				<verse number="21">Туро аз ин чиз насибе ва баҳрае нест, зеро дилат дар ҳузури Худо рост нест.</verse>
				<verse number="22">Акнун аз ин бадии худ тавба кун ва ба Худо дуо гӯй: шояд, ин қасди дилат бахшида шавад;</verse>
				<verse number="23">зеро мебинам, ки пур аз заҳраи талх ва гирифтори бандҳои бадкирдорӣ ҳастӣ».</verse>
				<verse number="24">Шимъун дар ҷавоб гуфт: «Шумо барои ман ба Худованд дуо гӯед, то чизе аз он чи гуфтед, ба ман рӯй надиҳад».</verse>
				<verse number="25">Онҳо, пас аз шаҳодат додан ва гуфтани каломи Худованд ба Уршалим баргаштанд ва дар бисёре аз деҳоти Сомара башорат доданд.</verse>
				<verse number="26">Фариштаи Худованд ба Филиппус гуфт: «Бархез ва ба тарафи ҷануб, ба роҳе ки аз Уршалим сӯи Ғазза меравад, ва роҳи биёбон аст, равона шав».</verse>
				<verse number="27">Бархост ва равона шуд. Ва инак, шахси ҳабашӣ, хоҷасаро ва аз бузургони Кандока маликаи Ҳабаш, нигаҳбони тамоми хазинаи вай, ки ба Уршалим барои парастиш омада буд,</verse>
				<verse number="28">ба ватан бармегашт ва бар аробаи худ нишаста, китоби Ишаъёи пайғамбарро мехонд.</verse>
				<verse number="29">Рӯҳ ба Филиппус гуфт: «Наздик биё ва ба он ароба ҳамроҳ шав».</verse>
				<verse number="30">Филиппус ба он ҷо давида, шунид, ки китоби Ишаъёи пайғамбарро мехонад. Гуфт: «Оё он чи мехонӣ, мефаҳмӣ?»</verse>
				<verse number="31">Гуфт: «Чӣ гуна фаҳмида метавонам, агар касе ба ман роҳнамоӣ накунад?» Ва аз Филиппус хоҳиш кард, ки ба ароба савор шуда, бо ӯ шинад.</verse>
				<verse number="32">Порчае ки аз Китоб мехонд, ин буд: “Монанди гӯсфанде Ӯро ба куштан бурданд, Ва монанди баррае ки назди пашмтарошаш безабон аст, Ӯ ҳамчунон даҳони Худро воз накард.</verse>
				<verse number="33">Дар хории Ӯ адолатро аз Ӯ дареғ доштанд; Ва насли Ӯро кӣ шарҳ медиҳад? Зеро ҳаёти Ӯ дар замин қатъ карда шуд”.</verse>
				<verse number="34">Он хоҷасаро ба Филиппус гуфт: «Аз ту саволе дорам, ки пайғамбар инро дар бораи кӣ мегӯяд? Оё дар бораи худ ё дар бораи дигаре?»</verse>
				<verse number="35">Он гоҳ Филиппус даҳони худро кушод ва аз ҳамон навишта сар карда, дар бораи Исо ба ӯ башорат дод.</verse>
				<verse number="36">Дар ин миён, дар роҳ, онҳо ба обе расиданд, ва хоҷасаро гуфт: «Инак об; аз таъмид гирифтан чӣ чиз маро бозмедорад?»</verse>
				<verse number="37">***</verse>
				<verse number="38">Пас фармон дод, ки аробаро нигоҳ доранд, ва ҳар ду, Филиппус ва хоҷасаро, ба об фуромаданд, ва ӯро таъмид дод.</verse>
				<verse number="39">Вақте ки аз об баромаданд, Рӯҳи Худованд Филиппусро бурд, ва хоҷасаро дигар ӯро надида, роҳи худро бо хурсандӣ давом дод.</verse>
				<verse number="40">Аммо Филиппус дар Ашдӯд пайдо шуд ва дар ҳамаи шаҳрҳо гашта, башорат медод, то даме ки ба Қайсария расид.</verse>
			</chapter>
			<chapter number="9">
				<verse number="1">Шоул, ки ҳанӯз таҳдид ва куштор бар шогирдони Худованд меангехт, назди саркоҳин рафт</verse>
				<verse number="2">ва аз ӯ номаҳо барои куништҳои Димишқ хост, то ки агар марде ё занеро аз аҳли Тариқат ёбад, бандӣ карда ба Уршалим оварад.</verse>
				<verse number="3">Дар аснои роҳ, вақте ки ба Димишқ наздик омад, ногоҳ нуре аз осмон гирди ӯ дурахшид;</verse>
				<verse number="4">ӯ бар замин афтод ва овозе шунид, ки мегуфт: «Шоул, Шоул! Барои чӣ маро таъқиб мекунӣ?»</verse>
				<verse number="5">Гуфт: «Худовандо, Ту кистӣ?» Худованд гуфт: «Ман он Исо ҳастам, ки ту таъқибаш мекунӣ.</verse>
				<verse number="6">Аммо бархез ва ба шаҳр рав, ва дар он ҷо ба ту гуфта мешавад, ки чӣ бояд кунӣ».</verse>
				<verse number="7">Ҳамсафарони ӯ хомӯш меистоданд, зеро он садоро шуниданд, лекин ҳеҷ касро надиданд.</verse>
				<verse number="8">Шоул аз замин бархест, ва агарчи чашмонаш кушода буданд, ҳеҷ касро намедид. Аз дасташ гирифта, ӯро ба Димишқ бурданд.</verse>
				<verse number="9">Ӯ се рӯз нобино буд, ва чизе намехӯрд ва наменӯшид.</verse>
				<verse number="10">Дар Димишқ Ҳанониё ном шогирде буд. Худованд дар рӯъё ба ӯ гуфт: «Эй Ҳанониё!» Ҷавоб дод: «Лаббай, Худовандо!»</verse>
				<verse number="11">Худованд ба ӯ гуфт: «Бархез ва ба кӯчае ки Рост ном дорад, рав ва Шоул ном тарсусиро дар хонаи Яҳудо пурс, ки ӯ ҳоло бо дуо машғул аст.</verse>
				<verse number="12">Ва Ҳанониё ном шахсеро дар рӯъё дидааст, ки омада, бар ӯ даст гузоштааст, то ки бино шавад».</verse>
				<verse number="13">Ҳанониё ҷавоб дод: «Худовандо! Дар бораи ин одам аз бисёр касон шунидаам, ки дар Уршалим ба муқаддасони Ту чӣ қадар бадиҳо кардааст.</verse>
				<verse number="14">Дар ин ҷо низ аз сардорони коҳинон иҷозат дорад, ки ҳамаи касонеро, ки номи Туро мехонанд, бандӣ кунад».</verse>
				<verse number="15">Аммо Худованд ба вай гуфт: «Рав, зеро ӯ зарфи интихобшудаи Ман аст, то номи Маро пеши халқҳо ва подшоҳон ва банӣ-Исроил барад.</verse>
				<verse number="16">Ман ба ӯ нишон медиҳам, ки барои номи Ман ӯ чӣ қадар бояд азоб кашад».</verse>
				<verse number="17">Ҳанониё рафта, ба он хона даромад ва даст бар ӯ гузошта, гуфт: «Эй бародар Шоул! Худованд, ки дар роҳе ки меомадӣ, бар ту зоҳир шуд, маро фиристод, то боз бино гардӣ ва аз Рӯҳулқудс пур шавӣ».</verse>
				<verse number="18">Дарҳол аз чашмони ӯ чизе монанди пулакча афтода, бино шуд, ва бархест, таъмид гирифт.</verse>
				<verse number="19">Ва хӯрок хӯрда, қувват гирифт. Шоул дар Димишқ ва Уршалим Шоул якчанд рӯз бо шогирдон дар Димишқ монд.</verse>
				<verse number="20">Дарҳол дар куништҳо Масеҳро мавъиза мекард, ки ҳамин Шахс Писари Худост.</verse>
				<verse number="21">Ҳар кӣ суханонашро мешунид, ҳайрон шуда, мегуфт: «Магар ин ҳамон нест, ки дар Уршалим касонеро, ки ин номро мехонданд, несту нобуд мекард? Оё ба ин ҷо низ ӯ барои он наомадааст, ки онҳоро бандӣ карда, назди сардорони коҳинон барад?»</verse>
				<verse number="22">Аммо Шоул бештар қувват мегирифт ва яҳудиёни сокини Димишқро ҳайрон карда, исбот мекард, ки ҳамин Шахс Масеҳ аст.</verse>
				<verse number="23">Пас аз гузаштани рӯзҳои бисёре яҳудиён қасд карданд, ки ӯро кушанд.</verse>
				<verse number="24">Шоул аз қасди онҳо хабардор шуд. Онҳо рӯзу шаб назди дарвозаҳои шаҳр поида меистоданд, то ӯро кушанд.</verse>
				<verse number="25">Аммо шогирдон ӯро шабона гирифта, дар сабаде гузоштанд ва аз девори шаҳр поён фуроварданд.</verse>
				<verse number="26">Вақте ки Шоул ба Уршалим расид, хост ба шогирдон ҳамроҳ шавад, лекин ҳама аз ӯ метарсиданд ва бовар намекарданд, ки ӯ шогирд аст.</verse>
				<verse number="27">Он гоҳ Барнаббо ӯро гирифта, назди расулон овард ва ба онҳо нақл кард, ки чӣ гуна Худовандро дар роҳ дидааст, ва Худованд ба ӯ сухан гуфтааст, ва чӣ гуна ӯ дар Димишқ ба номи Исо далерона мавъиза кардааст.</verse>
				<verse number="28">Пас аз он ӯ ба Уршалим бо онҳо мерафт ва ба номи Худованд Исо далерона мавъиза мекард.</verse>
				<verse number="29">Бо яҳудиёни юнонизабон низ гуфтугӯ ва баҳс мекард, ва онҳо қасд карданд, ки ӯро кушанд.</verse>
				<verse number="30">Чун бародарон аз ин хабардор шуданд, ӯро ба Қайсария бурданд ва аз он ҷо ба Тарсус равона карданд.</verse>
				<verse number="31">Он вақт ҷамоатҳо дар сар то сари Яҳудия, Ҷалил ва Сомара дар осоиш буда, обод мешуданд ва дар тарси Худованд рафтор карда, бо дастгирии Рӯҳулқудс меафзуданд.</verse>
				<verse number="32">Ва чунин шуд, ки Петрус назди ҳама рафта, пеши муқаддасони сокини Лудда низ омад.</verse>
				<verse number="33">Дар он ҷо Аниёс ном шахсеро дид, ки шал шуда, ҳашт сол боз дар бистар хобида буд.</verse>
				<verse number="34">Петрус ба ӯ гуфт: «Эй Аниёс! Исои Масеҳ туро шифо медиҳад; бархез ва бистари худро ҷамъ кун». Ӯ дарҳол бархест.</verse>
				<verse number="35">Ва ҳамаи сокинони Лудда ва Шорӯн ӯро дида, ба Худованд рӯй оварданд.</verse>
				<verse number="36">Дар Ёфо шогирде буд, зане Тобито ном, ки маънояш Ғизол аст, ва ӯ хеле некӯкор буд ва садақаҳои бисёре медод.</verse>
				<verse number="37">Ва чунин шуд дар он рӯзҳо, ки ӯ бемор шуда, мурд; ва ӯро шуста, дар болохонае гузоштанд.</verse>
				<verse number="38">Азбаски Лудда ба Ёфо наздик буд, ва шогирдон шунида буданд, ки Петрус дар он ҷост, назди ӯ кас фиристода, хоҳиш карданд, ки бе даранг назди онҳо биёяд.</verse>
				<verse number="39">Петрус бархеста, бо онҳо рафт. Чун расид, ӯро ба он болохона бурданд, ва ҳамаи бевазанон гирякунон назди ӯ меистоданд ва ба ӯ куртаву ҷомаҳоеро нишон медоданд, ки Ғизол ҳангоми зинда буданаш дӯхта буд.</verse>
				<verse number="40">Петрус ҳамаро берун карда, зону зад ва дуо гуфт ва ба ҷасад рӯй оварда, гуфт: «Эй Тобито! Бархез!» Ва ӯ чашмонашро кушод ва Петрусро дида, нишаст.</verse>
				<verse number="41">Аз дасташ гирифта, ба по хезонд ва муқаддасону бевазанонро даъват намуда, ӯро ба онҳо зинда супурд.</verse>
				<verse number="42">Ин ҳодиса дар тамоми Ёфо овоза шуд, ва бисёр касон ба Худованд имон оварданд.</verse>
				<verse number="43">Чандин рӯз ӯ дар Ёфо назди Шимъун ном чармгаре монд.</verse>
			</chapter>
			<chapter number="10">
				<verse number="1">Дар Қайсария Корнилюс ном марде мирисад аз фавҷи ба ном Италиявӣ буд</verse>
				<verse number="2">ва бо тамоми аҳли хонааш парҳезгор ва худотарс буда, ба қавм садақаҳои бисёре медод ва ҳамеша назди Худо дуо мегуфт.</verse>
				<verse number="3">Боре, тақрибан соати нӯҳи рӯз, ӯ фариштаи Худоро ошкоро дар рӯъё дид, ки назди ӯ омада, гуфт: «Эй Корнилиюс!»</verse>
				<verse number="4">Ӯ ба вай нигариста ва ба ҳарос афтода, гуфт: «Хоҷаам, чӣ мефармоӣ?» Ба ӯ гуфт: «Дуоҳо ва садақаҳои ту назди Худо баромадаанд, ва Ӯ онҳоро ба ёд овардааст.</verse>
				<verse number="5">Акнун ба Ёфо кас фиристода, Шимъунро, ки лақабаш Петрус аст, даъват намо.</verse>
				<verse number="6">Ӯ назди Шимъун ном чармгаре ки хонааш дар соҳили баҳр аст, меҳмон аст».</verse>
				<verse number="7">Чун он фариштае ки бо Корнилиюс сухан гуфт, рафт, ӯ ду нафар аз ғуломони худ ва як сарбози худотарсро аз онҳое ки ҳамеша наздаш буданд, ҷеғ зад</verse>
				<verse number="8">ва тамоми ҳодисаро ба онҳо нақл карда, онҳоро ба Ёфо равона кард.</verse>
				<verse number="9">Фардои он, ки онҳо роҳ паймуда, ба шаҳр наздик мешуданд, Петрус тақрибан соати шаш ба боми хона баромад, то ки дуо гӯяд.</verse>
				<verse number="10">Дар он ҷо гурусна монда, хост чизе хӯрад. Ва ҳангоме ки барои ӯ тайёр мекарданд, ҳолати бехудӣ ӯро фаро гирифт,</verse>
				<verse number="11">ва осмонро кушода дид, ва инак зарфе сӯи ӯ фуруд меомад, монанди матои калони аз чор гӯшааш овезон, ки ба замин мефуромада бошад;</verse>
				<verse number="12">дар даруни он ҳар гуна чорпоёни замин, ҳайвоноти ваҳшӣ, хазандагон ва парандагони осмон буданд.</verse>
				<verse number="13">Овозе ба ӯ расид: «Эй Петрус, бархез ва кушта хӯр!»</verse>
				<verse number="14">Аммо Петрус гуфт: «Ҳеҷ гоҳ, Худовандо, зеро ҳаргиз чизе ҳаром ё нопок нахӯрдаам».</verse>
				<verse number="15">Бори дигар овозе ба ӯ расид: «Он чи Худо пок кардааст, ту ҳаром нашумор».</verse>
				<verse number="16">Ин се бор такрор ёфт, ва он зарф боз ба осмон боло бурда шуд.</verse>
				<verse number="17">Чун Петрус бисёр ҳайрон шуда, фикр мекард, ки рӯъёи дидааш чӣ маъно дошта бошад, инак, фиристодагони Корнилиюс, ки хонаи Шимъунро пурсида буданд, назди дарвозаи он истоданд.</verse>
				<verse number="18">Ва нидо карда, пурсиданд: «Оё Шимъуне ки лақабаш Петрус аст, дар ин ҷост?»</verse>
				<verse number="19">Петрус ҳанӯз дар бораи рӯъё андеша мекард, ки Рӯҳ ба ӯ гуфт: «Инак, мардон туро меҷӯянд.</verse>
				<verse number="20">Пас, бархеста, фуруд ой ва ҳеҷ шубҳа накарда, ҳамроҳи онҳо рав, зеро Ман онҳоро фиристодаам».</verse>
				<verse number="21">Петрус назди мардон фуромада, гуфт: «Манам он касе ки меҷӯед. Ба чӣ кор омадаед?»</verse>
				<verse number="22">Гуфтанд: «Корнилиюси мирисад, ки марди росткор ва худотарс ва назди тамоми халқи яҳудӣ некном аст, аз фариштаи муқаддас фармон гирифтааст, ки туро ба хонаи худ даъват намояд ва суханонатро шунавад».</verse>
				<verse number="23">Онҳоро ба дарун даъват карда, меҳмондорӣ кард. Ва рӯзи дигар Петрус ҳамроҳашон равона шуд, ва чанд нафар бародарон аз Ёфо бо ӯ рафтанд.</verse>
				<verse number="24">Фардои он ба Қайсария расиданд. Корнилиюс, ки хешу табор ва дӯстони наздикашро даъват карда буд, ба онҳо интизорӣ дошт.</verse>
				<verse number="25">Вақте ки Петрус ба хона медаромад, Корнилиюс ӯро пешвоз гирифт ва бар пойҳояш афтода, таъзим кард.</verse>
				<verse number="26">Аммо Петрус ӯро ба по хезонда, гуфт: «Бархез, зеро ман низ инсон ҳастам».</verse>
				<verse number="27">Бо ӯ сӯҳбаткунон ба хона даромада, дид, ки мардуми бисёре ҷамъ омадаанд.</verse>
				<verse number="28">Ба онҳо гуфт: «Шумо медонед, ки бо ғайрияҳудӣ рафтуомад кардан ё наздик шудани яҳудӣ манъ аст, вале Худо ба ман нишон дод, ки ҳеҷ касро ҳаром ё нопок надонам.</verse>
				<verse number="29">Бинобар ин, вақте ки даъват шудам, бечуну чаро омадам. Ва акнун мепурсам: барои чӣ маро даъват намудаед?»</verse>
				<verse number="30">Корнилиюс гуфт: «Чор рӯз пеш аз ин ман то ҳамин соат рӯза доштам ва дар соати нӯҳ дар хонаи худ дуо мегуфтам, ки ногоҳ шахсе бо либоси дурахшон пеши ман пайдо шуд</verse>
				<verse number="31">ва гуфт: “Эй Корнилюс! Дуои ту шунида шуд ва садақаҳои ту назди Худо ба ёд оварда шуданд.</verse>
				<verse number="32">Акнун ба Ёфо кас фиристода, Шимъунро, ки лақабаш Петрус аст, даъват намо; ӯ дар хонаи Шимъун ном чармгаре дар соҳили баҳр меҳмон аст; ӯ чун биёяд, ба ту сухан меронад”.</verse>
				<verse number="33">Дарҳол назди ту кас фиристодам, ва ту хуб кардӣ, ки омадӣ. Акнун ҳамаамон пеши Худо ҳозирем, то ҳар он чиро, ки Худо ба ту фармудааст, шунавем».</verse>
				<verse number="34">Петрус даҳон кушода, гуфт: «Акнун ба ростӣ донистам, ки Худо рӯйбинӣ надорад,</verse>
				<verse number="35">балки аз ҳар халқ ҳар кӣ аз Ӯ тарсад ва аз рӯи ростӣ рафтор кунад, писандидаи Ӯст.</verse>
				<verse number="36">Ӯ каломи Худро ба банӣ-Исроил фиристода, ба воситаи Исои Масеҳ, ки Худованди ҳама аст, башорати осоиш дод.</verse>
				<verse number="37">Шумо аз он чи дар сар то сари Яҳудия рӯй дод, хабардор ҳастед, ки он пас аз таъмиде ки Яҳё мавъиза кард, аз Ҷалил оғоз шуда буд:</verse>
				<verse number="38">Исои Носириро Худо бо Рӯҳулқудс ва қуввати Худ масҳ кард, ва Ӯ ба ҳама ҷо рафта, корҳои нек мекард ва ба ҳамаи онҳое ки дар банди иблис буданд, шифо мебахшид, зеро Худо бо Ӯ буд.</verse>
				<verse number="39">Мо шоҳидони ҳамаи он корҳое ҳастем, ки Ӯ дар кишвари яҳудиён ва дар Уршалим ба ҷо овард, ва низ онҳо Ӯро ба дор овехта, куштанд.</verse>
				<verse number="40">Худо Ӯро дар рӯзи сеюм бархезонд, ва Ӯро намоён кард.</verse>
				<verse number="41">Аммо на ба тамоми қавм, балки ба шоҳидоне ки Худо пешакӣ интихоб карда буд, яъне ба мо, ки пас аз бархестанаш аз мурдагон, бо Ӯ хӯрдаем ва нӯшидаем.</verse>
				<verse number="42">Ва ӯ ба мо фармуд, ки ба мардум мавъиза кунем ва шаҳодат диҳем, ки Худо Ӯро Довари зиндагон ва мурдагон таъйин кардааст.</verse>
				<verse number="43">Ҳамаи пайғамбарон бар Ӯ шаҳодат медиҳанд, ки ҳар кӣ ба Ӯ имон оварад, ба воситаи номи Ӯ гуноҳҳояш бахшида мешаванд».</verse>
				<verse number="44">Ин суханон ҳанӯз бар забони Петрус буд, ки Рӯҳулқудс бар ҳамаи шунавандагони калом фуруд омад.</verse>
				<verse number="45">Ва ҳамаи имондорони аҳли хатна, ки ҳамроҳи Петрус омада буданд, ҳайрон шуданд, ки атои Рӯҳулқудс ба ғайрияҳудиён низ фурӯ рехтааст,</verse>
				<verse number="46">зеро шуниданд, ки онҳо ба забонҳо сухан ронда, Худоро меситоянд. Он гоҳ Петрус гуфт:</verse>
				<verse number="47">«Оё касе метавонад ба онҳое ки Рӯҳулқудсро монанди мо ёфтаанд, бо об таъмид гирифтанро манъ кунад?»</verse>
				<verse number="48">Ва фармуд, ки онҳоро ба номи Худованд таъмид диҳанд. Ва аз ӯ хоҳиш карданд, ки якчанд рӯз назди онҳо монад.</verse>
			</chapter>
			<chapter number="11">
				<verse number="1">Расулон ва бародароне ки дар Яҳудия буданд, шуниданд, ки ғайрияҳудиён низ каломи Худоро қабул кардаанд.</verse>
				<verse number="2">Вақте ки Петрус ба Уршалим омад, аҳли хатна бар вай таъна зада,</verse>
				<verse number="3">гуфтанд: «Назди мардони бехатна рафта, бо онҳо хӯрок хӯрдаӣ».</verse>
				<verse number="4">Вале Петрус ба ҳикояти муфассали ҳар он чи рӯй дода буд, сар карда, гуфт:</verse>
				<verse number="5">«Ман дар шаҳри Ёфо дуо мегуфтам ва дар ҳолати бехудӣ рӯъёе дидам: зарфе фуруд меомад, монанди матои калоне ки аз чор гӯшааш овезон аз осмон мефуромада бошад, ва назди ман расид.</verse>
				<verse number="6">Чун ба он нигариста, аз назар гузарондам, чорпоёни замин, ҳайвоноти ваҳшӣ, хазандагон ва парандагони осмонро дидам.</verse>
				<verse number="7">Ва овозе шунидам, ки ба ман мегуфт: “Эй Петрус, бархез ва кушта хӯр”.</verse>
				<verse number="8">Гуфтам: “Ҳеҷ гоҳ, Худовандо, зеро ҳаргиз чизе ҳаром ё нопок ба даҳон набурдаам”.</verse>
				<verse number="9">Бори дигар овозе аз осмон ба ман ҷавоб дод: “Он чи Худо пок кардааст, ту ҳаром нашумор”.</verse>
				<verse number="10">Ин се бор такрор ёфт, ва ҳама чиз боз ба осмон боло бурда шуд.</verse>
				<verse number="11">Ва инак, дар ҳамон лаҳза се марде ки аз Қайсария назди ман фиристода шуда буданд, назди хонае ки будам, истоданд.</verse>
				<verse number="12">Ва Рӯҳ ба ман гуфт, ки ҳеҷ шубҳа накарда, бо онҳо равам. Ин шаш бародар низ ҳамроҳи ман рафтанд, ва мо ба хонаи он шахс даромадем.</verse>
				<verse number="13">Вай ба мо нақл кард, ки чӣ гуна дар хонаи худ фариштаро дидааст, ки истода ба вай гуфтааст: “Ба Ёфо кас фиристода, Шимъунро, ки лақабаш Петрус аст, даъват намо,</verse>
				<verse number="14">ва ӯ ба ту суханоне мегӯяд, ки боиси наҷоти ту ва тамоми хонадони ту мешавад”.</verse>
				<verse number="15">Вақте ки ба сухан сар кардам, Рӯҳулқудс ба онҳо фуруд омад, монанди он ки дар ибтидо ба мо фуруд омада буд.</verse>
				<verse number="16">Он гоҳ сухани Худовандро ба ёд овардам, ки Ӯ гуфта буд: “Яҳё бо об таъмид медод, лекин шумо бо Рӯҳулқудс таъмид меёбед”.</verse>
				<verse number="17">Пас, агар Худо ба онҳо ҳамон аторо додааст, ки ба мо дод, вақте ба Худованд Исои Масеҳ имон овардем, ман кистам, ки тавонам ба Худо монеъ шавам?».</verse>
				<verse number="18">Вақте ки инро шуниданд, ором шуданд ва Худоро ҳамду сано хонда, гуфтанд: «Ба ростӣ Худо ба ғайрияҳудиён низ тавбаи ҳаётбахшро додааст». Ҷамоат дар,,,,\ Антокия</verse>
				<verse number="19">Дар ин миён касоне ки ба сабаби таъқиботи аз боиси Истефанус рӯйдода пароканда шуда буданд, то Финиқия ва Қиприс ва Антокия расиданд, ва онҳо каломро ба ҳеҷ кас, ғайр аз яҳудиён, намегуфтанд.</verse>
				<verse number="20">Лекин баъзе аз онҳо, ки аз аҳли Қиприс ва Қайровон буданд, ба Антокия расида, бо юнониён гуфтугӯ карданд ва аз Худованд Исо башорат доданд.</verse>
				<verse number="21">Ва дасти Худованд бо онҳо буд, ва шумораи бузурге имон оварда, ба Худованд рӯ оварданд.</verse>
				<verse number="22">Вақте ки овозаи ин ба гӯши ҷамоати Уршалим расид, Барнабборо ба Антокия фиристоданд.</verse>
				<verse number="23">Чун расид, файзи Худоро дида, шод шуд, ва ҳамаро насиҳат кард, ки аз самими дил ба Худованд часпанд;</verse>
				<verse number="24">зеро ӯ марди нек ва пур аз Рӯҳулқудс ва имон буд; ва мардуми бисёре ба Худованд пайвастанд.</verse>
				<verse number="25">Пас Барнаббо ба ҷустуҷӯи Шоул ба Тарсус рафт ва ӯро ёфта, ба Антокия овард.</verse>
				<verse number="26">Тамоми сол онҳо бо ҷамоат ҷамъ мешуданд ва мардуми бисёрро таълим медоданд, ва шогирдон аввалин бор дар Антокия масеҳӣ номида шуданд.</verse>
				<verse number="27">Ва дар он рӯзҳо якчанд пайғамбарон аз Уршалим ба Антокия омаданд.</verse>
				<verse number="28">Яке аз онҳо, ки Оғобус ном дошт, бархеста аз Рӯҳ илҳом ёфта, пешгӯӣ кард, ки дар тамоми ҷаҳон гуруснагии сахте рӯй медиҳад; он дар замони қайсар Клавдиюс рӯй дод.</verse>
				<verse number="29">Он гоҳ шогирдон қарор доданд ки ҳар яке ба андозаи дороии худ ёрдаме барои бародарони Яҳудия равона кунад;</verse>
				<verse number="30">ҳамин тавр ҳам карданд, ва онро ба воситаи Барнаббо ва Шоул ба пирон фиристоданд.</verse>
			</chapter>
			<chapter number="12">
				<verse number="1">Дар он замон подшоҳ Ҳиродус бар баъзе аз ҷамоат дастдарозӣ кард, то онҳоро азоб диҳад.</verse>
				<verse number="2">Ва Яъқуб, бародари Юҳанноро ба шамшер кушт.</verse>
				<verse number="3">Чун дид, ки ин ба яҳудиён писанд афтод, Петрусро низ дастгир кард, ки ин дар рӯзҳои Фатир буд,</verse>
				<verse number="4">ва ӯро гирифта, ба зиндон партофт ва ба чор дастаи чоргонаи сарбозон супурд, ки ӯро посбонӣ кунанд, зеро ният дошт, ки пас аз Песаҳ ӯро назди қавм берун оварад.</verse>
				<verse number="5">Пас, Петрусро дар зиндон нигоҳ медоштанд, аммо ҷамоат барои ӯ назди Худо пайваста дуо мегуфт.</verse>
				<verse number="6">Дар ҳамон шабе ки Ҳиродус ӯро берун оварданӣ буд, Петрус, бастаи ду занҷир, дар миёни ду сарбоз хобида буд, ва дарбонон зиндонро посбонӣ мекарданд.</verse>
				<verse number="7">Ва инак, фариштаи Худованд назди ӯ ҳозир шуд, ва рӯшноӣ дар он хона дурахшид; ба паҳлуи Петрус зада, ӯро бедор кард ва гуфт: «Зуд бархез». Дарҳол занҷирҳо аз дастҳояш афтоданд.</verse>
				<verse number="8">Фаришта ба ӯ гуфт: «Камари худро банд ва пойафзол бар пой кун». Ва чунин кард. Сипас ба ӯ гуфт: «Ҷомаи худро пӯш ва аз пайи ман биё».</verse>
				<verse number="9">Берун омада, аз пайи вай равона шуд, ва надонист, ки он чи аз фаришта содир шуд, воқеист, балки гумон мекард, ки ин рӯъё аст.</verse>
				<verse number="10">Аз пеши посбонони якум ва дуюм гузашта, ба дарвозаи оҳанине ки сӯи шаҳр мебурд, расиданд, ва он худ аз худ пеши онҳо кушода шуд; онҳо берун рафта, аз як кӯча гузаштанд, ки ногаҳон фаришта аз пеши ӯ нопадид шуд.</verse>
				<verse number="11">Петрус ба худ омада, гуфт: «Акнун ба ростӣ донистам, ки Худованд фариштаи Худро фиристода, маро аз дасти Ҳиродус ва аз ҳамаи он чи қавми яҳудӣ интизор буд, раҳо кард».</verse>
				<verse number="12">Инро пай бурда, ба хонаи Марям, модари Юҳанное ки лақабаш Марқус буд, омад, ки дар он ҷо касони бисёре ҷамъ шуда, дуо мегуфтанд.</verse>
				<verse number="13">Вақте ки Петрус дарвозаро кӯфт, Рудо ном канизе баромад, то воз кунад.</verse>
				<verse number="14">Ва овози Петрусро шинохта, ба ҷои он ки дарвозаро кушояд, аз шодӣ ба хона давида даромад ва хабар дод, ки Петрус назди дарвоза истодааст.</verse>
				<verse number="15">Ба вай гуфтанд: «Магар девона шудаӣ?» Аммо вай ба гапаш исрор кард. Гуфтанд: «Ин фариштаи ӯст».</verse>
				<verse number="16">Дар ин миён Петрус пайваста тақ-тақ мекард; вақте ки кушоданд, ӯро дида, ҳайрон шуданд.</verse>
				<verse number="17">Ӯ бо дасташ ишора кард, ки хомӯш бошанд, ва ба онҳо нақл кард, ки чӣ гуна Худованд ӯро аз зиндон берун овард; ва гуфт: «Инро ба Яъқуб ва ба бародарон хабар диҳед». Сипас берун баромада, ба ҷои дигар рафт.</verse>
				<verse number="18">Чун рӯз шуд, изтироби бузурге дар байни сарбозон афтод, ки Петрусро чӣ шуд.</verse>
				<verse number="19">Ва Ҳиродус, чун ӯро ҷуста наёфт, посбононро бозпурсӣ карда, фармуд, ки онҳоро кушанд, ва худаш аз Яҳудия ба Қайсария рафта, дар он ҷо монд.</verse>
				<verse number="20">Ҳиродус бар аҳли Сур ва Сидун хашмгин буд. Ва онҳо якдилона назди ӯ омаданд ва Балостусро, ки нозири хобгоҳи подшоҳ буд, ба тарафи худ кашида, сулҳ хостанд, чунки диёрашон аз кишвари подшоҳ бо хӯрокворӣ таъмин мешуд.</verse>
				<verse number="21">Дар рӯзи таъйиншуда Ҳиродус либоси шоҳона дар бар кард ва бар тахт нишаста, ба онҳо сухан ронд.</verse>
				<verse number="22">Ва мардум нидо карданд, ки ин овози худоест, на овози инсон.</verse>
				<verse number="23">Ногоҳ фариштаи Худованд ӯро зад, чунки ӯ Худоро ҷалол надод; ва кирмҳо ӯро хӯрданд, ва ӯ ҷон дод.</verse>
				<verse number="24">Аммо каломи Худо пеш мерафт ва паҳн мешуд.</verse>
				<verse number="25">Барнаббо ва Шоул, пас аз иҷрои хизматашон, аз Уршалим баргаштанд, ва Юҳанноро, ки лақабаш Марқус буд, ҳамроҳи худ оварданд.</verse>
			</chapter>
			<chapter number="13">
				<verse number="1">Дар ҷамоати Антокия якчанд пайғамбарон ва муаллимон буданд, чунончи: Барнаббо ва Шимъун, ки лақабаш Нигер буд, ва Лукюси Қайровонӣ ва Маноҳим, ки бо тетрарх Ҳиродус дар як ҷо тарбия ёфта буд, ва Шоул.</verse>
				<verse number="2">Вақте ки онҳо бо ибодати Худованд ва рӯзадорӣ машғул буданд, Рӯҳулқудс гуфт: «Барнаббо ва Шоулро баҳри коре ки барояш онҳоро даъват намудаам, барои Ман ҷудо кунед».</verse>
				<verse number="3">Пас аз рӯза гирифтан ва дуо гуфтан даст бар сари онҳо гузоштанд ва онҳоро равона карданд.</verse>
				<verse number="4">Онҳо, ки фиристодагони Рӯҳулқудс буданд, ба Салукия омаданд ва аз он ҷо бо киштӣ ба Қиприс рафтанд.</verse>
				<verse number="5">Ва вориди Саломис шуда, дар куништҳои яҳудиён каломи Худоро мавъиза карданд. Ва Юҳанно ходими онҳо буд.</verse>
				<verse number="6">Чун ҷазираро то ба Пофус тай карданд, як ҷодугари яҳудиро ёфтанд, ки пайғамбари дурӯғин буд ва Барюшаъ ном дошт;</verse>
				<verse number="7">ӯ бо волӣ Сарҷиюс Павлус ҳамнишин буд. Волӣ, ки марди бофаҳм буд, Барнаббо ва Шоулро даъват намуда, хост каломи Худоро шунавад.</verse>
				<verse number="8">Аммо Алимои ҷодугар, ки тарҷумаи номаш чунин аст, ба онҳо зиддият карда, хост волиро аз имон овардан боздорад.</verse>
				<verse number="9">Вале Шоул, ки Павлус низ ном дошт, аз Рӯҳулқудс пур шуда, ба ӯ назар дӯхт</verse>
				<verse number="10">ва гуфт: «Эй пур аз ҳар фиребу бадӣ, эй писари иблис ва душмани ҳама гуна ростӣ! Оё каҷ кардани роҳи рости Худовандро бас мекунӣ?</verse>
				<verse number="11">Акнун дасти Худованд туро мезанад, ва нобино гашта, рӯшноии офтобро то муддате намебинӣ». Ногаҳон дунё дар назараш тираву тор шуд, ва ӯ ба ҳар сӯ рӯ оварда, асокаше меҷуст.</verse>
				<verse number="12">Чун волӣ ин ҳодисаро дид, аз таълими Худованд ҳайрон шуда, имон овард.</verse>
				<verse number="13">Павлус ва ҳамроҳонаш Пофусро тарк карда, бо киштӣ ба Пирҷаи Памфилия омаданд, аммо Юҳанно аз онҳо ҷудо шуда, ба Уршалим баргашт.</verse>
				<verse number="14">Онҳо аз Пирҷа гузашта, ба Антокияи Писидия расиданд ва рӯзи шанбе ба куништ даромада, нишастанд.</verse>
				<verse number="15">Пас аз хондани Таврот ва навиштаҳои пайғамбарон, сардорони куништ назди онҳо кас фиристода, гуфтанд: «Эй мардон, бародарон! Агар сухани насиҳатомезе барои қавм дошта бошед, гӯед».</verse>
				<verse number="16">Павлус бархеста ва бо дасташ ишора карда, гуфт: «Эй мардони исроилӣ ва худотарсон! Гӯш диҳед:</verse>
				<verse number="17">Худои ин қавм падарони моро интихоб кард ва ин қавмро, ҳангоме ки дар ғарибии замини Миср буданд, сарафроз кард, ва онҳоро бо бозуи зӯрманд аз он ҷо берун овард;</verse>
				<verse number="18">қариб чил сол ба рафторашон дар биёбон тоқат кард;</verse>
				<verse number="19">ҳафт халқро дар замини Канъон нест карда, заминашонро ҳамчун мерос ба онҳо дод.</verse>
				<verse number="20">Пас аз он, дар давоми тақрибан чорсаду панҷоҳ сол, то замони Самуили пайғамбар доваронро ба онҳо дод.</verse>
				<verse number="21">Сипас барои худ подшоҳ хостанд, ва Худо Шоул писари Қишро аз қабилаи Бинёмин ба онҳо ба муддати чил сол дод.</verse>
				<verse number="22">Пас ӯро аз миён бардошта, Довудро бар онҳо подшоҳ таъйин кард, ва дар бораи ӯ шаҳодат дода, гуфт: “Довуд писари Ишойро марде мувофиқи дили Худ ёфтам, ки ҳар чи хоҳам, ӯ ба ҷо меоварад”.</verse>
				<verse number="23">Ин ҳамон касест, ки Худо аз насли ӯ, мувофиқи ваъдаи Худ, барои Исроил наҷотро ба миён овард;</verse>
				<verse number="24">пеш аз омадани Ӯ Яҳё ба Исроил таъмиди тавбаро мавъиза кард.</verse>
				<verse number="25">Чун Яҳё хизмати худро анҷом дод, гуфт: “Ман он касе ки шумо гумон мекунед, нестам; лекин пас аз ман Касе меояд, ки ман сазовори воз кардани банди пойафзоли Ӯ нестам”.</verse>
				<verse number="26">Эй мардон, бародарон, писарони насли Иброҳим ва касоне ки аз байни шумо худотарс ҳастанд! Каломи ин наҷот ба шумо фиристода шудааст.</verse>
				<verse number="27">Зеро сокинони Уршалим ва сардорони онҳо Ӯро нашинохта ва маҳкум карда, гуфтаҳои пайғамбаронро, ки ҳар рӯзи шанбе хонда мешаванд, ба иҷро расонданд.</verse>
				<verse number="28">Ва гарчанде ки аз Ӯ ҳеҷ айбе сазовори марг наёфта буданд, аз Пилотус хоҳиш карданд, ки Ӯро кушад.</verse>
				<verse number="29">Пас аз он ки ҳар чизи дар бораи Ӯ навишташударо ба иҷро расонданд, Ӯро аз дор фуроварда, ба қабр супурданд.</verse>
				<verse number="30">Лекин Худо Ӯро аз мурдагон бархезонд,</verse>
				<verse number="31">ва Ӯ рӯзҳои бисёре ба касоне зоҳир шуд, ки ҳамроҳи Ӯ аз Ҷалил ба Уршалим омада буданд ва акнун дар пеши қавм шоҳидони Ӯ мебошанд.</verse>
				<verse number="32">Мо ба шумо башорат медиҳем, ки Худо ваъдаеро, ки ба падарони мо дода буд, барои мо, фарзандони онҳо, ба иҷро расонда, Исоро зинда кард,</verse>
				<verse number="33">чунон ки дар таронаи дуюми Забур навишта шудааст: “Ту Писари Ман ҳастӣ, Ман имрӯз Туро ба дунё овардаам”.</verse>
				<verse number="34">Дар бораи он ки Ӯро аз мурдагон бархезонд, то дигар ба нобудшавӣ дучор нашавад, чунин гуфт: “Марҳаматҳои муқаддасу боварибахши Довудро ба шумо медиҳам”.</verse>
				<verse number="35">Бинобар ин дар ҷои дигар низ мегӯяд: “Намегузорӣ, ки Қуддуси Ту нобудшавиро бинад”.</verse>
				<verse number="36">Довуд дар замони худ бо хости Худо хизмат карда, ба хоби /марг/ рафт ва ба падарони худ пайваст ва нобудшавиро дид.</verse>
				<verse number="37">Аммо он Касе ки Худо Ӯро бархезонд, нобудшавиро надид.</verse>
				<verse number="38">Пас, эй мардон, бародарон, ба шумо маълум бод, ки ба воситаи Ӯ ба шумо бахшоиши гуноҳҳо эълон мешавад,</verse>
				<verse number="39">ва аз ҳар чизе ки ба воситаи шариати Мусо сафед шуда натавонистед, ҳар имондор ба воситаи Ӯ сафед мешавад.</verse>
				<verse number="40">Пас эҳтиёт бошед, мабодо он чи дар навиштаҳои пайғамбарон гуфта шудааст, ба шумо рӯй надиҳад:</verse>
				<verse number="41">“Нигаред, эй истеҳзогарон, Ҳайрон шавед ва нобуд гардед, Зеро Ман кореро дар айёми шумо мекунам, Ки агар касе онро ба шумо нақл мекард, Бовар намекардед”».</verse>
				<verse number="42">Вақте ки яҳудиён аз куништ баромаданд, ғайрияҳудиён хоҳиш карданд, ки рӯзи шанбеи оянда низ ин суханонро ба онҳо гӯянд.</verse>
				<verse number="43">Чун аҳли куништ пароканда шуданд, бисёре аз яҳудиён ва онҳое ки чанде пеш дини яҳудиро қабул карда буданд, аз пайи Павлус ва Барнаббо рафтанд, ва ин ду нафар ба онҳо сухан гуфта, насиҳат медоданд, ки дар файзи Худо устувор бошанд.</verse>
				<verse number="44">Рӯзи шанбеи дигар қариб тамоми аҳли шаҳр ҷамъ омаданд, то каломи Худоро шунаванд.</verse>
				<verse number="45">Вале чун яҳудиён тӯдаи мардумро диданд, аз ҳасад пур гаштанд ва куфр гуфта, ба суханони Павлус зиддият карданд.</verse>
				<verse number="46">Он гоҳ Павлус ва Барнаббо далер шуда, гуфтанд: «Каломи Худо бояд аввал ба шумо гуфта мешуд, лекин азбаски шумо онро рад кардед ва худро шоистаи ҳаёти абадӣ надонистед, бинобар ин мо ба ғайрияҳудиён рӯ меоварем;</verse>
				<verse number="47">зеро Худованд ба мо чунин фармудааст: “Туро нури халқҳо гардондам, Ки то канори замин наҷот бошӣ”».</verse>
				<verse number="48">Вақте ки ғайрияҳудиён инро шуниданд, шод шуда, каломи Худовандро ҳамду сано хонданд, ва ҳамаи онҳое ки барои ҳаёти абадӣ таъйин шуда буданд, имон оварданд.</verse>
				<verse number="49">Ва каломи Худованд дар тамоми он сарзамин паҳн шуд.</verse>
				<verse number="50">Яҳудиён занони диндору иззатманд ва бузургони шаҳрро ба шӯр оварда, барои таъқиб кардани Павлус ва Барнаббо барангехтанд ва онҳоро аз ҳудуди худ ронданд.</verse>
				<verse number="51">Ва ин ду нафар чанги пойҳои худро бар онҳо афшонда, ба Қуния равона шуданд.</verse>
				<verse number="52">Ва шогирдон аз шодӣ ва Рӯҳулқудс пур шуданд.</verse>
			</chapter>
			<chapter number="14">
				<verse number="1">Дар Қуния низ бо ҳам ба куништи яҳудиён даромада, тавре сухан гуфтанд, ки шумораи зиёде аз яҳудиён ва юнониён имон оварданд.</verse>
				<verse number="2">Аммо яҳудиёне ки имон наоварда буданд, дилҳои ғайрияҳудиёнро шӯронда, ба муқобили бародарон барангехтанд.</verse>
				<verse number="3">Пас, муддати дарозе дар он ҷо монда, бо таваккал ба Худованд далерона сухан мегуфтанд, ва Ӯ ба каломи файзи Худ шаҳодат дода, ба воситаи онҳо аломатҳову муъҷизаҳо ато мекард.</verse>
				<verse number="4">Дар ин миён байни мардуми шаҳр ҷудоӣ афтод, ки баъзе тарафдори яҳудиён ва дигарон тарафдори расулон буданд.</verse>
				<verse number="5">Вақте ки ғайрияҳудиён ва яҳудиён бо сардорони худ ба онҳо ҳуҷум оварданд, то онҳоро таҳқир ва сангсор кунанд,</verse>
				<verse number="6">онҳо огоҳӣ ёфта, ба Лустра ва Дарба, шаҳрҳои Лекоуния ва атрофи он гурехтанд,</verse>
				<verse number="7">ва дар он ҷо башорат медоданд.</verse>
				<verse number="8">Дар Лустра марде нишаста буд, ки пойҳояш беҳаракат буданд ва ланги модарзод буда, ҳаргиз роҳ нарафта буд.</verse>
				<verse number="9">Вай сухани Павлусро мешунид; Павлус ба вай нигарист ва чун дид, ки барои шифо ёфтан имон дорад,</verse>
				<verse number="10">бо овози баланд ба вай гуфт: «Бар пойҳои худ рост ист». Вай дарҳол ҷаста хест ва ба роҳ рафтан даромад.</verse>
				<verse number="11">Вақте ки мардум ин амали Павлусро диданд, овози худро баланд карда, бо забони лекоунӣ гуфтанд: «Худоён ба сурати инсон назди мо фуромадаанд».</verse>
				<verse number="12">Барнабборо Зевс ва Павлусро Ҳермис номиданд, чунки ӯ сухангӯи асосӣ буд.</verse>
				<verse number="13">Коҳини ибодатгоҳи Зевс, ки дар беруни шаҳрашон буд, нарговон ва тоҷҳои гул назди дарвозаи шаҳр овард ва мехост бо якҷоягии мардум қурбонӣ кунад.</verse>
				<verse number="14">Ҳамин ки расулон Барнаббо ва Павлус инро шуниданд, либосҳои худро даронда, ба миёни мардум давида даромаданд ва фарёд зада гуфтанд:</verse>
				<verse number="15">«Эй мардон! Чаро чунин мекунед? Мо низ монанди шумо одамони хокӣ ҳастем ва ба шумо башорат медиҳем, ки аз ин бутҳо гашта, ба Худои зинда рӯ оваред, ки Ӯ осмон ва замин ва баҳр ва он чиро, ки дар онҳост, офаридааст,</verse>
				<verse number="16">ва дар наслҳои пешина ҳамаи халқҳоро гузоштааст, ки ба роҳи худ раванд,</verse>
				<verse number="17">гарчанде ки Худро бе шаҳодат нагузоштааст; некӣ карда, ба шумо аз осмон борон меборонид, фаслҳои боровар мебахшид, ба мо хӯрок медод ва дилҳои моро аз шодмонӣ пур мекард».</verse>
				<verse number="18">Бо ин суханон мардумро аз қурбонӣ кардан барояшон базӯр боздоштанд.</verse>
				<verse number="19">Дар ин миён аз Антокия ва Қуния яҳудиён расида омаданд ва мардумро барангехта, Павлусро сангсор карданд ва ба гумони он ки мурдааст, аз шаҳр берун кашиданд.</verse>
				<verse number="20">Аммо чун шогирдон дар гирди ӯ ҷамъ омаданд, бархеста, ба шаҳр даромад ва фардои он бо Барнаббо сӯи Дарба равона шуд.</verse>
				<verse number="21">Дар ин шаҳр низ башорат дода, шогирдони зиёде пайдо карданд ва ба Лустра, Қуния ва Антокия баргаштанд.</verse>
				<verse number="22">Ва дилҳои шогирдонро қувват дода, панд мегуфтанд, ки “дар имон устувор бошед, чунки мо бояд бо мусибатҳои бисёр ба Подшоҳии Худо дароем”.</verse>
				<verse number="23">Дар ҳар ҷамоат барои онҳо пирон таъйин карданд ва бо дуо ва рӯза онҳоро ба Худованде ки ба Ӯ имон оварда буданд, супурданд.</verse>
				<verse number="24">Аз Писидия гузашта, ба Памфилия омаданд.</verse>
				<verse number="25">Ва дар Пирҷа каломро мавъиза карда, ба Аттолия фуромаданд;</verse>
				<verse number="26">ва аз он ҷо ба киштӣ савор шуда, ба Антокия омаданд, ки дар он ҷо онҳо баҳри хизмате ки ба ҷо оварданд, ба файзи Худо супурда шуда буданд.</verse>
				<verse number="27">Чун расиданд, ҷамоатро ҷамъ карда, нақл карданд, ки Худо бо онҳо чиҳо кард ва чӣ гуна Ӯ дари имонро ба ғайрияҳудиён кушод.</verse>
				<verse number="28">Ва муддати дарозе дар он ҷо бо шогирдон монданд.</verse>
			</chapter>
			<chapter number="15">
				<verse number="1">Баъзе касон аз Яҳудия омада, бародаронро таълим медоданд, ки «агар мувофиқи одати Мусо хатна нашавед, наҷот ёфта наметавонед».</verse>
				<verse number="2">Пас аз он ки Павлус ва Барнаббо бо онҳо мунозира ва баҳси бисёре карданд, қарор дода шуд, ки Павлус ва Барнаббо ва чанд нафари дигар аз онҳо барои ҳалли ин масъала назди расулон ва пирон ба Уршалим раванд.</verse>
				<verse number="3">Пас, ҷамоат онҳоро гуселонд; ва ҳангоме ки онҳо аз Финиқия ва Сомара мегузаштанд, имон овардани ғайрияҳудиёнро ҳикоят карда, ҳамаи бародаронро хеле шод гардонданд.</verse>
				<verse number="4">Чун ба Уршалим расиданд, ҷамоат, расулон ва пирон онҳоро пазироӣ карданд, ва онҳо нақл карданд, ки Худо бо онҳо чиҳо кард.</verse>
				<verse number="5">Он гоҳ баъзе касон аз ҳизби фарисиён, ки имон оварда буданд, бархеста, гуфтанд, ки онҳоро бояд хатна карда, фармоянд, ки шариати Мусоро риоя кунанд.</verse>
				<verse number="6">Расулон ва пирон ҷамъ шуданд, то ин масъаларо муҳокима намоянд.</verse>
				<verse number="7">Пас аз баҳси бисёр Петрус бархеста, ба онҳо гуфт: «Эй мардон, бародарон! Шумо медонед, ки дар рӯзҳои аввал Худо аз миёни мо маро баргузид, то ғайрияҳудиён каломи Инҷилро аз забони ман шунаванд ва имон оваранд.</verse>
				<verse number="8">Худои дилогоҳ ба онҳо ба чунин восита шаҳодат дод, ки Рӯҳулқудсро ба онҳо низ бахшид, чунон ки ба мо бахшидааст;</verse>
				<verse number="9">ва дилҳои онҳоро бо имон пок сохта, дар байни мо ва онҳо ҳеҷ фарқе нагузошт.</verse>
				<verse number="10">Пас чаро акнун Худоро озмуда, бар гардани шогирдон юғе меандозед, ки онро ҳам падарони мо ва ҳам мо бардошта натавонистем?</verse>
				<verse number="11">Лекин мо бовар мекунем, ки бо файзи Худованд Исо наҷот меёбем, ҳамчунон ки онҳо низ».</verse>
				<verse number="12">Он гоҳ тамоми аҳли маҷлис хомӯш шуда, ба ҳикояти Барнаббо ва Павлус дар бораи аломатҳову муъҷизаҳое ки Худо дар миёни ғайрияҳудиён ба воситаи онҳо ба амал оварда буд, гӯш доданд.</verse>
				<verse number="13">Ҳамин ки сухани онҳо ба охир расид, Яъқуб ба сухан оғоз карда, гуфт: «Эй мардон, бародарон! Ба ман гӯш диҳед:</verse>
				<verse number="14">Шимъун фаҳмонд, ки чӣ гуна Худо бори якум ба ғайрияҳудиён назар андохт, то аз миёни онҳо қавме ба номи Худ гирад.</verse>
				<verse number="15">Гуфтаҳои пайғамбарон низ ба ин мувофиқ аст, чунон ки навишта шудааст:</verse>
				<verse number="16">“Пас аз ин баргашта, Хаймаи Довудро, ки фурӯ ғалтидааст, аз нав барқарор мекунам Ва харобаҳои онро обод мегардонам Ва барпо менамоям,</verse>
				<verse number="17">То бақияи одамон Ва ҳамаи халқҳое ки номи Ман бар онҳо хонда мешавад, Худовандро ҷӯянд, Мегӯяд Худованде ки ҳамаи инро ба амал меоварад”.</verse>
				<verse number="18">Ба Худо ҳамаи корҳояш аз азал маълуманд.</verse>
				<verse number="19">Пас, фикри ман ин аст, ки касонеро, ки аз миёни халқҳо ба Худо рӯ меоваранд, ба душворӣ наандозем,</verse>
				<verse number="20">балки ба онҳо фақат нависем, ки аз нопокии бутҳо, аз фосиқӣ, аз гӯшти ҳайвоноти гулӯгиркардашуда ва аз хун парҳез кунанд.</verse>
				<verse number="21">Зеро шариати Мусо аз наслҳои қадим дар ҳамаи шаҳрҳо касоне дорад, ки онро мавъиза мекунанд, чунки он дар куништҳо ҳар рӯзи шанбе хонда мешавад».</verse>
				<verse number="22">Он гоҳ расулон ва пирон ва тамоми ҷамоат ба қароре омаданд, ки чанд касро аз миёни худ интихоб карда, ҳамроҳи Павлус ва Барнаббо ба Антокия фиристанд. Онҳо Яҳудоро, ки лақабаш Барсаббо буд, ва Силоро интихоб карданд, ки ин мардон аз пешвоёни бародарон буданд.</verse>
				<verse number="23">Ва ин номаро ба воситаи онҳо фиристоданд: «Расулон ва пирон ва бародарон ба бародароне ки аз ғайрияҳудиён дар Антокия, Сурия ва Киликия ҳастанд, салом мерасонанд.</verse>
				<verse number="24">Чун шунидем, ки аз миёни мо баъзе касон шуморо бо суханони худ саргаранг сохтаанд ва дилҳои шуморо ба шубҳа андохтаанд ва гуфтаанд, ки “бояд хатна кунед ва шариатро риоя намоед”, ва ҳол он ки мо ба онҳо чунин дастуре надодаем,</verse>
				<verse number="25">бинобар ин мо якдилона ба қароре омадем, ки чанд нафарро интихоб намуда, назди шумо равона кунем, ҳамроҳи азизони худ Барнаббо ва Павлус,</verse>
				<verse number="26">мардоне ки ҳаёти худро барои номи Худованди мо Исои Масеҳ бахшидаанд.</verse>
				<verse number="27">Пас, Яҳудо ва Силоро фиристодаем, ки онҳо низ ҳамин чизҳоро ба шумо даҳанакӣ баён кунанд.</verse>
				<verse number="28">Зеро Рӯҳулқудс ва мо онро писандидем, ки бар шумо боре нагузорем, ғайр аз ин чизҳои даркорӣ:</verse>
				<verse number="29">аз қурбониҳои бутҳо, аз хун, аз гӯшти ҳайвоноти хафашуда ва аз фосиқӣ парҳез кунед; агар аз ин чизҳо худро нигоҳ доред, кори хубе мекунед. Саломат бошед».</verse>
				<verse number="30">Вақте ки фиристодагон ба Антокия омаданд, мардумро ҷамъ карда, номаро супурданд.</verse>
				<verse number="31">Онро хонда, аз мазмуни тасаллибахшаш шодмон шуданд.</verse>
				<verse number="32">Яҳудо ва Сило, ки низ пайғамбар буданд, бародаронро бо суханони бисёр насиҳат доданд ва устувор намуданд.</verse>
				<verse number="33">Пас аз он ки муддате дар он ҷо монданд, бародарон онҳоро бо осоиш назди расулон равона карданд.</verse>
				<verse number="34">***</verse>
				<verse number="35">Павлус ва Барнаббо дар Антокия истода, бо ҳамроҳии бисёр касони дигар каломи Худовандро таълим ва башорат медоданд.</verse>
				<verse number="36">Чун якчанд рӯз гузашт, Павлус ба Барнаббо гуфт: «Акнун гашта равем ва дар ҳар шаҳре ки каломи Худовандро мавъиза карда будем, бародарони худро бинем, ки аҳволашон чӣ гуна аст».</verse>
				<verse number="37">Барнаббо мехост Юҳанноро, ки лақабаш Марқус буд, ҳамроҳашон баранд,</verse>
				<verse number="38">аммо Павлус бо худ бурдани шахсеро, ки дар Памфилия аз онҳо ҷудо шуда, дар корашон то ба охир ҳамроҳӣ накарда буд, нодуруст меҳисобид.</verse>
				<verse number="39">Ба ин сабаб ихтилофе ба миён омада, то ба ҳадде расид, ки онҳо аз якдигар ҷудо шуданд, ва Барнаббо Марқусро ҳамроҳи худ гирифта, бо киштӣ ба Қиприс рафт,</verse>
				<verse number="40">ва Павлус барои Худ Силоро интихоб кард, ва ҳамин ки бародарон ӯро ба файзи Худо супурданд, рӯ ба сафар ниҳод,</verse>
				<verse number="41">ва ба Сурия ва Киликия гузашта, ҷамоатҳоро устувор менамуд.</verse>
			</chapter>
			<chapter number="16">
				<verse number="1">Ба Дарба ва Лустра омад. Ва инак, Тимотиюс ном шогирде дар он ҷо буд, ки модараш яҳудизани имондор, лекин падараш юнонӣ буд,</verse>
				<verse number="2">ва бародарон дар Лустра ва Қуния дар бораи ӯ шаҳодати нек медоданд.</verse>
				<verse number="3">Павлус хост ӯро ҳамроҳи худ барад, ва ӯро гирифта, ба хотири яҳудиёне ки дар он ҷойҳо буданд, хатна кард, зеро ҳама падарашро мешинохтанд, ки вай юнонӣ буд.</verse>
				<verse number="4">Дар ҳар шаҳре ки мегаштанд, дастурҳоеро, ки расулону пирон дар Уршалим қарор дода буданд, ба онҳо месупурданд, то аз рӯи он дастурҳо амал кунанд.</verse>
				<verse number="5">Пас, ҷамоатҳо дар имон устувор мешуданд, ва шумораашон рӯз ба рӯз меафзуд.</verse>
				<verse number="6">Вақте ки аз Фриҷия ва кишвари Ғалотия мегузаштанд, Рӯҳулқудс онҳоро нагузошт, ки каломро дар вилояти Осиё мавъиза кунанд.</verse>
				<verse number="7">Ба Мисия расида, аз он ҷо ба Битуния рафтанӣ шуданд, лекин Рӯҳ ба онҳо иҷозат надод.</verse>
				<verse number="8">Он гоҳ аз Мисия гузашта, ба Трӯос фуромаданд.</verse>
				<verse number="9">Шабона ба Павлус рӯъёе аён шуд, ки инак марде мақдунӣ назди ӯ истода буд ва илтимос карда, мегуфт: «Ба Мақдуния омада, ба мо ёрӣ расон».</verse>
				<verse number="10">Ҳамин ки ӯ ин рӯъёро дид, мо дарҳол ба Мақдуния рафтанӣ шудем, зеро хулоса баровардем, ки Худованд моро даъват намудааст, то дар он ҷо башорат диҳем.</verse>
				<verse number="11">Аз Трӯос бо киштӣ рафта, рост ба Сомӯтрокӣ расидем ва рӯзи дигар ба Ниёпулис равона шудем;</verse>
				<verse number="12">аз он ҷо ба Филиппӣ рафтем, ки шаҳри аввали он қисми Мақдуния, шаҳри муҳоҷирони румӣ буд. Дар он шаҳр якчанд рӯз истодем.</verse>
				<verse number="13">Рӯзи шанбе аз шаҳр берун шуда, дар соҳили дарё, ки дар он ҷо одатан дуо мегуфтанд, нишастем ва ба заноне ки ҷамъ омада буданд, мавъиза кардем.</verse>
				<verse number="14">Лидия ном зани худотарси арғувонфурӯш, ки аз шаҳри Тиётиро буд, гӯш мекард; Худованд дили ӯро кушода буд, то ба суханони Павлус диққат диҳад.</verse>
				<verse number="15">Вақте ки ӯ ва аҳли хонааш таъмид гирифтанд, хоҳиш карда, гуфт: «Агар дилпур бошед, ки ман ба Худованд имон овардаам, ба хонаи ман омада, истед». Ӯ исрор кард ва мо розӣ шудем.</verse>
				<verse number="16">Як рӯз, ки мо сӯи ҷои дуо мерафтем, ба мо канизе вохӯрд, ки рӯҳи ғайбгӯй дошт ва аз ғайбгӯӣ ба хоҷагони худ даромади калоне меовард.</verse>
				<verse number="17">Вай аз пайи Павлус ва мо омад, ва фарёд зада, гуфт: «Ин одамон бандагони Худои Таолоянд ва роҳи наҷотро ба мо хабар медиҳанд».</verse>
				<verse number="18">Азбаски чандин рӯз вай ҳамин гуна рафтор кард, Павлус сабрро аз даст дод ва ба вай рӯ гардонда, ба он рӯҳ гуфт: «Ба номи Исои Масеҳ туро мефармоям, ки аз вай берун баро». Ва дарҳол аз вай берун омад.</verse>
				<verse number="19">Чун хоҷагони вай диданд, ки умеди даромадашон аз даст рафт, Павлус ва Силоро дастгир карда, ба майдони шаҳр назди сардорон кашида бурданд;</verse>
				<verse number="20">вақте ки онҳоро назди волиён оварданд, гуфтанд: «Ин одамон, ки яҳудӣ ҳастанд, шаҳри моро ба шӯр овардаанд</verse>
				<verse number="21">ва урфу одатҳоеро мавъиза мекунанд, ки қабул кардан ва ба ҷо овардани он ба мо, румиён, раво нест».</verse>
				<verse number="22">Мардум низ бар онҳо бархестанд, ва волиён либосҳои онҳоро канда партофта, фармуданд, ки онҳоро калтаккорӣ кунанд.</verse>
				<verse number="23">Пас аз задани зарбаи бисёр, онҳоро ба зиндон партофтанд ва ба зиндонбон фармуданд, ки онҳоро бо диққат нигоҳбонӣ кунад.</verse>
				<verse number="24">Чун вай ин гуна фармоне гирифт, онҳоро ба зиндони дохилӣ партофт ва ба пойҳошон кунда зад.</verse>
				<verse number="25">Наздики ними шаб Павлус ва Сило дуо гуфта, Худоро бо суруд ситоиш мекарданд, ва бандиён онҳоро гӯш мекарданд.</verse>
				<verse number="26">Ногаҳон заминҷунбии азиме рӯй дод, то ба ҳадде ки таҳкурсии зиндон ба ларза даромад; дарҳол ҳамаи дарҳо кушода шуданд, ва занҷирҳои ҳама ғалтиданд.</verse>
				<verse number="27">Зиндонбон бедор шуда, дарҳои зиндонро кушода дид ва шамшери худро кашида, мехост худро кушад, ба гумони он ки бандиён гурехта рафтаанд.</verse>
				<verse number="28">Аммо Павлус бо овози баланд нидо карда, гуфт: «Ба худ осебе нарасон, зеро ҳамаи мо дар ин ҷо ҳастем».</verse>
				<verse number="29">Зиндонбон чароғе талаб карда, ба дарун давида даромад ва ларзон шуда, пеши пои Павлус ва Сило афтод.</verse>
				<verse number="30">Баъд онҳоро берун оварда, гуфт: «Эй хоҷагон! Чӣ бояд кунам, то наҷот ёбам?»</verse>
				<verse number="31">Гуфтанд: «Ба Худованд Исои Масеҳ имон овар, ва ту бо аҳли хонаи худ наҷот меёбӣ».</verse>
				<verse number="32">Он гоҳ каломи Худовандро ба вай ва тамоми аҳли хонааш баён карданд.</verse>
				<verse number="33">Дар ҳамон соати шаб зиндонбон онҳоро бурда, захмҳошонро шуст, ва фавран худаш ва тамоми аҳли хонааш таъмид гирифтанд.</verse>
				<verse number="34">Ва онҳоро ба хонаи худ оварда, дар пешашон хӯрок монд. Ӯ ва тамоми аҳли хонааш шод шуданд, ки ба Худо имон оварданд.</verse>
				<verse number="35">Чун рӯз шуд, волиён навкаронро фиристоданд, ки гӯянд: «Он шахсонро озод кун».</verse>
				<verse number="36">Зиндонбон инро ба Павлус хабар дод: «Волиён кас фиристодаанд, ки шуморо озод кунам; пас, берун омада, бо осоиш равед».</verse>
				<verse number="37">Вале Павлус ба онҳо гуфт: «Моро, ки шаҳрвандони румӣ ҳастем, бе муҳокима дар пеши мардум калтаккорӣ карда, ба зиндон партофтанд, ва акнун моро пинҳонӣ озод мекунанд? Не, бигзор худашон омада, моро берун оваранд».</verse>
				<verse number="38">Навкарон ин суханонро ба волиён расонданд, ва чун шуниданд, ки румӣ ҳастанд, тарсиданд.</verse>
				<verse number="39">Ва омада, аз онҳо узр хостанд ва берун оварда, хоҳиш карданд, ки аз шаҳр раванд.</verse>
				<verse number="40">Онҳо аз зиндон берун омада, ба хонаи Лидия рафтанд ва бо бародарон вохӯрда ва онҳоро насиҳат карда, равона шуданд.</verse>
			</chapter>
			<chapter number="17">
				<verse number="1">Аз Амфипулис ва Апуллуния гузашта, ба Тасолуникӣ омаданд, ки дар он ҷо куништи яҳудиён буд.</verse>
				<verse number="2">Павлус, аз рӯи одати худ, назди онҳо даромад, ва се рӯзи шанбе бо онҳо аз Китоб гуфтугӯ мекард,</verse>
				<verse number="3">ва ошкор намуда, исбот мекард, ки даркор буд Масеҳ азоб кашад ва аз мурдагон бархезад, ва мегуфт: «Ҳамин Исо, ки ман Ӯро ба шумо мавъиза мекунам, Масеҳ аст».</verse>
				<verse number="4">Баъзе аз онҳо ва ҳамчунин шумораи зиёде аз юнониҳои худотарс ва бисёре аз занони ашроф бовар карданд ва ба Павлус ва Сило ҳамроҳ шуданд.</verse>
				<verse number="5">Аммо яҳудиёне ки бовар накарда буданд, чанд нафар нобакоронро аз кӯча гирифта, тӯдае ҷамъ карданд ва шаҳрро ба шӯр оварданд ва ба хонаи Ёсун тохта, хостанд онҳоро назди халқ оваранд.</verse>
				<verse number="6">Чун онҳоро наёфтанд, Ёсун ва чанд бародаронро назди сардорони шаҳр кашиданд ва дод зада мегуфтанд, ки онҳое ки тамоми ҷаҳонро ба ошӯб оварданд, ба ин ҷо низ омадаанд,</verse>
				<verse number="7">ва Ёсун онҳоро пазироӣ кардааст, ва ҳамаи онҳо бар хилофи фармонҳои қайсар амал мекунанд ва Шахси дигарро, ки Исо ном дорад, подшоҳ медонанд.</verse>
				<verse number="8">Аз шунидани ин суханон мардум ва сардорони шаҳр ба ташвиш афтоданд,</verse>
				<verse number="9">ва аз Ёсун ва дигарон кафолат гирифта, онҳоро сар доданд.</verse>
				<verse number="10">Бародарон фавран Павлус ва Силоро шабона ба Бирия равона карданд, ва онҳо ба он ҷо расида, ба куништи яҳудиён даромаданд.</verse>
				<verse number="11">Аҳли он ҷо назар ба аҳли Тасолуникӣ равшанфикртар буданд: бо тамоми шавқ каломро қабул мекарданд ва ҳар рӯз Китобро таҳлил мекарданд, ки оё чунин аст.</verse>
				<verse number="12">Бисёре аз онҳо, ва низ миқдори зиёде аз занону мардони ашрофи юнонӣ имон оварданд.</verse>
				<verse number="13">Лекин чун яҳудиёни Тасолуникӣ фаҳмиданд, ки Павлус дар Бирия низ каломи Худоро мавъиза кардааст, ба он ҷо омада, мардумро ба шӯр оварданд.</verse>
				<verse number="14">Дарҳол бародарон Павлусро сӯи баҳр равона карданд, вале Сило ва Тимотиюс дар он ҷо монданд.</verse>
				<verse number="15">Ҳамроҳони Павлус ӯро то Атино гуселонданд; ва ӯ ба онҳо фармуд, ки ҳарчи зудтар Сило ва Тимотиюсро назди ӯ равона кунанд. Баъд онҳо гашта рафтанд.</verse>
				<verse number="16">Ҳангоме ки Павлус дар Атино ба онҳо интизорӣ дошт, чун дид, ки ин шаҳр аз бутҳо пур аст, рӯҳаш дар дарунаш ба шӯр омад.</verse>
				<verse number="17">Бинобар ин дар куништ бо яҳудиён ва худотарсон ва дар бозор ҳар рӯз бо ҳар кӣ вомехӯрд, гуфтугӯ мекард.</verse>
				<verse number="18">Баъзе аз файласуфони эпикурӣ ва равоқӣ низ бо ӯ мунозира мекарданд; баъзеашон мегуфтанд: «Ин беҳудагӯй чӣ мехоҳад гӯяд?»; дигарҳо мегуфтанд: «Чунин метобад, ки ӯ воизи худоҳои бегона аст»; зеро ӯ ба онҳо аз Исо ва растохез башорат медод.</verse>
				<verse number="19">Ӯро дастгир карда, ба Арюпог оварданд ва гуфтанд: «Оё мумкин аст мо донем, ки ин таълими наве ки ту медиҳӣ, чист?</verse>
				<verse number="20">Азбаски суханонат ба гӯши мо бегона мерасанд, мехоҳем донем, ки онҳо чӣ маъно доранд».</verse>
				<verse number="21">Зеро тамоми аҳли Атино ва бегонагони сокини он ҷо вақти худро аз ҳама зиёдтар дар гуфтану шунидани ягон гапи нав мегузаронданд.</verse>
				<verse number="22">Он гоҳ Павлус дар миёнҷои Арюпог истода, гуфт: «Эй мардони Атино! Шуморо аз ҳар ҷиҳат бисёр диндор ёфтаам;</verse>
				<verse number="23">зеро, чун гаштугузор карда, ибодатгоҳҳои шуморо аз назар мегузарондам, қурбонгоҳе дидам, ки бар он навишта шудааст: “Ба Худои ношинос”. Пас, ҳамонро, ки шумо мепарастед, вале намешиносед, ман ба шумо мавъиза мекунам:</verse>
				<verse number="24">Худое ки олам ва тамоми мавҷудоти онро офаридааст, Худованди осмону замин аст ва дар ибодатхонаҳои сохтаи дасти инсон нест</verse>
				<verse number="25">ва ба хизмати дастҳои одамон эҳтиёҷ надорад, зеро Худаш ҳаёт ва нафас ва ҳар чизро ба ҳама мебахшад.</verse>
				<verse number="26">Ҳамаи халқҳои одамизодро Ӯ аз як хун ба вуҷуд овардааст, то бар тамоми рӯи замин сокин шаванд, ва мӯҳлатҳо ва ҳудуди муайяни сокиншавии онҳоро пешакӣ муқаррар кардааст,</verse>
				<verse number="27">то онҳо Худовандро ҷустуҷӯ кунанд ва, шояд даст-даст карда, Ӯро ёбанд, гарчанде ки Ӯ аз ҳеҷ яке аз мо дур нест;</verse>
				<verse number="28">зеро “мо дар Ӯ зиндагӣ ва ҳаракат ва вуҷуд дорем”, чунон ки баъзе аз шоирони шумо низ гуфтаанд: “Мо аз насли Ӯ ҳастем”.</verse>
				<verse number="29">Пас, азбаски мо аз насли Худо ҳастем, набояд гумон кунем, ки Илоҳият монанд аст ба тилло ё нуқра ё санге ки аз санъат ва хаёли инсон сурате гирифтааст.</verse>
				<verse number="30">Хуллас, Худо аз замонҳои нодонӣ сарфи назар карда, акнун дар ҳар ҷо ба ҳамаи одамон мефармояд, ки тавба кунанд;</verse>
				<verse number="31">зеро Ӯ рӯзеро муқаррар намудааст, ки аҳли ҷаҳонро ба воситаи Марде ки интихобшудаи Ӯст, аз рӯи инсоф доварӣ кунад, ва барои он ки инро ба ҳама исбот намояд, Ӯро аз мурдагон бархезонд».</verse>
				<verse number="32">Вақте ки растохези мурдагонро шуниданд, баъзе масхара карданд, вале дигарон гуфтанд: «Дар ин бора дафъаи дигар аз ту шунидан мехоҳем».</verse>
				<verse number="33">Бо ҳамин, Павлус аз миёни онҳо берун омад.</verse>
				<verse number="34">Вале якчанд кас ба ӯ ҳамроҳ шуда, имон оварданд; дар байни онҳо Диёнисиюси арюпогӣ ва Домарис ном зане ва дигарон бо онҳо буданд.</verse>
			</chapter>
			<chapter number="18">
				<verse number="1">Пас аз ин Павлус Атиноро тарк карда, ба Қуринтус омад.</verse>
				<verse number="2">Дар он ҷо Акило ном яҳудиро ёфт, ки зодгоҳаш Понтус буда, ба қарибӣ бо ҳамсараш Прискила аз Италия омада буд, зеро Клавдиюс фармон дода буд, ки ҳамаи яҳудиён аз Рум раванд; ва Павлус назди онҳо омад,</verse>
				<verse number="3">ва азбаски монанди онҳо ҳунари хаймадӯзӣ дошт, назди онҳо монда, ба кор машғул шуд.</verse>
				<verse number="4">Ҳар рӯзи шанбе ӯ дар куништ гуфтугӯ карда, яҳудиён ва юнониёнро бовар мекунонд.</verse>
				<verse number="5">Вақте ки Сило ва Тимотиюс аз Мақдуния омаданд, Павлус аз Рӯҳ илҳом ёфта, ба яҳудиён шаҳодат додан гирифт, ки Исо Масеҳ аст.</verse>
				<verse number="6">Аммо азбаски онҳо зиддият ва бадзабонӣ мекарданд, домани худро бар онҳо афшонда, гуфт: «Хунатон ба гардани худатон; ман аз он пок ҳастам; минбаъд назди ғайрияҳудиён меравам».</verse>
				<verse number="7">Аз он ҷо рафта, назди Юстус ном шахси худотарсе омад, ки хонаи вай бо куништ пайваст буд.</verse>
				<verse number="8">Криспус, ки сардори куништ буд, бо тамоми аҳли хонааш ба Худованд имон овард, ва бисёре аз қуринтиён, чун шуниданд, имон оварданд ва таъмид гирифтанд.</verse>
				<verse number="9">Худованд як шаб дар рӯъё ба Павлус гуфт: «Натарс, балки сухан гӯй ва хомӯш набош,</verse>
				<verse number="10">зеро Ман бо ту ҳастам, ва ҳеҷ кас ба ту осебе намерасонад; чунки Ман дар ин шаҳр мардуми бисёре дорам».</verse>
				<verse number="11">Ба ин сабаб ӯ як солу шаш моҳ дар он ҷо монда, каломи Худоро ба онҳо таълим медод.</verse>
				<verse number="12">Дар ин миён, вақте ки Ғолиюн волии Охоия буд, яҳудиён якдил шуда, ба Павлус ҳуҷум карданд ва ӯро ба додгоҳ кашида оварданд</verse>
				<verse number="13">ва гуфтанд: «Ин шахс мардумро иғво медиҳад, ки ибодати Худоро бар хилофи шариат ба ҷо оваранд».</verse>
				<verse number="14">Павлус ҳанӯз ҳарфе назада буд, ки Ғолиюн ба яҳудиён гуфт: «Эй яҳудиён! Агар ҷинояте ё кирдори баде рӯй медод, барои ман асосе мебуд, ки арзи шуморо шунавам;</verse>
				<verse number="15">вале агар сухан дар бораи калимаҳо ва номҳо ва шариати шумо равад, худатон бояд онро ҳал кунед: ман дар ин кор довар будан намехоҳам».</verse>
				<verse number="16">Ва онҳоро аз додгоҳ ронд.</verse>
				<verse number="17">Ҳамаи юнониён сардори куништ Сӯстинисро дастгир карда, дар назди додгоҳ заданд, ва Ғолиюн ба ин ҳеҷ парво накард.</verse>
				<verse number="18">Павлус боз чандин рӯз дар он ҷо истод, баъд бо бародарон хайру хуш кард ва бо киштӣ ба Сурия равона шуд. Прискила ва Акило ҳамроҳаш буданд. Ӯ дар Канхария сарашро тарошид, чунки назр карда буд.</verse>
				<verse number="19">Вақте ки ба Эфесус расид, онҳоро дар он ҷо монда, худаш ба куништ даромад ва бо яҳудиён гуфтугӯ кард.</verse>
				<verse number="20">Аз ӯ хоҳиш карданд, ки муддате бо онҳо монад, лекин ӯ розӣ нашуд.</verse>
				<verse number="21">Ва бо онҳо хайру хуш карда, гуфт: «Ман бояд иди меомадаро ҳатман дар Уршалим гузаронам; пас аз он, Худо хоҳад, боз назди шумо бармегардам». Ва Эфесусро бо киштӣ тарк кард.</verse>
				<verse number="22">Ба Қайсария расида, ба Уршалим рафт ва бо ҷамоат салому аҳволпурсӣ карда, ба Антокия равона шуд.</verse>
				<verse number="23">Муддате дар он ҷо истода, боз ба сафар рафт ва дар кишвари Ғалотия ва Фриҷия гашта, ҳамаи шогирдонро устувор менамуд.</verse>
				<verse number="24">Апуллус ном яҳудие аз аҳли Искандария, ки шахси суханвар ва аз Китоб хабардор буд, ба Эфесус расид.</verse>
				<verse number="25">Ӯ дар роҳи Худованд тарбия ёфта буд ва бо ҷӯшу хурӯши Рӯҳ сухан ронда, дар бораи Худованд ба хубӣ таълим медод, гарчанде ки танҳо аз таъмиди Яҳё огоҳӣ дошт.</verse>
				<verse number="26">Ӯ дар куништ далерона сухан рондан гирифт. Чун Акило ва Прискила суханонашро шуниданд, ӯро назди худ оварданд ва роҳи Худовандро ба ӯ дақиқтар фаҳмонданд.</verse>
				<verse number="27">Вақте ки ӯ ба Охоия рафтан хост, бародарон насиҳаткунон ба шогирдон навиштанд, ки ӯро пазироӣ кунанд. Чун ба он ҷо расид, ба касоне ки бо файзи Худо имон оварда буданд, ёрдами бисёр дод.</verse>
				<verse number="28">Зеро бо қуввати тамом дар пеши ҳама бо яҳудиён баҳс карда, аз рӯи Китоб исбот менамуд, ки Исо Масеҳ аст.</verse>
			</chapter>
			<chapter number="19">
				<verse number="1">Дар он замоне ки Апуллус дар Қуринтус буд, Павлус дар ноҳияҳои баланд гардиш карда, ба Эфесус расид ва дар он ҷо шогирдонро ёфта,</verse>
				<verse number="2">ба онҳо гуфт: «Оё вақте ки имон овардед, Рӯҳулқудсро қабул кардед?» Ба ӯ гуфтанд: «Ҳатто нашунидаем, ки Рӯҳулқудс ҳаст».</verse>
				<verse number="3">Ба онҳо гуфт: «Пас чӣ таъмиде гирифтед?» Гуфтанд: «Таъмиди Яҳё».</verse>
				<verse number="4">Павлус гуфт: «Таъмиде ки Яҳё медод, таъмиди тавба буд, ва ӯ ба қавм мегуфт: “Ба он Касе ки пас аз ман меояд, яъне ба Масеҳ Исо имон оваред”».</verse>
				<verse number="5">Чун инро шуниданд, ба номи Худованд Исо таъмид гирифтанд,</verse>
				<verse number="6">ва ҳангоме ки Павлус дастҳои худро бар сари онҳо гузошт, Рӯҳулқудс бар онҳо омад, ва ба забонҳо сухан ронда, пайғамбарӣ карданд.</verse>
				<verse number="7">Онҳо ҳамагӣ тақрибан дувоздаҳ мард буданд.</verse>
				<verse number="8">Муддати се моҳ ӯ ба куништ даромада, далерона мавъиза мекард ва дар бораи Подшоҳии Худо гуфтугӯ мекард ва далелҳо меовард.</verse>
				<verse number="9">Вале азбаски баъзе касон сахтдил буданд ва имон намеоварданд ва дар ҳаққи Тариқат пеши мардум бадзабонӣ мекарданд, бинобар ин аз онҳо худро канор гирифта, шогирдонро ҷудо кард ва ҳар рӯз дар омӯзишгоҳи Тиронус ном шахсе гуфтугӯ мекард.</verse>
				<verse number="10">Ду сол ин давом кард, ба тавре ки ҳамаи сокинони вилояти Осиё, ҳам яҳудиён ва ҳам юнониён, каломи Худованд Исоро шуниданд.</verse>
				<verse number="11">Худо ба воситаи дастони Павлус муъҷизаҳои ғайриодие ба амал меовард,</verse>
				<verse number="12">то ба ҳадде ки дастмолҳо ва пешбандҳои ба бадани ӯ расидаро бурда, бар беморҳо мегузоштанд, ва бемории онҳо нест мешуд, ва рӯҳҳои бад аз онҳо берун мерафтанд.</verse>
				<verse number="13">Ҳатто баъзе аз азоимхонҳои оворагарди яҳудӣ ҳам бар онҳое ки гирифтори рӯҳи бад буданд, номи Худованд Исоро зикр карда, мегуфтанд: «Шуморо ба Исое ки Павлус мавъиза мекунад, қасам медиҳем».</verse>
				<verse number="14">Ҳафт нафар писарони Искиво ном шахсе ки яке аз саркоҳинони яҳудӣ буд, ҳамин гуна амал мекарданд.</verse>
				<verse number="15">Аммо рӯҳи бад дар ҷавоб гуфт: «Исоро мешиносам, Павлусро низ медонам, лекин шумо кистед?»</verse>
				<verse number="16">Шахсе ки рӯҳи бад дошт, бо чунон қуввате ба онҳо дарафтод, ки мағлуб шуданд ва бараҳна ва захмдор аз он хона гурехтанд.</verse>
				<verse number="17">Ин рӯйдод ба гӯши ҳамаи яҳудиён ва юнониёни сокини Эфесус расида, ҳамаро ба ҳарос андохт, ва номи Худованд Исоро иззату икром мекарданд.</verse>
				<verse number="18">Бисёре аз имондорон омада, корҳои худро иқрор ва ошкор мекарданд.</verse>
				<verse number="19">Бисёре аз онҳое ки ба ҷодугарӣ машғул буданд, китобҳои худро оварда, дар пеши ҳама сӯзонданд; вақте ки арзиши онҳоро ҳисоб карданд, маълум шуд, ки баробари панҷоҳ ҳазор дирҳам аст.</verse>
				<verse number="20">Каломи Худованд ҳамин гуна қувват мегирифт ва паҳн мешуд.</verse>
				<verse number="21">Пас аз анҷоми ин чизҳо, Павлус дар Рӯҳ ният кард, ки аз Мақдуния ва Охоия гузашта, ба Уршалим равад, ва гуфт: «Пас аз рафтанам ба он ҷо, Румро низ бояд бинам».</verse>
				<verse number="22">Аз дастёронаш ду нафарро, яъне Тимотиюс ва Арастусро, ба Мақдуния равона карда, худаш муддате дар вилояти Осиё монд.</verse>
				<verse number="23">Дар он замон шӯру ғавғои азиме ба сабаби Тариқат рӯй дод;</verse>
				<verse number="24">зеро Димитриюс ном нуқрагаре ки нусхаҳои нуқрагини ибодатхонаи Артамисро месохт ва ба ин восита ба санъатгарон фоидаи калоне мерасонд,</verse>
				<verse number="25">онҳоро ва ҳунармандони дигарро ҷамъ оварда, гуфт: «Эй мардон! Шумо медонед, ки некӯаҳволии мо аз ҳамин ҳунар аст,</verse>
				<verse number="26">ва шумо дида ва шунида истодаед, ки на танҳо дар Эфесус, балки қариб дар тамоми вилояти Осиё ин Павлус мардуми бисёрро барангехта, гумроҳ кардааст, ва мегӯяд: “Чизҳои сохтаи дасти инсон худо нестанд”.</verse>
				<verse number="27">Пас, хатари он аст, ки на танҳо ҳунари мо беқадр шавад, балки ин ибодатгоҳи олиҳаи бузурги мо Артамис низ беэътибор шавад, ва ҳашамати вай, ки тамоми вилояти Осиё ва ҷаҳон парастишаш мекунанд, барҳам хӯрад».</verse>
				<verse number="28">Вақте ки инро шуниданд, хеле ба хашм омада, фарёд заданд: «Бузург аст Артамиси эфесусиён!»</verse>
				<verse number="29">Тамоми шаҳр ба шӯр омада, ҳама якдилона сӯи тамошохона тохтанд ва Ғоюс ва Аристархусро, ки аз аҳли Мақдуния ва ҳамроҳони Павлус буданд, бо худ кашида бурданд.</verse>
				<verse number="30">Павлус мехост ба миёни мардум дарояд, аммо шогирдон ӯро намонданд.</verse>
				<verse number="31">Ҳамчунин баъзе аз сардорони вилояти Осиё, ки дӯстонаш буданд, назди ӯ кас фиристода, таъкид карданд, ки ба тамошохона набиёяд.</verse>
				<verse number="32">Дар ин миён баъзе касон дод зада, чизе мегуфтанд, дигарон чизи дигаре; зеро ҷамоат ошуфта буд ва бисёрии онҳо намедонистанд барои чӣ ҷамъ шудаанд.</verse>
				<verse number="33">Аз миёни тӯда Искандарро кашида бароварданд, чунки яҳудиён ӯро пеш андохта буданд, ва Искандар бо дасташ ишора намуда, хост барои муҳофизати худ ба мардум сухане гӯяд.</verse>
				<verse number="34">Аммо, чун яҳудӣ буданашро фаҳмиданд, ҳама бо як овоз дод заданд ва қариб ду соат нидо мекарданд: «Бузург аст Артамиси эфесусиён!»</verse>
				<verse number="35">Котиби шаҳр мардумро ором карда, гуфт: «Эй мардони Эфесус! Кӣ намедонад, ки шаҳри Эфесус нигаҳбони ибодатхонаи олиҳаи бузург Артамис ва ҳайкали аз осмон фуромадаи вай мебошад?</verse>
				<verse number="36">Азбаски ин баҳснопазир аст, шумо бояд ором бошед ва рафтори бемулоҳизае накунед;</verse>
				<verse number="37">зеро ин шахсоне ки шумо овардаед, на ғораткунандагони ибодатгоҳанд ва на дар бораи олиҳаи шумо куфр гуфтаанд.</verse>
				<verse number="38">Агар Димитриюс ва ҳунармандони ҳамкораш даъвое бар касе дошта бошанд, инак рӯзҳои доварӣ муқаррар шудаанд, волиён низ ҳастанд: бигзор ба онҳо шикоятҳои худро оварда супоранд.</verse>
				<verse number="39">Вале агар дархости дигаре дошта бошед, он бояд дар ҷамоати қонунӣ ҳал шавад;</verse>
				<verse number="40">зеро хатари он аст, ки мо барои рафтори имрӯза ба шӯриш айбдор шавем, ва мо ҳеҷ далеле надорем, ки барои чунин издиҳом онро сабаб нишон диҳем». Инро гуфта, ҷамоатро пароканда кард.</verse>
			</chapter>
			<chapter number="20">
				<verse number="1">Чун шӯру ғавғо фурӯ нишаст, Павлус шогирдонро даъват намуда, хайру хуш кард ва ба Мақдуния равона шуд.</verse>
				<verse number="2">Дар он ноҳияҳо гашта, бисёр насиҳат дод ва ба Юнон омад.</verse>
				<verse number="3">Дар он ҷо се моҳ истод; ӯ хост бо киштӣ ба Сурия равад, аммо азбаски яҳудиён ба муқобили ӯ забон як карда буданд, ба фикре омад, ки бо роҳи Мақдуния гашта равад.</verse>
				<verse number="4">То ба вилояти Осиё ҳамроҳи ӯ инҳо рафтанд: Супотрус аз аҳли Бирия, тасолуникиён Аристархус ва Секундус, Ғоюс аз аҳли Дарба, Тимотиюс ва осиёиҳо Тихиқус ва Труфимус.</verse>
				<verse number="5">Инҳо аз мо пештар рафта, дар Трӯос мунтазири мо шуданд.</verse>
				<verse number="6">Лекин мо пас аз рӯзҳои иди Фатир аз Филиппӣ бо киштӣ рафтем ва пас аз панҷ рӯз ба Трӯос назди онҳо расидем ва дар он ҷо ҳафт рӯз истодем.</verse>
				<verse number="7">Рӯзи якуми ҳафта, вақте ки шогирдон барои пора кардани нон ҷамъ шуданд, Павлус, ки фардояш аз он ҷо рафтанӣ буд, бо онҳо гуфтугӯ кард, ва суханаш то нисфи шаб давом намуд.</verse>
				<verse number="8">Дар болохонае ки мо ҷамъ шуда будем, чароғҳои бисёре месӯхтанд.</verse>
				<verse number="9">Эфтихус ном ҷавоне ки дар тиреза нишаста буд, ба пинак рафт, ва ҳангоме ки сухани Павлус тӯл кашид, хоби сахташ бурда, ногоҳ аз ошёнаи сеюм ба зер афтод, ва чун ӯро бардоштанд, мурда буд.</verse>
				<verse number="10">Павлус поён фуромада, худро болои ӯ партофт ва ӯро оғӯш гирифта, гуфт: «Хавотир нашавед, зеро ҷони ӯ дар ӯст».</verse>
				<verse number="11">Пас боло баромад ва нонро пора карда, хӯрд ва то бомдод гуфтугӯи бисёре карда, ба роҳи худ равона шуд.</verse>
				<verse number="12">Дар ин миён он ҷавонро зинда оварданд, ва хотирашон хеле осуда шуд.</verse>
				<verse number="13">Мо зуд ба киштӣ савор шуда, ба Асус рафтем, то ки аз он ҷо Павлусро ҳамроҳи худ гирем, зеро чунин фармуда буд, ва ӯ хост пиёда равад.</verse>
				<verse number="14">Вақте ки дар Асус бо мо вохӯрд, ӯро ҳамроҳи худ гирифта, ба Митилинӣ омадем.</verse>
				<verse number="15">Аз он ҷо бо киштӣ равона шуда, рӯзи дигар дар рӯ ба рӯи Хиюс бозистодем; як рӯз пас ба Сомус расидем ва дар Труҷилиюн истода, фардои он вориди Милитус шудем,</verse>
				<verse number="16">зеро Павлус ният дошт аз паҳлуи Эфесус гузашта равад, то дар вилояти Осиё дер наистад, чунки ӯ мешитобид, ки ба қадри имкон дар рӯзи Пантикост дар Уршалим бошад.</verse>
				<verse number="17">Аз Милитус ба Эфесус кас фиристода, пирони ҷамоатро даъват намуд,</verse>
				<verse number="18">ва ҳангоме ки назди ӯ омаданд, ба онҳо гуфт: «Шумо медонед, ки аз рӯзи аввали ба Осиё қадам монданам, дар тамоми вақте ки бо шумо будам, ман чӣ гуна рафтор кардам,</verse>
				<verse number="19">яъне бо камоли фурӯтанӣ, бо ашкҳои бисёр ва бо озмоишҳое ки ба воситаи қасдҳои бади яҳудиён ба сарам меомад, Худовандро бандагӣ намудам,</verse>
				<verse number="20">ва чӣ гуна ман ҳар чизеро, ки фоиданок буд, аз шумо дареғ надоштам, балки дар пеши тамоми мардум ва хона ба хона гашта, ба шумо мавъиза кардам ва таълим додам.</verse>
				<verse number="21">Ва ба яҳудиён ва юнониён шаҳодат медодам, ки назди Худо тавба кунанд ва ба Худованди мо Исо имон оваранд.</verse>
				<verse number="22">Ва инак, акнун дар бандагии Рӯҳ ба Уршалим меравам ва аз он чи дар он ҷо ба сарам меояд, чизе намедонам,</verse>
				<verse number="23">ғайр аз ин ки Рӯҳулқудс дар ҳар шаҳр шаҳодат дода, мегӯяд, ки занҷирҳо ва азобҳо маро интизоранд.</verse>
				<verse number="24">Лекин ба ин чизҳо нигоҳ намекунам ва ҷони худро азиз намедорам, балки танҳо мехоҳам вазифаи худро ва он хизматеро, ки Худованд Исо ба ман супурдааст, яъне шаҳодати Инҷили файзи Худоро бо хушӣ анҷом диҳам.</verse>
				<verse number="25">Ва акнун инро медонам, ки ҳамаи шумо, ки дар байнатон гашта, Подшоҳии Худоро мавъиза кардаам, дигар рӯи маро намебинед.</verse>
				<verse number="26">Бинобар ин имрӯз ба шумо шаҳодат медиҳам, ки ман аз хуни ҳамаатон пок ҳастам,</verse>
				<verse number="27">зеро кӯтоҳбаёнӣ накардаам, балки ба шумо тамоми нақшаи Худоро фаҳмондам.</verse>
				<verse number="28">Пас, худатон ва тамоми он рамаеро назорат кунед, ки Рӯҳулқудс шуморо нигаҳбони он вогузоштааст, то ҷамоати Худованд Худоро, ки Ӯ бо хуни Худ харидааст, чӯпонӣ кунед.</verse>
				<verse number="29">Зеро ман медонам, ки пас аз рафтани ман гургҳои даранда ба миёни шумо меоянд, ки ба рама раҳме намекунанд;</verse>
				<verse number="30">аз миёни худатон низ шахсоне пайдо мешаванд, ки суханони каҷ мегӯянд, то шогирдонро аз пайи худ кашанд.</verse>
				<verse number="31">Бинобар ин ҳушёр бошед ва дар хотир нигоҳ доред, ки ман дар давоми се сол, рӯзонаву шабона ашк рехта, ҳар яке аз шуморо насиҳат додам.</verse>
				<verse number="32">Акнун, эй бародарон, шуморо ба Худо ва ба каломи файзи Ӯ месупорам, ки қодир аст шуморо обод гардонад ва дар миёни ҳамаи муқаддасон ба шумо меросе бахшад.</verse>
				<verse number="33">Ман ба нуқра ё тилло ё либоси касе чашм надӯхтаам;</verse>
				<verse number="34">худатон медонед, ки ҳамин дастҳо барои эҳтиёҷҳои худам ва ҳамроҳонам хизмат кардаанд.</verse>
				<verse number="35">Бо тамоми рафтори худ ба шумо нишон додаам, ки чунин меҳнат карда, нотавононро дастгирӣ намудан ва суханони Худованд Исоро дар ёд нигоҳ доштан даркор аст, ки Ӯ гуфтааст: “Додан аз гирифтан беҳтар аст”».</verse>
				<verse number="36">Баъд аз гуфтани ин зону зада, бо ҳамаашон дуо гуфт.</verse>
				<verse number="37">Ҳама гиряи бисёр карданд ва Павлусро ба оғӯш кашида, мебӯсиданд.</verse>
				<verse number="38">Беш аз ҳама чунин сухани ӯ онҳоро хеле ғамгин кард, ки гуфта буд: «Рӯи маро дигар намебинед». Ва ӯро то киштӣ гуселонданд.</verse>
			</chapter>
			<chapter number="21">
				<verse number="1">Бо онҳо хайру хуш карда, бо киштӣ равона шудем ва рост ба Кос омадем; рӯзи дигар ба Рудус ва аз он ҷо ба Потаро расидем.</verse>
				<verse number="2">Дар он ҷо киштие ёфтем, ки ба Финиқия рафтанӣ буд, ва ба он савор шуда, ҳаракат кардем.</verse>
				<verse number="3">Қиприсро, ки аз дур намоён шуд, ба тарафи чап монда, сӯи Сурия равона шудем ва дар Сур лангар андохтем, зеро дар он ҷо бояд бори киштиро мефуроварданд.</verse>
				<verse number="4">Дар он ҷо шогирдонро пайдо карда, ҳафт рӯз истодем; онҳо бо илҳоми Рӯҳ ба Павлус гуфтанд, ки ба Уршалим наравад.</verse>
				<verse number="5">Чун вақти мо ба охир расид, боз ба роҳ даромадем, ва ҳама бо занону бачаҳошон моро то беруни шаҳр гусел карданд; мо дар соҳили баҳр зону зада, дуо гуфтем;</verse>
				<verse number="6">ва бо ҳамдигар хайру хуш карда, ба киштӣ даромадем, ва онҳо ба хонаҳои худ баргаштанд.</verse>
				<verse number="7">Сафари худро бо киштӣ анҷом дода, аз Сур ба Патуламоис расидем ва бо бародарон вохӯрда, як рӯз дар наздашон истодем.</verse>
				<verse number="8">Рӯзи дигар Павлус ва мо, ки ҳамроҳаш будем, он ҷоро тарк карда, ба Қайсария омадем ва ба хонаи Филлипуси башоратдиҳанда, ки яке аз ҳафт нафар буд, даромада, назди ӯ мондем.</verse>
				<verse number="9">Ӯ чор духтари бокира дошт, ки пайғамбарӣ мекарданд.</verse>
				<verse number="10">Пас аз чандин рӯзе ки дар он ҷо будем, Оғобус ном пайғамбаре аз Яҳудия омад.</verse>
				<verse number="11">Ва назди мо даромада, камарбанди Павлусро гирифт ва дастҳову пойҳои худро баст ва гуфт: «Рӯҳулқудс мегӯяд, ки яҳудиён дар Уршалим соҳиби ин камарбандро ҳамин тавр баста, ба дасти ғайрияҳудиён месупоранд».</verse>
				<verse number="12">Вақте ки инро шунидем, мо ва аҳли он ҷо илтимос кардем, ки ӯ ба Уршалим наравад.</verse>
				<verse number="13">Аммо Павлус ҷавоб дод: «Ин чӣ корест, ки шумо мекунед? Чаро бо гиряи худ дили маро мешиканед? Ман тайёрам на танҳо бандӣ шавам, балки дар Уршалим барои номи Худованд Исо мурам».</verse>
				<verse number="14">Чун ба гапи мо надаромад, ором шуда, гуфтем: «Он чи хости Худованд аст, шавад!»</verse>
				<verse number="15">Пас аз он рӯзҳо мо тайёрии сафарро дида, сӯи Уршалим равона шудем.</verse>
				<verse number="16">Баъзе аз шогирдони Қайсария низ моро ҳамроҳӣ карда, ба хонаи Маносун ном шахсе ки аз аҳли Қиприс ва шогирди дерина буд, оварданд, то назди ӯ меҳмон шавем.</verse>
				<verse number="17">Вақте ки вориди Уршалим шудем, бародарон моро бо хурсандӣ қабул карданд.</verse>
				<verse number="18">Рӯзи дигар Павлус ҳамроҳи мо назди Яъқуб рафт; ҳамаи пирон низ ҳозир шуданд.</verse>
				<verse number="19">Пас аз салому аҳволпурсӣ он чиро, ки Худо ба воситаи хизмати ӯ дар миёни ғайрияҳудиён ба амал оварда буд, муфассал нақл кард.</verse>
				<verse number="20">Чун шуниданд, Худовандро ҳамду сано хонданд ва ба ӯ гуфтанд: «Эй бародар, чунон ки мебинӣ, чандин ҳазор яҳудиён имон овардаанд ва ҳамаашон ғайратмандони шариат мебошанд.</verse>
				<verse number="21">Онҳо дар бораи ту шунидаанд, ки ба ҳамаи яҳудиёне ки дар миёни халқҳо умр ба сар мебаранд, таълим медиҳӣ, ки аз Мусо дур шаванд, ва мегӯӣ, ки писарони худро хатна накунанд ва аз рӯи урфу одат рафтор накунанд.</verse>
				<verse number="22">Пас, чӣ бояд кард? Албатта мардум ҷамъ мешаванд, зеро аз омаданат хабар меёбанд.</verse>
				<verse number="23">Бинобар ин он чи ба ту мегӯем, ба ҷо овар: назди мо чор одам ҳастанд, ки назре кардаанд;</verse>
				<verse number="24">онҳоро бо худ гирифта, ҳамроҳашон таҳорат намо ва харҷашонро ба гарданат гир, то онҳо сари худро тарошанд, ва ҳама мефаҳманд, ки он чи дар бораи ту шунидаанд, асосе надорад, балки худат ҳам мувофиқи шариат рафтор мекунӣ.</verse>
				<verse number="25">Лекин дар хусуси онҳое ки аз байни ғайрияҳудиён имон овардаанд, мо навишта ва фармуда будем, ки чизеро риоя накунанд, балки танҳо аз қурбониҳои бутҳо, аз хун, аз ҳайвонҳои хафашуда ва аз фосиқӣ парҳез намоянд».</verse>
				<verse number="26">Павлус он одамонро бо худ гирифта, ҳамроҳашон таҳорат намуд ва рӯзи дигар ба ибодатгоҳ даромад ва анҷоми рӯзҳои таҳоратро, ки бояд барои ҳар яке аз онҳо қурбоние тақдим карда шавад, эълон кард.</verse>
				<verse number="27">Вақте ки ҳафт рӯз ба охир мерасид, яҳудиёни аҳли вилояти Осиё ӯро дар ибодатгоҳ дида, тамоми мардумро ба шӯр оварданд ва ба ӯ дастдарозӣ карданд</verse>
				<verse number="28">ва фарёд заданд: «Эй мардони Исроил, ёрӣ диҳед! Ин ҳамон касест, ки ҳамаро дар ҳар ҷо зидди қавм ва шариат ва ин макон таълим медиҳад, дар айни ҳол юнониҳоро низ ба ибодатгоҳ дароварда, ин макони муқаддасро ҳаром кардааст».</verse>
				<verse number="29">Зеро Труфимуси эфесусиро бо ӯ дар шаҳр дида буданд ва гумон карданд, ки Павлус вайро ба ибодатгоҳ овардааст.</verse>
				<verse number="30">Тамоми шаҳр ба ҷунбиш омад, мардуми бисёре ҷамъ шуданд ва Павлусро дастгир карда, аз ибодатгоҳ берун бароварданд ва дарҳол дарҳоро бастанд.</verse>
				<verse number="31">Вақте ки кӯшиш карданд ӯро кушанд, ба мириҳазори сипоҳ хабар расид, ки тамоми Уршалим ба ошӯб омадааст;</verse>
				<verse number="32">вай дарҳол сарбозон ва мирисадҳоро бо худ гирифта, сӯи онҳо шитофт, ва ҳангоме ки мириҳазор ва сарбозонро диданд, аз задани Павлус даст кашиданд.</verse>
				<verse number="33">Мириҳазор наздик омада, ӯро дастгир кард ва фармуд, ки ӯро бо ду занҷир банданд, ва пурсид, ки ин кист ва чӣ гуноҳе кардааст?</verse>
				<verse number="34">Аз байни тӯда дод зада, баъзеҳо як чиз ва баъзеҳо чизи дигар мегуфтанд, ва азбаски вай аз боиси шӯру ғавғо ҳақиқати ҳолро фаҳмида натавонист, фармон дод, ки ӯро ба қалъа баранд.</verse>
				<verse number="35">Вақте ки ӯ ба зинапоя расид, сарбозон ба сабаби хашми мардум маҷбур шуданд ӯро бардошта баранд.</verse>
				<verse number="36">Зеро мардуми бисёре аз қафо омада, фарёд мезаданд, ки “ӯро кушед!”</verse>
				<verse number="37">Пеш аз он ки вориди қалъа шаванд, Павлус ба мириҳазор гуфт: «Оё иҷозат медиҳӣ ба ту гап занам?» Гуфт: «Оё забони юнониро медонӣ?</verse>
				<verse number="38">Оё ту ҳамон мисрие нестӣ, ки якчанд рӯз пеш аз ин, шӯрише барангехта, чор ҳазор одамкушро бо худ ба биёбон бурд?»</verse>
				<verse number="39">Павлус гуфт: «Ман шахси яҳудӣ аз Тарсус ҳастам, шаҳрванди шаҳри машҳури Киликия; хоҳишмандам иҷозат деҳ, то ба мардум сухане гӯям».</verse>
				<verse number="40">Вақте ки иҷозат дод, Павлус дар болои зина истода, бо дасташ ба мардум ишора кард, ва чун хомӯшии том фаро расид, ба забони ибронӣ ба онҳо гуфт:</verse>
			</chapter>
			<chapter number="22">
				<verse number="1">«Эй мардон, бародарон ва падарон! Он чиро, ки пеши шумо барои муҳофизати худ мегӯям, гӯш кунед».</verse>
				<verse number="2">Чун шуниданд, ки ба онҳо ба забони ибронӣ сухан мекунад, боз зиёдтар хомӯш шуданд. Ӯ гуфт:</verse>
				<verse number="3">«Ман марди яҳудӣ ҳастам, дар Тарсуси Киликия таваллуд шудаам, вале дар ин шаҳр дар хизмати Ҷамлиил тарбият ёфтаам ва шариати падаронро бо диққат омӯхтаам ва барои Худо ғайратманд будам, чунон ки ҳамаи шумо имрӯз ҳастед.</verse>
				<verse number="4">Ва аҳли Тариқатро то ба дараҷаи марг таъқиб менамудам ва мардону занонро баста, дар зиндон меандохтам;</verse>
				<verse number="5">дар бораи ман саркоҳин ва ҳамаи пирон низ гувоҳӣ медиҳанд, ки ман аз онҳо номаҳо гирифта, ба Димишқ назди бародарон рафта будам, то онҳоеро ки дар он ҷо бошанд, бандӣ карда, барои ҷазо ба Уршалим биёрам.</verse>
				<verse number="6">Аммо дар аснои роҳ, вақте ки ба Димишқ наздик меомадам, тахминан нисфирӯзӣ ногоҳ нури бузурге аз осмон гирди ман дурахшид.</verse>
				<verse number="7">Бар замин афтодам ва овозе шунидам, ки ба ман мегуфт: “Шоул, Шоул! Барои чӣ Маро таъқиб мекунӣ?”</verse>
				<verse number="8">Ҷавоб додам: “Худовандо, Ту кистӣ?” Ӯ ба ман гуфт: “Ман он Исои Носирӣ ҳастам, ки ту Ӯро таъқиб мекунӣ”.</verse>
				<verse number="9">Онҳое ки ҳамроҳи ман буданд, нурро дида, ҳаросон шуданд, вале овози он Касеро, ки ба ман сухан мегуфт, намешуниданд.</verse>
				<verse number="10">Он гоҳ ман гуфтам: “Худовандо! Чӣ кунам?” Худованд ба ман гуфт: “Бархез ва ба Димишқ рав, ва дар он ҷо ҳар коре ки бояд кунӣ, ба ту гуфта мешавад”.</verse>
				<verse number="11">Азбаски ман аз дурахши он нур нобино шуда будам, ҳамроҳонам аз дастам гирифта, ба Димишқ бурданд.</verse>
				<verse number="12">Ҳанониё ном марди худотарс аз рӯи шариат, ки дар миёни ҳамаи яҳудиёни сокини Димишқ некном буд,</verse>
				<verse number="13">назди ман омада, истоду ба ман гуфт: “Эй бародар Шоул! Бино шав”. Ҳамон дам ман ӯро дидам.</verse>
				<verse number="14">Ӯ гуфт: “Худои падарони мо туро аз пеш таъйин кардааст, то хости Ӯро донӣ ва он Росткорро бинӣ ва аз забонаш сухане шунавӣ,</verse>
				<verse number="15">чунки аз он чи дидаӣ ва шунидаӣ, пеши ҳамаи мардум шоҳиди Ӯ мешавӣ.</verse>
				<verse number="16">Пас, чаро интизор ҳастӣ? Бархез ва таъмид гир ва номи Худовандро хонда, аз гуноҳҳои худ пок шав”.</verse>
				<verse number="17">Вақте ки ба Уршалим баргашта, дар ибодатгоҳ дуо мегуфтам, дар ҳолати бехудӣ афтодам</verse>
				<verse number="18">ва Ӯро дидам, ки мегуфт: “Шитоб намо ва аз Уршалим зуд равона шав, чунки шаҳодати туро дар бораи Ман қабул намекунанд”.</verse>
				<verse number="19">Гуфтам: “Худовандо! Онҳо медонанд, ки ман имондорони Туро ба зиндон мепартофтам ва дар куништҳо мезадам,</verse>
				<verse number="20">ва ҳангоме ки хуни шоҳиди Ту Истефанусро мерехтанд, ман дар он ҷо истода, ба куштори ӯ розӣ будам ва либосҳои кушандагони ӯро посбонӣ мекардам”.</verse>
				<verse number="21">Аммо Ӯ ба ман гуфт: “Равона шав, зеро Ман туро ба ҷойҳои дур сӯи ғайрияҳудиён мефиристам”».</verse>
				<verse number="22">То ҳамин суханаш ба ӯ гӯш доданд; баъд фарёд зада, гуфтанд: «Чунин шахсро аз рӯи замин нобуд кунед! Зеро набояд ӯ зинда монад».</verse>
				<verse number="23">Вақте ки онҳо дод мезаданд, ҷомаҳои худро мепартофтанд ва чанг ба ҳаво бармеафшонданд,</verse>
				<verse number="24">мириҳазор фармуд, ки ӯро ба қалъа дароварда, тозиёна зананд, то фаҳманд, ки аз чӣ сабаб бар ӯ ин қадар фарёд мезананд.</verse>
				<verse number="25">Вақте ки ӯро бо тасмаҳо мебастанд, Павлус ба мирисаде ки наздаш истода буд, гуфт: «Оё шумо иҷозат доред, ки шаҳрванди Румро, бе он ки маҳкум шуда бошад, тозиёна занед?»</verse>
				<verse number="26">Чун мирисад инро шунид, назди мириҳазор рафта, хабар дод ва гуфт: «Оё медонӣ, чӣ карданӣ ҳастӣ? Ин шахс шаҳрванди Рум аст».</verse>
				<verse number="27">Мириҳазор назди ӯ омада, пурсид: «Ба ман гӯй, ки оё ту шаҳрванди Рум ҳастӣ?» Гуфт: «Оре».</verse>
				<verse number="28">Мириҳазор гуфт: «Ман ин шаҳрвандиро бо маблағи калоне ба даст овардаам». Павлус гуфт: «Аммо ман бо он ба дунё омадаам».</verse>
				<verse number="29">Дарҳол онҳое ки ӯро шиканҷа карданӣ буданд, аз ӯ даст кашиданд; мириҳазор низ румӣ будани ӯро фаҳмида, ҳаросон шуд, ки ӯро занҷирбанд карда буд.</verse>
				<verse number="30">Рӯзи дигар, бо мақсади аниқ донистани он ки барои чӣ яҳудиён ӯро айбдор мекунанд, ӯро аз занҷир озод кард ва фармуд, ки сардорони коҳинон ва тамоми шӯро ҷамъ шаванд, ва Павлусро бароварда, назди онҳо ба по хезонд.</verse>
			</chapter>
			<chapter number="23">
				<verse number="1">Павлус ба шӯро назар дӯхта, гуфт: «Эй мардон, бародарон! Ман то имрӯз дар ҳузури Худо бо виҷдони пок рафтор кардаам».</verse>
				<verse number="2">Саркоҳин Ҳанониё ба онҳое ки назди ӯ истода буданд, фармуд, ки ба даҳонаш як торсакӣ зананд.</verse>
				<verse number="3">Павлус ба вай гуфт: «Худо туро мезанад, эй девори сафедшуда! Ту нишастаӣ, ки маро аз рӯи шариат доварӣ кунӣ, вале бар хилофи шариат мефармоӣ, ки маро зананд».</verse>
				<verse number="4">Онҳое ки назди ӯ истода буданд, гуфтанд: «Саркоҳини Худоро дашном медиҳӣ?»</verse>
				<verse number="5">Павлус гуфт: «Эй бародарон, ман надонистам, ки вай саркоҳин аст; зеро навишта шудааст: “Ба пешвои қавми худ носазо нагӯй”».</verse>
				<verse number="6">Вақте ки Павлус фаҳмид, ки як қисми онҳо саддуқиён ва қисми дигарашон фарисиён мебошанд, дар шӯро нидо кард: «Эй мардон, бародарон! Ман фарисӣ ва писари фарисӣ ҳастам, ва барои умеди растохези мурдагон доварӣ карда мешавам».</verse>
				<verse number="7">Ҳамин ки инро гуфт, дар миёни фарисиён баҳс шуд; ва аҳли ҷамъомад ду тақсим шуданд,</verse>
				<verse number="8">зеро саддуқиён мегӯянд, ки на растохез вуҷуд дорад, на фаришта ё рӯҳ, аммо фарисиён ин ҳар дуро эътироф менамоянд.</verse>
				<verse number="9">Ғавғои азиме ба амал омад, ва китобдонони равияи фарисиён бархеста, баҳскунон гуфтанд: «Мо дар ин шахс ҳеҷ бадӣ намебинем; ва агар рӯҳе ё фариштае ба вай сухан гуфта бошад, ба Худо муқобилат намекунем».</verse>
				<verse number="10">Аммо азбаски кашмакаш қувват гирифт, мириҳазор аз тарси он ки Павлусро тиккаву пора кунанд, ба сарбозон фармуд, ки поён раванд ва ӯро аз миёни онҳо гирифта, ба қалъа баранд.</verse>
				<verse number="11">Ҳамон шаб Худованд назди ӯ омада, гуфт: «Хотирҷамъ бош, Павлус, ва чунон ки дар Уршалим дар ҳаққи Ман шаҳодат додӣ, дар Рум низ бояд ончунон шаҳодат диҳӣ».</verse>
				<verse number="12">Чун рӯз шуд, баъзе аз яҳудиён забон як карда, қасам хӯрданд, ки то Павлусро накушанд, чизе нахӯранд ва нанӯшанд.</verse>
				<verse number="13">Онҳое ки чунин қасам хӯрда буданд, бештар аз чил нафар буданд.</verse>
				<verse number="14">Онҳо назди сардорони коҳинон ва пирон рафта, гуфтанд: «Мо савганд ёд кардем, ки то Павлусро накушем, чизе начашем.</verse>
				<verse number="15">Акнун шумо ва шӯро ба мириҳазор хабар диҳед, ки фардо ӯро назди шумо бароварад, гӯё ки мехоҳед кори ӯро аниқтар дида бароед; ва мо тайёр ҳастем ӯро пеш аз наздик омаданаш кушем».</verse>
				<verse number="16">Аммо хоҳарзодаи Павлус аз суиқасди онҳо бохабар шуд ва рафта, ба қалъа даромад ва Павлусро огоҳ кард.</verse>
				<verse number="17">Павлус яке аз мирисадҳоро даъват намуда, гуфт: «Ин ҷавонро назди мириҳазор бар, зеро чизе дорад, ки ба ӯ гӯяд».</verse>
				<verse number="18">Вайро гирифта, назди мириҳазор бурд ва гуфт: «Павлуси бандӣ маро даъват намуда, хоҳиш кард, ки ин ҷавонро назди ту биёрам, зеро чизе дорад, ки ба ту гӯяд».</verse>
				<verse number="19">Мириҳазор дасти вайро гирифта, ба хилватгоҳе бурд, ва пурсид: «Чӣ чиз аст, ки мехоҳӣ ба ман гӯӣ?»</verse>
				<verse number="20">Гуфт: «Яҳудиён забон як кардаанд, ки аз ту хоҳиш кунанд, то Павлусро фардо назди шӯро барорӣ, гӯё мехоҳанд кори ӯро аниқтар тафтиш намоянд.</verse>
				<verse number="21">Аммо ту ба онҳо гӯш надеҳ, зеро бештар аз чил нафарашон дар сари роҳи ӯ камин сохтаанд ва савганд ёд кардаанд, ки то ӯро накушанд, чизе нахӯранд ва нанӯшанд; ва акнун тайёр шуда, мунтазири иҷозати ту истодаанд».</verse>
				<verse number="22">Мириҳазор ҷавонро рухсати рафтан дода, гуфт: «Ба ҳеҷ кас нагӯ, ки ин хабарро ба ман расондаӣ».</verse>
				<verse number="23">Сипас ду мирисадро даъват намуда, гуфт: «Дусад сарбоз ва ҳафтод савора ва дусад найзадорро омода кунед, то ки имшаб дар соати се ба Қайсария раванд.</verse>
				<verse number="24">Инчунин маркабҳо омода кунед, то Павлусро савор карда, ба саломатӣ назди Феликси ҳоким равона намоед».</verse>
				<verse number="25">Ӯ номае ба ин мазмун навишт:</verse>
				<verse number="26">«Клавдиюс Лисиёс ба муҳтарам Феликси ҳоким салом мерасонад.</verse>
				<verse number="27">Ин мардро яҳудиён дастгир карда, куштанӣ буданд; чун фаҳмидам, ки шаҳрванди Рум аст, бо сарбозон рафта, аз дасташон раҳондам.</verse>
				<verse number="28">Азбаски хостам донам, ки бар ӯ чӣ даъво доранд, ӯро ба шӯрои онҳо овардам;</verse>
				<verse number="29">ва дарёфтам, ки ӯро дар ақидаҳои баҳсноки оид ба шариаташон айбдор мекунанд, вале ӯ ҳеҷ коре накардааст, ки сазовори марг ё ҳабс бошад.</verse>
				<verse number="30">Чун ба гӯшам расид, ки яҳудиён қасди ҷони ин мард доранд, фавран ӯро назди ту фиристодам ва ба даъвогаронаш низ фармудам, ки даъвоҳои худро дар ҳаққи ӯ пеши ту баён кунанд; вассалом».</verse>
				<verse number="31">Сарбозон мувофиқи дастуре ки ба онҳо дода шуд, Павлусро гирифта, шабона ба Антипотрис бурданд.</verse>
				<verse number="32">Ва рӯзи дигар ба саворон вогузор карданд, ки бо ӯ раванд, ва худашон ба қалъа баргаштанд.</verse>
				<verse number="33">Ҳамин ки онҳо ба Қайсария расиданд, номаро ба дасти ҳоким супурда, Павлусро низ назди ӯ ҳозир сохтанд.</verse>
				<verse number="34">Ҳоким номаро хонда, пурсид, ки ӯ аз кадом вилоят аст, ва чун фаҳмид, ки аз Киликия аст, гуфт:</verse>
				<verse number="35">«Вақте ки даъвогарони ту ҳозир шаванд, сухани туро мешунавам». Ва фармуд, ки ӯро дар қасри Ҳиродус нигоҳ доранд.</verse>
			</chapter>
			<chapter number="24">
				<verse number="1">Пас аз панҷ рӯз саркоҳин Ҳанониё бо пирон ва Тартуллус ном ҳуқуқшиносе омад, ва онҳо шикояти худро дар ҳаққи Павлус ба ҳоким супурданд.</verse>
				<verse number="2">Вақте ки Павлусро даъват карданд, Тартуллус ба айбдор кардани ӯ сар карда, гуфт:</verse>
				<verse number="3">«Эй Феликси муҳтарам, мо ҳамеша ва дар ҳама ҷо бо камоли миннатдорӣ эътироф менамоем, ки дар сояи ту осоиши комил дорем, ва ба туфайли дурандешии ту ин халқ ба некӯаҳволӣ расидааст;</verse>
				<verse number="4">вале, барои он ки туро бисёр заҳмат надиҳам, аз ту хоҳишмандам, ки аз рӯи меҳрубонӣ мухтасаран арзи моро шунавӣ.</verse>
				<verse number="5">Зеро ин мардро вайронкор ёфтаем, ки ӯ ҳамаи яҳудиёни рӯи оламро ба шӯр меандозад ва сардастаи бидъати носирӣ мебошад.</verse>
				<verse number="6">Ӯ ҳатто кӯшиш намудааст, ки ибодатгоҳро ҳаром гардонад; ва мо ӯро дастгир кардем;</verse>
				<verse number="7">***</verse>
				<verse number="8">худат метавонӣ тафтиш намуда, ҳар он чиро, ки мо бар ӯ даъво дорем, аз ӯ фаҳмӣ».</verse>
				<verse number="9">Яҳудиён айби /Павлусро/ тасдиқ карда, гуфтанд, ки чунин аст.</verse>
				<verse number="10">Чун ҳоким ба Павлус ишора кард, ки сухан гӯяд, ӯ чунин ҷавоб дод: «Азбаски медонам, ки ту чандин сол боз довари ин халқ ҳастӣ, ман кори худро дилпурона муҳофизат менамоям;</verse>
				<verse number="11">ту метавонӣ фаҳмӣ, ки дувоздаҳ рӯз зиёд нагузаштааст, ки ман барои парастиш ба Уршалим рафта будам;</verse>
				<verse number="12">ва маро ҳеҷ кас надидааст, ки дар ибодатгоҳ, ё куништҳо ва ё дар шаҳр бо касе баҳс карда бошам ё ки мардумро ба шӯр андохта бошам;</verse>
				<verse number="13">низ он чиро, ки акнун бар ман даъво менамоянд, исбот карда наметавонанд;</verse>
				<verse number="14">лекин инро назди ту эътироф мекунам, ки аз рӯи Тариқате ки онҳо бидъат меноманд, ман ба Худои падарон чунин ибодат менамоям, ки ба ҳар чи дар Таврот ва дар китобҳои пайғамбарон навишта шудааст, бовар мекунам.</verse>
				<verse number="15">Ва аз Худо умед дорам, чунон ки инҳо низ интизорӣ доранд, ки ҳам барои росткорон ва ҳам барои бадкорон растохези мурдагон дар пеш аст;</verse>
				<verse number="16">бинобар ин худам низ саъю кӯшиш менамоям, ки виҷдонам назди Худо ва одамон ҳамеша пок бошад.</verse>
				<verse number="17">Пас аз чандин сол ман омадам, то ба халқи худ садақаҳо биёрам ва қурбонӣ тақдим кунам,</verse>
				<verse number="18">ва дар ҳолате ки таҳорат ёфта будам, ва дар гирду пешам на мардуме буд, на ғавғое, маро дар ибодатгоҳ чанд нафар яҳудиёни вилояти Осиё диданд,</verse>
				<verse number="19">ки онҳо низ бояд дар ин ҷо назди ту меистоданд ва, агар чизе зидди ман дошта бошанд, даъво мекарданд;</verse>
				<verse number="20">ё худи инҳо гӯянд, ки вақте ки назди шӯро истода будам, чӣ хатое дар ман ёфтаанд,</verse>
				<verse number="21">ғайр аз он як сухан, ки ман дар миёни онҳо истода, бо овози баланд гуфтам, ки аз барои растохези мурдагон имрӯз пеши шумо муҳокима карда мешавам».</verse>
				<verse number="22">Инро шунида, Феликс, ки аз Тариқат ба хубӣ огоҳӣ дошт, муҳокимаро ба вақти дигар мононда, гуфт: «Вақте ки Лисиёси мириҳазор биёяд, кори шуморо тафтиш мекунам».</verse>
				<verse number="23">Ва ба мирисад фармуд, ки Павлусро дар бандихона нигоҳ дорад, лекин ба ӯ сабукӣ диҳад ва ба ҳеҷ касе аз наздиконаш, ки барои хизмат ё дидорбинии ӯ меоянд, монеъ нашавад.</verse>
				<verse number="24">Пас аз чанд рӯз Феликс бо зани худ Друсилла, ки яҳудӣ буд, омад ва Павлусро даъват намуда, суханони ӯро дар бораи имон ба Масеҳ гӯш кард.</verse>
				<verse number="25">Аммо вақте ки ӯ дар бораи росткорӣ, парҳезгорӣ ва доварии оянда сухан меронд, Феликс ба ҳарос афтода, ҷавоб дод: «Алҳол рав, ва ҳар гоҳ фурсат ёбам, боз туро даъват мекунам».</verse>
				<verse number="26">Дар айни ҳол вай умедвор буд, ки Павлус ба вай пул медиҳад, то ӯро озод кунад; бинобар ин ӯро дам ба дам даъват намуда, бо ӯ гуфтугӯ мекард.</verse>
				<verse number="27">Лекин пас аз гузаштани ду сол Поркиюс Фестус ба ҷои Феликс таъйин шуд, ва Феликс, ки мехост яҳудиёнро аз худ миннатдор кунад, Павлусро дар зиндон нигоҳ дошт.</verse>
			</chapter>
			<chapter number="25">
				<verse number="1">Чун Фестус ба вилоят омад, пас аз се рӯз аз Қайсария ба Уршалим рафт.</verse>
				<verse number="2">Саркоҳин ва бузургони яҳудиён даъвои худро зидди Павлус ба вай гуфтанд ва илтимос карданд.</verse>
				<verse number="3">Ва хоҳиш карданд, ки ба онҳо меҳрубонӣ намуда, ӯро ба Уршалим биёрад; онҳо қасд доштанд, ки ӯро дар роҳ кушанд.</verse>
				<verse number="4">Аммо Фестус ҷавоб дод, ки Павлус дар Қайсария маҳбус аст, ва худи вай ба қарибӣ ба он ҷо бармегардад.</verse>
				<verse number="5">«Бинобар ин, — гуфт вай, — онҳое аз шумо, ки метавонанд, ҳамроҳи ман биёянд, ва агар ин шахс айбе дошта бошад, бар ӯ даъво кунанд».</verse>
				<verse number="6">Дар миёни онҳо аз даҳ рӯз зиёд монда, ба Қайсария баргашт, ва рӯзи дигар бар курсии доварӣ нишаста, фармуд, ки Павлусро биёранд.</verse>
				<verse number="7">Вақте ки ӯ ҳозир шуд, яҳудиёне ки аз Уршалим омада буданд, даври ӯро гирифта, бисёр айбҳои гаронро ба гардани ӯ бор карданд, ки онҳоро исбот карда наметавонистанд.</verse>
				<verse number="8">Вале ӯ худро муҳофизат намуда, гуфт: «Ман на зидди шариати яҳудиён ҷинояте кардаам, на зидди ибодатгоҳ ва на зидди қайсар».</verse>
				<verse number="9">Фестус, ки мехост яҳудиёнро аз худ миннатдор кунад, дар ҷавоби Павлус гуфт: «Оё мехоҳӣ ба Уршалим равӣ, то ман туро дар он ҷо дар ин бора доварӣ намоям?»</verse>
				<verse number="10">Павлус гуфт: «Ман дар додгоҳи қайсар истодаам, ва муҳокимаи ман бояд дар ҳамин ҷо ба амал ояд. Ман ба яҳудиён ҳеҷ бадӣ накардаам, чунон ки худат ҳам инро ба хубӣ медонӣ.</verse>
				<verse number="11">Агар бадие ё ягон кори сазовори марг карда бошам, аз мурдан дареғ надорам; лекин агар аз он айбҳое ки инҳо ба гардани ман мемонанд, дар ман ҳеҷ чизе набошад, касе ҳақ надорад маро ба дасти онҳо супорад. Ман доварии қайсарро талаб мекунам».</verse>
				<verse number="12">Фестус бо мушовиронаш гуфтугӯ карда, ба ӯ ҷавоб дод: «Доварии қайсарро талаб мекунӣ, пас назди қайсар меравӣ».</verse>
				<verse number="13">Пас аз чанд рӯз подшоҳ Агрипос ва Берникӣ ба Қайсария омаданд, то Фестусро муборакбод кунанд.</verse>
				<verse number="14">Чун рӯзҳои зиёде дар он ҷо истод, Фестус ба подшоҳ кори Павлусро ҳикоят карда, гуфт: «Шахсе ҳаст, ки Феликс ӯро дар зиндон нигоҳ доштааст,</verse>
				<verse number="15">ва ҳангоме ки дар Уршалим будам, сардорони коҳинон ва пирони яҳудӣ дар бораи ӯ ба ман гап заданд ва маҳкум намудани ӯро талаб карданд.</verse>
				<verse number="16">Дар ҷавоби онҳо гуфтам, ки одати румиён ин нест, ки касеро ба марг таслим кунанд, бе он ки айбдорро бо даъвогаронаш рӯ ба рӯ карда, ба вай имконият диҳанд, ки худро аз айбҳо сафед кунад.</verse>
				<verse number="17">Бинобар ин, вақте ки онҳо ба ин ҷо омаданд, ман бе таъхир, фардои он, бар курсии доварӣ нишастам ва фармудам, ки он шахсро биёранд.</verse>
				<verse number="18">Аммо даъвогарон бархеста, аз он чи ман гумон доштам, ҳеҷ айберо бар гардани ӯ намонданд,</verse>
				<verse number="19">балки бо ӯ танҳо дар бораи дини худ ва дар бораи Исо ном Шахсе ки мурдааст, вале Павлус мегуфт, ки Ӯ зинда аст, масъалаҳои баҳснок доштанд.</verse>
				<verse number="20">Чун ман дар ҳалли ин масъала душворӣ кашидам, пурсидам, ки оё ӯ мехоҳад ба Уршалим равад, то муҳокимаи ӯ дар он ҷо ба амал ояд.</verse>
				<verse number="21">Аммо Павлус талаб кард, ки ӯро барои доварии Августус нигоҳ дорам, бинобар ин ман фармудам, ки то вақте ки ӯро назди қайсар фиристам, ӯ дар ҳабс нигоҳ дошта шавад».</verse>
				<verse number="22">Агрипос ба Фестус гуфт: «Ман низ мехоҳам суханони ин шахсро шунавам». Гуфт: «Фардо мешунавӣ».</verse>
				<verse number="23">Рӯзи дигар, вақте ки Агрипос ва Берникӣ бо ҳашамати бузурге омада, бо мириҳазорон ва бузургони шаҳр ба додгоҳ дохил шуданд, бо фармони Фестус Павлусро оварданд.</verse>
				<verse number="24">Фестус гуфт: «Эй подшоҳ Агрипос ва эй ҳамаи мардоне ки дар ин ҷо ҳузур доред! Инак, шумо ҳамон шахсеро мебинед, ки тамоми мардуми яҳудӣ, чи дар Уршалим ва чи дар ин ҷо, ба ман аз ӯ шикоят кардаанд ва фарёд зада гуфтаанд, ки ӯ набояд дигар зинда монад.</verse>
				<verse number="25">Лекин ман, чун дидам, ки ӯ ҳеҷ кори сазовори марг накардааст ва худаш низ доварии Августусро талаб намуд, ба ин сабаб қарор додам, ки ӯро ба он ҷо фиристам.</verse>
				<verse number="26">Азбаски ҳеҷ чизи дурусте надорам, ки дар ҳаққи ӯ ба сарвар нависам, бинобар ин ӯро назди шумо ва хусусан назди ту, эй подшоҳ Агрипос, овардам, то дар натиҷаи таҳқиқ чизе барои навиштанам пайдо кунам;</verse>
				<verse number="27">зеро ба назарам хилофи ақл менамояд, ки бандиеро фиристонаму айбҳои ба гарданаш мондашударо нишон надиҳам».</verse>
			</chapter>
			<chapter number="26">
				<verse number="1">Агрипос ба Павлус гуфт: «Ба ту иҷозат дода мешавад, ки барои ҳимояти худ сухан гӯӣ». Он гоҳ Павлус дасти худро дароз карда, барои муҳофизати худ гуфт:</verse>
				<verse number="2">«Эй подшоҳ Агрипос! Барои худ камоли хушбахтӣ медонам, ки имрӯз имконият дорам дар пеши ту худро аз ҳамаи айбҳое ки яҳудиён ба гардани ман бастаанд, муҳофизат намоям,</verse>
				<verse number="3">хусусан ки ту аз ҳамаи одатҳо ва ихтилофоти байни яҳудиён ба хубӣ бохабар ҳастӣ. Бинобар ин аз ту хоҳишмандам пурсаброна суханони маро шунавӣ.</verse>
				<verse number="4">Зиндагии маро, ки аз аввали ҷавониам онро дар миёни халқи худ ва дар Уршалим гузарондаам, ҳамаи яҳудиён медонанд;</verse>
				<verse number="5">онҳо аз рӯзҳои аввал маро мешиносанд ва, агар хоҳанд, метавонанд гувоҳӣ диҳанд, ки ман мувофиқи сахтгиртарин ҳизби дини мо чун фарисӣ зиндагӣ мекардам.</verse>
				<verse number="6">Ва акнун барои умед ба он ваъдае ки Худо ба падарони мо додааст, ман муҳокима карда мешавам,</verse>
				<verse number="7">дар ҳоле ки дувоздаҳ қабилаи мо шабу рӯз бо ҷидду ҷаҳд ибодат мекунанд ба умеди он ки иҷрои ҳамон ваъдаро бинанд: барои ҳамин умед, эй подшоҳ Агрипос, яҳудиён маро айбдор мекунанд.</verse>
				<verse number="8">Чаро ба назари шумо аз ақл берун менамояд, ки Худо мурдагонро бармехезонад?</verse>
				<verse number="9">Оре, ман ҳам пештар барои худ зарур медонистам, ки зидди номи Исои Носирӣ ҳар чи бештар амал кунам,</verse>
				<verse number="10">чунон ки дар Уршалим мекардам: аз сардорони коҳинон иҷозат гирифта, бисёр муқаддасонро дар зиндон ҳабс мекардам, ва ҳангоме ки онҳоро мекуштанд, бар зиддашон овоз медодам;</verse>
				<verse number="11">дар ҳамаи куништҳо ҳар дам онҳоро азоб медодам ва маҷбур мекардам, ки куфр гӯянд, ва азбаски хашму ғазабам нисбат ба онҳо пурзӯр буд, ҳатто дар шаҳрҳои бегона онҳоро таъқиб менамудам.</verse>
				<verse number="12">Боре барои чунин амал бо иҷозат ва супориши сардорони коҳинон ба Димишқ мерафтам;</verse>
				<verse number="13">ва инак, эй подшоҳ, дар нисфи рӯз дар роҳ нуреро аз осмон дидам, ки равшантар аз офтоб буд, ва гирди ман ва ҳамроҳонам дурахшид.</verse>
				<verse number="14">Ҳамаамон бар замин афтодем, ва ман овозеро шунидам, ки ба забони ибронӣ ба ман мегуфт: “Шоул, Шоул! Барои чӣ Маро таъқиб мекунӣ? Лагад заданат ба сихак душвор аст”.</verse>
				<verse number="15">Ман гуфтам: “Худовандо, Ту кистӣ? ” Гуфт: “Ман он Исо ҳастам, ки ту Ӯро таъқиб мекунӣ;</verse>
				<verse number="16">аммо бархез ва бар пои худ ист; зеро барои он ба ту зоҳир шудаам, ки туро ходим ва шоҳид таъйин намоям бар он чи дидаӣ ва бар он чи ба ту ошкор мекунам;</verse>
				<verse number="17">ва туро раҳоӣ медиҳам аз дасти ин қавм ва аз дасти халқҳое ки туро назди онҳо мефиристам,</verse>
				<verse number="18">то чашмони онҳоро воз кунӣ, ва онҳо аз торикӣ ба рӯшноӣ, ва аз қудрати шайтон ба сӯи Худо рӯ оваранд ва ба воситаи имоне ки ба Ман меоваранд, бахшоиши гуноҳҳо ва насибе дар миёни муқаддасон пайдо кунанд”.</verse>
				<verse number="19">Бинобар ин, эй подшоҳ Агрипос, ба рӯъёи осмонӣ беитоатӣ накардам,</verse>
				<verse number="20">балки дар навбати аввал ба сокинони Димишқ ва Уршалим ва баъд ба тамоми сарзамини Яҳудия ва низ ғайрияҳудиён мавъиза мекардам, ки тавба карда, ба Худо рӯ оваранд ва корҳое кунанд, ки сазовори тавба бошанд.</verse>
				<verse number="21">Аз барои ҳамин маро яҳудиён дар ибодатгоҳ дастгир карданд ва куштанӣ шуданд.</verse>
				<verse number="22">Аммо Худо ба ман ёр шуд, ва ман то имрӯз зинда мондаам ва ба хурду калон шаҳодат медиҳам ва гапе намезанам ғайр аз он чи пайғамбарон ва Мусо гуфтаанд, ки бояд рӯй диҳад,</verse>
				<verse number="23">яъне Масеҳ бояд азоб кашад ва аввалин Касе бошад, ки аз мурдагон бархеста, ба ин қавм ва ба халқҳо аз нур хабар расонад».</verse>
				<verse number="24">Чун ӯ бо ин худро муҳофизат мекард, Фестус бо овози баланд гуфт: «Эй Павлус, ту аз ақл бегона шудаӣ! Дониши бисёр туро девона кардааст».</verse>
				<verse number="25">Гуфт: «Эй Фестуси муҳтарам, ман аз ақл бегона нашудаам, балки суханони ҳақиқатро бо ақли солим баён менамоям.</verse>
				<verse number="26">Зеро подшоҳе ки ба ӯ далерона сухан меронам, аз ин бохабар аст; ман боварӣ дорам, ки чизе дар ин бора аз ӯ пӯшида нест, зеро ин дар ҷои ниҳон рӯй надодааст.</verse>
				<verse number="27">Эй подшоҳ Агрипос, оё ба пайғамбарон бовар мекунӣ? Медонам, ки бовар мекунӣ».</verse>
				<verse number="28">Агрипос ба Павлус гуфт: «Кам мондааст маро бовар кунонӣ, ки масеҳӣ шавам».</verse>
				<verse number="29">Павлус гуфт: «Аз Худо мехостам, ки дер ё зуд на танҳо ту, балки ҳамаи онҳое ки суханони маро мешунаванд, монанди ман гарданд, ғайр аз ин занҷирҳо».</verse>
				<verse number="30">Чун инро гуфт, подшоҳ ва ҳоким, Берникӣ ва дигар касоне ки бо онҳо нишаста буданд, бархестанд.</verse>
				<verse number="31">Ва берун рафта, ба якдигар гуфтанд: «Ин одам ҳеҷ коре накардааст, ки сазовори марг ё ҳабс бошад».</verse>
				<verse number="32">Агрипос ба Фестус гуфт: «Агар ин одам доварии қайсарро талаб намекард, метавонист озод шавад».</verse>
			</chapter>
			<chapter number="27">
				<verse number="1">Чун қарор доданд, ки бо киштӣ ба Италия равем, Павлус ва чанд бандии дигарро ба мирисади сипоҳи Августус, ки Юлиус ном дошт, супурданд.</verse>
				<verse number="2">Ба киштии Адрамитиюн савор шуда, ба роҳ даромадем, ки он ба бандарҳои вилояти Осиё мерафт; Аристархуси мақдунӣ аз аҳли Тасолуникӣ ҳамроҳи мо буд.</verse>
				<verse number="3">Рӯзи дигар ба Сидун расидем; Юлиус бо Павлус меҳрубонона рафтор намуда, иҷозат дод, ки назди дӯстони худ рафта, аз ғамхории онҳо истифода барад.</verse>
				<verse number="4">Аз он ҷо равона шуда, аз наздикии Қиприс гузаштем, зеро боди мухолиф мевазид.</verse>
				<verse number="5">Баҳрро дар рӯ ба рӯи Киликия ва Памфилия тай намуда, ба Мирои Ликия расидем.</verse>
				<verse number="6">Дар он ҷо мирисад киштии Искандарияро, ки ба Италия мерафт, пайдо карда, моро бар он савор кард.</verse>
				<verse number="7">Чандин рӯз оҳиста-оҳиста шино карда, базӯр ба Қнидус наздик омадем, вале азбаски боди номусоид мевазид, аз наздикии Крит гузашта ба сӯи соҳили Салмӯнӣ рондем.</verse>
				<verse number="8">Ва бо душворӣ аз пеши он гузашта, ба ҷое расидем, ки Бандарҳои Нек ном дошт ва ба шаҳри Ласия наздик буд.</verse>
				<verse number="9">Пас аз гузаштани муддати зиёд, ки сафари баҳр акнун хатарнок шуда буд, зеро рӯза ҳам гузашта буд, Павлус онҳоро огоҳӣ дода,</verse>
				<verse number="10">гуфт: «Эй мардон! Мебинам, ки ин сафари мо на танҳо барои бор ва киштӣ, балки барои ҷони мо низ душвор ва хеле зарарнок мешавад».</verse>
				<verse number="11">Аммо мирисад аз суханони Павлус дида, ба гапи суккондор ва соҳиби киштӣ бештар бовар мекард.</verse>
				<verse number="12">Азбаски он бандар барои зимистонгузаронӣ мувофиқ набуд, бисёр касон маслиҳат доданд, ки аз он ҷо раванд, то ки, шояд, ба Финикс расида, зимистонро дар ин бандари Крит, ки рӯ ба тарафи ҷануби ғарбӣ ва шимоли ғарбӣ аст, гузаронанд.</verse>
				<verse number="13">Чун боди мулоими ҷанубӣ вазидан гирифт, ба гумони он ки ба мақсадашон расиданд, лангар бардошта, дар наздикии соҳили Крит равона шуданд.</verse>
				<verse number="14">Вале дере нагузашта, тундбоде аз тарафи Крит бархест, ки Авруклидӯн ном дорад,</verse>
				<verse number="15">ва чунон бо шиддат ба киштӣ омада зад, ки он ба муқобили бод истода натавонист, ва мо идораи киштиро аз даст дода, беихтиёр ба ҷараёни об ронда шудем.</verse>
				<verse number="16">Ва дар паноҳи ҷазирачае ки Клавдо ном дорад, гузашта, қаиқи киштиро базӯр нигоҳ дошта тавонистем.</verse>
				<verse number="17">Онро кашида бароварда, камари киштиро бо танобҳо маҳкам бастанд ва, аз тарси он ки дар пастоби Сиртис фурӯ монанд, бодбонро фуроварданд, ва ҳамчунон ба ҷараёни об ронда мешуданд.</verse>
				<verse number="18">Рӯзи дигар, ба сабаби пурзӯр шудани тӯфон, бори киштиро ба об партофтан гирифтанд.</verse>
				<verse number="19">Дар рӯзи сеюм мо бо дастҳои худ асбобу анҷоми киштиро бароварда партофтем.</verse>
				<verse number="20">Чандин рӯз на офтоб аён мешуд, на ситорагон; тӯфони шадид давом мекард, ва дигар ҳеҷ умеде барои халосии мо набуд.</verse>
				<verse number="21">Азбаски муддати дуру дароз чизе нахӯрда буданд, Павлус дар миёни онҳо истода, гуфт: «Эй мардон! Кошки ба суханони ман даромада, аз Крит намебаромадед, ва ин душвориҳо ва зарарро намедидед.</verse>
				<verse number="22">Акнун низ шуморо насиҳат медиҳам, ки хотирҷамъ бошед, чунки ҳеҷ осебе ба ҷони ҳеҷ яке аз шумо намерасад, танҳо киштӣ нобуд мешавад;</verse>
				<verse number="23">зеро имшаб фариштаи Худое ки ман аз они Ӯ ҳастам ва ба Ӯ ибодат мекунам, назди ман омад</verse>
				<verse number="24">ва гуфт: “Эй Павлус, натарс! Ту бояд пеши қайсар ҳозир шавӣ, ва инак, Худо ҷони ҳамаи ҳамсафаронатро ба ту бахшидааст”.</verse>
				<verse number="25">Бинобар ин, эй мардон, хотирҷамъ бошед, зеро ман ба Худо бовар мекунам, ки чунон ки ба ман гуфтааст, мешавад.</verse>
				<verse number="26">Лекин бар яке аз ҷазираҳо меафтем».</verse>
				<verse number="27">Чун шаби чордаҳум фаро расид, ва мо ҳанӯз дар баҳри Адриё ба ҳар сӯ ронда мешудем, ними шаб киштиронон пай бурданд, ки хушкие наздик аст.</verse>
				<verse number="28">Ва чуқурии обро чен карданд, бист қомат баромад; андаке пеш рафта, боз чен карданд, понздаҳ қомат баромад.</verse>
				<verse number="29">Аз тарси он ки ба санглохе бархӯранд, аз думи киштӣ чор лангар андохтанд ва хоҳони он буданд, ки зудтар рӯз шавад.</verse>
				<verse number="30">Киштиронон мехостанд киштиро тарк кунанд, ва бо ин мақсад қаиқро ба об мефуроварданд, ба баҳонаи он ки гӯё мехоҳанд лангарҳоро аз бинии киштӣ андозанд,</verse>
				<verse number="31">аммо Павлус ба мирисад ва сарбозон гуфт: «Агар инҳо дар киштӣ намонанд, шумо наҷот намеёбед».</verse>
				<verse number="32">Он гоҳ сарбозон танобҳои қаиқро буриданд, ва он афтод.</verse>
				<verse number="33">Пеш аз фаро расидани рӯз Павлус аз ҳама хоҳиш кард, ки чизе хӯранд; ӯ гуфт: «Имрӯз рӯзи чордаҳум аст, ки шумо интизорӣ кашида, чизе нахӯрдаед ва гурусна ҳастед.</verse>
				<verse number="34">Бинобар ин шуморо даъват менамоям, ки чизе хӯред, зеро зинда мондани шумо ба ин вобаста аст; мӯе аз сари ҳеҷ яке аз шумо намеафтад».</verse>
				<verse number="35">Бо ин суханон нонро гирифта, пеши ҳама Худоро шукргузорӣ кард ва онро шикаста, ба хӯрдан сар кард.</verse>
				<verse number="36">Он гоҳ ҳама хотирҷамъ шуданд, ва онҳо низ нон хӯрданд.</verse>
				<verse number="37">Мо дар киштӣ ҷамъ дусаду ҳафтоду шаш нафар будем.</verse>
				<verse number="38">Чун аз хӯрок сер шуданд, гандумро ба об партофта, киштиро сабук карданд.</verse>
				<verse number="39">Вақте ки рӯз равшан шуд, заминро нашинохтанд, лекин халиҷе диданд, ки соҳили паст дошт, ва қарор доданд, ки агар мумкин шавад, киштиро сӯи он ронанд.</verse>
				<verse number="40">Лангарҳоро бурида, дар баҳр гузоштанд, бандҳои сукконро низ кушоданд ва бодбонро ба ҷараёни бод боло кашида, роҳи соҳилро пеш гирифтанд.</verse>
				<verse number="41">Ба пастобе дакка хӯрданд, ва киштӣ фурӯ монд; бинии он дармонда беҳаракат истод, лекин думаш аз шиддати мавҷҳо дарҳам шикаст.</verse>
				<verse number="42">Сарбозон қасди куштани бандиён карданд, ки мабодо касе шинокунон гурехта равад.</verse>
				<verse number="43">Лекин мирисад, ки мехост Павлусро раҳо кунад, ба ин қасди онҳо монеъ шуд ва фармуд, ки аввал касоне ки шино карда метавонанд, худро ба об партофта, ба соҳил расанд,</verse>
				<verse number="44">ва дигарон, баъзе бар тахтаҳо ва баъзе бар шикастапораҳои киштӣ аз дунболи онҳо раванд. Ба ҳамин тарз ҳамаашон ба саломатӣ ба хушкӣ расиданд.</verse>
			</chapter>
			<chapter number="28">
				<verse number="1">Вақте ки раҳо шуданд, фаҳмиданд, ки он ҷазира Малита ном дорад.</verse>
				<verse number="2">Сокинони ҷазира ба мо хеле меҳрубонӣ намуданд: азбаски борон меборид ва ҳаво хунук буд, онҳо оташ афрӯхта, ҳамаамонро пазироӣ карданд.</verse>
				<verse number="3">Павлус як миқдор ҳезум ҷамъ карда буд, ва ҳангоме ки онро дар оташ меандохт, ба сабаби гармии оташ мори афъие берун омада, ба дасташ часпид.</verse>
				<verse number="4">Ҳамин ки сокинони ҷазира ҷонварро бар дасти ӯ овезон диданд, ба якдигар гуфтанд: «Бешубҳа, ин шахс одамкуш аст, ки бо вуҷуди аз баҳр раҳо шуданаш адолат намегузорад, ки ӯ зинда монад».</verse>
				<verse number="5">Аммо ӯ ҷонварро ба оташ афканд ва ҳеҷ осебе надид.</verse>
				<verse number="6">Онҳо мунтазир буданд, ки баданаш варам мекунад ё ки ӯ ногоҳ афтода ҷон медиҳад; вале чун бисёр интизорӣ кашиданд ва диданд, ки ҳеҷ офате ба ӯ нарасид, фикрашон дигаргун шуд, ва гуфтанд, ки ӯ худоест.</verse>
				<verse number="7">Дар наздикиҳои он ҷой заминҳои сардори ҷазира буданд, ки ӯ Публиюс ном дошт; ӯ моро ба хонаи худ оварда, се рӯз бо меҳрубонӣ пазироӣ намуд.</verse>
				<verse number="8">Падари Публиюс гирифтори таб ва дарунрав шуда хобида буд. Павлус назди вай рафт ва дуо карда, даст бар вай гузошт ва шифояш дод.</verse>
				<verse number="9">Пас аз ин рӯйдод дигар беморони ҷазира низ омада, шифо ёфтанд;</verse>
				<verse number="10">ва моро хеле иззат карданд, ва ҳангоме ки аз он ҷо мерафтем, моро бо лавозимоти сафар таъмин намуданд.</verse>
				<verse number="11">Пас аз се моҳ бо киштии Искандария, ки аломати Ҷавзо дошт ва зимистонро дар ҷазира гузаронда буд, равона шудем.</verse>
				<verse number="12">Ва ба Сирокуз расида, дар он ҷо се рӯз мондем.</verse>
				<verse number="13">Аз он ҷо равона шуда, ба Ригюн омадем; азбаски пас аз як рӯз боди ҷанубӣ вазид, рӯзи дуюм вориди Путюлӣ шудем.</verse>
				<verse number="14">Дар он ҷо бародаронро ёфта, мувофиқи хоҳишашон ҳафт рӯз назди онҳо мондем ва пас роҳи Румро пеш гирифтем.</verse>
				<verse number="15">Бародарони он ҷо, чун аз омадани мо хабардор шуданд, то бозоргоҳи Опиюс ва меҳмонсарои “Се майхона”, ба пешвози мо омаданд; ва Павлус онҳоро дида, Худоро шукргузорӣ кард ва рӯҳбаланд шуд.</verse>
				<verse number="16">Вақте ки ба Рум расидем, мирисад бандиёнро ба сипаҳсолор супурд, аммо ба Павлус иҷозат шуд, ки бо як сарбоз, ки ӯро посбонӣ мекард, дар хонаи ҷудогонае истиқомат кунад.</verse>
				<verse number="17">Пас аз се рӯз Павлус бузургони яҳудиёнро даъват намуд, ва ҳангоме ки онҳо ҷамъ омаданд, ба онҳо гуфт: «Эй мардон, бародарон! Гарчанде ки ман ҳеҷ амале бар зидди қавм ва урфу одати падарон накардаам, маро дар Уршалим бандӣ карда, ба дасти румиён супурданд.</verse>
				<verse number="18">Онҳо пас аз тафтиш мехостанд маро озод кунанд, чунки ман ҳеҷ гуноҳе накардаам, ки сазовори марг бошам.</verse>
				<verse number="19">Аммо азбаски яҳудиён зиддият карданд, ман маҷбур шудам доварии қайсарро талаб намоям, вале на ба хотири он ки аз халқи худ шикояте кунам.</verse>
				<verse number="20">Ба ин сабаб ман шуморо даъват намудам, то бо шумо вохӯрда гуфтугӯ кунам, зеро ба хотири умеди Исроил бо ин занҷир баста шудаам».</verse>
				<verse number="21">Ба ӯ гуфтанд: «Мо ҳеҷ номае дар ҳаққи ту аз Яҳудия нагирифтаем, ва аз бародароне ки ба ин ҷо омада буданд, ҳеҷ кас аз ту чизе хабар надодааст ва ё сухани баде нагуфтааст;</verse>
				<verse number="22">лекин хоҳишмандем, ки фикри туро аз худат шунавем, зеро ба мо маълум аст, ки зидди ин ҳизб дар ҳама ҷо гап мезананд».</verse>
				<verse number="23">Рӯзеро барои ӯ муқаррар карданд, ва мардуми бисёре назди ӯ ба манзилаш омаданд, ва ӯ аз субҳ то шом ба онҳо аз Подшоҳии Худо шаҳодат ва шарҳ медод ва аз Тавроти Мусо ва китобҳои пайғамбарон далелҳо дар бораи Исо меовард.</verse>
				<verse number="24">Баъзе аз онҳо ба суханонаш бовар карданд, вале дигарон бовар накарданд.</verse>
				<verse number="25">Азбаски бо якдигар зиддият доштанд, Павлус пеш аз рафтани онҳо чунин сухане гуфт: «Рӯҳулқудс ба воситаи Ишаъёи пайғамбар ба падарони мо чӣ хуб гуфтааст:</verse>
				<verse number="26">“Назди ин қавм рав ва гӯй: Бо гӯш мешунавед, вале намефаҳмед; Бо чашм менигаред, вале намебинед;</verse>
				<verse number="27">Зеро дили ин қавм сахт шудааст Ва бо гӯшҳои вазнин мешунаванд Ва чашмони худро бастаанд, Мабодо бо чашмон бинанд Ва бо гӯшҳо шунаванд Ва бо дил фаҳманд Ва рӯ оваранд Ва Ман онҳоро шифо диҳам”.</verse>
			</chapter>
		</book>
		<book number="45">
			<chapter number="1">
				<verse number="1">Павлус, бандаи Исои Масеҳ, расули даъватшуда ва барои Инҷили Худо ҷудо кардашуда,</verse>
				<verse number="2">ки онро Худо пештар, ба воситаи пайғамбарони Худ, дар Китоби Муқаддас ваъда карда буд,</verse>
				<verse number="3">яъне Инҷил дар бораи Писари Худ, ки аз ҷиҳати ҷисм аз насли Довуд ба дунё омадааст,</verse>
				<verse number="4">ва аз ҷиҳати рӯҳи қудсият, ба воситаи бархестанаш аз мурдагон, чун Писари Худо бо қувват маълум шудааст, яъне дар бораи Худованди мо Исои Масеҳ,</verse>
				<verse number="5">ки ба воситаи Ӯ мо файз ва вазифаи расулиро пайдо кардаем, то ба хотири номи Ӯ ҳамаи халқҳоро ба итоати имон дароварем,</verse>
				<verse number="6">ки дар миёни онҳо шумо низ даъватшудагони Исои Масеҳ ҳастед, —</verse>
				<verse number="7">ба ҳамаи дӯстдоштагони Худо, муқаддасони даъватшуда, ки дар Рум ҳастанд, аз ҷониби Падари мо Худо ва Худованд Исои Масеҳ файз ва осоиш бар шумо бод.</verse>
				<verse number="8">Пеш аз ҳама ба Худои худ ба воситаи Исои Масеҳ барои ҳамаи шумо шукр мегӯям, ки имони шумо дар тамоми ҷаҳон шӯҳрат ёфтааст.</verse>
				<verse number="9">Худое ки Ӯро дар башорати Писараш бо рӯҳи худ ибодат мекунам, маро шоҳид аст, ки чӣ гуна пайваста шуморо ба ёд меоварам</verse>
				<verse number="10">ва ҳамеша дар дуоҳои худ илтимос мекунам, ки хости Худо ягон вақт ба ман мусоидат намояд, ки назди шумо биёям.</verse>
				<verse number="11">Зеро хеле орзуманди дидани шумо мебошам, то як атои рӯҳоние барои устувор шуданатон ба шумо тақдим намоям,</verse>
				<verse number="12">яъне бо якҷоягии шумо аз имони умумиамон, аз имони шумо ва худам, тасаллӣ ёбам.</verse>
				<verse number="13">Эй бародарон, намехоҳам бехабар бошед ки борҳо ният доштам назди шумо биёям, — лекин то кунун чизе ба ман монеъ мешуд, — то дар миёни шумо низ, чун дар халқҳои дигар, самаре ҳосил кунам.</verse>
				<verse number="14">Ман нисбат ба юнониён ва барбариён, нисбат ба хирадмандон ва нодонон, қарзе ба гардан дорам;</verse>
				<verse number="15">пас, хоҳони онам, ки ба шумо низ, ки дар Рум ҳастед, башорат диҳам.</verse>
				<verse number="16">Зеро аз Инҷили Масеҳ шармсор нестам, чунки он қуввати Худост барои наҷоти ҳар касе ки имон оварад: ҳам, аввалан, яҳудӣ ва ҳам юнонӣ.</verse>
				<verse number="17">Зеро росткории Худо дар он аз имон ба имон ошкор мешавад, чунон ки навишта шудааст: “Вале росткор бо имон зиндагӣ мекунад”.</verse>
				<verse number="18">Зеро ғазаби Худо аз осмон зоҳир мешавад бар ҳар гуна худонотарсӣ ва бадкирдории одамоне ки ростиро бо бадкирдорӣ поймол мекунанд.</verse>
				<verse number="19">Зеро ки он чи дар бораи Худо донистан мумкин аст, ба онҳо маълум аст, чунки Худо ба онҳо маълум кардааст;</verse>
				<verse number="20">зеро моҳияти нонамоёни Ӯ, яъне қуввати абадӣ ва илоҳияти Ӯ, аз офариниши ҷаҳон ба воситаи дидани офаридаҳояш ба назар намоён аст, бинобар ин онҳо ҳеҷ узре надоранд.</verse>
				<verse number="21">Агарчи онҳо Худоро шинохтанд, Ӯро чун Худо ситоиш накарданд ва шукр нагуфтанд, балки хаёлоти онҳо ҳеҷ гардиданд, ва дили бефаросати онҳо тира шуд.</verse>
				<verse number="22">Худро хирадманд номида, аҳмақ шуданд,</verse>
				<verse number="23">ва ҷалоли Худои нобуднашавандаро ба сурате табдил доданд, ки ба одами нобудшаванда, ба парандагон, чорпоён ва хазандагон монанд аст.</verse>
				<verse number="24">Бинобар ин Худо онҳоро бо шаҳватҳои дилашон ба нопокӣ гирифтор кард, ба тавре ки онҳо баданҳои худро бо ҳамдигар нангин карданд;</verse>
				<verse number="25">онҳо ростии Худоро ба дурӯғ иваз карданд ва парастишу ибодат карданд офаридаро ба ҷои Офаридгоре ки то абад муборак аст, омин.</verse>
				<verse number="26">Аз ин сабаб Худо онҳоро ба ҳавасҳои нангин гирифтор кард: занони онҳо алоқаи табииро ба алоқаи ғайритабиӣ иваз карданд;</verse>
				<verse number="27">ҳамчунин мардон алоқаи табииро бо занон тарк карда, оташи шаҳваташон ба якдигар баланд шуд, ва мард бо мард ба кирдори нангин машғул шуда, сазои гумроҳии худро дар худашон диданд.</verse>
				<verse number="28">Ва азбаски Худоро бо ақли худ шинохтан нахостанд, Худо онҳоро ба фикрҳои ношоиста вогузошт, то ки корҳои носазо кунанд,</verse>
				<verse number="29">бинобар ин онҳо аз ҳар гуна норостӣ, фосиқӣ, бадӣ, тамаъ ва кина, ҳамчунин аз ҳасад, куштор, ҷанҷол, фиреб ва бадхӯӣ пур ҳастанд,</verse>
				<verse number="30">бадгап, тӯҳматчӣ, худобадбин, дилозор, мағрур, худсито ва бадандеш ҳастанд, ба падару модарон итоат намекунанд,</verse>
				<verse number="31">бефаҳм, аҳдшикан, номеҳрубон, оштинопазир ва бераҳманд.</verse>
				<verse number="32">Агарчи доварии Худоро медонанд, ки кунандагони чунин корҳо сазовори марганд, на фақат худашон ин корҳоро мекунанд, балки аз кунандагони дигар низ хуш ҳастанд.</verse>
			</chapter>
			<chapter number="2">
				<verse number="1">Бинобар ин ту, эй одами ҳукмкунанда, ҳар кӣ бошӣ, узре надорӣ, чунки бо он чи дигареро ҳукм мекунӣ, худатро маҳкум менамоӣ, зеро ту, ки ҳукм мекунӣ, худи ҳамон корҳоро мекунӣ.</verse>
				<verse number="2">Лекин мо медонем, ки доварии Худо бар кунандагони чунин корҳо барҳақ аст.</verse>
				<verse number="3">Наход ки ту, эй одамизод, гумон мекунӣ, ки бо ҳукм кардани кунандагони чунин корҳо аз доварии Худо халос мешавӣ, дар ҳоле ки худат ҳамон корҳоро мекунӣ?</verse>
				<verse number="4">Ё ту фаровонии меҳрубонӣ, тоқат ва пурсабрии Ӯро хор мешуморӣ, бехабар аз он ки меҳрубонии Худо туро ба тавба роҳнамоӣ мекунад?</verse>
				<verse number="5">Аммо, аз боиси саркашӣ ва дили тавбанопазири худ, ту ғазабро барои худ дар рӯзи ғазаб ва ошкоршавӣ ва доварии одилонаи Худо зиёд мегардонӣ,</verse>
				<verse number="6">ки Ӯ ба ҳар кас мувофиқи корҳояш сазо медиҳад:</verse>
				<verse number="7">ба онҳое ки доим кори нек карда, ҷалол, иззат ва бефаноӣ меҷӯянд, ҳаёти абадӣ медиҳад;</verse>
				<verse number="8">вале онҳоеро, ки худхоҳ буда, ба ростӣ итоат намекунанд, ва ба норостӣ итоат мекунанд, ба хашму ғазаб гирифтор мекунад.</verse>
				<verse number="9">Мусибату тангӣ ояд бар ҷони ҳар одаме ки кори бад мекунад: ҳам, аввалан, бар яҳудӣ ва ҳам бар юнонӣ!</verse>
				<verse number="10">Лекин ҷалол, иззат ва осоиш ояд ба ҳар касе ки кори нек мекунад: ҳам, аввалан, ба яҳудӣ ва ҳам ба юнонӣ!</verse>
				<verse number="11">Зеро ки Худо рӯйбинӣ надорад.</verse>
				<verse number="12">Онҳое ки бе шариат буда, гуноҳ кардаанд, берун аз шариат низ ҳалок мешаванд; вале онҳое ки зери шариат буда, гуноҳ кардаанд, ба воситаи шариат маҳкум мешаванд,</verse>
				<verse number="13">чунки на шунавандагони шариат пеши Худо росткоранд, балки иҷрокунандагони шариат сафед карда мешаванд.</verse>
				<verse number="14">Зеро, вақте халқҳое ки шариат надоранд, табиатан фармудаҳои шариатро ба ҷо меоваранд, шариат надошта бошанд ҳам, худашон барои худ шариат ҳастанд;</verse>
				<verse number="15">рафторашон нишон медиҳад, ки амали шариат дар дилашон навишта шудааст; виҷдон ва фикрҳояшон низ, ки якдигарро гоҳе айбдор ва гоҳе сафед мекунанд, дар ин бора гувоҳӣ медиҳанд, —</verse>
				<verse number="16">дар ҳамон рӯзе ки Худо, мувофиқи Инҷили ман, сирри одамонро ба воситаи Исои Масеҳ доварӣ мекунад.</verse>
				<verse number="17">Инак, ту яҳудӣ ном дорӣ, ва ба шариат такя мекунӣ, ва аз шинохтани Худо фахр мекунӣ,</verse>
				<verse number="18">ва хости Ӯро медонӣ, ва азбаски шариатро омӯхтаӣ, фарқи неку бадро мефаҳмӣ;</verse>
				<verse number="19">ва дилпур ҳастӣ, ки ту роҳнамои кӯрон, нуре барои бошандагони торикӣ,</verse>
				<verse number="20">тарбиятгари нодонон ва муаллими кӯдакон ҳастӣ, ва дар шариат намунаи дониш ва ростиро дорӣ.</verse>
				<verse number="21">Пас, ту, ки дигаронро таълим медиҳӣ, оё худатро таълим намедиҳӣ?</verse>
				<verse number="22">Ту, ки бар зидди дуздӣ мавъиза мекунӣ, оё худат дуздӣ мекунӣ? Ту, ки мегӯӣ, зино набояд кард, оё худат зино мекунӣ? Ту, ки аз бутҳо нафрат дорӣ, оё ибодатхонаҳоро ғорат мекунӣ?</verse>
				<verse number="23">Ту, ки бо шариат фахр мекунӣ, оё шариатро вайрон карда, ба Худо беҳурматӣ мекунӣ?</verse>
				<verse number="24">Зеро ба воситаи шумо, чунон ки навишта шудааст, дар миёни халқҳо номи Худоро хор медоранд.</verse>
				<verse number="25">Хатна фоиданок аст, ба шарте ки шариатро риоя кунӣ; аммо агар шариатро вайрон кунӣ, хатнаи ту бехатнагӣ шуд.</verse>
				<verse number="26">Пас, агар бехатнае фармудаҳои шариатро риоя кунад, оё бехатнагии вай хатна шумурда намешавад?</verse>
				<verse number="27">Ва бехатнаи табиӣ, ки шариатро ба ҷо меоварад, оё туро ҳукм намекунад, ки дорои Китоб ва хатна ҳастию шариатро вайрон мекунӣ?</verse>
				<verse number="28">Зеро яҳудӣ на он кас аст, ки зоҳиран чунин бошад, ва хатна на он чиз аст, ки бар ҷисм намоён бошад,</verse>
				<verse number="29">балки яҳудӣ он кас аст, ки дар ботин чунин бошад, ва хатна он чиз аст, ки дар дил мувофиқи рӯҳ, на мувофиқи ҳарф, ҷо дошта бошад; ва ситоиши чунин одам на аз ҷониби одамон, балки аз ҷониби Худост.</verse>
			</chapter>
			<chapter number="3">
				<verse number="1">Пас, яҳудӣ чӣ бартарӣ дорад, ё ки хатна чӣ фоида дорад?</verse>
				<verse number="2">Бартарии бузурге аз ҳар ҷиҳат, ва пеш аз ҳама аз он ҷиҳат, ки ба дасташон суханони Худо супурда шудаанд.</verse>
				<verse number="3">Зеро чӣ гӯем? Агар баъзеашон бевафо бошанд, оё бевафоии онҳо вафои Худоро ҳеҷ мекунад?</verse>
				<verse number="4">Ҳеҷ гоҳ. Балки Худо барҳақ аст, агарчи ҳар одам дурӯғгӯй бошад, чунон ки навишта шудааст: “То ки Ту дар суханони Худ ҳақ бароӣ Ва дар мурофиа ғолиб оӣ”.</verse>
				<verse number="5">Лекин агар бадкирдории мо росткории Худоро ошкор мекарда бошад, чӣ гӯем? Оё Худо, ҳангоме ки ба ғазаб меояд, ноҳақ аст? — Инро ба таври одамӣ мегӯям.</verse>
				<verse number="6">Ҳеҷ гоҳ. Вагарна Худо чӣ гуна метавонад ҷаҳонро доварӣ кунад?</verse>
				<verse number="7">Зеро агар ба воситаи дурӯғи ман ростии Худо барои ҷалоли Ӯ афзун мешуда бошад, пас чаро ман боз ҳамчун гуноҳкоре ҳукм мешавам?</verse>
				<verse number="8">Ва магар чунон кунем, ки баъзеҳо ба мо тӯҳмат карда, даъво менамоянд, гӯё мо мегуфта бошем: “Биёед бадӣ кунем, то некӣ ҳосил шавад”? Маҳкумияти чунин касон одилона аст.</verse>
				<verse number="9">Пас чӣ гӯем? Оё мо бартарӣ дорем? Не, надорем, зеро пеш аз ин даъво кардаем, ки ҳам яҳудиён ва ҳам юнониён, ҳама зери ҳукми гуноҳ ҳастанд,</verse>
				<verse number="10">чунон ки навишта шудааст: “Касе росткор нест, як нафар ҳам нест;</verse>
				<verse number="11">Касе бофаҳм нест; касе худоҷӯй нест;</verse>
				<verse number="12">Ҳама гумроҳ шудаанд, аз як сар ношояманд: Некӯкоре нест, як нафар ҳам нест.</verse>
				<verse number="13">Гулӯяшон қабри кушода аст; Бо забонашон фиреб медиҳанд; Зери лабонашон заҳри мори афъӣ аст;</verse>
				<verse number="14">Даҳонашон пур аз дашном ва талхист;</verse>
				<verse number="15">Пойҳошон барои хунрезӣ шитобон ҳастанд;</verse>
				<verse number="16">Вайронӣ ва бадбахтӣ дар роҳҳои онҳост;</verse>
				<verse number="17">Онҳо роҳи осоишро намедонанд.</verse>
				<verse number="18">Дар пеши чашмашон тарси Худо нест”.</verse>
				<verse number="19">Лекин мо медонем, ки ҳар чи шариат мегӯяд, ба аҳли шариат мегӯяд, то ҳар даҳоне баста шавад ва тамоми ҷаҳон пеши Худо айбдор гардад,</verse>
				<verse number="20">чунки бо корҳои шариат ҳеҷ башаре пеши Ӯ сафед намешавад; зеро гуноҳ ба воситаи шариат дониста мешавад.</verse>
				<verse number="21">Аммо акнун, берун аз шариат, росткории Худо ошкор шудааст, ки Таврот ва пайғамбарон бар он гувоҳӣ медиҳанд, —</verse>
				<verse number="22">росткории Худо ба воситаи имон ба Исои Масеҳ барои ҳама кас ва бар ҳамаи имондорон; зеро ҳеҷ фарқе нест,</verse>
				<verse number="23">чунки ҳама гуноҳ карда, аз ҷалоли илоҳӣ маҳрум шудаанд</verse>
				<verse number="24">ва муфт, бо файзи Ӯ, ба воситаи раҳоие ки дар Исои Масеҳ аст, сафед карда мешаванд,</verse>
				<verse number="25">ки Ӯро Худо пешниҳод кард, то ки дар хуни Ӯ ба воситаи имон кафорате бошад, барои нишон додани адолати Ӯ дар нодида гирифтани гуноҳҳои пештара дар замони пурсабрии Худо,</verse>
				<verse number="26">ва барои нишон додани адолати Ӯ дар замони ҳозира, то ки Ӯ одил бошад ва ҳар киро, ки ба Исо имон меоварад, сафед кунад.</verse>
				<verse number="27">Пас, чӣ ҷои фахр аст? Он аз байн рафтааст. Бо кадом шариат? Оё бо шариати амалҳо? Не, балки бо шариати имон.</verse>
				<verse number="28">Пас, чунин меҳисобем, ки одамизод, бе корҳои шариат, ба воситаи имон сафед мешавад.</verse>
				<verse number="29">Ё Худо фақат Худои яҳудиён аст? Магар Худои халқҳо ҳам нест? Албатта, Ӯ Худои халқҳо ҳам ҳаст;</verse>
				<verse number="30">чунки Худо ягона аст, ва Ӯ аҳли хатнаро аз рӯи имон ва бехатнагонро ба воситаи имон сафед мекунад.</verse>
				<verse number="31">Пас, оё мо шариатро ба воситаи имон ҳеҷ мегардонем? Ҳеҷ гоҳ, балки шариатро устувор мегардонем.</verse>
			</chapter>
			<chapter number="4">
				<verse number="1">Пас, чӣ гӯем, ки падари мо Иброҳим аз ҷиҳати ҷисм чӣ чизе пайдо кард?</verse>
				<verse number="2">Агар Иброҳим бо корҳо сафед шуда бошад, метавонист фахр кунад, аммо пеши Худо чунин нест.</verse>
				<verse number="3">Зеро Китоб чӣ мегӯяд: “Ва Иброҳим ба Худо имон овард, ва ин барои ӯ росткорӣ ҳисобида шуд”.</verse>
				<verse number="4">Барои касе ки кор мекунад, муздаш на аз рӯи файз, балки аз рӯи ӯҳдадорӣ ҳисоб карда мешавад;</verse>
				<verse number="5">лекин барои касе ки кор намекунад, балки имон меоварад ба Он ки худонотарсонро сафед мекунад, имонаш росткорӣ ҳисобида мешавад.</verse>
				<verse number="6">Чунон ки Довуд низ одамеро хушбахт меномад, ки Худо ба вай росткориро новобаста ба корҳояш ба ҳисоб мегирад:</verse>
				<verse number="7">“Хушо касоне ки хатоҳошон бахшида шудаанд ва гуноҳҳошон пӯшонда шудаанд;</verse>
				<verse number="8">хушо касе ки Худованд гуноҳи вайро ба ҳисоб намеоварад”.</verse>
				<verse number="9">Оё ин хушбахтӣ барои аҳли хатна аст ё барои бехатнагон низ? Зеро гуфтем, ки барои Иброҳим имонаш росткорӣ ҳисобида шуд.</verse>
				<verse number="10">Кай ҳисобида шуд? Пас аз хатна ё пеш аз хатна? Пас аз хатна не, балки пеш аз хатна буд.</verse>
				<verse number="11">Ва аломати хатнаро ӯ, ҳамчун мӯҳри росткорӣ мувофиқи имоне ки дар ҳолати бехатнагии худ дошт, пайдо кард, бинобар ин ӯ падари ҳамаи имондорони бехатна шуд, то барои онҳо низ росткорӣ ҳисобида шавад;</verse>
				<verse number="12">ва ҳамчунин падари аҳли хатна шуд, ки онҳо на танҳо аз аҳли хатнаанд, балки низ имонеро, ки Иброҳим дар ҳолати бехатнагӣ дошт, пайравӣ мекунанд.</verse>
				<verse number="13">Зеро ба Иброҳим, ё ба наслаш, ваъдаи он ки ӯ вориси ҷаҳон мешавад, ба воситаи шариат не, балки ба воситаи росткории имон дода шудааст.</verse>
				<verse number="14">Зеро агар аҳли шариат ворис бошанд, дар он ҳол имон ҳеҷ асту ваъда пуч;</verse>
				<verse number="15">чунки шариат сабаби ғазаб мешавад, зеро дар ҷое ки шариат нест, вайронкунии он ҳам нест.</verse>
				<verse number="16">Бинобар ин мувофиқи имон аст, то аз рӯи файз бошад, то ки ваъда ба тамоми насл таъмин шавад, на танҳо ба аҳли шариат, балки низ ба аҳли имони Иброҳим, ки ӯ падари ҳамаи мост,</verse>
				<verse number="17">чунон ки навишта шудааст: “Ман туро падари халқҳои бисёр гардондам”, пеши Худое ки Иброҳим ба Ӯ имон овард, пеши Худое ки мурдагонро зинда мекунад ва номавҷудро ҳамчун мавҷуд мехонад.</verse>
				<verse number="18">Дар ҳоле ки ҳеҷ умеде набуд, Иброҳим умедвор шуда, имон овард, то падари халқҳои бисёр шавад, аз рӯи он чи гуфта шудааст: “Насли ту чунин мешавад”.</verse>
				<verse number="19">Ва дар имон суст нашуда, ба он нигоҳ накард, ки бадани ӯ дар синни қариб садсолагӣ аллакай мурдааст, ва бачадони Соро низ мурдааст;</verse>
				<verse number="20">ва ба ваъдаи Худо аз беимонӣ шубҳа накард, балки дар имонаш устувор истода, Худоро ҳамду сано хонд,</verse>
				<verse number="21">ва боварии комил дошт, ки Ӯ ба иҷрои ваъдаи Худ низ қодир аст.</verse>
				<verse number="22">Аз ҳамин сабаб барои ӯ росткорӣ ҳисобида шуд.</verse>
				<verse number="23">Аммо на танҳо дар ҳаққи ӯ навишта шудааст, ки барои ӯ ҳисобида шуд,</verse>
				<verse number="24">балки дар ҳаққи мо низ: барои мо низ ҳисобида мешавад, ки имон дорем ба Он ки Худованди мо Исоро аз мурдагон бархезонд,</verse>
				<verse number="25">ки Ӯ ба сабаби хатоҳои мо таслим гардид ва барои сафед кардани мо бархезонда шуд.</verse>
			</chapter>
			<chapter number="5">
				<verse number="1">Пас, мо бо имон сафед шуда, бо Худо ба воситаи Худованди мо Исои Масеҳ осоиш дорем,</verse>
				<verse number="2">ки ба воситаи Ӯ мо бо имон сӯи ин файзе роҳ ёфтаем, ки дар он истодаем ва бо умеди ҷалоли илоҳӣ фахр мекунем.</verse>
				<verse number="3">Ва на танҳо бо ин, балки бо азобҳо низ фахр мекунем, зеро медонем, ки азоб сабрро ба вуҷуд меоварад,</verse>
				<verse number="4">ва сабр — ботаҷрибагиро, ва ботаҷрибагӣ — умедро,</verse>
				<verse number="5">ва умед шарманда намекунад, чунки муҳаббати Худо дар дилҳои мо ба воситаи Рӯҳулқудс, ки ба мо дода шуд, ҷорӣ шудааст.</verse>
				<verse number="6">Зеро Масеҳ, ҳангоме ки мо ҳанӯз нотавон будем, дар вақти муқарраршуда барои худонотарсон мурд.</verse>
				<verse number="7">Зеро гумон намеравад, ки касе барои росткоре мурад, вале эҳтимол дорад, ки барои ягон некӯкоре касе ба мурдан ҷуръат кунад.</verse>
				<verse number="8">Лекин Худо муҳаббати Худро нисбат ба мо бо ҳамин исбот мекунад, ки ҳангоме ҳанӯз гуноҳкор будем, Масеҳ барои мо мурд.</verse>
				<verse number="9">Пас, хусусан акнун, ки бо Хуни Ӯ сафед шудаем, ба воситаи Ӯ аз ғазаб наҷот меёбем.</verse>
				<verse number="10">Зеро агар бо Худо, ҳангоми душман будани худ, ба воситаи марги Писари Ӯ оштӣ карда бошем, пас, хусусан баъд аз оштӣ кардан, мо ба воситаи ҳаёти Ӯ наҷот меёбем.</verse>
				<verse number="11">Ва на танҳо ин, балки низ бо Худо ба воситаи Худованди мо Исои Масеҳ фахр мекунем, ки ба воситаи Ӯ акнун оштӣ ба даст овардаем. Ҳаёт бо,,,,\ Масеҳ ва марг бо Одам</verse>
				<verse number="12">Пас, чунон ки ба воситаи як одам гуноҳ ба ҷаҳон дохил шуд ва бо гуноҳ марг омад, ончунон низ ба ҳамаи одамон гузашт, чунки ҳама гуноҳ карданд.</verse>
				<verse number="13">Зеро пеш аз шариат ҳам гуноҳ дар ҷаҳон буд, лекин ҳангоме ки шариат нест, гуноҳ ҳисобида намешавад.</verse>
				<verse number="14">Бо ин ҳама, аз Одам то Мусо марг бар онҳое низ ҳукмрон буд, ки хатое монанди гуноҳи Одам накарда буданд, ки ӯ намунаи Шахси оянда аст.</verse>
				<verse number="15">Лекин атои файз ба хато монанд нест. Зеро агар бо хатои як кас бисёр касон гирифтори марг шуда бошанд, пас, хусусан файзи Худо ва тӯҳфаи он барои бисёр касон ба воситаи файзи як Одам, яъне Исои Масеҳ, фаровон мегардад.</verse>
				<verse number="16">Ва тӯҳфа ба он чи ба воситаи як гуноҳкор омад, монанд нест; зеро доварӣ пас аз як хато сабаби маҳкумият мешавад, лекин атои файз пас аз хатоҳои бисёр сафед мекунад.</verse>
				<verse number="17">Зеро агар бо хатои як кас марг ба воситаи ҳамин як кас ҳукмрон шуда бошад, пас, хусусан онҳое ки фаровонии файз ва тӯҳфаи росткориро қабул мекунанд, дар ҳаёт ба воситаи Исои Масеҳи ягона ҳукмрон мешаванд.</verse>
				<verse number="18">Бинобар ин, чунон ки ба воситаи хатои як кас ҳамаи одамон маҳкум шуданд, ончунон ба воситаи росткории як Кас ҳамаи одамон барои ҳаёт сафед шуданд.</verse>
				<verse number="19">Зеро, чунон ки ба воситаи беитоатии як кас бисёр касон гуноҳкор шуданд, ончунон ба воситаи итоати як Кас бисёр касон росткор мешаванд.</verse>
				<verse number="20">Аммо шариат баъд ба майдон омад, то хато зиёд шавад; ва ҳангоме ки гуноҳ зиёд шуд, файз хеле фаровон гардид,</verse>
				<verse number="21">то ки, чунон ки гуноҳ ба воситаи марг ҳукмрон шуд, ончунон файз ҳам ба воситаи росткорӣ барои ҳаёти абадӣ ба воситаи Худованди мо Исои Масеҳ ҳукмрон шавад.</verse>
			</chapter>
			<chapter number="6">
				<verse number="1">Пас чӣ гӯем? Оё дар гуноҳ монем, то файз зиёд шавад? Ҳеҷ гоҳ.</verse>
				<verse number="2">Мо, ки нисбат ба гуноҳ мурдаем, чӣ гуна метавонем дар он боз зиндагӣ кунем?</verse>
				<verse number="3">Оё намедонед, ки ҳамаи мо, ки дар Масеҳ Исо таъмид ёфтаем, дар марги Ӯ таъмид ёфтаем?</verse>
				<verse number="4">Пас мо, дар маргаш таъмид ёфта, бо Ӯ гӯронда шудаем, то ки, чунон ки Масеҳ бо ҷалоли Падар аз мурдагон бархезонда шуд, ончунон мо низ дар ҳаёти нав қадамгузор шавем.</verse>
				<verse number="5">Зеро агар мо дар монандии марги Ӯ бо Ӯ пайванд шуда бошем, дар монандии растохези Ӯ низ пайванд мешавем.</verse>
				<verse number="6">Зеро медонем, ки инсони кӯҳнаи мо бо Ӯ ба салиб кашида шудааст, то бадани пургуноҳ ҳеҷ гардад, ва мо дигар бандагони гуноҳ набошем;</verse>
				<verse number="7">чунки мурда аз гуноҳ озод аст.</verse>
				<verse number="8">Агар мо бо Масеҳ мурда бошем, боварӣ дорем, ки бо Ӯ зиндагӣ низ мекунем.</verse>
				<verse number="9">Зеро медонем, чун Масеҳ аз мурдагон бархезонда шуд, дигар намемурад: марг дигар бар Ӯ ҳукмронӣ намекунад.</verse>
				<verse number="10">Зеро, ин ки Ӯ мурд, як бор барои ҳамеша нисбат ба гуноҳ мурд, аммо ин ки зинда аст, барои Худо зинда аст.</verse>
				<verse number="11">Ҳамин тавр шумо низ худро нисбат ба гуноҳ мурда, аммо барои Худо дар Худованди мо Масеҳ Исо зинда ҳисоб кунед.</verse>
				<verse number="12">Пас, бигзор гуноҳ дар бадани мирандаи шумо подшоҳӣ накунад, то ба он дар ҳавасҳои бадан итоат накунед;</verse>
				<verse number="13">ва узвҳои худро чун асбоби бадкирдорӣ ба гуноҳ насупоред, балки худро, ҳамчун касони аз мурдагон зиндашуда, ба Худо супоред ва узвҳои худро чун асбоби росткорӣ дар ихтиёри Худо вогузор намоед.</verse>
				<verse number="14">Зеро гуноҳ бар шумо ҳукмронӣ намекунад, чунки на зери шариат, балки зери файз ҳастед.</verse>
				<verse number="15">Пас чӣ кунем? Оё гуноҳ кунем, зеро на зери шариат, балки зери файз ҳастем? Ҳеҷ гоҳ.</verse>
				<verse number="16">Оё намедонед, ки ба ҳар кӣ худро чун бандагон барои итоат супоред, бандагони ҳамон кас ҳастед, ки ба вай итоат мекунед, хоҳ гуноҳе барои марг бошад, хоҳ итоате барои росткорӣ?</verse>
				<verse number="17">Аммо, Худоро шукр, ки агарчи бандагони гуноҳ будед, аз таҳти дил ба ҳамон тарзи таълим фармонбардор шудаед, ки ба он супорида шудаед.</verse>
				<verse number="18">Ва аз гуноҳ озод шуда, бандагони росткорӣ гардидаед.</verse>
				<verse number="19">Ба хотири нотавонии ҷисматон, ба таври одамӣ мегӯям: чунон ки шумо узвҳои худро ба бандагии нопокӣ ва бадкорӣ супорида, ба бадкорӣ афтода будед, ончунон акнун узвҳои худро ба бандагии росткорӣ барои муқаддасшавӣ вогузор намоед.</verse>
				<verse number="20">Зеро вақте ки бандагони гуноҳ будед, аз росткорӣ озод будед.</verse>
				<verse number="21">Пас он вақт чӣ самаре доштед? Корҳое мекардед, ки акнун аз онҳо шарм медоред, чунки анҷоми онҳо марг аст.</verse>
				<verse number="22">Лекин акнун, ки аз гуноҳ озод шуда, бандагони Худо гардидаед, самари шумо муқаддасшавист, ва анҷоми кор ҳаёти абадист.</verse>
				<verse number="23">Зеро музди гуноҳ марг аст, аммо атои Худо ҳаёти абадист дар Худованди мо Масеҳ Исо.</verse>
			</chapter>
			<chapter number="7">
				<verse number="1">Эй бародарон, магар намедонед, — зеро ба донандагони шариат сухан мегӯям, — ки шариат бар одамизод дар вақти зиндагии вай ҳукмронӣ мекунад?</verse>
				<verse number="2">Зеро зани шавҳардор мувофиқи шариат ба шавҳари зинда вобаста аст, ва агар шавҳараш мурад, вай аз шариати шавҳардорӣ озод мешавад.</verse>
				<verse number="3">Бинобар ин агар вай дар вақти зиндагии шавҳараш аз марди дигаре шавад, зинокор номида мешавад; лекин агар шавҳараш мурад, вай аз шариат озод мешавад ва ҳар гоҳ аз марди дигар шавад, зинокор ҳисоб намеёбад.</verse>
				<verse number="4">Шумо низ, эй бародарони ман, ба воситаи бадани Масеҳ нисбат ба шариат ба марг супурда шудаед, то аз они Дигаре бошед, яъне аз они Ӯ, ки аз мурдагон бархезонда шуд, то барои Худо самаре оварем.</verse>
				<verse number="5">Зеро, ҳангоме ки дар ҷисм будем, ҳавасҳои гуноҳҳое ки ба воситаи шариат барангехта мешуданд, дар узвҳои мо амал мекарданд, то барои марг самаре оварем.</verse>
				<verse number="6">Лекин акнун нисбат ба шариате ки моро баста буд, мурда, аз он озод шудаем, то бо Рӯҳи нав бандагӣ намоем, на бо ҳарфи кӯҳна.</verse>
				<verse number="7">Пас чӣ гӯем? Оё шариат гуноҳ аст? Ҳеҷ гоҳ. Лекин агар шариат намебуд, гуноҳро намешинохтам. Зеро агар шариат намегуфт, ки “тамаъ накун”, ман намедонистам, ки тамаъ чист.</verse>
				<verse number="8">Аммо гуноҳ, аз фармуда фурсат ёфта, дар ман ҳар гуна тамаъро ба вуҷуд овард, зеро бе шариат гуноҳ мурда аст.</verse>
				<verse number="9">Ман замоне бе шариат зинда будам, аммо вақте ки фармуда ба майдон омад, гуноҳ зинда шуд,</verse>
				<verse number="10">ва ман мурдам, ва он фармудае ки барои ҳаёт дода шуда буд, сабаби марги ман шуд;</verse>
				<verse number="11">чунки гуноҳ, аз фармуда фурсат ёфта, маро фирефта кард ва ба воситаи он кушт.</verse>
				<verse number="12">Бинобар ин шариат муқаддас аст, фармуда муқаддас, одилона ва нек.</verse>
				<verse number="13">Пас, оё чизи нек барои ман сабаби марг шуд? Ҳеҷ гоҳ. Балки гуноҳ ба воситаи чизи нек ба ман марг овард, то ҳамчун гуноҳ ошкор шавад ва бадии беандозаи гуноҳ ба воситаи фармуда маълум гардад.</verse>
				<verse number="14">Зеро мо медонем, ки шариат рӯҳонӣ мебошад, вале ман ҷисмонӣ ҳастам ва ба гуноҳ фурӯхта шудаам.</verse>
				<verse number="15">Зеро он чи мекунам, намефаҳмам; чунки он чи мехоҳам, намекунам, балки он чи бад мебинам, ба ҷо меоварам.</verse>
				<verse number="16">Аммо агар он чи намехоҳам, ба ҷо меоварам, бо ҳамин қабул мекунам, ки шариат нек аст.</verse>
				<verse number="17">Ва акнун кунандаи он ман нестам, балки гуноҳест, ки дар ман сокин аст.</verse>
				<verse number="18">Зеро медонам, ки дар ман, яъне дар ҷисми ман, чизи нек сокин нест; чунки ҳарчанд майли кардани кори нек дар ман ҳаст, онро карда наметавонам.</verse>
				<verse number="19">Зеро он кори неке ки мехоҳам, ба ҷо намеоварам, лекин кори баде ки намехоҳам, мекунам.</verse>
				<verse number="20">Аммо агар он чи намехоҳам, ба ҷо меоварам, акнун кунандаи он ман нестам, балки гуноҳест, ки дар ман сокин аст.</verse>
				<verse number="21">Пас чунин қонун пайдо мекунам, ки ҳангоме ман мехоҳам кори нек кунам, аз ман кори бад сар мезанад.</verse>
				<verse number="22">Зеро ботинан аз шариати Худо лаззат мебарам,</verse>
				<verse number="23">лекин дар узвҳои худ қонуни дигаре мебинам, ки ба муқобили қонуни хиради ман меҷангад ва маро асири қонуни гуноҳ мегардонад, ки дар узвҳои ман аст.</verse>
				<verse number="24">Вой бар ман, ки шахси бечора ҳастам! Кӣ маро аз ин бадани гирифтори марг раҳоӣ медиҳад?</verse>
				<verse number="25">Худоро ба воситаи Худованди мо Исои Масеҳ шукр мегӯям. Пас ман бо ақли худ шариати Худоро бандагӣ менамоям, вале бо ҷисми худ қонуни гуноҳро.</verse>
			</chapter>
			<chapter number="8">
				<verse number="1">Пас ҳеҷ маҳкумияте нест барои онҳое ки дар Масеҳ Исо ҳастанд ва на аз рӯи ҷисм, балки аз рӯи Рӯҳ рафтор мекунанд,</verse>
				<verse number="2">чунки қонуни Рӯҳи ҳаёт дар Масеҳ Исо маро аз қонуни гуноҳ ва марг озод кардааст.</verse>
				<verse number="3">Зеро, азбаски шариат бо айби ҷисм нотавон шуда, ноилоҷ монда буд, Худо Писари Худро ба сурати ҷисми пургуноҳ ва барои гуноҳ фиристода, гуноҳро дар ҷисм маҳкум кард,</verse>
				<verse number="4">то ки фармудаҳои одилонаи шариат дар мо, ки на аз рӯи ҷисм, балки аз рӯи Рӯҳ рафтор мекунем, ба амал оянд.</verse>
				<verse number="5">Зеро онҳое ки ҷисмонианд, дар фикри чизҳои ҷисмонӣ ҳастанд, вале онҳое ки рӯҳонианд, дар фикри чизҳои рӯҳонӣ.</verse>
				<verse number="6">Фикрҳои ҷисмонӣ марг аст, аммо фикрҳои рӯҳонӣ ҳаёт ва осоиш,</verse>
				<verse number="7">чунки фикрҳои ҷисмонӣ душманӣ ба Худост, зеро ба шариати Худо фармонбардор нест ва буда ҳам наметавонад.</verse>
				<verse number="8">Бинобар ин онҳое ки дар ҷисманд, ба Худо писанд афтода наметавонанд.</verse>
				<verse number="9">Лекин шумо на дар ҷисм, балки дар Рӯҳ ҳастед, агар ҳақиқатан Рӯҳи Худо дар шумо сокин бошад. Аммо агар касе дорои Рӯҳи Масеҳ набошад, вай аз они Ӯ нест.</verse>
				<verse number="10">Ва агар Масеҳ дар шумо бошад, бадан ба воситаи гуноҳ мурда аст, вале рӯҳ ба воситаи росткорӣ зинда аст.</verse>
				<verse number="11">Ва агар Рӯҳи Он ки Исоро аз мурдагон бархезонд, дар шумо сокин бошад, Он ки Масеҳро аз мурдагон бархезонд, баданҳои мирандаи шуморо низ бо Рӯҳи Худ, ки дар шумо сокин аст, зинда мекунад.</verse>
				<verse number="12">Пас, эй бародарон, мо ӯҳдадори ҷисм нестем, то аз рӯи ҷисм зиндагӣ кунем;</verse>
				<verse number="13">зеро агар аз рӯи ҷисм зиндагӣ кунед, мемуред; аммо агар амалҳои баданро ба воситаи Рӯҳ кушед, зинда мемонед.</verse>
				<verse number="14">Зеро ҳамаи онҳое ки роҳнамояшон Рӯҳи Худост, писарони Худо ҳастанд;</verse>
				<verse number="15">чунки шумо рӯҳи бандагиро қабул накардаед, ки боз тарсон бошед, балки Рӯҳи писархондагиро қабул кардаед, ки бо Ӯ мо нидо мекунем: “Эй Або, эй Падар! ”</verse>
				<verse number="16">Ҳамон Рӯҳ бо рӯҳи мо шаҳодат медиҳад, ки мо фарзандони Худо ҳастем.</verse>
				<verse number="17">Ва агар фарзандон бошем, ворисон низ ҳастем: ворисони Худо ва ҳамроҳи Масеҳ ворисонем, агар ҳақиқатан бо Ӯ азоб кашем, то низ бо Ӯ ҷалол ёбем.</verse>
				<verse number="18">Зеро ман дилпурам, ки азобҳои замони ҳозира дар муқоиса бо он ҷалоле ки дар мо ошкор мешавад, ҳеҷ аст.</verse>
				<verse number="19">Зеро офариниш бо майли том мунтазири ошкоршавии писарони Худо аст,</verse>
				<verse number="20">чунки офариниш на бо ихтиёри худ, балки бо хости фармонравои худ фармонбардори нестшавӣ шудааст, ба умеди он ки</verse>
				<verse number="21">худи офариниш ҳам аз бандагии нобудшавӣ халосӣ ёфта, ба озодии ҷалоли фарзандони Худо шарик шавад.</verse>
				<verse number="22">Зеро медонем, ки тамоми офариниш бо ҳам то ҳол менолад ва дарди зоиш мекашад;</verse>
				<verse number="23">ва на танҳо он, балки худи мо низ, ки соҳиби навбари Рӯҳ ҳастем, дар даруни худ менолем ва мунтазири писархондагӣ ва раҳоии бадани худ мебошем.</verse>
				<verse number="24">Зеро бо умед наҷот ёфтаем. Аммо умед, вақте ки онро мебинанд, дигар умед нест; зеро кас агар чизеро бинад, чаро боз дар умеди он бошад?</verse>
				<verse number="25">Аммо агар мо дар умеди чизе бошем, ки онро намебинем, бо сабр мунтазираш мешавем.</verse>
				<verse number="26">Ва ҳамчунин Рӯҳ низ дар нотавониҳои мо ёрӣ медиҳад; зеро намедонем дар чӣ хусус ба таври бояду шояд дуо гӯем, лекин Худи Рӯҳ барои мо бо нолаҳои баённошуданӣ шафоат мекунад.</verse>
				<verse number="27">Санҷандаи дилҳо аз фикри Рӯҳ огоҳ аст, чунки Ӯ барои муқаддасон мувофиқи хости Худо шафоат мекунад.</verse>
				<verse number="28">Ва мо медонем, ки ба дӯстдорони Худо, ки мувофиқи нақшаи Ӯ даъват шудаанд, ҳама чиз барои некӣ хизмат мекунад;</verse>
				<verse number="29">зеро онҳоеро, ки пешакӣ шинохтааст, низ пешакӣ муайян кардааст, ки ба сурати Писараш монанд шаванд, то Ӯ дар миёни бародарони бисёр нахустзода бошад;</verse>
				<verse number="30">ва онҳоеро, ки пешакӣ муайян кардааст, низ даъват намудааст; ва онҳоеро, ки даъват намудааст, низ сафед кардааст; ва онҳоеро, ки сафед кардааст, низ ҷалол додааст.</verse>
				<verse number="31">Пас мо ба ин чӣ гӯем? Агар Худо бо мост, кӣ метавонад зидди мо бошад?</verse>
				<verse number="32">Он ки Писари Худро дареғ надоштааст, балки Ӯро барои ҳамаи мо фидо кардааст, чӣ гуна ҳамроҳи Ӯ ҳама чизро ба мо намебахшад?</verse>
				<verse number="33">Кӣ интихобшудагони Худоро айбдор мекунад? Худост, ки сафед мекунад.</verse>
				<verse number="34">Кист, ки маҳкум мекунад? Масеҳ аст, ки мурдааст, вале низ бархезонда шудааст, ва низ ба дасти рости Худост, ва дар ҳаққи мо шафоат низ мекунад.</verse>
				<verse number="35">Кӣ моро аз муҳаббати Масеҳ ҷудо мекунад? Оё мусибат, ё тангӣ, ё таъқибот, ё гуруснагӣ, ё бараҳнагӣ, ё хатар, ё шамшер?</verse>
				<verse number="36">Чунон ки навишта шудааст: “Ба хотири Ту мо ҳар рӯз кушта мешавем, чун гӯсфандони куштанӣ ба шумор меравем”.</verse>
				<verse number="37">Аммо бар ҳамаи ин мо ба воситаи Оне ки моро дӯст доштааст, пурра ғолиб меоем.</verse>
				<verse number="38">Зеро ман дилпурам, ки на марг, на ҳаёт, на фариштаҳо, на сарвариҳо, на қувваҳо, на ҳозира, на оянда,</verse>
				<verse number="39">на баландӣ, на пастӣ, на ҳар гуна офаридаи дигар моро аз муҳаббати Худо, ки дар Худованди мо Масеҳ Исо аст, ҷудо карда наметавонад.</verse>
			</chapter>
			<chapter number="9">
				<verse number="1">Дар Масеҳ рост мегӯям, дурӯғ намегӯям, виҷдонам дар Рӯҳулқудс б ман шаҳодат медиҳад,</verse>
				<verse number="2">ки ғуссаи бузургест барои ман, ва сӯзи дили ман поён надорад.</verse>
				<verse number="3">Зеро мехостам ба хотири бародаронам, ки аз ҷиҳати ҷисм хешони мананд, худам аз Масеҳ маҳрум шавам.</verse>
				<verse number="4">Онҳо исроилиёнанд; писархондагӣ ва ҷалол, аҳдҳо ва шариат, ибодат ва ваъдаҳо аз они онҳост;</verse>
				<verse number="5">ва падарон аз онҳоянд, ва Масеҳ аз ҷиҳати ҷисм аз онҳост, ки Ӯ бар ҳама то абад Худои муборак аст, мин.</verse>
				<verse number="6">Аммо чунин нест, ки каломи Худо нопойдор шуда бошад. Зеро на ҳама исроилиянд, ки аз Исроил бошанд,</verse>
				<verse number="7">ва на ҳама фарзандони Иброҳиманд, ки наслаш ҳастанд; балки “насли ту аз Исҳоқ хонда мешавад”.</verse>
				<verse number="8">Яъне на фарзандони ҷисм фарзандони Худо ҳастанд, балки фарзандони ваъда насл ҳисоб меёбанд.</verse>
				<verse number="9">Зеро каломи ваъда чунин аст: “Дар ҳамин вақт меоям, ва Соро писардор мешавад”.</verse>
				<verse number="10">Ва на танҳо ин, балки Ривқо низ аз яке, яъне аз падарамон Исҳоқ ҳомила буд.</verse>
				<verse number="11">Зеро пеш аз таваллуди кӯдакон, ки ҳанӯз ҳеҷ кори неке ё баде накарда буданд, барои он ки нақшаи Худо дар интихобашон на аз корҳо, балки аз Даъваткунанда устувор монад,</verse>
				<verse number="12">ба вай гуфта шуд: “Калонӣ бандаи хурдӣ мешавад”.</verse>
				<verse number="13">Чунон ки навишта шудааст: “Яъқубро дӯст доштам, аммо Эсавро бад дидам”.</verse>
				<verse number="14">Пас чӣ гӯем? Магар назди Худо беинсофӣ ҳаст? Ҳеҷ гоҳ.</verse>
				<verse number="15">Зеро Ӯ ба Мусо мегӯяд: “Ҳар киро марҳамат кардан хоҳам, марҳамат мекунам, ва ба ҳар кӣ меҳрубонӣ кардан хоҳам, меҳрубонӣ мекунам”.</verse>
				<verse number="16">Пас, гап на дар он кас аст, ки майл дорад ва саъю кӯшиш мекунад, балки дар Худост, ки марҳамат мекунад.</verse>
				<verse number="17">Зеро Китоб ба фиръавн мегӯяд: “Барои он туро ба по гузоштаам, ки қуввати Худро дар ту нишон диҳам ва номи Ман дар тамоми рӯи замин шӯҳрат ёбад”.</verse>
				<verse number="18">Пас, Ӯ ба ҳар кӣ хоҳад, марҳамат мекунад, ва ҳар киро хоҳад, сангдил мегардонад.</verse>
				<verse number="19">Пас ба ман мегӯӣ: “Чаро Ӯ боз сарзаниш мекунад? Зеро кист, ки ба хости Ӯ муқобилат карда тавонад?”</verse>
				<verse number="20">Аммо ту кистӣ, эй одамизод, ки бо Худо баҳс мекунӣ? Оё сохташуда ба созанда мегӯяд: “Чаро маро чунин сохтӣ? ”</verse>
				<verse number="21">Оё кӯзагар бар гил ихтиёр надорад, ки аз ҳамон як хамира зарфе иззатнок ва зарфе беиззат созад?</verse>
				<verse number="22">Пас, чӣ ҷои баҳс аст, ки агар Худо, бо мақсади нишон додани ғазаби Худ ва ошкор сохтани тавоноии Худ, зарфҳои ғазабро, ки барои ҳалокат муҳайё шудаанд, бо пурсабрии бузурге бардошт карда бошад,</verse>
				<verse number="23">то фаровонии ҷалоли Худро бар зарфҳои марҳамат, ки Ӯ пешакӣ онҳоро барои ҷалол омода кардааст, ошкор созад.</verse>
				<verse number="24">Ва он зарфҳои марҳамат моем, ки Ӯ моро на танҳо аз байни яҳудиён, балки аз байни халқҳо низ даъват намудааст,</verse>
				<verse number="25">чунон ки дар китоби Ҳушаъ низ мегӯяд: «Онҳоеро, ки қавми Ман нестанд, қавми Худ хоҳам хонд, ва онро, ки маҳбуба нест, маҳбуба хоҳам хонд;</verse>
				<verse number="26">ва дар он ҷое ки ба онҳо гуфта шудааст: “Шумо қавми Ман нестед”, онҳо писарони Худои зинда номида хоҳанд шуд».</verse>
				<verse number="27">Ва Ишаъё дар бораи Исроил нидо мекунад: “Шумораи банӣ-Исроил чун реги баҳр бошад ҳам, бақияе наҷот хоҳад ёфт;</verse>
				<verse number="28">зеро Худованд коре ба анҷом мерасонад ва ба зудӣ аз рӯи адолат ҳал мекунад, кори қатъие бар замин мекунад”.</verse>
				<verse number="29">Ва чунон ки Ишаъё пешгӯӣ кардааст: “Агар Худованди лашкарҳо барои мо насле боқӣ намегузошт, мо чун Садӯм мешудем ва ба Амуро монандӣ медоштем”.</verse>
				<verse number="30">Пас чӣ гӯем? Халқҳое ки дар пайи росткорӣ набуданд, росткорӣ ба даст оварданд: росткорие ки аз имон аст;</verse>
				<verse number="31">аммо Исроил, ки дар пайи шариати росткорӣ буд, ба шариати росткорӣ нарасид.</verse>
				<verse number="32">Чаро? Чунки на аз роҳи имон, балки бо корҳои шариат дар пайи он буданд. Зеро онҳо ба санги пешпое пешпо хӯрданд,</verse>
				<verse number="33">чунон ки навишта шудааст: “Инак, дар Сион санги пешпо ва харсанги монеа мегузорам, ва ҳар кӣ ба Ӯ имон оварад, шарманда намешавад”.</verse>
			</chapter>
			<chapter number="10">
				<verse number="1">Эй бародарон! Орзуи дили ман ва зории ман аз Худо барои Исроил ин аст, ки онҳо наҷот ёбанд.</verse>
				<verse number="2">Зеро дар бораи онҳо шаҳодат медиҳам, ки ғайрат барои Худо доранд, аммо на аз рӯи фаҳм.</verse>
				<verse number="3">Зеро ба росткории Худо сарфаҳм нарафта, росткории худашонро барпо карданӣ шуданд ва ба ин сабаб ба росткории Худо фармонбардор нашуданд;</verse>
				<verse number="4">чунки Масеҳ анҷоми шариат аст барои росткории ҳар касе ки имон меоварад.</verse>
				<verse number="5">Мусо дар бораи росткорие ки аз рӯи шариат аст, чунин менависад: “Одам онҳоро ба ҷо оварда, бо онҳо зинда мемонад”.</verse>
				<verse number="6">Аммо росткорие ки аз рӯи имон аст, чунин мегӯяд: «Дар дили худ нагӯ: “Кӣ ба осмон боло меравад?”» — яъне то Масеҳро поён фурорад.</verse>
				<verse number="7">Ё: “Кӣ ба ҷаҳони зерин поён меравад? ” — яъне то Масеҳро аз мурдагон боло барорад.</verse>
				<verse number="8">Аммо он чӣ мегӯяд? “Калом наздики туст, дар даҳони ту ва дар дили туст”, яъне каломи имон, ки мо онро мавъиза мекунем.</verse>
				<verse number="9">Зеро агар ту бо даҳони худ эътироф кунӣ, ки Исо Худованд аст, ва бо дили худ имон оварӣ, ки Худо Ӯро аз мурдагон бархезонд, наҷот меёбӣ;</verse>
				<verse number="10">чунки одам бо дили худ имон меоварад, то росткор шавад, ва бо даҳони худ эътироф мекунад, то наҷот ёбад.</verse>
				<verse number="11">Зеро Китоб мегӯяд: “Ҳар кӣ ба Ӯ имон оварад, шарманда намешавад”.</verse>
				<verse number="12">Ва ҳеҷ фарқе миёни яҳудӣ ва юнонӣ нест, зеро ҳама ҳамон Худовандро доранд, ки барои ҳамаи онҳое ки Ӯро мехонанд, сарватманд аст.</verse>
				<verse number="13">Зеро “ҳар кӣ номи Худовандро хонад, наҷот меёбад”.</verse>
				<verse number="14">Аммо чӣ гуна онҳо хонанд Касеро, ки ба Ӯ имон наовардаанд? Чӣ гуна имон оваранд ба Касе ки дар бораи Ӯ чизе нашунидаанд? Чӣ гуна бе воиз чизе шунаванд?</verse>
				<verse number="15">Ва чӣ гуна мавъиза кунанд бе он ки фиристода шаванд? Чунон ки навишта шудааст: “Чӣ зебоянд пойҳои онҳое ки аз осоиш башорат медиҳанд, аз некӣ башорат медиҳанд!”</verse>
				<verse number="16">Лекин на ҳама башоратро гӯш карданд. Зеро Ишаъё мегӯяд: “Худовандо! Кӣ ба паёми мо бовар кардааст?”</verse>
				<verse number="17">Пас, имон аз шунидани паём аст ва шунидани паём ба воситаи каломи Худост.</verse>
				<verse number="18">Аммо мегӯям: оё онҳо нашунидаанд? Баръакс: “Овози онҳо дар тамоми замин паҳн шуд, Ва суханонашон то канорҳои дунё расид”.</verse>
				<verse number="19">Аммо мегӯям: оё Исроил намедонист? Аввал Мусо мегӯяд: “Ман ба воситаи он чи халқ нест, рашки шуморо ба вуҷуд меоварам, Ба воситаи халқи бефаҳм шуморо ба хашм меоварам”.</verse>
				<verse number="20">Ва Ишаъё далерона мегӯяд: “Касоне ки Маро намеҷустанд, Маро ёфтанд, Ба касоне ки Маро пурсуҷӯй накарданд, Худро ошкор сохтам”.</verse>
				<verse number="21">Аммо дар бораи Исроил Ӯ мегӯяд: “Тамоми рӯз дастҳои Худро сӯи қавми беитоат ва гарданкаш дароз кардам”.</verse>
			</chapter>
			<chapter number="11">
				<verse number="1">Пас мегӯям: магар Худо қавми Худро рад кардааст? Ҳеҷ гоҳ. Зеро ман низ исроилӣ, аз насли Иброҳим, аз қабилаи Бинёмин ҳастам.</verse>
				<verse number="2">Худо қавми Худро, ки пешакӣ шинохта буд, рад накардааст. Оё намедонед, ки Китоб дар ҳикояти Илёс чӣ мегӯяд? Чӣ гуна ӯ ба Худо аз Исроил шикоят карда, мегӯяд:</verse>
				<verse number="3">“Худовандо! Пайғамбарони Туро куштанд, ва қурбонгоҳҳои Туро вайрон карданд; ва танҳо ман мондаам, дар қасди ҷони ман низ мебошанд”.</verse>
				<verse number="4">Аммо ҷавоби Худо ба ӯ чӣ буд? “Ҳафт ҳазор мардро, ки назди Баал зону назадаанд, барои Худ нигоҳ доштаам”.</verse>
				<verse number="5">Ҳамчунин дар замони ҳозира низ, мувофиқи интихоби файз, бақияе мондааст.</verse>
				<verse number="6">Аммо агар ин мувофиқи файз бошад, пас мувофиқи амалҳо нест, вагарна файз дигар файз нест. Ва агар мувофиқи амалҳо бошад, пас ин дигар файз нест, вагарна амал дигар амал нест.</verse>
				<verse number="7">Пас чӣ гӯем? Исроил он чиро, ки меҷуст, ба даст наовард. Аммо интихобшудагон ба даст оварданд, ва касони боқӣ сангдил шуданд,</verse>
				<verse number="8">чунон ки навишта шудааст: “Худо ба онҳо рӯҳи хоби гарон дод, Ва чашмоне ки намебинанд, Ва гӯшҳое ки то имрӯз намешунаванд”.</verse>
				<verse number="9">Довуд низ мегӯяд: “Бигзор дастархони онҳо барояшон банде ва доме ва қапқоне ва сазое гардад;</verse>
				<verse number="10">Бигзор чашмони онҳо торик шаванд, то набинанд, Ва тахтапушти онҳоро ҳамеша хам гардон”.</verse>
				<verse number="11">Пас, ман мегӯям: оё онҳо пешпо хӯрдаанд, ки фурӯ ғалтанд? Ҳеҷ гоҳ. Аммо аз пешпохӯрии онҳо ба халқҳо наҷот омад, то рашки онҳоро ба вуҷуд оварад.</verse>
				<verse number="12">Ва агар пешпохӯрии онҳо сарвати ҷаҳон ва шикасти онҳо сарвати халқҳо бошад, камоли онҳо чанд маротиба зиёдтар фоидабахш мешавад.</verse>
				<verse number="13">Зеро ба шумо, эй халқҳо, мегӯям: ҳамчун расули халқҳо ман хизмати худро ситоиш мекунам:</verse>
				<verse number="14">ба умеди он ки рашки ҳамқавмони худро ба вуҷуд оварам ва баъзеи онҳоро наҷот диҳам.</verse>
				<verse number="15">Зеро, агар радшавии онҳо оштии ҷаҳон шуда бошад, пас қабулшавии онҳо, ғайр аз ҳаёт аз мурдагон, чӣ мешавад?</verse>
				<verse number="16">Агар навбар муқаддас бошад, хамир низ муқаддас аст; ва агар реша муқаддас бошад, шохаҳо низ муқаддасанд.</verse>
				<verse number="17">Аммо агар баъзе аз шохаҳо шикаста ҷудо шуда бошанд, ва ту, ки зайтуни ёбоӣ будӣ, байни онҳо пайванд гашта, ба реша ва шираи зайтун шарик шуда бошӣ,</verse>
				<verse number="18">пас назди он шохаҳо ҳавобаланд машав; ва агар ҳавобаланд шавӣ, дон, ки ту решаро нигоҳ намедорӣ, балки реша туро нигоҳ медорад.</verse>
				<verse number="19">Шояд гӯӣ: “Шохаҳо шикаста ҷудо шудаанд, то ман пайванд шавам”.</verse>
				<verse number="20">Бале. Ба сабаби беимонӣ шикаста ҷудо шудаанд, аммо ту ба воситаи имон истодагӣ мекунӣ: ҳавобаландӣ макун, балки битарс.</verse>
				<verse number="21">Зеро ки агар Худо шохаҳои табииро амон надода бошад, туро низ амон намедиҳад.</verse>
				<verse number="22">Пас, некӯӣ ва сахтгирии Худоро бин: Ӯ сахтгир аст ба онҳое ки афтода ҷудо шудаанд, ва некӯ аст ба ту, агар дар некӯии Ӯ монӣ; вагарна ту низ бурида мешавӣ.</verse>
				<verse number="23">Лекин онҳо низ, агар дар беимонӣ намонанд, пайванд мешаванд, зеро Худо қодир аст онҳоро боз пайванд кунад.</verse>
				<verse number="24">Зеро, агар ту аз зайтуни табиатан ёбоӣ бурида шуда, бар хилофи табиат ба зайтуни хуб пайванд шуда бошӣ, пас инҳо, ки шохаҳои табиӣ ҳастанд, чӣ қадар осонтар ба зайтуни худ пайванд мешаванд.</verse>
				<verse number="25">Зеро, эй бародарон, ман намехоҳам, ки шумо худро доно пиндошта, аз чунин сир бехабар монед, ки як қисми Исроил ба сангдилӣ гирифтор шудааст то вақте ки шумораи пурраи ғайрияҳудиён дохил шаванд.</verse>
				<verse number="26">Ва он гоҳ тамоми Исроил наҷот меёбад, чунон ки навишта шудааст: “Аз Сион Раҳонанда меояд Ва худонотарсиро аз Яъқуб дур мекунад;</verse>
				<verse number="27">Ва ин аст аҳди Ман бо онҳо Дар замоне ки гуноҳҳошонро аз миён бардорам”.</verse>
				<verse number="28">Ба сабаби Инҷил, онҳо душманонанд ба хотири шумо, лекин ба сабаби интихоб, онҳо дӯстдоштагонанд ба хотири падарон;</verse>
				<verse number="29">зеро атоҳо ва даъвати Худо тағйирнопазиранд.</verse>
				<verse number="30">Зеро, чунон ки шумо низ як вақте ба Худо итоат накардед, вале акнун, ба сабаби беитоатии онҳо, марҳамат ёфтаед,</verse>
				<verse number="31">ҳамчунин онҳо низ акнун итоат накарданд, то худашон низ ба воситаи ҳамон марҳамате ки шумо ёфтаед, марҳамат ёбанд.</verse>
				<verse number="32">Зеро Худо ҳамаро дар банди беитоатӣ ниҳодааст, то ба ҳама марҳамат кунад.</verse>
				<verse number="33">Ваҳ чӣ амиқ аст сарвати ҳикмат ва дониши Худо! Чӣ ақлнорас аст довариҳои Ӯ ва таҳқиқнопазир аст роҳҳои Ӯ!</verse>
				<verse number="34">Зеро кӣ фикри Худовандро донистааст? Ё кӣ мушовири Ӯ шудааст?</verse>
				<verse number="35">Ё кӣ ба Ӯ пешакӣ чизе додааст, То подошашро ба вай баргардонад?</verse>
				<verse number="36">Зеро ҳама чиз аз Ӯст, ба воситаи Ӯст ва барои Ӯст. Ӯро то абад ҷалол бод. Омин.</verse>
			</chapter>
			<chapter number="12">
				<verse number="1">Пас шуморо, эй бародарон, дар партави марҳамати Худо даъват менамоям, ки баданҳои худро ҳамчун қурбонии зинда, муқаддас ва писандидаи Худо тақдим кунед: ибодати оқилонаи шумо ҳамин аст;</verse>
				<verse number="2">ва худро ба ин дунё ҳамшакл насозед, балки бо нав шудани фикратон дигаргун шавед, то дарёбед, ки хости нек, писандида ва комили Худо чист.</verse>
				<verse number="3">Зеро бо файзе ки ба ман дода шудааст, ба ҳар яки шумо мегӯям: дар ҳаққи худ бештар аз он чи шоён аст, фикр накунед, балки хоксорона, ба андозаи имоне ки Худо ба ҳар кас насиб кардааст, фикр кунед.</verse>
				<verse number="4">Зеро, чунон ки дар як бадан узвҳои бисёре дорем, лекин на ҳамаи узвҳо ҳамон як корро ба ҷо меоваранд,</verse>
				<verse number="5">ҳамчунин мо, ки бисёрем, як бадан дар Масеҳ ҳастем, аммо ҳар яке ба танҳоӣ узвҳои якдигарем;</verse>
				<verse number="6">ва мувофиқи файзе ки ба мо дода шудааст, атоҳои гуногун дорем; агар атои касе пайғамбарӣ бошад, ба андозаи имон ба кор барад;</verse>
				<verse number="7">агар хизмат бошад, хизмат кунад; агар касе муаллим бошад, таълим диҳад;</verse>
				<verse number="8">агар насиҳатгӯй бошад, насиҳат диҳад; агар бахшанда бошад, бо саховат чунин кунад; агар сардор бошад, бо ҷидду ҷаҳд сардорӣ кунад; агар меҳрубон бошад, хурсандона чунин кунад.</verse>
				<verse number="9">Муҳаббат бе дурӯягӣ бошад; аз бадӣ нафрат кунед, ба некӣ часпед;</verse>
				<verse number="10">якдигарро бо муҳаббати бародарӣ дӯст доред; ҳар яке дигареро бештар аз худ эҳтиром кунед.</verse>
				<verse number="11">Ғайрати шумо суст нашавад, рӯҳи пурҳарорат дошта бошед; Худовандро бандагӣ намоед.</verse>
				<verse number="12">Дар умед шодмон бошед; дар азоб пуртоқат бошед; ҳамеша дуо гӯед.</verse>
				<verse number="13">Дар рафъи эҳтиёҷоти муқаддасон иштирок кунед; дар меҳмоннавозӣ кӯшиш кунед.</verse>
				<verse number="14">Баракат хоҳед барои онҳое ки шуморо таъқиб мекунанд; баракат хоҳед, вале лаънат нагӯед.</verse>
				<verse number="15">Бо шодикунандагон шодӣ кунед ва бо гирякунандагон гиря кунед.</verse>
				<verse number="16">Бо якдигар ҳамфикр бошед; ҳавобаландӣ накунед, балки фурӯтан бошед; худро доно мапиндоред.</verse>
				<verse number="17">Ба ҳеҷ кас дар ивази бадӣ бадӣ накунед; пеши ҳамаи одамон дар пайи некӣ бошед.</verse>
				<verse number="18">Ба қадри имкон, то ҳадде ки ба шумо вобаста аст, бо ҳамаи одамон дар осоиш зиндагӣ кунед.</verse>
				<verse number="19">Эй азизон, қасоси худро нагиред, балки ба ғазаби Худо вогузор кунед; зеро навишта шудааст: “Қасос аз ҷониби Ман аст, Ман сазо медиҳам, мегӯяд Худованд”.</verse>
				<verse number="20">“Пас, агар душманат гурусна бошад, ба ӯ хӯрок деҳ; агар ташна бошад, ба ӯ об деҳ; зеро бо чунин рафторат бар сари ӯ оташпораҳо фурӯ мерезӣ”.</verse>
				<verse number="21">Ба бадӣ мағлуб нашав, балки бадиро бо некӣ мағлуб кун.</verse>
			</chapter>
			<chapter number="13">
				<verse number="1">Ҳар шахс бояд ба ҳокимиятҳои боло фармонбардор бошад; зеро ҳеҷ ҳокимияте нест, ки аз Худо набошад, ва ҳокимиятҳои мавҷуда аз ҷониби Худо барпо шудаанд.</verse>
				<verse number="2">Бинобар ин ҳар кӣ ба ҳокимият муқобилат кунад, бар зидди тартиби Худо исён кардааст; ва исёнгарон гирифтори маҳкумият мешаванд.</verse>
				<verse number="3">Зеро ҳокимон на барои некӯкорон, балки барои бадкорон хавфноканд. Оё мехоҳӣ аз ҳокимият тарсе надошта бошӣ? Корҳои нек кун, ва аз он таҳсин мешунавӣ;</verse>
				<verse number="4">чунки вай хизматгузори Худост ба фоидаи ту. Аммо агар корҳои бад кунӣ, битарс; зеро вай шамшерро беҳуда бардошта нагаштааст; вай хизматгузори Худост ва бо ғазаб аз бадкорон қасос мегирад.</verse>
				<verse number="5">Бинобар ин на танҳо аз тарси ҷазо, балки низ аз рӯи виҷдон фармонбардор будан даркор аст.</verse>
				<verse number="6">Ба ҳамин сабаб шумо андоз ҳам медиҳед; зеро онҳо ходимони Худо ҳастанд, ки доим бо ин кор машғуланд.</verse>
				<verse number="7">Пас, ба ҳар кас он чиро, ки ҳаққи ӯст, диҳед: андозро — ба касе ки андоз меситонад; боҷро — ба касе ки боҷ мегирад; тарсро — ба касе ки сазовори тарс аст; иззатро — ба касе ки шоистаи иззат аст.</verse>
				<verse number="8">Аз касе чизе қарздор нашавед, ғайр аз қарзи муҳаббат ба якдигар; зеро ҳар кӣ каси дигарро дӯст медорад, шариатро ба ҷо овардааст.</verse>
				<verse number="9">Зеро /фармудаҳои/ “зино накун”, “накуш”, “дуздӣ накун”, “тамаъ накун” ва ҳар фармудаи дигар дар ин калом ҷамъбаст шудааст: “Ёратро монанди худат дӯст дор”.</verse>
				<verse number="10">Муҳаббат ба ёр бадӣ намекунад; пас, муҳаббат иҷрои пурраи шариат аст.</verse>
				<verse number="11">Дар айни ҳол вақтро медонем, ки аллакай соати аз хоб бедор шуданамон расидааст; зеро акнун наҷоти мо назар ба он вақте ки имон овардем, наздиктар аст.</verse>
				<verse number="12">Шаб гузашту рӯз наздик омад, пас, биёед, амалҳои торикиро бадар кунем ва аслиҳаи нурро дар бар кунем.</verse>
				<verse number="13">Монанди он ки рӯзона бошад, боодобона рафтор кунем: на бо базмҳо ва мастигарӣ, на бо шаҳватпарастӣ ва бадахлоқӣ, на бо ҷанҷол ва ҳасад;</verse>
				<verse number="14">балки Худованд Исои Масеҳро дар бар кунед ва дар бораи ҳавасҳои ҷисм ғамхорӣ накунед.</verse>
			</chapter>
			<chapter number="14">
				<verse number="1">Касеро, ки дар имон суст аст, қабул кунед бе он ки дар бораи ақидаҳо баҳс намоед.</verse>
				<verse number="2">Яке боварӣ дорад, ки хӯрдани ҳама чиз раво аст, вале он ки суст аст, танҳо сабзавот мехӯрад.</verse>
				<verse number="3">Касе ки мехӯрад, набояд он касро, ки намехӯрад, хор шуморад; ва касе ки намехӯрад, набояд он касро, ки мехӯрад, ҳукм кунад: чунки Худо ӯро қабул кардааст.</verse>
				<verse number="4">Ту кистӣ, ки бандаи Каси дигарро ҳукм мекунӣ? Ӯ пеши хоҷаи худ меистад ё меафтад; аммо ба по меистад, зеро Худо қодир аст ӯро ба по истонад.</verse>
				<verse number="5">Як кас як рӯзро аз рӯзи дигар муҳимтар меҳисобад; лекин каси дигар ҳамаи рӯзҳоро баробар меҳисобад. Бигзор ҳар яке дар ақидаи худ устувор бошад.</verse>
				<verse number="6">Он ки рӯзеро муҳимтар меҳисобад, барои Худованд муҳимтар меҳисобад; ва он ки рӯзеро муҳимтар намеҳисобад, барои Худованд муҳимтар намеҳисобад. Он ки мехӯрад, барои Худованд мехӯрад, зеро Худоро шукр мегӯяд. Ва он ки намехӯрад, барои Худованд намехӯрад ва Худоро шукр мегӯяд.</verse>
				<verse number="7">Зеро ҳеҷ яке аз мо барои худ зиндагӣ намекунад, ва ҳеҷ яке барои худ намемурад.</verse>
				<verse number="8">Зеро агар зиндагӣ кунем, барои Худованд зиндагӣ мекунем, ва агар мурем, барои Худованд мемурем. Бинобар ин, хоҳ зиндагӣ кунем, хоҳ мурем, аз они Худованд ҳастем.</verse>
				<verse number="9">Зеро Масеҳ барои он мурд ва бархест ва аз нав зиндагӣ кард, ки ҳам бар мурдагон ва ҳам бар зиндагон Худованд бошад.</verse>
				<verse number="10">Пас чаро ту бародаратро ҳукм мекунӣ? Ё низ ту чаро бародаратро хор мешуморӣ? Ҳамаи мо пеши курсии доварии Масеҳ ҳозир мешавем.</verse>
				<verse number="11">Зеро навишта шудааст: “Қасам ба ҳаёти Худам, мегӯяд Худованд, Пеши Ман ҳар зонуе хам хоҳад шуд, Ва ҳар забоне Худоро эътироф хоҳад кард”.</verse>
				<verse number="12">Пас, ҳар яке аз мо дар бораи худ ба Худо ҳисобот хоҳад дод.</verse>
				<verse number="13">Пас якдигарро дигар ҳукм накунем; балки беҳтар аст дар он хусус муҳокима кунед, ки дар роҳи бародар пешпое ё васвасае нагузоред.</verse>
				<verse number="14">Ман медонам ва дар Худованд Исо дилпур ҳастам, ки ҳеҷ чизе дар худ ҳаром нест; танҳо барои касе ки чизеро ҳаром мешуморад, он ҳаром аст.</verse>
				<verse number="15">Ва агар бародарат барои хӯрокат озурда шавад, ту дигар аз рӯи муҳаббат рафтор намекунӣ; бо хӯроки худ он касро, ки Масеҳ барои ӯ мурдааст, нобуд накун.</verse>
				<verse number="16">Пас эҳтиёт бошед, ки аз кори неки шумо бадгӯӣ накунанд.</verse>
				<verse number="17">Зеро Подшоҳии Худо аз хӯрдан ва нӯшидан иборат нест, балки росткорӣ, осоиш ва шодмонӣ дар Рӯҳулқудс аст.</verse>
				<verse number="18">Ва ҳар кӣ бо ин чизҳо Масеҳро бандагӣ менамояд, писандидаи Худо ва пазируфтаи одамон аст.</verse>
				<verse number="19">Пас дар роҳи осоиш ва ободии якдигар кӯшиш кунем.</verse>
				<verse number="20">Барои хӯрок кори Худоро вайрон накун. Ҳама чиз пок аст, лекин агар ба сабаби хӯрдан касе пешпо хӯрад, ин кор дуруст нест.</verse>
				<verse number="21">Беҳтар аст, ки гӯшт нахӯрӣ, май нанӯшӣ ва коре накунӣ, ки боиси пешпо хӯрдан, ё ба васваса афтодан ё суст шудани бародарат гардад.</verse>
				<verse number="22">Ту имон дорӣ? Онро барои худ, пеши Худо дошта бош. Хушо касе ки худро барои он чи дуруст меҳисобад, маҳкум накунад.</verse>
				<verse number="23">Аммо он ки шубҳа дорад, агар хӯрад, маҳкум мегардад, чунки ин корро аз рӯи имон накард; ва ҳар коре ки мувофиқи имон нест, гуноҳ аст.</verse>
				<verse number="24">Ба Ӯ, ки қодир аст шуморо устувор гардонад ва аз рӯи Инҷили ман ва мавъиза дар бораи Исои Масеҳ, аз рӯи ошкоршавии он сирре ки аз замонҳои азал ниҳон буд,</verse>
				<verse number="25">вале акнун ошкор шуда, ба воситаи Китоби пайғамбарон, бо амри Худои абадӣ ба ҳамаи халқҳо маълум шудааст, то ба итоати имон дароянд,</verse>
				<verse number="26">ба Худои хирадманди якто, ба воситаи Исои Масеҳ, то абад ҷалол бод. Омин.</verse>
			</chapter>
			<chapter number="15">
				<verse number="1">Ва мо, ки тавоно ҳастем, бояд сустиҳои нотавононро бардорем ва дар пайи хушнудии худ набошем:</verse>
				<verse number="2">ҳар яке аз мо бигзор дар пайи хушнудии ёри худ бошад дар он чи ба фоидаи вай ва барои ободии вай аст.</verse>
				<verse number="3">Зеро Масеҳ низ дар пайи хушнудии Худ набуд, балки чунон ки навишта шудааст: “Бадгӯиҳои бадгӯёни Ту бар Ман афтодаанд”.</verse>
				<verse number="4">Зеро ҳар он чи пештар навишта шудааст, барои омӯхтани мо пештар навишта шудааст, то аз Китоб сабр ва тасаллӣ пайдо карда, умед дошта бошем.</verse>
				<verse number="5">Ва Худои сабру тасаллӣ бигзор ба шумо ато кунад, ки бо ҳамдигар мувофиқи Масеҳ Исо ҳамфикр бошед,</verse>
				<verse number="6">то якдилона, бо як забон Худо ва Падари Худованди мо Исои Масеҳро ҳамду сано гӯед.</verse>
				<verse number="7">Пас якдигарро қабул кунед, чунон ки Масеҳ низ шуморо барои ҷалоли Худо қабул кардааст.</verse>
				<verse number="8">Ва ман мегӯям, ки Масеҳ Исо ба хотири ростии Худо барои аҳли хатна хизматгузор шуд, то ваъдаҳои ба падарон додашударо тасдиқ кунад,</verse>
				<verse number="9">ва барои он ки халқҳо Худоро ба хотири марҳамати Ӯ ҳамду сано гӯянд, чунон ки навишта шудааст: “Бинобар ин Туро дар миёни халқҳо сипос хоҳам гуфт Ва номи Туро хоҳам сароид”.</verse>
				<verse number="10">Ва боз гуфта шудааст: “Эй халқҳо, бо қавми Ӯ шод бошед”.</verse>
				<verse number="11">Ва боз: “Худовандро ситоиш кунед, эй ҳамаи халқҳо, Ва Ӯро сипос гӯед, эй ҳамаи қавмҳо”.</verse>
				<verse number="12">Ишаъё низ мегӯяд: “Решаи Ишой хоҳад омад, Ва Ӯ барои ҳукмронӣ кардани халқҳо хоҳад бархест; Халқҳо ба Ӯ умед хоҳанд баст”.</verse>
				<verse number="13">Пас, Худои умед бигзор шуморо дар имон аз ҳар гуна шодӣ ва осоиш пур кунад, то бо қуввати Рӯҳулқудс умедатон афзун гардад.</verse>
				<verse number="14">Худи ман ҳам, эй бародарон, дар бораи шумо дилпур ҳастам, ки шумо низ пур аз некӯӣ ва саршор аз ҳар гуна дониш мебошед ва дигаронро насиҳат карда метавонед.</verse>
				<verse number="15">Лекин ман каме ҷуръат намуда, ба шумо, эй бародарон, навиштам, то баъзе чизҳоро хотиррасон кунам, мувофиқи файзе ки Худо ба ман додааст,</verse>
				<verse number="16">то ки барои халқҳо ходими Исои Масеҳ бошам ва коҳинии Инҷили Худоро ба ҷо оварам, то ҳадияи халқҳо аз Рӯҳулқудс муқаддас гардида, ба Худо писанд афтад.</verse>
				<verse number="17">Пас ман метавонам дар Масеҳ Исо пеши Худо фахр намоям;</verse>
				<verse number="18">зеро ҷуръат намекунам чизе гӯям, ғайр аз он чи Масеҳ ба воситаи ман барои фармонбардор кардани халқҳо бо сухан ва амал,</verse>
				<verse number="19">бо қуввати аломатҳову муъҷизаҳо, бо қуввати Рӯҳи Худо ба ҷо овардааст, ба тавре ки ман аз Уршалим ва атрофаш то Илурикӯн Инҷили Масеҳро паҳн кардаам.</verse>
				<verse number="20">Дар айни ҳол ман саъю кӯшиш намудаам на дар он ҷойҳое ки номи Масеҳ машҳур аст, башорат диҳам, то бар бунёде ки дигарон ниҳоданд, бино накунам,</verse>
				<verse number="21">балки, чунон ки навишта шудааст: “Онҳое ки аз Ӯ бехабар буданд, хоҳанд дид, Онҳое ки нашунида буданд, хоҳанд фаҳмид”.</verse>
				<verse number="22">Ба ҳамин сабаб борҳо аз омадан назди шумо боздошта шудаам.</verse>
				<verse number="23">Лекин акнун, ки маро дар ин кишварҳо дигар коре нест, ва чандин сол боз орзумандам назди шумо биёям,</verse>
				<verse number="24">ҳамин ки ба сафари Испания равам, назди шумо меоям. Зеро умедворам, ки ҳангоми гузашта рафтанам шуморо бинам, ва шумо маро, пас аз он ки аз дидоратон андаке сер шавам, ба он ҷо гусел намоед.</verse>
				<verse number="25">Аммо акнун ба Уршалим меравам, то ба муқаддасон хизмат кунам,</verse>
				<verse number="26">зеро ба аҳли Мақдуния ва Охоия писанд омад, ки барои камбағалони муқаддасони Уршалим ёрии молӣ фиристанд.</verse>
				<verse number="27">Инро писандиданд, ва ба онҳо ӯҳдадор ҳам ҳастанд; зеро, модоме ки халқҳо ба онҳо дар чизҳои рӯҳонӣ шарик шудаанд, бояд ҳамчунин ба онҳо дар чизҳои ҷисмонӣ хизмат кунанд.</verse>
				<verse number="28">Пас ин корро анҷом дода ва ин самарро барои онҳо мӯҳр зада, ман бо роҳи кишвари шумо ба Испания меравам.</verse>
				<verse number="29">Ва дилпур ҳастам, ки чун назди шумо биёям, бо баракати пурраи Инҷили Масеҳ меоям.</verse>
				<verse number="30">Пас, эй бародарон, ба хотири Худованди мо Исои Масеҳ ва ба хотири муҳаббати Рӯҳ аз шумо илтимос дорам, ки ҳамроҳи ман дар дуоҳо барои ман назди Худо ҷидду ҷаҳд намоед,</verse>
				<verse number="31">то аз беимонони Яҳудия раҳо шавам, ва хизмати ман барои Уршалим ба муқаддасон хуш ояд,</verse>
				<verse number="32">ва ман, бо хости Худо, бо шодмонӣ назди шумо биёям ва бо шумо ором ёбам.</verse>
				<verse number="33">Ва Худои осоиш бо ҳамаи шумо бод. Омин.</verse>
			</chapter>
			<chapter number="16">
				<verse number="1">Хоҳари мо Фибиро, ки хизматгузори ҷамоати Канхария аст, ба шумо мешиносонам,</verse>
				<verse number="2">то вайро дар Худованд ба таври шоистаи муқаддасон қабул кунед ва дар ҳар чизе ки ба шумо мӯҳтоҷ бошад, ба вай мадад расонед; зеро вай низ ба бисёр касон ва ба худи ман мададгор буд.</verse>
				<verse number="3">Ба Приска ва Акило, ҳамкорони ман дар Масеҳ Исо, салом гӯед;</verse>
				<verse number="4">онҳо ҷони худро барои ман ба хатар андохтаанд, ва аз онҳо на танҳо ман, балки ҳамаи ҷамоатҳои халқҳо низ миннатдоранд; ҳамчунин ба аҳли ҷамоате ки дар хонаи онҳо ҷамъ мешаванд, салом гӯед.</verse>
				<verse number="5">Ба азизи ман Апайнитус, ки барои Масеҳ навбари Охоия аст, салом гӯед.</verse>
				<verse number="6">Ба Марям, ки барои мо бисёр меҳнат кардааст, салом гӯед.</verse>
				<verse number="7">Ба хешони ман Андрониқус ва Юниёс, ки бо ман бандӣ буданд, салом гӯед; онҳо дар миёни расулон машҳуранд ва аз ман пештар дар Масеҳ буданд.</verse>
				<verse number="8">Ба Амплиёс, ки дар Худованд азизи ман аст, салом гӯед.</verse>
				<verse number="9">Ба Урбонус, ки дар Масеҳ ҳамкори мост, ва ба Истохис, ки азизи ман аст, салом гӯед.</verse>
				<verse number="10">Ба Апиллис, ки дар Масеҳ озмуда шудааст, салом гӯед. Ба аҳли хонаи Аристобулус салом гӯед.</verse>
				<verse number="11">Ба хеши ман Ҳиродиюн салом гӯед. Ба онҳое ки аз аҳли хонаи Наркисус дар Худованд ҳастанд, салом гӯед.</verse>
				<verse number="12">Ба Трифайно ва Трифусо, ки дар Худованд меҳнат мекунанд, салом гӯед. Ба Парсиси азиз, ки дар Худованд бисёр меҳнат мекунад, салом гӯед.</verse>
				<verse number="13">Ба Руфус, интихобшуда дар Худованд, ва ба модари ӯ, ки барои ман низ модар аст, салом гӯед.</verse>
				<verse number="14">Ба Асинкритус, Флигӯн, Ҳермос, Патрубос, Ҳермис ва бародароне ки бо онҳоянд, салом гӯед.</verse>
				<verse number="15">Ба Филӯлӯгус ва Юлиё, Нириёс ва хоҳараш, ва Улимпос, ва ҳамаи муқаддасоне ки бо онҳоянд, салом гӯед.</verse>
				<verse number="16">Ба якдигар бо бӯсаи муқаддас салом гӯед. Ҷамоатҳои Масеҳ ба шумо салом мегӯянд.</verse>
				<verse number="17">Шуморо, эй бародарон, даъват менамоям, ки аз касоне ки бар хилофи таълими омӯхтаатон ҷудоӣ ва васваса меандозанд, эҳтиёт бошед ва аз онҳо канорагирӣ кунед;</verse>
				<verse number="18">зеро онҳо на бандаи Худованди мо Исои Масеҳ, балки бандаи шиками худ ҳастанд ва бо хушомадгӯӣ ва суханороӣ дилҳои содалавҳонро фиреб медиҳанд.</verse>
				<verse number="19">Итоати шумо ба ҳама маълум аст; ва ман низ аз шумо хурсандам, лекин орзумандам, ки шумо дар некӣ хирадманд ва дар бадӣ содадил бошед.</verse>
				<verse number="20">Ва Худои осоиш ба зудӣ шайтонро зери пойҳои шумо сарнагун мекунад. Файзи Худованди мо Исои Масеҳ бо шумо бод! Омин!</verse>
				<verse number="21">Ҳамкорам Тимотиюс ва хешонам Лукюс, Ёсун ва Сӯсипатрус ба шумо салом мегӯянд.</verse>
				<verse number="22">Ман, Тартиюс, ки ин номаро навиштаам, ба шумо дар Худованд салом мегӯям.</verse>
				<verse number="23">Ғоюс, ки мизбони ман ва тамоми аҳли ҷамоат мебошад, ба шумо салом мегӯяд. Хазинадори шаҳр Арастус ва бародар Квартус ба шумо салом мегӯянд.</verse>
				<verse number="24">Файзи Худованди мо Исои Масеҳ бо ҳамаи шумо бод. Омин. </verse>
			</chapter>
		</book>
		<book number="46">
			<chapter number="1">
				<verse number="1">Павлус, ки бо хости Худо расули даъватшудаи Исои Масеҳ аст, ва бародар Сӯстинис,</verse>
				<verse number="2">ба ҷамоати Худо, ки дар Қуринтус аст, ба муқаддасони даъватшуда, ки дар Масеҳ Исо муқаддас гардидаанд, бо ҳамаи онҳое ки дар ҳар ҷо номи Худованди мо Исои Масеҳро мехонанд, ки Ӯ Худованди онҳо ва Худованди мост,</verse>
				<verse number="3">файз ва осоиш аз ҷониби Падари мо Худо ва Худованд Исои Масеҳ бар шумо бод.</verse>
				<verse number="4">Худои худро ҳамеша барои шумо шукр мегӯям, барои файзи Худо, ки ба шумо дар Масеҳ Исо ато шудааст,</verse>
				<verse number="5">чунки дар Ӯ шумо аз ҳар чиз: аз ҳар сухан ва аз ҳар дониш бой шудаед,</verse>
				<verse number="6">зеро шаҳодати Масеҳ дар шумо устувор гардидааст,</verse>
				<verse number="7">ба тавре ки шумо аз ҳеҷ ато норасоӣ надоред, модоме ки мунтазири ошкор шудани Худованди мо Исои Масеҳ мебошед,</verse>
				<verse number="8">ки Ӯ низ шуморо то ба охир устувор мекунад, то дар рӯзи Худованди мо Исои Масеҳ беайб бошед.</verse>
				<verse number="9">Бовафо аст Худое ки шуморо ба мушоракати Писари Худ Исои Масеҳи Худованди мо даъват намудааст. Ҷудоиҳо ва ҳикмати одамон</verse>
				<verse number="10">Аз шумо, эй бародарон, ба номи Худованди мо Исои Масеҳ илтимос мекунам, ки ҳамаатон айни як суханро гӯед, ва дар байни шумо ҷудоие набошад, балки шумо дар як рӯҳ ва дар як фикр муттаҳид бошед.</verse>
				<verse number="11">Зеро аз аҳли хонаи Хлӯӣ ба ман дар бораи шумо, эй бародаронам, маълум шудааст, ки дар байнатон ҷанҷол ҳаст.</verse>
				<verse number="12">Ман онро дар назар дорам, ки ҳар яке аз шумо мегӯяд: “Ман аз они Павлус ҳастам”; “Ман аз они Апуллус”; “Ман аз они Кифо”; “Ман аз они Масеҳ”.</verse>
				<verse number="13">Оё Масеҳ ҷудо шудааст? Оё Павлус барои шумо ба салиб кашида шудааст? Ё ки шумо ба номи Павлус таъмид ёфтаед?</verse>
				<verse number="14">Худоро шукр мегӯям, ки ман ҳеҷ яке аз шуморо, ғайр аз Криспус ва Ғоюс, таъмид надодаам,</verse>
				<verse number="15">то касе нагӯяд, ки ман ӯро ба номи худ таъмид додаам.</verse>
				<verse number="16">Ман ҳамчунин аҳли хонаи Истефанусро таъмид додаам; ғайр аз инҳо дар ёд надорам, ки каси дигареро таъмид дода бошам.</verse>
				<verse number="17">Зеро Масеҳ маро нафиристодааст, ки таъмид диҳам, балки башорат диҳам, на дар ҳикмати суханварӣ, то салиби Масеҳ бетаъсир нашавад.</verse>
				<verse number="18">Зеро паёми салиб барои гирифторони ҳалокат беақлӣ аст, вале барои мо, ки дар роҳи наҷот ҳастем, қуввати Худост.</verse>
				<verse number="19">Зеро навишта шудааст: “Ҳикмати хирадмандонро ҳеҷ мегардонам Ва фаҳми бофаҳмонро нопадид мекунам”.</verse>
				<verse number="20">Куҷост хирадманд? Куҷост китобдон? Куҷост файласуфи ин давра? Оё Худо ҳикмати ин ҷаҳонро ба беақлӣ табдил надодааст?</verse>
				<verse number="21">Зеро, дар ҳикмати Худо, модоме ки ҷаҳон бо ҳикмати худ Худоро нашинохт, Худо чунин писандид, ки ба воситаи беақлии мавъиза имондоронро наҷот диҳад,</verse>
				<verse number="22">зеро яҳудиён муъҷизаҳо металабанд, ва юнониён ҳикмат меҷӯянд;</verse>
				<verse number="23">лекин мо Масеҳро, ки ба салиб кашида шудааст, мавъиза мекунем, ки барои яҳудиён сабаби норозигӣ ва барои юнониён беақлӣ аст.</verse>
				<verse number="24">Аммо барои худи даъватшудагон, чи яҳудиён, чи юнониён, Масеҳро мавъиза мекунем, ки Ӯ қуввати Худо ва ҳикмати Худост;</verse>
				<verse number="25">чунки беақлии Худо аз ҳикмати одамон пурҳикматтар аст, ва нотавонии Худо аз қуввати одамон тавонотар аст.</verse>
				<verse number="26">Зеро, эй бародарон, нигаред, ки шумо, ҳангоме ки даъват шудед, чӣ будед: бисёре аз ҷиҳати ҷисм хирадманд нестед, бисёре тавоно нестед, бисёре ашрофзода нестед;</verse>
				<verse number="27">лекин Худо нодонони ҷаҳонро интихоб кард, то хирадмандонро шарманда кунад, ва нотавонони ҷаҳонро интихоб кард, то тавонгаронро шарманда кунад;</verse>
				<verse number="28">ва Худо он чиро, ки барои ҷаҳон паст ва ҳақир ва ҳеҷ аст, интихоб кард, то он чиро, ки ҳаст, ҳеҷ гардонад, —</verse>
				<verse number="29">то ҳеҷ ҷисме дар пеши Худо фахр накунад.</verse>
				<verse number="30">Ва аз Ӯ шумо дар Исои Масеҳ ҳастед, ки барои мо ҳикмате аз ҷониби Худо, яъне росткорӣ ва муқаддасшавӣ ва раҳоӣ шудааст,</verse>
				<verse number="31">то, чунон ки навишта шудааст, “фахркунанда бигзор ба Худованд фахр кунад”.</verse>
			</chapter>
			<chapter number="2">
				<verse number="1">Ва ҳангоме ки ман, эй бародарон, назди шумо омадам, на бо суханпардозӣ ё ҳикмат омадам, то шаҳодати Худоро ба шумо эълон намоям,</verse>
				<verse number="2">зеро ман қарор додам, ки дар миёни шумо, ғайр аз Исои Масеҳ, Он ҳам ба салиб кашидашуда, чизе надонам;</verse>
				<verse number="3">ва ман дар нотавонӣ ва дар тарсу ларзи бузурге назди шумо будам,</verse>
				<verse number="4">ва сухану мавъизаи ман на дар суханони исботкоронаи ҳикмати инсонӣ, балки дар далели Рӯҳ ва қувват буд,</verse>
				<verse number="5">то имони шумо на бар ҳикмати инсон, балки бар қуввати Худо қарор ёбад.</verse>
				<verse number="6">Аммо дар бораи ҳикмат мо дар миёни комилон сухан меронем, вале на дар бораи ҳикмати ин давра ва мирони ин давра, ки гузарон ҳастанд,</verse>
				<verse number="7">балки дар бораи ҳикмати Худо дар сирре сухан меронем, дар бораи ҳикмати ниҳоние ки Худо пеш аз давраҳои ҷаҳон барои ҷалоли мо муқаррар кардааст,</verse>
				<verse number="8">ки онро ҳеҷ яке аз мирони ин давра надонист; зеро, агар медонистанд, Худованди ҷалолро ба салиб намекашиданд.</verse>
				<verse number="9">Аммо, чунон ки навишта шудааст: “Он чиро, ки чашме надидааст, Гӯше нашунидааст ва ба дили инсон наомадааст, Худо барои дӯстдорони Худ омода кардааст”.</verse>
				<verse number="10">Вале ба мо Худо онро ба воситаи Рӯҳи Худ ошкор сохтааст; зеро Рӯҳ ҳама чизро, ҳатто умқҳои Худоро тадқиқ мекунад.</verse>
				<verse number="11">Зеро кист аз одамон, ки фикрҳои инсонро донад, ғайр аз рӯҳи инсон, ки дар ӯст? Ҳамчунин фикрҳои Худоро ҳеҷ кас намедонад, ғайр аз Рӯҳи Худо.</verse>
				<verse number="12">Лекин мо на рӯҳи ҷаҳонро, балки Рӯҳеро қабул кардаем, ки аз Худост, то он чиро, ки Худо ба мо ато кардааст, донем;</verse>
				<verse number="13">ва инро на бо суханоне ки ҳикмати инсон таълим додааст, балки бо суханоне ки Рӯҳулқудс таълим додааст, мегӯем ва чизи рӯҳониро ба таври рӯҳонӣ баён мекунем.</verse>
				<verse number="14">Аммо одами нафсонӣ он чиро, ки аз Рӯҳи Худост, қабул намекунад, чунки он дар назари ӯ нодонӣ аст; ва онро фаҳмида наметавонад, чунки он ҳукми рӯҳониро металабад.</verse>
				<verse number="15">Лекин одами рӯҳонӣ дар бораи ҳама чиз ҳукм мекунад, вале касе наметавонад дар бораи ӯ дуруст ҳукм кунад.</verse>
				<verse number="16">Зеро “кист, ки фикри Худовандро дониста бошад, то Ӯро таълим диҳад?” Лекин мо фикри Масеҳро дорем.</verse>
			</chapter>
			<chapter number="3">
				<verse number="1">Ва ман, эй бародарон, натавонистам ба шумо чун ба касони рӯҳонӣ сухан ронам, балки чун ба касони ҷисмонӣ, ё кӯдакон дар Масеҳ.</verse>
				<verse number="2">Шуморо шир хӯрондам, на ғизои сахт, зеро шумо ҳанӯз омодагӣ барои он надоштед ва ҳоло низ надоред,</verse>
				<verse number="3">чунки шумо ҳанӯз ҷисмонӣ ҳастед. Зеро, модоме ки дар миёни шумо ҳасад, ҷанҷол ва ҷудоиҳо ҳаст, оё шумо ҷисмонӣ нестед ва оё ба таври инсонӣ рафтор намекунед?</verse>
				<verse number="4">Зеро, вақте ки яке: “Ман аз они Павлус ҳастам” ва дигаре: “Ман аз они Апуллус” мегӯяд, — оё шумо ҷисмонӣ нестед?</verse>
				<verse number="5">Пас, Павлус кист? Ва Апуллус кист? Онҳо танҳо хизматгузороне ҳастанд, ки ба воситаи онҳо шумо имон овардаед; ва ҳар яке чунон ки Худованд ба вай ато кардааст, хизмат мекунад.</verse>
				<verse number="6">Ман кишт кардам, Апуллус об дод, лекин Худо сабзонд.</verse>
				<verse number="7">Бинобар ин на кишткунанда аҳамият дорад, на обдиҳанда, балки Худои сабзонанда.</verse>
				<verse number="8">Кишткунанда ва обдиҳанда баробаранд, лекин ҳар яке музди худро мувофиқи меҳнати худ мегирад.</verse>
				<verse number="9">Зеро ки мо ҳамкорони Худо ҳастем; шумо киштзори Худо, иморати Худо ҳастед.</verse>
				<verse number="10">Аз рӯи файзи Худо, ки ба ман ато шудааст, ман, чун меъмори доно, таҳкурсӣ ниҳодам, ва дигаре бар он иморат месозад; лекин ҳар кас бохабар бошад, ки чӣ гуна месозад.</verse>
				<verse number="11">Зеро ҳеҷ кас таҳкурсии дигаре ниҳода наметавонад, ғайр аз он ки ниҳода шудааст, ки он Исои Масеҳ аст.</verse>
				<verse number="12">Ва агар касе бар ин таҳкурсӣ иморате аз тилло, нуқра, сангҳои қиматбаҳо, ё чӯб, хасбеда, коҳ бино кунад,</verse>
				<verse number="13">кори ҳар кас аён мешавад; зеро он рӯз нишон медиҳад, чунки дар оташ ошкор мешавад, ва оташ кори ҳар касро озмоиш мекунад, ки он чӣ гуна аст.</verse>
				<verse number="14">Агар кори касе ки бар он сохтааст, пойдор монад, вай музд мегирад.</verse>
				<verse number="15">Ва агар кори касе сӯзад, вай зиён мебинад; валекин худаш наҷот меёбад, аммо тавре ки гӯё аз даруни оташ гузашта бошад.</verse>
				<verse number="16">Оё намедонед, ки ибодатхонаи Худо ҳастед, ва Рӯҳи Худо дар шумо сокин аст?</verse>
				<verse number="17">Агар касе ибодатхонаи Худоро вайрон кунад, Худо ӯро хонавайрон мекунад, зеро хонаи Худо муқаддас аст, ва он шумо ҳастед.</verse>
				<verse number="18">Касе худро фиреб накунад: агар касе аз шумо худро дар ин давра хирадманд медониста бошад, бигзор нодон шавад, то хирадманд гардад.</verse>
				<verse number="19">Зеро ки ҳикмати ин ҷаҳон пеши Худо нодонӣ аст, чунки навишта шудааст: “хирадмандонро ба макри худашон гирифтор мекунад”.</verse>
				<verse number="20">Ва боз: “Худованд фикрҳои хирадмандонро медонад, ки ҳеҷ аст”.</verse>
				<verse number="21">Хуллас, ҳеҷ кас бо одамон фахр накунад, зеро ҳамааш аз они шумост:</verse>
				<verse number="22">хоҳ Павлус, хоҳ Апуллус, хоҳ Кифо, хоҳ ҷаҳон, хоҳ ҳаёт, хоҳ марг, хоҳ ҳозира, хоҳ оянда — ҳамааш аз они шумост;</verse>
				<verse number="23">ва шумо аз они Масеҳ ҳастед, ва Масеҳ аз они Худост.</verse>
			</chapter>
			<chapter number="4">
				<verse number="1">Пас, ҳар кас бояд моро ходимони Масеҳ ва вакилони сирҳои Худо ҳисоб кунад;</verse>
				<verse number="2">ва аз вакилон талаб карда мешавад, ки ҳар яке боваринок бошад.</verse>
				<verse number="3">Барои ман хеле кам аҳамият дорад, ки шумо, ё одамони дигар, дар ҳаққи ман ҳукм мекунед; худи ман ҳам ҳукме дар ҳаққи худ намекунам.</verse>
				<verse number="4">Зеро дар худ айбе намебинам, лекин бо ин сафед нестам; ҳукмкунандаи ман Худованд аст.</verse>
				<verse number="5">Бинобар ин ба чизе пеш аз вақт, яъне то даме ки Худованд биёяд, ҳукм накунед, ки маҳз Ӯ чизҳои дар торикӣ пинҳонро равшан ва ниятҳои дилҳоро ошкор мекунад, ва он гоҳ ҳар кас аз ҷониби Худо таҳсин меёбад.</verse>
				<verse number="6">Ва инро, эй бародарон, ман ба хотири шумо ба худам ва ба Апуллус нисбат додам, то шумо аз мо ёд гиред, ки дар фикр аз он чи навишта шудааст, берун наравед, ва ҳеҷ як аз шумо бо яке ба муқобили дигаре наболад.</verse>
				<verse number="7">Зеро кист, ки туро бартарӣ додааст? Ва чӣ дорӣ, ки ба ту дода нашуда бошад? Ва агар ба ту дода шудааст, чаро фахр мекунӣ, ки гӯё ба ту дода нашуда бошад?</verse>
				<verse number="8">Шумо аллакай сер шудаед, аллакай сарватманд шудаед ва бе мо подшоҳӣ мекунед. Кошки подшоҳӣ мекардед, то мо низ бо шумо подшоҳӣ кунем!</verse>
				<verse number="9">Зеро гумон мекунам, ки Худо мо, расулонро монанди касони охири саф, ки ба марг маҳкум шудаанд, намоён кардааст, чунки мо барои ҷаҳон, ҳам барои фариштаҳо ва ҳам барои одамон, тамошогоҳе шудаем.</verse>
				<verse number="10">Мо ба хотири Масеҳ нодон ҳастем, лекин шумо дар Масеҳ доно ҳастед; мо нотавонем, лекин шумо тавоно; шумо муҳтарам, лекин мо хор.</verse>
				<verse number="11">То ҳамин соат гурусна ва ташнаем, бараҳнаем, лату кӯб мешавем, овора ҳастем,</verse>
				<verse number="12">ва заҳмат кашида, бо дастҳои худ кор мекунем. Дашном шунида, баракат мехоҳем; таъқиб шуда, тоқат мекунем;</verse>
				<verse number="13">гирифтори тӯҳмат шуда, бо меҳрубонӣ ҷавоб медиҳем; мо то ҳамин вақт чун хасрӯбаи ҷаҳон ва ахлоти ҳама шудаем.</verse>
				<verse number="14">Ин суханонро на аз барои он навиштаам, ки шуморо хиҷил кунам, балки шуморо чун фарзандони азизи худ насиҳат медиҳам.</verse>
				<verse number="15">Зеро, агарчи шумо даҳ ҳазор муаллим дар Масеҳ доред, лекин падарони бисёр надоред: ман шуморо дар Масеҳ Исо ба воситаи Инҷил ба дунё овардаам.</verse>
				<verse number="16">Бинобар ин аз шумо илтимос мекунам: ба ман тақлид намоед.</verse>
				<verse number="17">Барои ҳамин ман Тимотиюсро назди шумо фиристодам, ки ӯ фарзанди азиз ва бовариноки ман дар Худованд аст; ва ӯ роҳҳои маро дар Масеҳ ба ёди шумо меоварад, чунон ки ман дар ҳама ҷо дар ҳар ҷамоат таълим медиҳам.</verse>
				<verse number="18">Баъзе касон ҳавобаланд шудаанд, ба гумони он ки ман назди шумо намеоям;</verse>
				<verse number="19">аммо ба қарибӣ, агар Худованд хоҳад, назди шумо меоям, ва на сухани ҳавобаландонро, балки қуввати онҳоро мефаҳмам,</verse>
				<verse number="20">зеро Подшоҳии Худо на дар сухан, балки дар қувват аст.</verse>
				<verse number="21">Чӣ мехоҳед? Оё бо калтак назди шумо биёям, ё бо муҳаббат ва рӯҳи мулоимат?</verse>
			</chapter>
			<chapter number="5">
				<verse number="1">Овозае ба гӯш мерасад, ки дар байни шумо фосиқӣ ҳаст, он ҳам чунон фосиқӣ, ки ҳатто дар байни бутпарастон шунида нашудааст, яъне шахсе зани падари худро гирифтааст.</verse>
				<verse number="2">Ва шумо ҳавобаланд шудаед, ба ҷои он ки мотам гиред, то касе ки чунин коре кардааст, аз миёни шумо бадар шавад.</verse>
				<verse number="3">Зеро ман, агарчи ҷисман ғоибам, лекин рӯҳан ҳозирам, аллакай, гӯё ки ҳозирам, дар ҳаққи шахсе ки чунин коре кардааст, ҳукм намудам:</verse>
				<verse number="4">ба номи Худованди мо Исои Масеҳ, ҳангоме ки шумо бо рӯҳи ман ва бо қуввати Худованди мо Исои Масеҳ ҷамъ шавед,</verse>
				<verse number="5">он шахс барои ҳалокати ҷисм ба шайтон супурда шавад, то рӯҳ дар рӯзи Худованд Исо наҷот ёбад.</verse>
				<verse number="6">Фахри шумо хуб нест. Оё намедонед, ки андак хамиртуруш тамоми хамирро метуршонад?</verse>
				<verse number="7">Пас, худро аз хамиртуруши кӯҳна тоза кунед, то хамири нав бошед, чунки бе хамиртуруш ҳастед. Зеро /барраи/ Песаҳи мо, Масеҳ, барои мо кушта шудааст.</verse>
				<verse number="8">Бинобар ин идро на бо хамиртуруши кӯҳна, на бо хамиртуруши кина ва бадӣ, балки бо фатири покӣ ва ростӣ ба ҷо меоварем.</verse>
				<verse number="9">Ба шумо дар нома навиштаам, ки бо фосиқон рафтуомад накунед;</verse>
				<verse number="10">лекин на умуман бо фосиқони ин ҷаҳон, ё бо тамаъкорон, ё бо ғоратгарон, ё бо бутпарастон, зеро дар ин сурат бояд аз ҷаҳон берун мешудед;</verse>
				<verse number="11">балки ба шумо акнун навиштаам, ки бо касе рафтуомад накунед, ки худро бародар номида, фосиқ, ё тамаъкор, ё бутпараст, ё бадзабон, ё бадмаст, ё ғоратгар бошад; бо чунин одам якҷоя хӯрок ҳам нахӯред.</verse>
				<verse number="12">Зеро чаро ман дар бораи онҳое ки берун /аз ҷамоатанд/, доварӣ кунам? Оё шумо дар бораи онҳое ки дар дохиланд, доварӣ намекунед?</verse>
				<verse number="13">Дар бораи онҳое ки дар берунанд, Худо доварӣ мекунад. Пас шумо бадкорро аз миёни худ бадар кунед.</verse>
			</chapter>
			<chapter number="6">
				<verse number="1">Касе аз шумо, ки ба дигаре даъво дорад, чӣ гуна ҷуръат мекунад мурофиаи худро назди беинсофон барад, на назди муқаддасон?</verse>
				<verse number="2">Магар намедонед, ки муқаддасон ҷаҳонро доварӣ хоҳанд кард? Ва агар шумо ҷаҳонро доварӣ мекарда бошед, оё сазовори он нестед, ки корҳои хурдтарро доварӣ кунед?</verse>
				<verse number="3">Магар намедонед, ки мо фариштаҳоро доварӣ хоҳем кард? Пас чӣ қадар бештар корҳои ин зиндагиро!</verse>
				<verse number="4">Лекин шумо, ҳангоме ки оид ба ин зиндагӣ мурофиа доред, онҳоеро, ки дар ҷамоат эътиборе надоранд, ба доварӣ мешинонед.</verse>
				<verse number="5">Барои шарм доштанатон мегӯям: оё дар байни шумо як бохирад ҳам нест, ки дар миёни бародарони худ доварӣ карда тавонад?</verse>
				<verse number="6">Аммо бародар бо бародар мурофиа мекунад, он ҳам дар пеши беимонон.</verse>
				<verse number="7">Худи ҳамин ҳам барои шумо айб аст, ки байни худ мурофиа доред. Чаро ба беинсофӣ дучор шуданро беҳтар намеҳисобед? Чаро зарар диданро беҳтар намеҳисобед?</verse>
				<verse number="8">Балки худатон беинсофӣ мекунед ва зарар мерасонед, он ҳам ба бародарони худ.</verse>
				<verse number="9">Оё намедонед, ки беинсофон вориси Подшоҳии Худо намешаванд? Фирефта нашавед: фосиқон, бутпарастон, зинокорон, шаҳватпарастон, бачабозон,</verse>
				<verse number="10">дуздон, тамаъкорон, бадмастон, бадзабонон, ғоратгарон вориси Подшоҳии Худо намешаванд.</verse>
				<verse number="11">Ва баъзе аз шумо чунин будед; аммо шуста шудед, муқаддас гардидед, сафед шудед дар номи Худованд Исо ва дар Рӯҳи Худои мо.</verse>
				<verse number="12">Ҳама чиз барои ман равост, лекин на ҳар чиз фоиданок аст. Ҳама чиз барои ман равост, лекин набояд чизе маро бандаи худ гардонад.</verse>
				<verse number="13">Хӯрок барои шикам аст, ва шикам барои хӯрок; аммо Худо инро ва онро нест мекунад. Лекин бадан на барои фосиқӣ, балки барои Худованд аст, ва Худованд барои бадан аст.</verse>
				<verse number="14">Ва Худо бо қуввати Худ ҳам Худовандро бархезонд ва ҳам моро бармехезонад.</verse>
				<verse number="15">Магар намедонед, ки баданҳои шумо узвҳои Масеҳанд? Пас оё узвҳои Масеҳро мегирам, то онҳоро узвҳои фоҳиша гардонам? Ҳеҷ гоҳ!</verse>
				<verse number="16">Оё намедонед, ки ҳар кӣ бо фоҳиша пайвандад, бо вай як тан мешавад? Зеро гуфта шудааст: “Ҳар ду як тан мешаванд”.</verse>
				<verse number="17">Аммо ҳар кӣ бо Худованд пайвандад, бо Ӯ як рӯҳ аст.</verse>
				<verse number="18">Аз фосиқӣ гурезед. Ҳар гуноҳе ки инсон мекунад, аз бадан берун аст, лекин фосиқ ба бадани худ гуноҳ мекунад.</verse>
				<verse number="19">Оё намедонед, ки бадани шумо ибодатхонаи Рӯҳулқудс аст, ки дар шумост ва Онро аз Худо ёфтаед, ва аз они худ нестед?</verse>
				<verse number="20">Зеро ба нархи гарон харида шудаед. Пас, дар бадани худ ва дар рӯҳи худ Худоро ҷалол диҳед, ки онҳо аз они Худоянд.</verse>
			</chapter>
			<chapter number="7">
				<verse number="1">Дар бораи он чи ба ман навишта будед: барои одам хуб аст, ки ба зан даст нарасонад.</verse>
				<verse number="2">Аммо, барои пешгирии фосиқӣ, бигзор ҳар мард зани худро ва ҳар зан шавҳари худро дошта бошад.</verse>
				<verse number="3">Бигзор шавҳар ба зани худ таваҷҷӯҳи даркорӣ намояд; ҳамчунин зан ба шавҳари худ.</verse>
				<verse number="4">Зан бар бадани худ ихтиёрдор нест, балки аз они шавҳар аст; ҳамчунин шавҳар бар бадани худ ихтиёрдор нест, балки аз они зан аст.</verse>
				<verse number="5">Аз якдигар канорагирӣ накунед, магар ба муддате, бо ризоии ҳар ду, то бо рӯзаву дуо машғул бошед ва аз нав якҷоя шавед, то шайтон шуморо, ба сабаби худдорӣ накарданатон, ба васваса наандозад.</verse>
				<verse number="6">Лекин инро чун иҷозат мегӯям, на чун фармон.</verse>
				<verse number="7">Зеро мехоҳам, ки ҳамаи одамон чун ман бошанд; аммо ҳар кас аз Худо атои худро дорад, яке ин гуна, дигаре он гуна.</verse>
				<verse number="8">Лекин ба муҷаррадон ва бевазанон мегӯям: барои онҳо хуб аст, ки чун ман монанд.</verse>
				<verse number="9">Аммо агар худдорӣ карда натавонанд, бигзор оиладор шаванд; зеро оиладор шудан аз сӯхтан дар оташи шаҳват беҳтар аст.</verse>
				<verse number="10">Ба онҳое ки оиладор шуданд, на ман мефармоям, балки Худованд: зан аз шавҳар ҷудо нашавад,</verse>
				<verse number="11">— ва агар ҷудо шуда бошад, бояд танҳо монад, ё бо шавҳар оштӣ шавад, — ва шавҳар занашро талоқ надиҳад.</verse>
				<verse number="12">Ба дигарон ман мегӯям, на Худованд: агар бародаре зани беимон дорад, ва он зан розӣ аст бо ӯ зиндагӣ кунад, ӯ набояд ба вай талоқ диҳад.</verse>
				<verse number="13">Ва зане ки шавҳари беимон дорад, ва он шавҳар розӣ аст бо вай зиндагӣ кунад, вай набояд аз ӯ ҷудо шавад.</verse>
				<verse number="14">Зеро шавҳари беимон ба воситаи зани имондораш муқаддас аст, ва зани беимон ба воситаи шавҳари имондораш муқаддас аст; вагарна фарзандони шумо нопок мебуданд, ҳол он ки онҳо муқаддасанд.</verse>
				<verse number="15">Аммо агар беимон ҷудо шудан хоҳад, бигзор ҷудо шавад. Дар чунин вазъият бародар ё хоҳар вобаста нест; Худо моро ба осоиш даъват намудааст.</verse>
				<verse number="16">Зеро ту чӣ донӣ, эй зан, ки шавҳаратро наҷот дода метавонӣ? Ё ту чӣ донӣ, эй шавҳар, ки занатро наҷот дода метавонӣ? Ҳолатҳои гуногуни даъватшудагон</verse>
				<verse number="17">Ба ҳар ҳол ҳар кас чунон ки Худо насиб кардааст, ва ҳар кас чунон ки Худованд даъват намудааст, он гуна рафтор кунад. Дар ҳамаи ҷамоатҳо ман чунин дастур медиҳам.</verse>
				<verse number="18">Агар шахси хатнашудае даъват шуда бошад, бехатна нашавад; ва агар бехатнае даъват шуда бошад, хатна накунад.</verse>
				<verse number="19">Хатна ҳеҷ аст, бехатнагӣ ҳам ҳеҷ аст, балки аз ҳама муҳимтар риояи фармудаҳои Худост.</verse>
				<verse number="20">Ҳар кас дар ҳар ҳолате ки даъват шудааст, дар ҳамон монад.</verse>
				<verse number="21">Агар дар ҳолати ғуломӣ даъват шуда бошӣ, нороҳат нашав; лекин агар озод шуда тавонӣ ҳам, аз фурсат истифода бар.</verse>
				<verse number="22">Зеро ғуломе ки дар Худованд даъват шудааст, озоди Худованд аст; ҳамчунин шахси озоде ки даъват шудааст, ғуломи Масеҳ аст.</verse>
				<verse number="23">Шумо ба нархи гарон харида шудаед; ғуломи одамон нагардед.</verse>
				<verse number="24">Ҳар кас дар ҳар ҳолате ки даъват шудааст, эй бародарон, дар ҳамон назди Худо монад.</verse>
				<verse number="25">Дар хусуси бокираҳо аз Худованд фармоне надорам, лекин ҳамчун шахсе ки ба воситаи марҳамати Худованд бовафост, ақидаи худро баён мекунам.</verse>
				<verse number="26">Пас ба сабаби тангии вазъияти ҳозира беҳтар меҳисобам, ки барои одам хуб аст чунон ки ҳаст, монад.</verse>
				<verse number="27">Агар бо зан баста шудаӣ, ҷудоӣ наҷӯй. Агар аз зан озодӣ, зан наҷӯй.</verse>
				<verse number="28">Аммо агар оиладор ҳам шавӣ, гуноҳе намекунӣ; ва агар бокирае оиладор шавад, гуноҳе намекунад. Лекин чунин касон дар ҷисм азоб мекашанд, ва ман инро бароятон намехоҳам.</verse>
				<verse number="29">Эй бародарон, инро мегӯям: вақт танг аст. Пас зандорон бояд чун безанон бошанд;</verse>
				<verse number="30">ва гирёнон чунон ки гирён набошанд; ва шодмонон чунон ки шод набошанд; ва харидорон чунон ки хариде накарда бошанд;</verse>
				<verse number="31">ва онҳое ки аз ин ҷаҳон фоида мебаранд, чунон ки фоидабар набошанд; зеро сурати ин ҷаҳон гузарон аст.</verse>
				<verse number="32">Ман хоҳиш дорам, ки шумо беғам бошед. Марди безан дар бораи он чи ба Худованд оид аст, ғамхорӣ мекунад, ки чӣ гуна ба Худованд писанд афтад;</verse>
				<verse number="33">аммо марди зандор дар бораи он чи ба ҷаҳон оид аст, ғамхорӣ мекунад, ки чӣ гуна ба занаш писанд афтад.</verse>
				<verse number="34">Дар миёни зани шавҳардор ва бокира фарқе ҳаст. Зани бешавҳар дар бораи он чи ба Худованд оид аст, ғамхорӣ мекунад, то ҳам дар бадан ва ҳам дар рӯҳ муқаддас бошад; аммо зани шавҳардор дар бораи он чи ба ҷаҳон оид аст, ғамхорӣ мекунад, ки чӣ гуна ба шавҳараш писанд афтад.</verse>
				<verse number="35">Инро ман ба фоидаи шумо мегӯям, на аз барои он ки банду боре бар шумо андозам, балки барои он ки шумо боодобона ва пайдарҳам дар ибодати Худованд бошед, бе он ки чизе ба ин монеъ шавад.</verse>
				<verse number="36">Лекин агар касе рафторашро ба бокираи худ номуносиб донад, ки вай ба синни балоғат расидааст, ва ӯ ночор мемонад, бигзор он чи мехоҳад, кунад, — гуноҳе намекунад; бигзор онҳо оиладор шаванд.</verse>
				<verse number="37">Аммо касе ки дар дили худ устувор аст ва эҳтиёҷе надорад, балки иродаи қавӣ дошта, дар дили худ қарор додааст, ки бокираи худро нигоҳ дорад, ӯ кори хуб мекунад.</verse>
				<verse number="38">Бинобар ин, касе ки ба шавҳар медиҳад, кори хуб мекунад, ва касе ки ба шавҳар намедиҳад, кори хубтар мекунад.</verse>
				<verse number="39">Зан, мувофиқи шариат, то даме ки шавҳараш зинда аст, ба ӯ баста аст; пас аз он ки шавҳараш ба хоби /марг/ меравад, вай озод аст ба ҳар касе ки хоҳад, оиладор шавад, фақат дар Худованд бошад.</verse>
				<verse number="40">Лекин, ба фикри ман, агар чунин монад, хушбахттар аст; ва ба гумонам, ман низ Рӯҳи Худоро дорам.</verse>
			</chapter>
			<chapter number="8">
				<verse number="1">Дар бораи қурбониҳои бутҳо, мо медонем, ки ҳамаамон соҳиби дониш ҳастем. Дониш ҳавобаланд мегардонад, аммо муҳаббат обод мекунад.</verse>
				<verse number="2">Агар касе гумон кунад, ки чизе медонад, ҳанӯз чунон ки донистан даркор аст, намедонад;</verse>
				<verse number="3">аммо касе ки Худоро дӯст медорад, назди Ӯ шинохта шудааст.</verse>
				<verse number="4">Пас, дар бораи хӯрдани қурбониҳои бутҳо мо медонем, ки бут дар ҷаҳон ҳеҷ аст, ва ғайр аз Худои Ягона худои дигаре нест.</verse>
				<verse number="5">Зеро, ҳарчанд ба ном худоён чи дар осмон, чи дар замин ҳастанд, — чунки худоёни бисёр ва худовандони бисёр ҳастанд, —</verse>
				<verse number="6">мо як Худо дорем, яъне Падар, ки ҳама чиз аз ӯст, ва мо барои ӯ ҳастем, ва як Худованд дорем, яъне Исои Масеҳ, ки ҳама чиз ба воситаи Ӯст, ва мо ба воситаи Ӯ ҳастем.</verse>
				<verse number="7">Аммо ҳама дорои ин дониш нестанд: баъзе касон то ҳол ба будани бут эътимод дошта, ин хӯрокро чун қурбонии бут мехӯранд, ва виҷдони онҳо, ки нотавон аст, нопок мешавад.</verse>
				<verse number="8">Хӯрок моро ба Худо наздик намекунад, зеро на бо хӯрдан беҳтар мешавем, на бо нахӯрдан бадтар.</verse>
				<verse number="9">Аммо бохабар бошед, ки ин озодии шумо сабаби пешпо хӯрдани нотавонон нашавад.</verse>
				<verse number="10">Зеро, агар касе туро, ки соҳиби дониш ҳастӣ, бинад, ки дар сари дастархони бутхона нишастаӣ, оё виҷдони ӯ, ки нотавон аст, ӯро ба хӯрдани қурбониҳои бутҳо моил намекунад?</verse>
				<verse number="11">Ва аз дониши ту он бародари нотавон, ки Масеҳ барои ӯ мурд, нобуд мешавад.</verse>
				<verse number="12">Ва ҳамин тавр зидди бародарон гуноҳ карда ва ба виҷдони нотавони онҳо осеб расонда, шумо зидди Масеҳ гуноҳ мекунед.</verse>
				<verse number="13">Бинобар ин, агар хӯрок бародари маро ба васваса меандохта бошад, ҳаргиз гӯшт намехӯрам, то бародари худро ба васваса наандозам.</verse>
			</chapter>
			<chapter number="9">
				<verse number="1">Оё ман расул нестам? Оё ман озод нестам? Оё ман Худованди мо Исои Масеҳро надидаам? Оё шумо амали ман дар Худованд нестед?</verse>
				<verse number="2">Агар барои дигарон расул набошам, барои шумо ҳастам, зеро мӯҳри расулии ман дар Худованд шумо ҳастед.</verse>
				<verse number="3">Ҷавоби ман ба онҳое ки маро сарзаниш мекунанд, ҳамин аст.</verse>
				<verse number="4">Оё мо ҳаққи хӯрдан ва нӯшидан надорем?</verse>
				<verse number="5">Оё ҳақ надорем чун расулони дигар ва бародарони Худованд ва Кифо хоҳареро ба занӣ гирифта, ҳамроҳи худ барем?</verse>
				<verse number="6">Оё танҳо ман ва Барнаббо ҳақ надорем кор накунем?</verse>
				<verse number="7">Кист, ки ягон вақт хизмати сарбозиро бо харҷи худ ба ҷо оварда бошад? Кист, ки ток шинонда, аз ангураш намехӯрда бошад? Ё кист, ки рамаро чаронда, аз шири рама намехӯрда бошад?</verse>
				<verse number="8">Оё инро фақат ба таври инсонӣ мегӯям? Оё шариат низ инро намегӯяд?</verse>
				<verse number="9">Зеро дар Тавроти Мусо навишта шудааст: “Вақте ки барзагов хирман мекӯбад, даҳонашро набанд”. Оё Худо дар фикри барзаговон аст?</verse>
				<verse number="10">Ё албатта барои мо гуфта шудааст? Оре, ин барои мо навишта шудааст, ки шудгоркунанда бояд бо умед шудгор кунад, ва хирманкӯб бо умеди гирифтани ҳиссаи худ хирман кӯбад.</verse>
				<verse number="11">Модоме ки мо дар миёни шумо чизҳои рӯҳониро коштаем, оё ин як кори бузург аст, ки назди шумо чизҳои ҷисмониро дарав кунем?</verse>
				<verse number="12">Агар дигарон назди шумо ҳақ дошта бошанд, оё ҳаққи мо зиёдтар нест? Лекин мо аз ин ҳақ истифода набурдем, балки ба ҳар чиз тоб меоварем, то ба Инҷили Масеҳ монеае нагузорем.</verse>
				<verse number="13">Магар намедонед, ки онҳое ки дар ибодатгоҳ кор мекунанд, аз ибодатгоҳ мехӯранд? Ва онҳое ки хизмати қурбонгоҳро мекунанд, аз қурбонгоҳ ҳиссае мегиранд?</verse>
				<verse number="14">Ҳамчунин Худованд фармудааст, ки онҳое ки Инҷилро мавъиза мекунанд, аз Инҷил зиндагӣ кунанд.</verse>
				<verse number="15">Лекин ман аз инҳо ҳеҷ якеро истифода накардаам. Ва инро на аз барои он навиштаам, ки барои ман ҳамин тавр бошад; зеро барои ман мурдан беҳтар аст аз он ки касе ин фахри маро нест кунад.</verse>
				<verse number="16">Зеро, агар башорат диҳам, ин барои ман сабаби фахр нест, чунки ин барои ман як кори зарурӣ аст: вой бар ман, агар башорат надиҳам!</verse>
				<verse number="17">Зеро, агар инро ихтиёрӣ ба ҷо оварам, подош мегирам; лекин агар ғайриихтиёрӣ бошад, ин як вазифаи маъмуриест, ки бар ман гузошта шудааст.</verse>
				<verse number="18">Пас подоши ман чист? Он аст, ки Инҷилро мавъиза намуда, дар бораи Масеҳ бемузд башорат медиҳам ва аз ҳаққи башоратдиҳандагии худ истифода намебарам.</verse>
				<verse number="19">Зеро, агарчи аз ҳама озодам, худро ғуломи ҳама гардондам, то шумораи бештари одамонро ба Масеҳ ҷалб намоям.</verse>
				<verse number="20">Барои яҳудиён чун яҳудӣ шудам, то яҳудиёнро ҷалб намоям; барои аҳли шариат чун аҳли шариат шудам, то аҳли шариатро ҷалб намоям;</verse>
				<verse number="21">барои бешариатон чун бешариат шудам, — ҳарчанд ки пеши Худо бешариат нестам, балки аз аҳли шариати Масеҳам, — то бешариатонро ҷалб намоям.</verse>
				<verse number="22">Барои нотавонон чун нотавон шудам, то ки нотавононро ҷалб намоям. Барои ҳама кас ҳама чиз шудам, то бо ҳар роҳ баъзе касонро наҷот диҳам.</verse>
				<verse number="23">Инро барои Инҷил мекунам, то шарики он бошам.</verse>
				<verse number="24">Оё намедонед, ки давандагони майдони мусобиқа ҳама медаванд, аммо танҳо як нафар мукофот мегирад? Чунон давед, ки соҳиби он гардед.</verse>
				<verse number="25">Ҳамаи варзишгарон аз ҳар чиз худдорӣ мекунанд: онҳо барои гирифтани тоҷи нобудшаванда, лекин мо барои гирифтани тоҷи нобуднашаванда.</verse>
				<verse number="26">Бинобар ин ман медавам на он тавре ки беҳуда бошад; мушт мезанам на он тавре ки фақат барои задани ҳаво бошад;</verse>
				<verse number="27">балки бадани худро азоб медиҳам ва ғулом мегардонам, то ба дигарон мавъиза намуда, худам маҳрум набошам.</verse>
			</chapter>
			<chapter number="10">
				<verse number="1">Намехоҳам, эй бародарон, ки шумо бехабар бошед аз он ки падарони мо ҳама дар зери абр буданд, ва ҳама аз баҳр гузаштанд;</verse>
				<verse number="2">ва ҳама дар абр ва дар баҳр ба Мусо таъмид ёфтанд;</verse>
				<verse number="3">ва ҳама аз як хӯроки рӯҳонӣ мехӯрданд, ва ҳама аз як нӯшокии рӯҳонӣ менӯшиданд;</verse>
				<verse number="4">зеро аз кӯҳпораи рӯҳоние менӯшиданд, ки аз пасашон меомад; ва он кӯҳпора Масеҳ буд.</verse>
				<verse number="5">Лекин аз аксари онҳо Худо хушнуд набуд; зеро онҳо дар биёбон ба ҳалокат расиданд.</verse>
				<verse number="6">Ва инҳо барои мо намунае буданд, то мо бадиро орзу накунем, чунон ки онҳо орзу мекарданд.</verse>
				<verse number="7">Ҳамчунин, монанди баъзеи онҳо, бутпараст набошед, чунон ки навишта шудааст: “Қавм ба хӯрдану нӯшидан нишастанд, ва барои рақсу бозӣ бархестанд”.</verse>
				<verse number="8">Фосиқӣ накунем, чунон ки баъзеи онҳо фосиқӣ карданд, ва дар як рӯз бисту се ҳазор нафарашон ба ҳалокат расиданд.</verse>
				<verse number="9">Масеҳро наозмоем, чунон ки баъзеи онҳо озмуданд ва аз морҳо нобуд шуданд.</verse>
				<verse number="10">Шикоят накунед, чунон ки баъзеи онҳо шикоят карданд ва аз дасти ҳалоккунанда нобуд шуданд.</verse>
				<verse number="11">Ҳамаи ин ба онҳо чун намунае рӯй дод, ва барои огоҳии мо навишта шуд, ки охири давраҳо насиби мо гардидааст.</verse>
				<verse number="12">Бинобар ин ҳар ки гумон мекунад, ки рост истодааст, эҳтиёт кунад, ки наафтад.</verse>
				<verse number="13">Озмоише ки ба сари шумо омадааст, ғайр аз озмоиши одии инсонӣ чизи дигаре нест; ва Худо бовафо аст, ва Ӯ намегузорад, ки шумо берун аз қуввати худ озмуда шавед, балки дар баробари озмоиш сабукӣ ҳам медиҳад, то тоб оварда тавонед.</verse>
				<verse number="14">Хуллас, эй азизонам, аз бутпарастӣ гурезед.</verse>
				<verse number="15">Ба касони бохирад сухан мегӯям; дар бораи он чи мегӯям, худатон ҳукм кунед.</verse>
				<verse number="16">Oё косаи баракат, ки онро баракат медиҳем, шарик шудан ба хуни Масеҳ нест? Оё ноне ки пора мекунем, шарик шудан ба бадани Масеҳ нест?</verse>
				<verse number="17">Чунон ки нон яктост, мо низ, ки бисёрем, як тан ҳастем, зеро ҳамаамон аз як нон ҳиссае мегирем.</verse>
				<verse number="18">Ба Исроил аз рӯи ҷисм нигоҳ кунед: оё онҳое ки қурбониҳоро мехӯранд, шарики қурбонгоҳ нестанд?</verse>
				<verse number="19">Пас чӣ гӯям? Оё бут ё қурбонии бут чизе ҳаст?</verse>
				<verse number="20">Не, балки он чи халқҳо қурбонӣ мекунанд, ба девҳо қурбонӣ мекунанд, на ба Худо; лекин ман намехоҳам шумо бо девҳо шарик бошед.</verse>
				<verse number="21">Шумо наметавонед ҳам косаи Худовандро нӯшед, ҳам косаи девҳоро; наметавонед ҳам аз дастархони Худованд ҳиссае гиред, ҳам аз дастархони девҳо.</verse>
				<verse number="22">Оё мехоҳем рашки Худовандро барангезем? Оё аз Ӯ пурзӯртарем?</verse>
				<verse number="23">Ҳама чиз барои ман равост, лекин на ҳар чиз фоиданок аст; ҳама чиз барои ман равост, лекин на ҳар чиз обод мекунад.</verse>
				<verse number="24">Ҳеҷ кас дар пайи фоидаи худ набошад, балки фоидаи дигарон.</verse>
				<verse number="25">Ҳар он чи дар бозор фурӯхта мешавад, хӯред ва ба хотири виҷдон ҳеҷ тафтиш накунед;</verse>
				<verse number="26">зеро “замин ва ҳар он чи дар он аст, аз они Худованд аст”.</verse>
				<verse number="27">Агар касе аз беимонон шуморо даъват намояд ва шумо рафтан хоҳед, — аз ҳар чизе ки пешатон мемонанд, хӯред ва ба хотири виҷдон ҳеҷ тафтиш накунед.</verse>
				<verse number="28">Лекин агар касе ба шумо гӯяд, ки “ин қурбонии бут аст”, ба хотири касе ки хабар дод, ва ба хотири виҷдон нахӯред; зеро “замин ва ҳар чи дар он аст, аз они Худованд аст”.</verse>
				<verse number="29">Аммо на дар бораи виҷдони худ, балки виҷдони он каси дигар мегӯям; зеро чаро виҷдони каси дигар бар озодии ман доварӣ кунад?</verse>
				<verse number="30">Агар ман бо шукргузорӣ мехӯрда бошам, чаро бар ман барои он чизе ки барояш шукргузорӣ мекунам, бадгӯӣ кунанд?</verse>
				<verse number="31">Хуллас, хоҳ мехӯред, хоҳ менӯшед, ё кори дигаре мекунед, ҳамааашро барои ҷалоли Худо ба ҷо оваред.</verse>
				<verse number="32">На яҳудиёнро ранҷонед, на юнониёнро, на ҷамоати Худоро,</verse>
				<verse number="33">чунон ки ман низ аз ҳар ҷиҳат дили ҳамаро меёбам, ва дар пайи фоидаи худ не, балки фоидаи касони бисёр ҳастам, то онҳо наҷот ёбанд.</verse>
			</chapter>
			<chapter number="11">
				<verse number="1">Ба ман тақлид кунед, чунон ки ман ба Масеҳ тақлид мекунам.</verse>
				<verse number="2">Шуморо, эй бародарон, барои он таҳсин менамоям, ки дар ҳар хусус маро дар хотир доред ва ривоятҳоро, ончунон ки ба шумо супурдаам, нигоҳ медоред.</verse>
				<verse number="3">Ҳамчунин мехоҳам донед, ки сари ҳар мард Масеҳ аст, сари зан мард аст, ва сари Масеҳ Худост.</verse>
				<verse number="4">Ҳар марде ки сари пӯшида дуо гӯяд ё пайғамбарӣ кунад, сари худро расво мекунад;</verse>
				<verse number="5">ва ҳар зане ки сари нопӯшида дуо гӯяд ё пайғамбарӣ кунад, сари худро расво мекунад, зеро ин монанди он аст, ки сараш тарошида бошад;</verse>
				<verse number="6">зеро агар зан сари худро напӯшонад, бигзор мӯяшро низ қайчӣ кунад; ва агар барои зан қайчӣ кардан ё тарошидани мӯяш шармовар бошад, бигзор сари худро пӯшонад.</verse>
				<verse number="7">Хуллас, мард набояд сари худро пӯшонад, чунки ӯ сурат ва ҷалоли Худост; аммо зан ҷалоли мард аст.</verse>
				<verse number="8">Зеро на мард аз зан аст, балки зан аз мард;</verse>
				<verse number="9">ва на мард барои зан офарида шудааст, балки зан барои мард.</verse>
				<verse number="10">Бинобар ин зан бояд бар сараш /нишонаи/ ихтиёрро ба хотири фариштаҳо дошта бошад.</verse>
				<verse number="11">Лекин дар Худованд на мард бе зан аст, на зан бе мард.</verse>
				<verse number="12">Зеро чунон ки зан аз мард аст, ончунон мард низ ба воситаи зан аст; ва ҳамаи ин аз Худост.</verse>
				<verse number="13">Худатон фикр кунед, оё аз рӯи одоб аст, ки зан сари нопӯшида ба Худо дуо гӯяд?</verse>
				<verse number="14">Оё худи табиат шуморо таълим намедиҳад, ки агар мард мӯи дароз дошта бошад, ин барои ӯ нанг аст,</verse>
				<verse number="15">аммо агар зан мӯи дароз дошта бошад, барои вай ҷалол аст, чунки мӯй /ба вай/ ба ҷои ҳиҷоб дода шудааст?</verse>
				<verse number="16">Ва агар касе мунозира карданӣ бошад, мо ва ҷамоатҳои Худо чунин одат надорем.</verse>
				<verse number="17">Лекин ин дастурро дода, шуморо таҳсин намекунам, зеро ҷамъомадҳои шумо на беҳтар, балки бадтар мешаванд.</verse>
				<verse number="18">Зеро, аввалан, шунидам, ки ҳангоме дар ҷамоат ҷамъ мешавед, дар миёни шумо ҷудоиҳо рӯй медиҳанд, ки ба ин то андозае бовар мекунам.</verse>
				<verse number="19">Зеро ночор дар миёни шумо гуногунии ақидаҳо +ҳизбҳо низ бояд бошад, то корозмудагон дар миёни шумо аён шаванд.</verse>
				<verse number="20">Сипас дар як ҷо ҷамъ шуданатон барои хӯрдани хӯроки шоми Худованд нест;</verse>
				<verse number="21">зеро ҳар кас хӯроки худро пештар гирифта мехӯрад, ва яке гурусна мемонад, дигаре маст мешавад.</verse>
				<verse number="22">Магар шумо хона надоред, ки дар он хӯред ва нӯшед? Ё ҷамоати Худоро хор мешуморед ва нодоронро хиҷолат медиҳед? Ба шумо чӣ гӯям? Оё барои ин шуморо таҳсин кунам? Таҳсин намекунам.</verse>
				<verse number="23">Зеро ман аз Худованд чунин қабул кардам ва ба шумо низ супурдам, ки Худованд Исо дар он шабе ки ӯро таслим карданд, нонро гирифт</verse>
				<verse number="24">ва шукргузорӣ намуда, пора кард ва гуфт: “Гиред, хӯред, ин бадани Ман аст, ки барои шумо пора карда мешавад; инро барои ёдоварии Ман ба ҷо оваред”.</verse>
				<verse number="25">Ҳамчунин косаро пас аз хӯроки шом гирифта, гуфт: “Ин коса аҳди нав аст дар хуни Ман; инро, ҳар боре ки менӯшед, барои ёдоварии Ман ба ҷо оваред”.</verse>
				<verse number="26">Зеро ҳар боре ки ин нонро мехӯред ва ин косаро менӯшед, марги Худовандро эълон мекунед, то даме ки Ӯ биёяд.</verse>
				<verse number="27">Бинобар ин ҳар кӣ ба таври ношоиста ин нонро хӯрад ё косаи Худовандро нӯшад, нисбат ба бадани Худованд ва хуни Худованд айбдор мешавад.</verse>
				<verse number="28">Пас, одамизод бояд худро санҷад, ва ҳамин гуна аз он нон хӯрад ва аз он коса нӯшад.</verse>
				<verse number="29">Зеро, кас агар дар бораи бадани Худованд мулоҳиза накарда, ба таври ношоиста хӯрад ва нӯшад, вай ба маҳкумияти худ мехӯрад ва менӯшад.</verse>
				<verse number="30">Ба ҳамин сабаб бисёре аз шумо беқувват ва бемор ҳастанд, ва бисёре ба хоби /марг/ рафтаанд.</verse>
				<verse number="31">Зеро, агар худамонро доварӣ мекардем, ба доварӣ дучор намешудем.</verse>
				<verse number="32">Модоме ки ба доварӣ дучор шудаем, аз ҷониби Худованд ҷазо мебинем, то бо аҳли ҷаҳон маҳкум нагардем.</verse>
				<verse number="33">Бинобар ин, эй бародаронам, ҳангоме ки барои хӯрдан ҷамъ мешавед, мунтазири якдигар бошед.</verse>
				<verse number="34">Ва агар касе гурусна бошад, дар хонааш хӯрад, то ки ҷамъ шуданатон сабаби маҳкумияти шумо нагардад. Чизҳои дигарро пас аз омаданам дуруст мекунам.</verse>
			</chapter>
			<chapter number="12">
				<verse number="1">Аммо дар хусуси чизҳои рӯҳонӣ, эй бародарон, намехоҳам бехабар монед.</verse>
				<verse number="2">Медонед, ки шумо, вақте ки /аз ҷумлаи/ халқҳо будед, назди бутҳои безабон тавре мерафтед, ки гӯё шуморо кашида мебурданд.</verse>
				<verse number="3">Бинобар ин шуморо огоҳ менамоям, ки ҳеҷ кас, ки дар Рӯҳи Худо сухан мегӯяд, наметавонад лаънат бар Исо гӯяд, ва ҳеҷ кас наметавонад Исоро Худованд хонад, магар дар Рӯҳулқудс.</verse>
				<verse number="4">Атоҳо гуногунанд, лекин Рӯҳ ҳамон як аст;</verse>
				<verse number="5">ва хизматҳо гуногунанд, аммо Худованд ҳамон як аст;</verse>
				<verse number="6">ва амалҳо гуногунанд, аммо Худо ҳамон як аст, ки ҳама чизро дар ҳама ба амал меоварад.</verse>
				<verse number="7">Лекин ба ҳар кас зоҳир шудани Рӯҳ барои манфиати ҳамагон бахшида мешавад:</verse>
				<verse number="8">зеро ба яке ба воситаи Рӯҳ каломи ҳикмат бахшида мешавад, ба дигаре каломи дониш, мувофиқи ҳамон Рӯҳ;</verse>
				<verse number="9">ба яке имон, дар ҳамон Рӯҳ; ба дигаре атоҳои шифо додан, дар ҳамон Рӯҳ;</verse>
				<verse number="10">ба дигаре муъҷизанамоӣ, ба дигаре пайғамбарӣ, ба дигаре фарқ кардани рӯҳҳо; ба яке забонҳои гуногун ва ба дигаре тарҷумаи забонҳо.</verse>
				<verse number="11">Ҳамаи инро ҳамон як Рӯҳ ба амал меоварад, ки шахсан ба ҳар кас мувофиқи хости Худ тақсим мекунад.</verse>
				<verse number="12">Зеро, чунон ки бадан як аст, лекин узвҳои бисёр дорад, ва ҳамаи узвҳои як бадан, агарчи бисёранд, як тан мебошанд, ончунон Масеҳ низ.</verse>
				<verse number="13">Зеро ҳамаи мо, хоҳ яҳудиён, хоҳ юнониён, хоҳ ғуломон, хоҳ озодон, дар як Рӯҳ ба як бадан таъмид ёфтаем, ва ҳама ба як Рӯҳ нӯшонида шудаем.</verse>
				<verse number="14">Зеро бадан на аз як узв, балки аз узвҳои бисёр иборат аст.</verse>
				<verse number="15">Агар по гӯяд: “Азбаски даст нестам, аз бадан намебошам”, оё ба ин сабаб аз бадан нест?</verse>
				<verse number="16">Ва агар гӯш гӯяд: “Азбаски чашм нестам, аз бадан намебошам”, оё ба ин сабаб аз бадан нест?</verse>
				<verse number="17">Агар тамоми бадан чашм бошад, шунавоӣ куҷост? Агар ҳамааш шунавоӣ бошад, бӯидан куҷост?</verse>
				<verse number="18">Аммо акнун Худо ба узвҳо, ба ҳар яке аз онҳо, дар бадан, мувофиқи хости Худ ҷой додааст.</verse>
				<verse number="19">Ва агар ҳама як узв мебуданд, бадан куҷост?</verse>
				<verse number="20">Ва инак узвҳо бисёранд, лекин бадан як аст.</verse>
				<verse number="21">Чашм наметавонад ба даст гӯяд: “Ба ман даркор нестӣ”; ё сар низ ба пойҳо гӯяд: “Ба ман даркор нестед”.</verse>
				<verse number="22">Баръакс, он узвҳои бадан, ки ба назар заифтар менамоянд, заруранд,</verse>
				<verse number="23">ва узвҳоеро, ки эҳтиромашон дар бадан ба назари мо камтар аст, бештар ҳурмат мекунем; ва узвҳои бадсурати мо зеботар пӯшонда мешаванд;</verse>
				<verse number="24">вале узвҳои хушсурати мо ба ин эҳтиёҷ надоранд. Лекин Худо баданро тавре ба соз овардааст, ки ба узви номукаммалтар ҳурмати бештаре додааст,</verse>
				<verse number="25">то дар бадан носозӣ пайдо нашавад, балки узвҳо ба якдигар як хел ғамхорӣ кунанд.</verse>
				<verse number="26">Ва агар як узв дардманд шавад, ҳамаи узвҳо бо он ҳамдард мешаванд; ва агар як узв сазовори таҳсин гардад, бо он ҳамаи узвҳо хурсанд мешаванд.</verse>
				<verse number="27">Шумо бадани Масеҳ ҳастед, вале ҷудо-ҷудо узвҳои Ӯ мебошед.</verse>
				<verse number="28">Ва Худо баъзеро дар ҷамоат аввалан расул, дуюм пайғамбар, сеюм муаллим таъйин кардааст; сипас қувваҳои муъҷизакор, ҳамчунин атоҳои шифо додан, мадад расондан, идора кардан ва забонҳои гуногунро бахшидааст.</verse>
				<verse number="29">Оё ҳама расуланд? Оё ҳама пайғамбаранд? Оё ҳама муаллиманд? Оё ҳама муъҷизакоранд?</verse>
				<verse number="30">Оё ҳама атоҳои шифодиҳӣ доранд? Оё ҳама бо забонҳо сухан мегӯянд? Оё ҳама тарҷума мекунанд?</verse>
				<verse number="31">Хоҳони атоҳои беҳтар бошед, ва ман ба шумо роҳи боз ҳам хубтарро нишон медиҳам.</verse>
			</chapter>
			<chapter number="13">
				<verse number="1">Агар ба забонҳои одамон ва фариштаҳо сухан гӯям, лекин муҳаббат надошта бошам, ман миси ҷарангосзанандае ё санҷи садодиҳандае гардидаам.</verse>
				<verse number="2">Ва агар пайғамбарӣ дошта бошам, ва тамоми сирҳо ва ҳар гуна донишро донам, ва агар дорои тамоми имон бошам, ба тавре ки кӯҳҳоро кӯчонда тавонам, лекин муҳаббат надошта бошам, ман ҳеҷ ҳастам.</verse>
				<verse number="3">Ва агар тамоми дороии худро тақсим кунам ва бадани худро ба сӯхтан диҳам, лекин муҳаббат надошта бошам, ҳеҷ фоида намебинам.</verse>
				<verse number="4">Муҳаббат пурсабр ва меҳрубон аст, муҳаббат ҳасад намебарад, муҳаббат худситоӣ намекунад, ҳавобаланд намешавад,</verse>
				<verse number="5">рафтори ношоиста намекунад, фоидаи худро намеҷӯяд, ба хашм намеояд, ба дил кина намегирад,</verse>
				<verse number="6">аз беинсофӣ шод намешавад, балки аз ростӣ хурсанд мешавад;</verse>
				<verse number="7">ҳама чизро рӯпӯш мекунад, ба ҳама чиз бовар мекунад, ба ҳама чиз умед мебандад, ба ҳама чиз тоб меоварад.</verse>
				<verse number="8">Муҳаббат ҳаргиз поён намеёбад, агарчи пайғамбариҳо аз байн мераванд, забонҳо хомӯш мешаванд ва дониш аз байн меравад.</verse>
				<verse number="9">Зеро қисман медонем ва қисман пайғамбарӣ мекунем;</verse>
				<verse number="10">аммо ҳангоме ки камол меояд, он чи қисман вуҷуд дошт, аз байн меравад.</verse>
				<verse number="11">Вақте ки кӯдак будам, кӯдаквор гап мезадам, кӯдаквор фикр мекардам, кӯдаквор далел меовардам; аммо вақте ки мард шудам, кӯдакиро тарк кардам.</verse>
				<verse number="12">Зеро ҳоло дар оина, ба таври муаммо мебинем, лекин он вақт рӯ ба рӯ мебинем; ҳоло қисман медонам, лекин он вақт медонам ба монанди он ки худам низ дониста шудаам.</verse>
				<verse number="13">Аммо ҳоло ин се чиз боқӣ мемонад: имон, умед, муҳаббат; вале муҳаббат калонтарини онҳост.</verse>
			</chapter>
			<chapter number="14">
				<verse number="1">Дар пайи муҳаббат бошед; хоҳони атоҳои рӯҳонӣ низ бошед, хусусан пайғамбарӣ.</verse>
				<verse number="2">Зеро касе ки ба забоне сухан мегӯяд, вай на ба одамон, балки ба Худо сухан мегӯяд, чунки ҳеҷ кас намефаҳмад: вай дар рӯҳ сирҳоро ба забон меоварад.</verse>
				<verse number="3">Аммо касе ки пайғамбарӣ мекунад, ба одамон барои обод кардан ва насиҳату тасаллӣ додан сухан мегӯяд.</verse>
				<verse number="4">Касе ки ба забоне сухан мегӯяд, худро обод мекунад; аммо касе ки пайғамбарӣ мекунад, ҷамоатро обод мекунад.</verse>
				<verse number="5">Мехоҳам, ки ҳамаатон ба забонҳо сухан гӯед; лекин беҳтар аст, ки пайғамбарӣ кунед, зеро он ки пайғамбарӣ мекунад, бузургтар аст аз он ки ба забонҳо сухан мегӯяд, магар ин ки тарҷума ҳам кунад, то ҷамоат обод шавад.</verse>
				<verse number="6">Ва акнун, эй бародарон, агар назди шумо биёям ва ба забонҳо сухан гӯям, чӣ фоидае ба шумо мерасонам, магар ин ки бо ваҳйе, ё донише, ё пайғамбарие, ё таълиме ба шумо сухан гӯям?</verse>
				<verse number="7">Аммо агар асбоби беҷони садодиҳанда, най ё чанг, садоҳои аз ҳам ҷудо набарорад, кас чӣ гуна мефаҳмад, ки бо най ё чанг чӣ оҳанге менавозанд?</verse>
				<verse number="8">Ва агар карнай садои номуайяне барорад, кӣ ба ҳарбу зарб омода мешавад?</verse>
				<verse number="9">Ҳамчунин агар шумо суханони норавшане ба забон ронед, чӣ гуна мефаҳманд, ки шумо чӣ мегӯед? Шумо ба ҳаво сухан мегӯед.</verse>
				<verse number="10">Масалан, дар дунё чӣ қадар овозҳои гуногун ҳастанд, ва ҳеҷ яке аз онҳо бе садои махсусаш нест;</verse>
				<verse number="11">аммо, агар маънои овозҳоро надонам, барои гӯянда хориҷӣ ҳастам, ва гӯянда барои ман хориҷист.</verse>
				<verse number="12">Ҳамчунин шумо, ки хоҳони атоҳои рӯҳонӣ ҳастед, саъю кӯшиш кунед, ки барои ободии ҷамоат онҳоро ба фаровонӣ дошта бошед.</verse>
				<verse number="13">Бинобар ин касе ки ба забоне сухан мегӯяд, бигзор дар бораи тарҷумаи он дуо кунад.</verse>
				<verse number="14">Зеро, ҳангоме ки ба забоне дуо мегӯям, рӯҳам дуо мегӯяд, лекин маро намефаҳманд.</verse>
				<verse number="15">Пас чӣ бояд кард? Бо рӯҳ дуо мегӯям, ва низ фаҳмо дуо мегӯям; бо рӯҳ суруд мехонам, ва низ фаҳмо суруд мехонам.</verse>
				<verse number="16">Зеро, агар ту бо рӯҳ ситоиш кунӣ, бехабаре ки дар он ҷо истода бошад, дар вақти шукргузории ту чӣ гуна “омин” гӯяд? Зеро ӯ он чиро, ки ту мегӯӣ, намедонад.</verse>
				<verse number="17">Ту нағз шукргузорӣ мекунӣ, лекин каси дигар обод намешавад.</verse>
				<verse number="18">Худоямро шукр мегӯям, ки ман беш аз ҳамаи шумо бо забонҳо сухан мегӯям.</verse>
				<verse number="19">Лекин дар ҷамоат фаҳмо гуфтани панҷ калимаро, то дигаронро низ насиҳат кунам, беҳтар меҳисобам аз он ки даҳ ҳазор калимаро ба забоне гӯям.</verse>
				<verse number="20">Эй бародарон! Дар фаҳм кӯдак набошед, балки нисбат ба бадӣ кӯдак бошед, ва дар фаҳм калонсол бошед.</verse>
				<verse number="21">Дар Таврот навишта шудааст: “Бо забонҳои дигар ва бо лабҳои дигар ба ин қавм сухан хоҳам гуфт, Лекин дар он вақт ҳам Маро гӯш намекунанд, мегӯяд Худованд”.</verse>
				<verse number="22">Пас забонҳо аломатанд на барои имондорон, балки барои беимонон; аммо пайғамбарӣ на барои беимонон, балки барои имондорон аст.</verse>
				<verse number="23">Агар тамоми ҷамоат дар як ҷо ҷамъ шавад, ва ҳама ба забонҳо сухан гӯянд, ва бехабарон ё беимонон дароянд, оё онҳо намегӯянд, ки шумо девона шудаед?</verse>
				<verse number="24">Аммо вақте ки ҳама пайғамбарӣ мекунанд, ва каси беимоне ё бехабаре медарояд, вай ба воситаи ҳама маҳкум мешавад, ба воситаи ҳама доварӣ карда мешавад.</verse>
				<verse number="25">Ва ҳамин тавр сирҳои дилаш ошкор мегардад; бинобар ин ӯ рӯй ба замин ниҳода, ба Худо саҷда мекунаду нидо мекунад: “Ҳақиқатан Худо дар миёни шумост”.</verse>
				<verse number="26">Пас, эй бародарон, чӣ бояд кард? Вақте ки ҷамъ мешавед, ҳар яке аз шумо таронае аз Забур, ё таълиме, ё забоне, ё ваҳйе, ё тарҷумае дорад; бигзор ҳамааш барои обод кардан бошад.</verse>
				<verse number="27">Агар касе ба забоне сухан мегуфта бошад, ду нафар, ё бисёраш се нафар, он ҳам ҷудо-ҷудо, сухан гӯед, ва касе тарҷума кунад.</verse>
				<verse number="28">Ва агар тарҷумон набошад, бигзор дар ҷамоат хомӯш монад, ё ба худ ва ба Худо сухан гӯяд.</verse>
				<verse number="29">Ва аз пайғамбарон бигзор ду ё се нафар сухан гӯянд, ва дигарон муҳокима кунанд.</verse>
				<verse number="30">Аммо агар ба шахси дигаре аз нишастагон ваҳй ояд, бигзор шахси аввал хомӯш шавад.</verse>
				<verse number="31">Зеро ҳама пайи ҳам метавонед пайғамбарӣ кунед, то ҳама таълим гиранд ва ҳама тасаллӣ ёбанд.</verse>
				<verse number="32">Ва рӯҳҳои пайғамбарон дар итоати пайғамбарон мебошанд,</verse>
				<verse number="33">чунки Худо Худои бетартибӣ нест, балки Худои осоиш аст.</verse>
				<verse number="34">Чунон ки дар ҳамаи ҷамоатҳои муқаддасон аст, бигзор занони шумо низ дар ҷамоатҳо хомӯш бошанд; зеро раво нест, ки сухан гӯянд, балки бояд фармонбардор бошанд, чунон ки Таврот низ мегӯяд.</verse>
				<verse number="35">Лекин агар онҳо хоҳанд чизе ёд гиранд, бигзор дар хона аз шавҳари худ пурсанд; зеро дар ҷамоатҳо сухан гуфтани зан шармовар аст.</verse>
				<verse number="36">Магар каломи Худо аз шумо баромадааст? Ё он танҳо ба шумо расидааст?</verse>
				<verse number="37">Агар касе худро пайғамбар ё рӯҳонӣ ҳисоб кунад, бигзор фаҳмад, ки он чи ман ба шумо менависам, фармудаҳои Худованд аст;</verse>
				<verse number="38">ва агар касе нафаҳмад, бигзор нафаҳмад.</verse>
				<verse number="39">Хуллас, эй бародарон, хоҳони он бошед, ки пайғамбарӣ кунед, ва ба забонҳо сухан гуфтанро манъ накунед.</verse>
				<verse number="40">Ҳамааш бояд бо тартибу интизом ба амал ояд.</verse>
			</chapter>
			<chapter number="15">
				<verse number="1">Ва ман, эй бародарон, ба шумо Инҷилро хотиррасон мекунам, ки онро ба шумо башорат додаам, ва шумо онро қабул кардаед, ва дар он устувор ҳастед,</verse>
				<verse number="2">ва дар он наҷот меёбед, ба шарте ки он чиро, ки ба шумо башорат додаам, риоя кунед, ба шарте ки имонатон беҳуда набошад.</verse>
				<verse number="3">Зеро дар аввал он чиро, ки низ қабул кардаам, ба шумо супурдаам, ки яъне Масеҳ, мувофиқи Китоб, барои гуноҳҳои мо мурд,</verse>
				<verse number="4">Ва Ӯ гӯронида шуд Ва, мувофиқи Китоб, дар рӯзи сеюм бархест,</verse>
				<verse number="5">Ва ба Кифо ва баъд ба он дувоздаҳ нафар зоҳир шуд.</verse>
				<verse number="6">Пас аз он ба зиёда аз панҷсад бародар дар як вақт зоҳир шуд, ки қисми зиёди онҳо то ҳол зиндаанд, вале баъзе ба хоби /марг/ рафтаанд.</verse>
				<verse number="7">Пас аз он ба Яъқуб, ва баъд ба ҳамаи расулон зоҳир шуд;</verse>
				<verse number="8">ва пас аз ҳама ба ман низ, ки гӯё тифли норасид будам, зоҳир шуд.</verse>
				<verse number="9">Зеро ман хурдтарини расулонам, ва сазовори он нестам, ки расул номида шавам, чунки ҷамоати Худовандро таъқиб мекардам.</verse>
				<verse number="10">Аммо бо файзи Худо он чи ҳастам, ҳастам; ва файзи Ӯ бар ман беҳуда набуд, балки ман аз ҳамаи онҳо зиёдтар меҳнат кардам; аммо на ман, балки файзи Худо, ки бо ман аст.</verse>
				<verse number="11">Ба ҳар ҳол, хоҳ ман ва хоҳ онҳо, ҳамин тавр мавъиза мекунем, ва шумо ҳамин тавр имон овардед.</verse>
				<verse number="12">Лекин агар дар бораи Масеҳ мавъиза карда мешавад, ки Ӯ аз мурдагон бархест, пас чӣ тавр баъзе аз шумо мегӯянд, ки растохези мурдагон нест?</verse>
				<verse number="13">Агар растохези мурдагон набошад, Масеҳ низ барнахестааст.</verse>
				<verse number="14">Ва агар Масеҳ барнахеста бошад, мавъизаи мо низ беҳуда аст, имони шумо низ беҳуда аст.</verse>
				<verse number="15">Дар айни ҳол мо низ шоҳидони дурӯғин дар бораи Худо мебудем, чунки дар бораи Худо шаҳодат медодем, ки Ӯ Масеҳро бархезондааст, ва ҳол он ки, агар ҳақиқатан мурдагон барнахезанд, Ӯро барнахезондааст.</verse>
				<verse number="16">Зеро, агар мурдагон барнахезанд, Масеҳ низ барнахестааст.</verse>
				<verse number="17">Ва агар Масеҳ барнахеста бошад, имони шумо беҳуда аст; шумо ҳанӯз дар гуноҳҳои худ мебошед;</verse>
				<verse number="18">бинобар ин онҳое ҳам, ки дар Масеҳ ба хоби /марг/ рафтаанд, нобуд шудаанд.</verse>
				<verse number="19">Ва агар танҳо дар ҳамин зиндагӣ ба Масеҳ умедворем, мо аз ҳамаи одамон бадбахттарем.</verse>
				<verse number="20">Аммо Масеҳ аз мурдагон бархеста, навбари онҳое гардид, ки ба хоби /марг/ рафтаанд.</verse>
				<verse number="21">Зеро, чунон ки марг ба воситаи инсон омад, растохези мурдагон низ ба воситаи инсон омад.</verse>
				<verse number="22">Чунон ки дар Одам ҳама мемуранд, ончунон дар Масеҳ ҳама зинда мешаванд.</verse>
				<verse number="23">Ҳар яке бо навбати худ: Масеҳ, ки навбар аст; баъд онҳое ки аз они Масеҳанд дар вақти омадани Ӯ;</verse>
				<verse number="24">баъд охират, ки он вақт Ӯ Подшоҳиро ба Худои Падар месупорад ва ҳар гуна сарварӣ ва ҳар гуна қудрат ва қувватро барҳам медиҳад.</verse>
				<verse number="25">Зеро Ӯ бояд подшоҳӣ кунад то даме ки ҳамаи душманонро зери пойҳои Худ сарнагун созад.</verse>
				<verse number="26">Душмани охирине ки нобуд карда мешавад, марг аст,</verse>
				<verse number="27">чунки “ҳама чизро зери пойҳои Ӯ мутеъ кардааст”. Вақте ки мегӯяд: ҳама чиз ба Ӯ мутеъ карда шуд, равшан аст, ки ин ба истиснои он Кас аст, ки ҳама чизро ба Ӯ мутеъ кардааст.</verse>
				<verse number="28">Ҳангоме ки ҳама чиз ба Ӯ мутеъ карда шуд, он гоҳ Худи Писар низ ба он Кас ки ҳама чизро ба Ӯ мутеъ кард, мутеъ мешавад, то Худо ҳама дар ҳама бошад.</verse>
				<verse number="29">Вагарна, онҳое ки барои мурдагон таъмид мегиранд, чӣ мекунанд? Агар мурдагон тамоман барнахезанд, чаро барои мурдагон таъмид мегиранд?</verse>
				<verse number="30">Чаро мо низ ҳар соат ҷони худро ба хатар меандозем?</verse>
				<verse number="31">Бо фахре ки дар Худованди мо Масеҳ Исо аз шумо дорам, қасам: ҳар рӯз бо марг рӯ ба рӯ мешавам.</verse>
				<verse number="32">Агар дар Эфесус бо ҳайвоноти даранда ба таври инсонӣ ҷанг карда бошам, ба ман чӣ фоида, агар мурдагон барнахезанд? “Биёед хӯрем ва нӯшем, зеро фардо мемурем!”</verse>
				<verse number="33">Фирефта нашавед: ёрони бад ахлоқи некро фосид мекунанд.</verse>
				<verse number="34">Ба таври бояду шояд ҳушёр шавед ва гуноҳ накунед; зеро, барои хиҷил шуданатон мегӯям, ки баъзеҳо Худоро намешиносанд.</verse>
				<verse number="35">Лекин шояд касе гӯяд: “Мурдагон чӣ гуна бармехезанд? Ва дар чӣ гуна ҷисм меоянд?”</verse>
				<verse number="36">Эй беақл! Он чи ту мекорӣ, агар намурад, зинда намешавад;</verse>
				<verse number="37">ва ҳангоме ки мекорӣ, на ҷисми ояндаро мекорӣ, балки донаи лучи гандум ё ягон гиёҳи дигарро.</verse>
				<verse number="38">Лекин Худо ба он, аз рӯи хости Худ, ҷисм медиҳад, ва ба ҳар як тухм ҷисми ба он хосе.</verse>
				<verse number="39">Ҳамаи ҷисмҳо як нестанд, балки ҷисми одамон дигар аст, ҷисми чорпоён дигар, /ҷисми/ моҳиён дигар, /ҷисми/ парандагон дигар.</verse>
				<verse number="40">Ҷисмҳои осмонӣ ва ҷисмҳои заминӣ ҳаст, лекин ҷалоли ҷисмҳои осмонӣ дигар аст, ҷалоли ҷисмҳои заминӣ дигар,</verse>
				<verse number="41">ҷалоли офтоб дигар, ҷалоли моҳ дигар, ҷалоли ситораҳо дигар; ва ситора аз ситора дар ҷалолаш фарқ дорад.</verse>
				<verse number="42">Дар растохези мурдагон низ ҳамин тавр аст: дар вайроншавандагӣ кошта мешавад, дар вайроннашавандагӣ бармехезад;</verse>
				<verse number="43">дар хорӣ кошта мешавад, дар ҷалол бармехезад; дар нотавонӣ кошта мешавад, дар қувват бармехезад;</verse>
				<verse number="44">ҷисми нафсонӣ кошта мешавад, ҷисми рӯҳонӣ бармехезад. Ҷисми нафсонӣ ҳаст, ҷисми рӯҳонӣ ҳаст.</verse>
				<verse number="45">Низ чунин навишта шудааст: “Одами аввалин, яъне Одам, ҷони зинда гашт”. Одами охирин рӯҳи ҳаётбахш шуд.</verse>
				<verse number="46">Лекин рӯҳонӣ пештар нест, балки нафсонӣ ва баъд рӯҳонӣ.</verse>
				<verse number="47">Одами якум аз замин аст, яъне хокист; одами дуюм Худованд аст аз осмон.</verse>
				<verse number="48">Хокӣ чӣ гунае ки бошад, хокиён ҳамон гунаанд; Осмонӣ чӣ гунае ки бошад, осмониён ҳамон гунаанд;</verse>
				<verse number="49">ва чӣ гунае ки мо сурати одами хокиро ба худ гирифтаем, сурати Одами осмониро низ ба худ бояд гирем.</verse>
				<verse number="50">Лекин, эй бародарон, ҳаминро мегӯям, ки ҷисму хун наметавонад вориси Подшоҳии Худо шавад, ва вайроншаванда вориси вайроннашавандагӣ намешавад.</verse>
				<verse number="51">Инак, ба шумо сирре мегӯям: ҳамаи мо ба хоби /марг/ намеравем, балки ҳама дигаргун мешавем,</verse>
				<verse number="52">баногоҳ, дар як мижа задан, баробари садои карнайи охирин; зеро карнай садо медиҳад, ва мурдагон дар вайроннашавандагӣ бармехезанд, ва мо дигаргун мешавем.</verse>
				<verse number="53">Зеро бояд он чи вайроншаванда аст, либоси вайроннашавандагӣ пӯшад, ва он чи миранда аст, либоси намирандагӣ пӯшад.</verse>
				<verse number="54">Ва чун ин вайроншаванда либоси вайроннашавандагӣ пӯшад, ва ин миранда либоси намирандагӣ пӯшад, он гоҳ ин каломе ки навишта шудааст, ба амал меояд: “Ғалаба маргро фурӯ бурд”.</verse>
				<verse number="55">“Эй марг! Неши ту куҷост? Эй дунёи мурдагон! Ғалабаи ту куҷост?”</verse>
				<verse number="56">Неши марг гуноҳ аст, ва қуввати гуноҳ шариат аст.</verse>
				<verse number="57">Худоро шукр, ки Ӯ ба воситаи Худованди мо Исои Масеҳ ба мо ғалаба бахшидааст!</verse>
				<verse number="58">Хуллас, эй бародарони азизи ман, пойдору устувор бошед, ҳамеша дар кори Худованд машғул бошед, ва донед, ки меҳнати шумо дар Худованд беҳуда нест.</verse>
			</chapter>
			<chapter number="16">
				<verse number="1">Дар хусуси ҷамъ кардани пул барои муқаддасон, чунон ки ба ҷамоатҳои Ғалотия дастур додаам, ҳамон тавр амал кунед:</verse>
				<verse number="2">Дар рӯзи якуми ҳафта бигзор ҳар яке аз шумо, мувофиқи даромадаш, назди худ пасандоз карда нигоҳ дорад, то ки ҳангоми омаданам эҳтиёҷе ба ҷамъ кардан набошад.</verse>
				<verse number="3">Ва ҳангоме ки биёям, онҳоеро, ки шумо муносиб донед, бо мактубҳо мефиристам, то хайроти шуморо ба Уршалим баранд.</verse>
				<verse number="4">Ва агар рафтани ман ҳам зарур бошад, онҳо ҳамроҳи ман мераванд.</verse>
				<verse number="5">Пас аз он ки аз Мақдуния гузарам, назди шумо меоям, зеро аз Мақдуния мегузарам.</verse>
				<verse number="6">Лекин эҳтимол дорад, ки муддате назди шумо бошам ё ҳатто зимистонро гузаронам, то ба ҳар ҷое ки равам, шумо маро гусел намоед.</verse>
				<verse number="7">Зеро намехоҳам акнун бо шумо фақат дар байни роҳ дидорбинӣ кунам, балки умедворам, ки агар Худованд иҷозат диҳад, якчанд вақт назди шумо монам.</verse>
				<verse number="8">Аммо то иди пантикост ман дар Эфесус мемонам,</verse>
				<verse number="9">зеро дари бузургу корсозе барои ман кушода шуд, ва мухолифон бисёранд.</verse>
				<verse number="10">Агар Тимотиюс ояд, бохабар бошед, ки ӯ назди шумо аз чизе тарс надошта бошад, зеро ӯ кори Худовандро ба ҷо меоварад, чунон ки ман низ.</verse>
				<verse number="11">Бинобар ин ҳеҷ кас ӯро хор нашуморад, балки ӯро бо осоиш гусел кунед, то назди ман биёяд, зеро ӯро бо бародарон мунтазирам.</verse>
				<verse number="12">Дар хусуси бародари мо Апуллус бошад, ман аз ӯ бисёр хоҳиш кардам, ки бо бародарон назди шумо биёяд, вале ӯ ҳеҷ розигӣ надод, ки акнун биёяд, балки ҳар гоҳ фурсат ёбад, меояд.</verse>
				<verse number="13">Ҳушёр бошед, дар имон устувор бошед, мард ва устувор бошед.</verse>
				<verse number="14">Бигзор ҳамаи корҳои шумо бо муҳаббат ба ҷо оварда шавад.</verse>
				<verse number="15">Аз шумо, эй бародарон, илтимос дорам: шумо хонаводаи Истефанусро мешиносед, ки навбари Охоия ҳастанд ва худро ба хизмати муқаддасон супурдаанд;</verse>
				<verse number="16">шумо низ ба ин гуна шахсон ва ба ҳар касе ки ҳамкорӣ мекунад ва меҳнат менамояд, фармонбардор бошед.</verse>
				<verse number="17">Аз омадани Истефанус, Фортунатус ва Охойқус хурсандам, чунки онҳо ҷои холии шуморо пур карданд;</verse>
				<verse number="18">зеро ба рӯҳи ману шумо қувват бахшиданд. Чунин одамонро шиносед.</verse>
				<verse number="19">Ҷамоатҳои вилояти Осиё ба шумо салом мерасонанд. Акило ва Прискила бо ҷамоате ки дар хонаи онҳост, ба шумо саломи бисёре дар Худованд мерасонанд.</verse>
				<verse number="20">Ҳамаи бародарон ба шумо салом мерасонанд. Ба якдигар бо бӯсаи муқаддас салом расонед.</verse>
				<verse number="21">Ман, Павлус, бо хати худ салом мерасонам.</verse>
				<verse number="22">Ҳар кӣ Худованд Исои Масеҳро дӯст надорад, лаънатӣ бод; мороното.</verse>
				<verse number="23">Файзи Худованд Исои Масеҳ бо шумо бод.</verse>
				<verse number="24">Муҳаббати ман бо ҳамаи шумо дар Масеҳ Исо аст. Омин. </verse>
			</chapter>
		</book>
		<book number="47">
			<chapter number="1">
				<verse number="1">Павлус, ки бо хости Худо расули Исои Масеҳ аст, ва бародар Тимотиюс ба ҷамоати Худо, ки дар Қуринтус аст, бо ҳамаи муқаддасоне ки дар тамоми Охоия мебошанд:</verse>
				<verse number="2">файз ва осоиш аз ҷониби Падари мо Худо ва Худованд Исои Масеҳ бар шумо бод.</verse>
				<verse number="3">Муборак аст Худо ва Падари Худованди мо Исои Масеҳ, Падари марҳамат ва Худои ҳар тасаллӣ,</verse>
				<verse number="4">ки моро дар ҳар андӯҳи мо тасаллӣ медиҳад, то мо бо ҳамон тасаллие ки худамон аз Худо меёбем, андӯҳгинонро дар ҳар андӯҳашон тасаллӣ дода тавонем.</verse>
				<verse number="5">Зеро ба андозае ки азобҳои Масеҳ дар мо зиёд мешавад, тасаллии мо низ ба воситаи Масеҳ меафзояд.</verse>
				<verse number="6">Агар андӯҳгин шавем, ин барои тасаллӣ ва наҷоти шумост, ки он ба воситаи тоқат кардан ба ҳамон азобҳое ба амал меояд, ки мо ҳам онҳоро аз сар мегузаронем; агар тасаллӣ ёбем, ин барои тасаллӣ ва наҷоти шумост;</verse>
				<verse number="7">ва умеди мо дар бораи шумо устувор аст, зеро медонем, ки ҳам дар азобҳо ва ҳам дар тасаллӣ шумо шарик ҳастед.</verse>
				<verse number="8">Зеро намехоҳем, ки шумо, эй бародарон, аз андӯҳе ки дар вилояти Осиё ба сари мо афтод, бехабар бошед, ки он бар мо аз ҳад зиёд, ба андозаи аз қувват берун гарон омад, ба тавре ки аз зиндагӣ ҳам умеди худро кандем;</verse>
				<verse number="9">ва мо дар дили худ ҳукмномаи маргро доштем, то ба худ боварӣ накунем, балки ба Худо, ки мурдагонро бармехезонад.</verse>
				<verse number="10">Ӯ моро аз чунин марг халос кард ва /ҳанӯз/ халос мекунад, ва ба Ӯ умед мебандем, ки боз ҳам халос хоҳад кард,</verse>
				<verse number="11">бо ёрии дуое ки шумо низ барои мо мегӯед, то барои он чи бо дуои касони бисёр ба мо ато шудааст, бисёриҳо барои шумо шукргузор бошанд.</verse>
				<verse number="12">Зеро фахри мо ин аст, ки виҷдони мо гувоҳӣ медиҳад, ки дар ҷаҳон, хусусан нисбат ба шумо дар покӣ ва самимияти илоҳӣ рафтор кардаем, ва ин ба воситаи ҳикмати ҷисмонӣ набуд, балки аз файзи Худо буд.</verse>
				<verse number="13">Зеро чизе ба шумо наменависем, магар он чи шумо мехонед ва мефаҳмед, ва умедворам, ки то ба охир мефаҳмед,</verse>
				<verse number="14">ҳамон тавре ки ҳоло қисман фаҳмидаед, ки барои шумо боиси фахр мешавем, чунон ки шумо низ барои мо дар рӯзи Худованд Исо.</verse>
				<verse number="15">Ва бо ҳамин эътимод ният доштам аввал назди шумо биёям, то дубора файз ёбед,</verse>
				<verse number="16">ва аз маҳалли шумо гузашта ба Мақдуния равам ва боз аз Мақдуния назди шумо биёям, ва шумо маро ба Яҳудия гусел кунед.</verse>
				<verse number="17">Пас, ҳангоме ки чунин ният кардам, оё сабукфикрона рафтор намудам? Ё он чи ман ният менамоям, оё ҷисмонӣ ният менамоям, ба тавре ки аз ман дар як вақт “ҳа, ҳа” ва “не, не” мешавад?</verse>
				<verse number="18">Худо вафодор аст, ки сухани мо ба шумо дар як вақт “ҳа” ва “не” набуд.</verse>
				<verse number="19">Зеро Писари Худо Исои Масеҳ, ки мо, яъне ман ва Силвонус ва Тимотиюс, дар миёни шумо Ӯро мавъиза намудаем, “ҳа” ва “не” набуд, балки дар Ӯ танҳо “ҳа” буд,</verse>
				<verse number="20">Зеро ҳамаи ваъдаҳои Худо дар Ӯ “ҳа” буд ва дар Ӯ “омин” буд, — барои ҷалоли Худо, ба воситаи мо.</verse>
				<verse number="21">Ва Он ки мову шуморо дар Масеҳ устувор мегардонад ва моро масҳ кардааст, Худост,</verse>
				<verse number="22">ки Ӯ низ моро мӯҳр задааст ва гарави Рӯҳро дар дилҳои мо андохтааст.</verse>
				<verse number="23">Ман Худоро ба шоҳидӣ бар ҷони худ даъват менамоям, ки ба шумо раҳм карда, то ҳол ба Қуринтус наомадаам.</verse>
				<verse number="24">На ин ки бар имони шумо ҳукмфармо мешуда бошем, балки барои шодмонии шумо ҳамкорем; зеро дар имон пойдор ҳастед.</verse>
			</chapter>
			<chapter number="2">
				<verse number="1">Ва ман дар дили худ қарор додам, ки назди шумо боз дар ғам наоям.</verse>
				<verse number="2">Зеро, агар ман шуморо ғамгин гардонам, кист, ки маро шод мекарда бошад, ғайр аз касе ки аз дасти ман ғамгин шудааст?</verse>
				<verse number="3">Ва ҳаминро ба шумо навишта будам, ки мабодо дар омаданам ғамгин шавам аз онҳое ки бояд боиси шодии ман бошанд; зеро бар ҳамаатон эътимод дорам, ки шодии ман шодии ҳамаи шумост.</verse>
				<verse number="4">Зеро аз бисёрии андӯҳ ва дилтангӣ ба шумо бо ашки фаровон навишта будам, на аз барои он ки шуморо ғамгин гардонам, балки барои он ки муҳаббати зиёдеро, ки ба шумо дорам, фаҳмед.</verse>
				<verse number="5">Ва агар касе сабаби ғамгинӣ шуда бошад, маро ғамгин накардааст, балки қисман, — то сухан бисёр нашавад, — ҳамаи шуморо ғамгин кардааст.</verse>
				<verse number="6">Барои чунин шахс ин танбеҳе ки аз касони бисёр дидааст, басанда аст,</verse>
				<verse number="7">ва акнун, баръакс, шумо ӯро бахшед ва дилбардорӣ кунед, то ки ғами аз ҳад зиёд ӯро фурӯ набарад;</verse>
				<verse number="8">бинобар ин аз шумо хоҳишмандам, ки ба ӯ муҳаббати худро нишон диҳед.</verse>
				<verse number="9">Зеро барои ҳамин низ навишта будам, то дар амал донам, ки оё шумо дар ҳар ҷиҳат фармонбардор ҳастед.</verse>
				<verse number="10">Ва касеро шумо бахшед, ман низ ӯро мебахшам; зеро ман низ, агар касеро дар чизе бахшида бошам, ба хотири шумо пеши рӯи Масеҳ бахшидаам,</verse>
				<verse number="11">то шайтон моро фирефта накунад; зеро аз ниятҳои вай бехабар нестем.</verse>
				<verse number="12">Ва ҳангоме ки барои башорати Инҷили Масеҳ ба Трӯос омадам, агарчи даре барои ман дар Худованд воз шуда буд,</verse>
				<verse number="13">барои рӯҳи худ оромӣ надоштам, чунки бародари худ Титусро наёфтам; ва бо онҳо хайрухуш карда, ба Мақдуния равона шудам.</verse>
				<verse number="14">Аммо Худоро шукр, ки Ӯ ҳамеша ба мо дар Масеҳ пирӯзӣ мебахшад ва бӯи хуши дониши Худро ба воситаи мо дар ҳар ҷо паҳн мекунад.</verse>
				<verse number="15">Зеро мо барои Худо бӯи хуши Масеҳ ҳастем, ҳам дар миёни наҷотёбандагон ва ҳам дар миёни нобудшавандагон:</verse>
				<verse number="16">он барои баъзе касон бӯи марг аст, ки марг меоварад, ва барои касони дигар бӯи ҳаёт аст, ки ҳаёт меоварад. Ва кист, ки ба ин қобил бошад?</verse>
				<verse number="17">Зеро мо чун дигарон нестем, ки каломи Худоро харидуфурӯш мекунанд, балки аз самими дил ва аз ҷониби Худо, дар ҳузури Худо, дар Масеҳ сухан мегӯем.</verse>
			</chapter>
			<chapter number="3">
				<verse number="1">Оё боз худро тавсия намоем? Оё чун баъзеҳо, ба тавсияномаҳо ба шумо ё тавсияномаҳо аз шумо эҳтиёҷ дорем?</verse>
				<verse number="2">Шумо номаи мо ҳастед, ки он дар дили мо навишта шудааст, ва онро ҳамаи одамон мешиносанд ва мехонанд;</verse>
				<verse number="3">зеро ба ҳама маълум аст, ки шумо номаи Масеҳ ҳастед, ки он ба воситаи хизмати мо на бо сиёҳӣ, балки бо Рӯҳи Худои зинда, на бар лавҳаҳои сангин, балки бар лавҳаҳои гӯшти дил навишта шудааст.</verse>
				<verse number="4">Чунин аст эътимоди мо ба Худо ба воситаи Масеҳ,</verse>
				<verse number="5">на ба он сабаб ки мо қобилият дорем чизеро аз худ фикр кунем, ки он гӯё аз мо бошад, балки қобилияти мо аз Худост,</verse>
				<verse number="6">ки Ӯ ба мо қобилият додааст, то хизматгузорони Аҳди Нав бошем, на аз рӯи ҳарф, балки аз рӯи Рӯҳ, зеро ҳарф мекушад, аммо Рӯҳ зинда мекунад.</verse>
				<verse number="7">Лекин агар хизмати марг, ки дар ҳарфҳо бар санг нақш баста буд, он қадар ҷалол дошта бошад, ки банӣ-Исроил наметавонистанд ба рӯи Мусо нигоҳ кунанд, ба сабаби ҷалоли рӯи ӯ, ки гузарон буд,</verse>
				<verse number="8">пас оё хизмати Рӯҳ ҷалоли зиёдтаре надорад?</verse>
				<verse number="9">Зеро, агар хизмати маҳкумкунӣ ҷалол дошта бошад, пас хизмати сафедкунӣ хеле зиёдтар ҷалол дорад.</verse>
				<verse number="10">Зеро ҳатто он чи соҳиби ҷалол шудааст, дар муқоиса бо ин ҷалоли беандоза, ҷалоле надорад.</verse>
				<verse number="11">Зеро, агар чизи гузарон ҷалол дошта бошад, пас чизи бобақо хеле зиёдтар дар ҷалол аст.</verse>
				<verse number="12">Бинобар ин мо, ки чунин умед дорем, бо камоли ҷасорат амал мекунем,</verse>
				<verse number="13">ва на монанди Мусо, ки ба рӯи худ парда мепӯшид, то банӣ-Исроил ба анҷоми чизи гузарон назар наандозанд.</verse>
				<verse number="14">Аммо зеҳни онҳо кунд шудааст: зеро то имрӯз ҳангоми хондани Аҳди Қадим ҳамон парда боқӣ мондааст ва бардошта нашудааст, чунки он дар Масеҳ бартараф мешавад.</verse>
				<verse number="15">Лекин то имрӯз, ҳангоме ки онҳо Мусоро мехонанд, парда бар дилашон гузошта шудааст;</verse>
				<verse number="16">аммо ҳангоме ки ба Худованд рӯ меоваранд, парда бардошта мешавад.</verse>
				<verse number="17">Худованд Рӯҳ аст, ва ҳар куҷо Рӯҳи Худованд аст, он ҷо озодист.</verse>
				<verse number="18">Аммо ҳамаи мо, бо рӯи кушода, монанди он ки дар оина бошад, ба ҷалоли Худованд нигариста, ба ҳамон сурат аз ҷалол ба ҷалол табдил меёбем, ва ин аз Худованд, яъне аз Рӯҳ аст.</verse>
			</chapter>
			<chapter number="4">
				<verse number="1">Бинобар ин мо, ки дорои чунин хизмат ҳастем, ки он аз рӯи марҳамат ба мо ато шудааст, ноумед намешавем;</verse>
				<verse number="2">аммо корҳои пинҳонии нангинро рад карда, ҳиларо ба кор намебарем ва каломи Худоро таҳриф намекунем, балки ростиро ошкор карда, худро ба виҷдони ҳар кас пеши рӯи Худо вогузор менамоем.</verse>
				<verse number="3">Вале, ҳатто агар Инҷили мо пӯшида бошад, он барои нобудшавандагон пӯшида аст,</verse>
				<verse number="4">барои беимонҳое ки худои ин дунё зеҳнашонро кунд кардааст, то нури Инҷили ҷалоли Масеҳ, ки Ӯ сурати Худост, барои онҳо надурахшад.</verse>
				<verse number="5">Зеро мо на худро, балки Масеҳ Исоро мавъиза менамоем, ки Ӯ Худованд аст, ва мо ғуломони шумоем ба хотири Исо.</verse>
				<verse number="6">Зеро Худое ки гуфт: “Аз торикӣ нур дурахшад”, Ҳамон аст, ки дар дилҳои мо дурахшид, то бо дониши ҷалоли Худо дар шахси Исои Масеҳ моро пурнур созад.</verse>
				<verse number="7">Лекин мо ин ганҷро дар зарфҳои хокӣ дорем, то бартарии қувват аз они Худо бошад, на аз ҷониби мо.</verse>
				<verse number="8">Мо аз ҳар ҷиҳат ба фишор дучор мешавем, вале дар тангӣ нестем; ҳайронем, вале рӯҳафтода намешавем;</verse>
				<verse number="9">гирифтори таъқиботем, вале партофта нашудаем; сарнагун гардидаем, вале нобуд нашудаем;</verse>
				<verse number="10">ҳамеша марги Худованд Исоро дар бадани худ бардошта мегардем, то ҳаёти Исо низ дар бадани мо зоҳир шавад.</verse>
				<verse number="11">Зеро мо, зиндаҳо, доимо ба хотири Исо ба марг супурда мешавем, то ҳаёти Исо низ дар ҷисми мирандаи мо зоҳир шавад.</verse>
				<verse number="12">Бинобар ин марг дар мо амал мекунад, вале ҳаёт дар шумо.</verse>
				<verse number="13">Аммо азбаски ҳамон рӯҳи имонро дорем, чунон ки навишта шудааст: “Имон доштам, бинобар ин мегуфтам”, мо низ имон дорем, бинобар ин мегӯем,</verse>
				<verse number="14">чун медонем, ки Бархезонандаи Худованд Исо моро низ ба воситаи Исо бархезонда, бо шумо ба по хоҳад хезонд.</verse>
				<verse number="15">Зеро ҳама чиз барои шумост, то файзе ки дар бисёр касон фаровон шудааст, шукргузории боз ҳам зиёдтарро барои ҷалоли Худо ба амал оварад.</verse>
				<verse number="16">Бинобар ин ноумед намешавем, ва ҳарчанд одами зоҳирии мо фарсуда мешавад, одами ботинӣ рӯз ба рӯз нав мешавад.</verse>
				<verse number="17">Зеро азоби сабуки мо, ки кӯтоҳмуддат аст, ҷалоли абадиро барои мо ба фаровонии беандоза ба вуҷуд меоварад,</verse>
				<verse number="18">ҳангоме ки мо на ба чизҳои намоён, балки ба чизҳои нонамоён нигоҳ мекунем; зеро он чи намоён аст, муваққатист, аммо он чи нонамоён аст, абадист.</verse>
			</chapter>
			<chapter number="5">
				<verse number="1">Зеро медонем, ки агар хонаи заминии мо, ин хайма, хароб шавад, мо иморате аз ҷониби Худо дорем, хонаи бо даст сохтанашудаи абадӣ, ки дар осмон аст.</verse>
				<verse number="2">Аз ин рӯ мо оҳ мекашем, дар орзуи он ки хонаи худро, ки дар осмон аст, дар бар кунем:</verse>
				<verse number="3">то ки мо, либосе дар бар дошта, бараҳна ёфт нашавем.</verse>
				<verse number="4">Зеро мо, ки дар ин хайма мебошем, дар таҳти боре оҳ мекашем, чунки намехоҳем либос кашем, балки дар бар кунем, то ки чизи миранда ба воситаи ҳаёт фурӯ бурда шавад.</verse>
				<verse number="5">Худо моро маҳз барои ҳамин ба вуҷуд оварда, ба мо гарави Рӯҳро низ додааст.</verse>
				<verse number="6">Бинобар ин мо ҳамеша зиндадил ҳастем ва медонем, ки то даме ки дар бадан ҷой гирифтаем, мо аз Худованд дур мебошем,</verse>
				<verse number="7">зеро бо имон рафтор мекунем, на бо дидор.</verse>
				<verse number="8">Пас зиндадил ҳастем ва беҳтар меҳисобем, ки аз бадан берун рафта, назди Худованд ҷой гирем;</verse>
				<verse number="9">ва ба ин сабаб саъю кӯшиш менамоем, ки хоҳ дар ин ҷой бошем ва хоҳ набошем, ба Ӯ писанд афтем.</verse>
				<verse number="10">Зеро ҳамаи мо бояд пеши курсии доварии Масеҳ ҳозир шавем, то ҳар яке сазои амалҳоеро, ки дар бадан кардааст, гирад, хоҳ нек бошад ва хоҳ бад.</verse>
				<verse number="11">Пас, мо, ки тарси Худовандро медонем, ба мардум насиҳат медиҳем; мо ба Худо ошкор ҳастем, ва умедворам, ки ба виҷдонҳои шумо низ ошкорам.</verse>
				<verse number="12">Зеро худро ба шумо аз нав тавсия намекунем, балки ба шумо асосе медиҳем барои он ки аз мо фахр намоед, то ҷавобе дошта бошед барои онҳое ки бо чизи зоҳирӣ фахр менамоянд, на бо он чи дар дил аст.</verse>
				<verse number="13">Зеро, агар мо бехуд шуда бошем, ин барои Худост; ва агар солимфикр бошем, ин барои шумост.</verse>
				<verse number="14">Зеро муҳаббати Масеҳ моро водор менамояд, ки чунин муҳокима ронем: агар яке барои ҳама мурда бошад, пас ҳама мурданд.</verse>
				<verse number="15">Ва Ӯ барои ҳама мурд, то зиндаҳо акнун на барои худ зиндагӣ кунанд, балки барои Ӯ, ки ба хотири онҳо мурд ва бархест.</verse>
				<verse number="16">Бинобар ин мо минбаъд ҳеҷ касро аз рӯи ҷисм намешиносем. Ва агар Масеҳро аз рӯи ҷисм шинохта бошем, акнун дигар намешиносем.</verse>
				<verse number="17">Пас, касе ки дар Масеҳ аст, офаридаи навест; чизҳои қадима гузаштанд, инак ҳама чиз нав шудааст.</verse>
				<verse number="18">Ва ҳама чиз аз ҷониби Худост, ки моро ба воситаи Исои Масеҳ бо Худ оштӣ дод ва хизмати оштиро ба мо супурд,</verse>
				<verse number="19">чунки Худо дар Масеҳ буда, аҳли ҷаҳонро бо Худ оштӣ дод, хатоҳои онҳоро ба ҳисобашон надаровард ва каломи оштиро ба мо супурд.</verse>
				<verse number="20">Пас, мо сафирони Масеҳ ҳастем, гӯё ки Худо ба воситаи мо хоҳиш мекунад. Мо аз тарафи Масеҳ илтимос мекунем: бо Худо оштӣ намоед.</verse>
				<verse number="21">Зеро Ӯро, ки аз гуноҳ бехабар буд, барои мо гуноҳ сохт, то мо дар Ӯ росткории Худо шавем.</verse>
			</chapter>
			<chapter number="6">
				<verse number="1">Мо, ки ҳамкорони Ӯ ҳастем, аз шумо хоҳиш мекунем, ки файзи Худоро бефоида қабул накунед.</verse>
				<verse number="2">Зеро Ӯ мегӯяд: “Дар вақти муносиб туро шунидам Ва дар рӯзи наҷот ба ту мадад кардам”. Инак, акнун вақти муносиб аст, инак, акнун рӯзи наҷот аст.</verse>
				<verse number="3">Ҳеҷ касро намеранҷонем, то хизмати мо ба таъна дучор нашавад,</verse>
				<verse number="4">балки дар ҳар чиз худро ҳамчун хизматгузорони Худо нишон медиҳем: дар сабри бисёр, дар сахтиҳо, дар мӯҳтоҷиҳо, дар тангиҳо,</verse>
				<verse number="5">дар зери зарбаҳо, дар зиндонҳо, дар ошӯбҳо, дар меҳнатҳо, дар бехобиҳо, дар рӯзадориҳо,</verse>
				<verse number="6">дар покӣ, дар дониш, дар бурдборӣ, дар меҳрубонӣ, дар Рӯҳулқудс, дар муҳаббати бе дурӯягӣ,</verse>
				<verse number="7">дар каломи ростӣ, дар қуввати Худо, бо аслиҳаи росткорӣ дар дасти рост ва чап,</verse>
				<verse number="8">дар шараф ва бешарафӣ, дар бадномӣ ва некномӣ; моро фиребгар мешуморанд, лекин мо ростгӯ ҳастем;</verse>
				<verse number="9">гӯё гумномем, лекин мо шинохта ҳастем; гӯё мирандагонем, вале инак, мо зинда ҳастем; ҷазо мебинем, лекин мо намемурем;</verse>
				<verse number="10">гӯё ғамгинем, лекин мо ҳамеша шодӣ мекунем; гӯё бенавоем, вале мо бисёр касонро сарватманд мегардонем; гӯё чизе надорем, лекин мо дорои ҳама чиз ҳастем.</verse>
				<verse number="11">Даҳони мо, эй қуринтиён, сӯи шумо кушода ва дили мо фарох шудааст.</verse>
				<verse number="12">Барои шумо дар мо ҷой танг нест, лекин андаруни худатон ҷой танг аст.</verse>
				<verse number="13">Дар ивази ин, — чун ба фарзандони худ мегӯям, — шумо низ бояд фарохдил бошед.</verse>
				<verse number="14">Зери юғи бегона бо беимонон сар хам накунед. Зеро росткорӣ бо бадкорӣ чӣ пайванде дорад? Ва нур бо торикӣ чӣ умумияте дорад?</verse>
				<verse number="15">Масеҳ бо балиол чӣ созгорӣ дорад? Ё имондор бо беимон чӣ монандие дорад?</verse>
				<verse number="16">Ва ибодатхонаи Худо бо бутҳо чӣ мувофиқат дорад? Зеро шумо ибодатхонаи Худои зинда ҳастед, чунон ки Худо гуфтааст: “Андаруни онҳо сокин шуда, Дар миёни онҳо роҳ хоҳам рафт; Ва Худои онҳо хоҳам буд, Ва онҳо қавми Ман хоҳанд буд”.</verse>
				<verse number="17">“Бинобар ин аз миёни онҳо берун оед Ва ҷудо шавед, —мегӯяд Худованд, — Ва ба чизи нопок нарасед, Ва Ман шуморо қабул хоҳам кард”;</verse>
				<verse number="18">“Ва Падари шумо хоҳам буд, Ва шумо писарон ва духтарони Ман хоҳед буд”, —мегӯяд Худованди Қодири Мутлақ.</verse>
			</chapter>
			<chapter number="7">
				<verse number="1">Пас, эй азизон, дар ҳоле ки чунин ваъдаҳо дорем, худро аз ҳар нопокии ҷисм ва рӯҳ тоза карда, муқаддасии худро дар тарси Худо мукаммал намоем.</verse>
				<verse number="2">/Дар дилҳои худ/ ба мо ҷой диҳед: мо ба касе беинсофӣ накардаем, ба касе осеб нарасондаем, аз касе истифода набурдаем.</verse>
				<verse number="3">На аз барои таъна мегӯям: зеро пештар гуфта будам, ки шумо дар дили мо ҳастед, то бо ҳам мурем ва бо ҳам зист кунем.</verse>
				<verse number="4">Умеди ман аз шумо бисёр аст, фахри ман аз шумо бузург аст; бо вуҷуди тамоми азобҳоямон, пур аз тасаллӣ ҳастам ва шодии фаровон дорам.</verse>
				<verse number="5">Зеро, вақте ки ба Мақдуния омадем, ҷисми мо оромӣ надошт, балки аз ҳар сӯ ба фишор дучор шудем: аз берун кашмакашҳо, аз дарун тарсҳо буданд.</verse>
				<verse number="6">Аммо Худое ки ба фурӯтанон тасаллӣ мебахшад, бо омадани Титус моро тасаллӣ дод,</verse>
				<verse number="7">ва на танҳо бо омадани ӯ, балки бо он тасаллие низ, ки ӯ дар шумо ёфта буд, вақте ки аз пазмонии шумо, аз гиряи шумо ва аз ғайрате ки дар ҳаққи ман доред, ба мо нақл кард, ки ин маро бештар шод кард.</verse>
				<verse number="8">Бинобар ин, ҳарчанд шуморо бо нома ғамгин кардаам, пушаймон нестам, гарчи пушаймон ҳам будам; зеро мебинам, ки он нома шуморо соате бошад ҳам, ғамгин кард.</verse>
				<verse number="9">Акнун шодам на аз он ки ғамгин шудаед, балки аз он ки ғами шумо боиси тавба гардидааст, зеро ғами шумо мувофиқи /хости/ Худо буд, то аз мо ҳеҷ зиёне набинед.</verse>
				<verse number="10">Зеро ғаме ки мувофиқи /хости/ Худост, тавбаро дар роҳи наҷот ба амал меоварад, ки аз он пушаймонӣ нест, лекин ғами дунё маргро ба амал меоварад.</verse>
				<verse number="11">Зеро бинед, ғаме ки мувофиқи /хости/ Худост, чӣ гуна ҷидду ҷаҳдро, чӣ гуна узрро, чӣ гуна норизоиро, чӣ гуна тарсро, чӣ гуна пазмониро, чӣ гуна ғайратро, чӣ гуна сазодиҳиро дар шумо ба амал овард! Ва дар ҳамааш шумо нишон додед, ки дар ин кор пок ҳастед.</verse>
				<verse number="12">Хуллас, агарчи ба шумо навишта будам, ин на ба хотири бадкор ва на ба хотири касе ки бадӣ дидааст, балки барои он буд, ки ҷидду ҷаҳди мо дар ҳаққи шумо пеши рӯи Худо ба шумо ошкор гардад.</verse>
				<verse number="13">Ба ин сабаб мо аз тасаллии шумо тасаллӣ ёфтем; лекин боз ҳам зиёдтар мо аз шодии Титус шод шудем, чунки рӯҳи ӯ ба воситаи ҳамаатон ором шудааст.</verse>
				<verse number="14">Зеро, агар ман дар бораи шумо пеши ӯ аз чизе фахр карда бошам, хиҷил нашудам, балки, чунон ки мо ҳар гапро дар хусуси шумо ба ростӣ гуфта будем, фахри мо низ ончунон пеши Титус рост баромад.</verse>
				<verse number="15">Ва дили ӯ боз ҳам зиёдтар сӯи шумо моил мешавад, ҳангоме ки итоаткории ҳамаатонро ба ёд меоварад, ки чӣ гуна шумо ӯро бо тарсу ларз пазироӣ намудаед.</verse>
				<verse number="16">Пас шодмонам, ки дар ҳар чиз метавонам аз шумо дилпур бошам.</verse>
			</chapter>
			<chapter number="8">
				<verse number="1">Шуморо, эй бародарон, дар бораи файзи Худо, ки ба ҷамоатҳои Мақдуния ато шудааст, огоҳ менамоем;</verse>
				<verse number="2">зеро дар миёни имтиҳони бузурги сахтиҳо фаровонии шодии онҳо ва бенавоии сахти онҳо дар саховати беканорашон пурра аён шуд;</verse>
				<verse number="3">зеро ман шоҳиди онам, ки онҳо ба андозаи қувваташон ва берун аз қувваташон сахӣ буданд:</verse>
				<verse number="4">онҳо бо исрори зиёд аз мо илтимос карданд, ки дар кори хайр ба мадади муқаддасон шарики мо бошанд;</verse>
				<verse number="5">ва на танҳо ба тавре ки умед доштем, балки худро пешкаш карданд, аввалан ба Худованд ва баъд ба мо, мувофиқи хости Худо;</verse>
				<verse number="6">бинобар ин мо аз Титус хоҳиш намудем, ки ӯ, чунон ки сар карда буд, ончунон ин кори хайрро дар миёни шумо низ ба анҷом расонад.</verse>
				<verse number="7">Аммо, чунон ки шумо дар ҳар чиз: дар имон ва калом, дар дониш ва ҳар гуна ҷидду ҷаҳд ва дар муҳаббати худ нисбат ба мо афзун ҳастед, ончунон дар ин кори хайр ҳам афзун бошед.</verse>
				<verse number="8">Инро ба таври фармон намегӯям, балки ба воситаи ҷидду ҷаҳди дигарон самимияти муҳаббати шуморо низ меозмоям.</verse>
				<verse number="9">Зеро файзи Худованди мо Исои Масеҳро медонед, ки Ӯ сарватманд буда, барои шумо бенаво шуд, то шумо ба воситаи бенавоии Ӯ сарватманд шавед.</verse>
				<verse number="10">Дар ин хусус ман фикри худро баён мекунам; зеро ин ба шумо фоиданок аст, чунки соли гузашта на танҳо ин корро сар кардед, балки онро орзу ҳам карда будед.</verse>
				<verse number="11">Ва акнун корро ба охир низ расонед, то он чи бо дилгармӣ орзу мекардед, мувофиқи дороиятон анҷом ёбад.</verse>
				<verse number="12">Зеро, кас агар дилгармӣ дошта бошад, аз рӯи он чи ӯ дорад, писанд меояд, на аз рӯи он чи ӯ надорад.</verse>
				<verse number="13">На он тавр, ки ба дигарон сабук ва ба шумо гарон афтад, балки ба таври баробарӣ: акнун зиёдатии шумо камии онҳоро пур мекунад,</verse>
				<verse number="14">то ки /баъд/ зиёдатии онҳо низ камии шуморо пур кунад, ва баробарӣ ба амал ояд,</verse>
				<verse number="15">чунон ки навишта шудааст: “Касе ки бисёр ҷамъ карда буд, зиёдатӣ надошт, ва касе ки кам ҷамъ карда буд, камӣ надошт”.</verse>
				<verse number="16">Худоро шукр, ки чунин ҷидду ҷаҳдро нисбат ба шумо дар дили Титус ҷо кардааст,</verse>
				<verse number="17">зеро ӯ ба илтимоси мо гӯш андохт ва, азбаски ҷидду ҷаҳди зиёде дошт, бо ихтиёри худ сӯи шумо равона шуд.</verse>
				<verse number="18">Бо ӯ мо бародареро равона кардем, ки дар ҳамаи ҷамоатҳо барои башорат сазовори таҳсин гардидааст,</verse>
				<verse number="19">ва ғайр аз ин, аз ҷамоатҳо интихоб шудааст, ки дар ин кори хайр ба мо ҳамроҳ шавад, ки хизмати онро мо барои ҷалоли Худованд ва исботи дилгармии шумо ба ҷо меоварем,</verse>
				<verse number="20">ва эҳтиёт мекунем, ки касе дар ҳаққи мо тӯҳмате нагӯяд, оид ба ин ҳадияи фаровоне ки бо хизмати мо ба даст оварда мешавад;</verse>
				<verse number="21">зеро кӯшиш мекунем кори некро на танҳо пеши Худованд, балки пеши одамон низ ба ҷо оварем.</verse>
				<verse number="22">Бо онҳо бародари худро низ фиристодем, ки ҷидду ҷаҳди ӯро дар бисёр чизҳо борҳо санҷидаем, ва акнун аз боиси эътимоди бузурге ки ӯ ба шумо дорад, ҷидду ҷаҳдаш боз ҳам зиёд шудааст.</verse>
				<verse number="23">Дар бораи Титус бояд гӯям, ки ӯ рафиқ ва ҳамкори ман аст назди шумо; дар бораи бародаронамон бояд гӯям, ки онҳо фиристодагони ҷамоатҳо ва ҷалоли Масеҳанд.</verse>
				<verse number="24">Пас, муҳаббати худро, ва он фахреро, ки мо аз шумо дорем, пеши ҷамоатҳо ба онҳо исбот кунед.</verse>
			</chapter>
			<chapter number="9">
				<verse number="1">Дар бораи хизмате ки ба мадади муқаддасон аст, ба шумо навиштанам зиёдатист,</verse>
				<verse number="2">зеро дилгармии шуморо медонам ва аз шумо пеши аҳли Мақдуния фахр менамоям, ки Охоия аз соли гузашта тайёр шудааст; ва ғайрати шумо аксариятро барангехтааст.</verse>
				<verse number="3">Бародаронро барои он фиристодам, ки фахри мо аз шумо беҳуда набошад, то шумо, чунон ки гуфтаам, тайёр бошед,</verse>
				<verse number="4">то ки, агар аз аҳли Мақдуния бо ман омада, шуморо тайёр наёбанд, мо, — намегӯем, ки “шумо”, — аз чунин эътимоде ки бо он фахр кардаем, хиҷил нашавем.</verse>
				<verse number="5">Бинобар ин лозим донистам аз бародарон илтимос кунам, ки аз ман пештар назди шумо рафта, ин хайроти ваъдагии шуморо пешакӣ муҳайё кунанд, то он ҳамчун хайроте тайёр бошад, на ҳамчун хироҷе.</verse>
				<verse number="6">Хуллас, касе ки кам мекорад, кам дарав мекунад, ва касе ки фаровон мекорад, фаровон дарав мекунад.</verse>
				<verse number="7">Бигзор ҳар кас мувофиқи хости дилаш диҳад, на бо ғамгинӣ ва на ба таври маҷбурӣ; зеро Худо он касро дӯст медорад, ки бо хушӣ медиҳад.</verse>
				<verse number="8">Ва Худо қодир аст ҳар гуна файзро барои шумо афзун кунад, то ҳамеша аз ҳар ҷиҳат ба қадри кофӣ қонеъ буда, барои ҳар кори хайр афзун бошед,</verse>
				<verse number="9">чунон ки навишта шудааст: “Тақсим кардааст: ба бенавоён додааст; росткории Ӯ то абад пойдор аст”.</verse>
				<verse number="10">Ва бигзор Он ки ба коранда тухм ва барои хӯрдан нон омода менамояд, кишти шуморо омода ва фаровон кунад ва самарҳои росткории шуморо рӯёнад,</verse>
				<verse number="11">то дар ҳар чиз барои ҳар гуна саховат сарватманд гардед, ки он ба воситаи мо шукри Худоро ба амал меоварад.</verse>
				<verse number="12">Зеро ба ҷо овардани ин хизмат, на танҳо норасоии муқаддасонро пур мекунад, балки шукри Худоро низ беандоза афзун мегардонад;</verse>
				<verse number="13">зеро дар натиҷаи ин хизмат онҳо Худоро ҳамду сано мехонанд барои фармонбардории шумо ба Инҷили Масеҳ, ки эътироф менамоед, ва барои саховати кӯмаки шумо ба онҳо ва ба ҳама,</verse>
				<verse number="14">ва онҳо бо дуо дар ҳаққи шумо, ба хотири файзи Худо, ки дар шумо фаровон аст, хоҳони дидори шумоянд.</verse>
				<verse number="15">Ва Худоро шукр барои атои васфнопазираш!</verse>
			</chapter>
			<chapter number="10">
				<verse number="1">Лекин ман, Павлус, ки ба ҳузури шумо хоксорам, вале ғоибона бар шумо ҷасорат дорам, шуморо бо нармдилӣ ва меҳрубонии Масеҳ насиҳат медиҳам;</verse>
				<verse number="2">ва илтимос мекунам, ки маро маҷбур насозед дар омадани худ он ҷасорати қатъиро ба кор барам, ки ният дорам ба муқобили баъзе касоне нишон диҳам, ки ба гумонашон мо аз рӯи ҷисм рафтор менамоем.</verse>
				<verse number="3">Зеро, агарчи дар ҷисм рафтор мекунем, аз рӯи ҷисм намеҷангем;</verse>
				<verse number="4">зеро аслиҳаи ҷанги мо ҷисмонӣ нест, балки назди Худо тавоност барои хароб кардани қалъаҳо;</verse>
				<verse number="5">мо ақидаҳо ва ҳар баландгириро, ки зидди дониши Худо бармехезад, сарнагун месозем ва ҳар фикрро ба итоати Масеҳ асир мекунем,</verse>
				<verse number="6">ва тайёр ҳастем ҳар беитоатиро ҷазо диҳем, вақте ки итоати шумо комил гардад.</verse>
				<verse number="7">Оё ба намуди зоҳирӣ менигаред? Агар касе ба худ эътимод дорад, ки ӯ аз они Масеҳ аст, бигзор низ аз худ хулоса барорад, ки чунон ки вай аз они Масеҳ аст, ончунон мо низ аз они Масеҳ ҳастем.</verse>
				<verse number="8">Зеро бо қудрате ки Худованд барои ободӣ, на барои харобии шумо, ба мо додааст, андаке бештар фахр намоям ҳам, хиҷил намешавам,</verse>
				<verse number="9">вале ба назар чунин натобад, ки гӯё ман шуморо бо номаҳо тарсонда истодаам,</verse>
				<verse number="10">чунки мегӯянд: “Номаҳо гарон ва пурзӯранд, аммо ҳузури шахсии ӯ суст, ва суханаш ночиз аст”.</verse>
				<verse number="11">Чунин шахс донад, ки мо дар каломи номаҳои ғоибона чӣ гунае ки бошем, амалан дар ҳузури шахсӣ низ ҳамон гунаем.</verse>
				<verse number="12">Зеро ҷуръат намекунем худро бо касони худсито баробар кунем ё муқоиса намоем: онҳое ки худро бо худ андоза мекунанд ва худро бо худ муқоиса менамоянд, хирад надоранд.</verse>
				<verse number="13">Лекин мо берун аз андоза фахр намекунем, балки ба андозаи он ҳудуди кор, ки Худо ҳамчун андоза барои мо муайян кардааст, то ба шумо ҳам расем.</verse>
				<verse number="14">Мо аз ҳадди худ намегузарем, ки гӯё ба шумо нарасида бошем, зеро бо Инҷили Масеҳ ба шумо ҳам расидаем.</verse>
				<verse number="15">Мо берун аз андоза бо меҳнатҳои дигарон фахр намекунем, лекин умед дорем, ки ҳар қадар имонатон зиёдтар шавад, ҳудуди кори мо низ дар миёни шумо афзоиш меёбад,</verse>
				<verse number="16">то дар ҷойҳои аз шумо дуртар ҳам Инҷилро мавъиза намоем ва бо он чи дар ҳудуди кори дигарон муҳайё шудааст, фахр накунем.</verse>
				<verse number="17">“Ва ҳар кӣ фахр мекунад, бигзор бо Худованд фахр кунад”.</verse>
				<verse number="18">Зеро на он кас арзанда аст, ки худро ситоиш мекунад, балки он кас, ки Худованд ӯро ситоиш мекунад.</verse>
			</chapter>
			<chapter number="11">
				<verse number="1">Кошки беақлии маро андаке бардошт кунед! Лекин маро бардошт ҳам мекунед.</verse>
				<verse number="2">Зеро ман дар ҳаққи шумо бо рашки Худо рашк менамоям, чунки шуморо ба Марди ягонае номзад сохтаам, то чун бокираи поке ба Масеҳ пешниҳод намоям.</verse>
				<verse number="3">Аммо тарси он дорам, ки чунон ки мор бо макри худ Ҳавворо фирефта намуд, ончунон фикри шумо низ вайрон шуда, аз самимияте ки ба Масеҳ аст, рӯ тобад.</verse>
				<verse number="4">Зеро, агар касе омада, Исои дигареро мавъиза намояд, ғайр аз Он, ки мо Ӯро мавъиза кардем, ё шумо рӯҳи дигаре гиред, ғайр аз Он, ки гирифтед, ё Инҷили дигаре, ғайр аз он чи қабул кардед, шумо онро ба хубӣ бардошт менамоед.</verse>
				<verse number="5">Аммо ман гумон мекунам, ки аз он “расулони олӣ” ҳеҷ камӣ надорам.</verse>
				<verse number="6">Агарчи дар сухан моҳир нестам, аммо на дар дониш. Лекин мо аз ҳар хусус ба шумо комилан маълум ҳастем.</verse>
				<verse number="7">Оё ман гуноҳ кардам, ки худро хор кардам, то шуморо сарбаланд гардонам, чунки Инҷили Худоро ба шумо бемузд мавъиза намудам?</verse>
				<verse number="8">Ҷамоатҳои дигарро бо гирифтани музд ғорат кардам, то хизмати шуморо ба ҷо оварам.</verse>
				<verse number="9">Ва ҳангоме ки назди шумо буда, мӯҳтоҷӣ кашидам, ба касе гаронӣ накардам, зеро бародароне ки аз Мақдуния омаданд, норасоии маро пур карданд; худам низ худдорӣ намудам ва хоҳам намуд, то дар ҳеҷ чиз ба шумо гаронӣ накунам.</verse>
				<verse number="10">Бо ростии Масеҳ, ки дар ман аст, /мегӯям/: ин фахр дар кишварҳои Охоия аз ман кашида гирифта намешавад.</verse>
				<verse number="11">Аз чӣ сабаб? Оё аз он сабаб ки ман шуморо дӯст намедорам? Худо медонад!</verse>
				<verse number="12">Аммо он чи мекунам, боз ҳам хоҳам кард, то фурсати онҳоеро беасос кунам, ки фурсат меҷӯянд, то дар он чи фахр мекунанд, худро бо мо баробар созанд.</verse>
				<verse number="13">Зеро онҳо расулони дурӯғин ва коргузорони фиребгар ҳастанд, ки шакли расулони Масеҳро мегиранд.</verse>
				<verse number="14">Ва ин аҷиб нест, зеро худи шайтон шакли фариштаи нурро мегирад.</verse>
				<verse number="15">Бинобар ин кори бузург нест, ки агар хизматгузорони вай низ шакли хизматгузорони ростиро гиранд; лекин оқибаташон аз рӯи корҳояшон мешавад.</verse>
				<verse number="16">Боз мегӯям: касе маро беақл наҳисобад; ва агар чунин набошад, маро ақаллан ҳамчун беақле қабул кунед, то ман ҳам андаке фахр намоям.</verse>
				<verse number="17">Он чи мегӯям, на аз ҷониби Худованд мегӯям, балки гӯё аз рӯи беақлӣ, бо чунин эътимоде ки дар фахр аст.</verse>
				<verse number="18">Азбаски бисёр касон ҷисмонӣ фахр мекунанд, ман низ фахр мекунам.</verse>
				<verse number="19">Зеро шумо, ки боақл ҳастед, беақлонро бо майли тамом бардошт менамоед.</verse>
				<verse number="20">Зеро, агар касе шуморо ғулом гардонад, агар касе ҳаққи шуморо хӯрад, агар касе шуморо ғорат кунад, агар касе худро баланд гирад, агар касе шуморо торсакӣ занад, шумо ӯро бардошт менамоед.</verse>
				<verse number="21">Бо хиҷолат мегӯям, ки гӯё қуввати мо ба ин корҳо нарасидааст. Лекин агар касе дар чизе ҷуръат дошта бошад, аз рӯи беақлӣ мегӯям, ки ман низ ҷуръат дорам.</verse>
				<verse number="22">Онҳо ибронӣ ҳастанд? Ман низ ҳастам. Исроилӣ ҳастанд? Ман низ ҳастам. Насли Иброҳим ҳастанд? Ман низ ҳастам.</verse>
				<verse number="23">Хизматгузорони Масеҳ ҳастанд? Чун касе ки ақлашро гум кардааст, мегӯям, ки ман боз ҳам бештар ҳастам: дар заҳматҳо бештар, дар зери зарбаҳо аз андоза берун, дар зиндонҳо бештар, дар чанголи марг борҳо.</verse>
				<verse number="24">Панҷ бор аз яҳудиён як кам чил тозиёна хӯрдам;</verse>
				<verse number="25">се бор маро калтаккорӣ карданд, як бор сангсор карданд, се бор киштии ман ғарқ шуд, як шабонарӯзро дар баҳр гузарондам;</verse>
				<verse number="26">борҳо дар сафарҳо будам, дар хатарҳои дарёҳо, дар хатарҳои роҳзанон, дар хатарҳо аз ҷониби қавми худ, дар хатарҳо аз ҷониби халқҳо, дар хатарҳо дар шаҳр, дар хатарҳо дар биёбон, дар хатарҳо дар баҳр, дар хатарҳо дар миёни бародарони дурӯғин,</verse>
				<verse number="27">дар меҳнат ва дар заҳмат, борҳо бе хоб, дар гуруснагӣ ва ташнагӣ, борҳо дар рӯзадорӣ, дар сармо ва дар бараҳнагӣ.</verse>
				<verse number="28">Ғайр аз чизҳои дигар, ҳар рӯз ғамхорӣ дар бораи ҳамаи ҷамоатҳо бар дӯши ман аст.</verse>
				<verse number="29">Касе беҳол шавад, оё ман беҳол намешавам? Касе ба васваса афтад, оё ман намесӯзам?</verse>
				<verse number="30">Агар фахр кардан лозим бошад, аз нотавонии худ фахр мекунам.</verse>
				<verse number="31">Худо ва Падари Худованд Исои Масеҳ, ки то абад муборак аст, медонад, ки дурӯғ намегӯям.</verse>
				<verse number="32">Дар Димишқ волии подшоҳ Ҳорис шаҳри димишқиёнро посбонӣ карда, мехост маро дастгир намояд;</verse>
				<verse number="33">ва маро аз тиреза дар сабад аз девори шаҳр фуроварданд, ва ман аз дасти вай халос шудам.</verse>
			</chapter>
			<chapter number="12">
				<verse number="1">Агарчи фахр карданам фоида надорад, ба рӯъёҳо ва ваҳйҳои Худованд мегузарам.</verse>
				<verse number="2">Шахсеро дар Масеҳ мешиносам, ки чордаҳ сол пеш то осмони сеюм бурда шуд, — намедонам, оё дар бадан буд ё берун аз бадан, Худо медонад.</verse>
				<verse number="3">Ва ин шахсро мешиносам, — намедонам, оё дар бадан буд ё берун аз бадан, Худо медонад, —</verse>
				<verse number="4">ки ба биҳишт бурда шуд ва суханони баённашаванда шунид, ки ба одамизод раво нест онҳоро ба забон оварад.</verse>
				<verse number="5">Аз чунин шахс фахр мекунам; лекин аз худам, ғайр аз нотавониҳоям, фахр намекунам.</verse>
				<verse number="6">Агар фахр кардан хоҳам ҳам, беақл намешавам, чунки рости гапро мегӯям; лекин худдорӣ менамоям, то касе дар ҳаққи ман аз он чи дар ман мебинад ё аз ман мешунавад, зиёдтар гумон накунад.</verse>
				<verse number="7">Ва барои он ки ман ба сабаби фавқулодагии ин ваҳйҳо худро баланд нагирам, неше дар ҷисми ман ҷой дода шудааст, яъне қосиди шайтон барои задани ман, то ки худро баланд нагирам.</verse>
				<verse number="8">Се бор ман аз Худованд илтимос намудам, ки он аз ман дур шавад,</verse>
				<verse number="9">вале ба ман гуфт: “Барои ту файзи Ман басанда аст, зеро қуввати Ман дар нотавонӣ комил мешавад”. Ба ин сабаб ман бо майли бештар аз нотавониҳои худ фахр менамоям, то қуввати Масеҳ дар ман сокин гардад.</verse>
				<verse number="10">Бинобар ин ман аз нотавониҳо, озорҳо, мӯҳтоҷиҳо, таъқибот ва ситамҳое ки ба хотири Масеҳ мебинам, хушнудам, зеро вақте ки нотавонам, он гоҳ боқувватам.</verse>
				<verse number="11">Бо фахр карданам то ба дараҷаи беақлӣ расидаам; шумо маро маҷбур сохтед. Шумо бояд маро ситоиш менамудед, зеро ман аз он “расулони олӣ” аз ҳеҷ ҷиҳат камӣ надорам, гарчанде ки ҳеҷам.</verse>
				<verse number="12">Нишонаҳои расул дар миёни шумо бо камоли сабр дар аломатҳо, муъҷизаҳо ва қувваҳо ба амал оварда шуданд.</verse>
				<verse number="13">Зеро дар чӣ шумо аз ҷамоатҳои дигар камӣ доред? Магар танҳо дар он ки ман ба шумо гаронӣ накардаам. Ин беинсофии маро бахшед!</verse>
				<verse number="14">Инак, бори сеюм аст, ки ман тайёрам назди шумо биёям, ва ба шумо гаронӣ нахоҳам кард, чунки на чизу чораи шуморо, балки худатонро меҷӯям. Зеро на фарзандон бояд барои падарону модарони худ захира кунанд, балки падарону модарон барои фарзандон.</verse>
				<verse number="15">Ман бо майли тамом барои ҷонҳои шумо моли худро сарф намуда, ҷони худро медиҳам, агарчи дар ивази муҳаббати зиёде ки ба шумо дорам, аз ҷониби шумо ба худам муҳаббати камтаре мебинам.</verse>
				<verse number="16">Мегӯед, ки ман ба шумо гаронӣ накардаам, лекин, ҳамчун шахси ҳилагар, шуморо бо фиреб ба дом даровардаам.</verse>
				<verse number="17">Оё ба воситаи яке аз онҳое ки назди шумо фиристодам, фоидае аз шумо ба даст овардам?</verse>
				<verse number="18">Аз Титус илтимос намуда, бародареро бо ӯ равона кардам; магар Титус аз шумо фоидае ба даст овард? Оё мо дар як рӯҳ ва як равиш рафтор накардем?</verse>
				<verse number="19">Оё боз ҳам гумон доред, ки мо худро пеши шумо сафед карда истодаем? Мо пеши рӯи Худо, дар Масеҳ сухан меронем, ва ҳамаи ин, эй азизон, барои обод кардани шумост.</verse>
				<verse number="20">Зеро метарсам, ки дар омаданам шуморо, ончунон ки мехоҳам, наёбам, ва шумо низ маро, ончунон ки мехоҳед, наёбед; /метарсам/, ки байни шумо ҷанҷол, ҳасад, хашм, худхоҳӣ, тӯҳмат, ғайбат, ҳавобаландӣ ва бетартибӣ бошад;</verse>
				<verse number="21">/метарсам/, ки боз, ҳангоме оям, Худои ман маро назди шумо хор созад, ва ман азо гирам барои бисёр касоне ки пештар гуноҳ кардаанд ва аз нопокӣ, фосиқӣ ва бадахлоқие ки ба амал овардаанд, тавба накардаанд.</verse>
			</chapter>
			<chapter number="13">
				<verse number="1">Бори сеюм аст, ки назди шумо меоям. “Бо гувоҳии ду ё се шоҳид ҳар сухан исбот мешавад”.</verse>
				<verse number="2">Онҳоеро, ки пештар гуноҳ кардаанд, ва ҳамаи дигаронро, — ҳам он вақте ки бори дуюм омада будам, ва ҳам ҳоло ки ғоиб ҳастам, — таъкид намудаам ва бо навиштан таъкид менамоям, ки агар боз оям, амон намедиҳам.</verse>
				<verse number="3">Шумо далели онро меҷӯед, ки оё Масеҳ дар ман сухан меронад: Ӯ барои шумо нотавон нест, балки дар миёни шумо тавоност.</verse>
				<verse number="4">Зеро, агарчи Ӯ дар ҳолати нотавонӣ ба салиб кашида шуд, лекин бо қуввати Худо зинда аст; мо низ дар Ӯ нотавон ҳастем, лекин ҳамроҳи Ӯ бо қуввати Худо, ки дар шумост, зиндагӣ мекунем.</verse>
				<verse number="5">Худро тафтиш намоед, ки оё дар имон ҳастед? Худро санҷед. Ё худро намешиносед, ки Исои Масеҳ дар шумост? Магар ин ки шумо на ончунон ҳастед, ки бояд бошед.</verse>
				<verse number="6">Дар хусуси мо, умедворам, шумо хоҳед донист, ки мо ончунон ҳастем, ки бояд бошем.</verse>
				<verse number="7">Ва ба Худо дуо мекунам, ки шумо ҳеҷ бадӣ накунед; на ба хотири он ки мо худро ончунон нишон диҳем, ки бояд бошем; балки ба хотири он ки шумо некӣ кунед, агарчи мо на ончунон ба назар намоем, ки бояд бошем.</verse>
				<verse number="8">Зеро мо на бар зидди ростӣ, балки /танҳо/ барои ростӣ қувват дорем.</verse>
				<verse number="9">Зеро шодӣ мекунем, ҳангоме ки мо нотавон ҳастем, вале шумо боқувват; ва барои ҳамин, яъне дар хусуси комил шуданатон, мо дуо мегӯем.</verse>
				<verse number="10">Аз он сабаб ман инро дар вақти набуданам менависам, ки дар омаданам сахтгирӣ накунам аз рӯи он ихтиёре ки Худованд ба ман, на барои харобкорӣ, балки барои бунёдкорӣ додааст.</verse>
				<verse number="11">Хуллас, эй бародарон, шод бошед! Комил шавед, тасаллӣ ёбед, якдил бошед, осоишро нигоҳ доред, ва Худои муҳаббат ва осоиш бо шумо хоҳад буд.</verse>
				<verse number="12">Ба якдигар бо бӯсаи муқаддас салом расонед. Ҳамаи муқаддасон ба шумо салом мерасонанд.</verse>
				<verse number="13">Файзи Худованд Исои Масеҳ ва муҳаббати Худо ва мушоракати Рӯҳулқудс бо ҳамаатон бод. Омин. </verse>
			</chapter>
		</book>
		<book number="48">
			<chapter number="1">
				<verse number="1">Павлус, ки на аз ҷониби одамон ва на ба воситаи одамизод расул аст, балки ба воситаи Исои Масеҳ ва Худои Падар, ки Ӯро аз мурдагон бархезондааст,</verse>
				<verse number="2">ва ҳамаи бародароне ки бо мананд, ба ҷамоатҳои Ғалотия:</verse>
				<verse number="3">файз ва осоиш аз ҷониби Худои Падар ва Худованди мо Исои Масеҳ бар шумо бод,</verse>
				<verse number="4">ки Худро барои гуноҳҳои мо дод, то моро аз давраи бади ҳозира, мувофиқи хости Худо, Падари мо, халос кунад,</verse>
				<verse number="5">ки Ӯро то абад ҷалол бод, омин.</verse>
				<verse number="6">Ҳайронам, ки ба ин зудӣ шумо аз Он ки шуморо ба воситаи файзи Масеҳ даъват намудааст, баргашта, ба Инҷили дигаре мегузаред,</verse>
				<verse number="7">ки он на дигарест, балки фақат баъзе касон ҳастанд, ки шуморо саргаранг мекунанд ва Инҷили Масеҳро таҳриф кардан мехоҳанд.</verse>
				<verse number="8">Лекин агар ҳатто мо ё фариштае аз осмон Инҷиле бар хилофи он чи мо ба шумо башорат додаем, ба шумо мавъиза кунад, лаънатӣ бод.</verse>
				<verse number="9">Чунон ки мо пештар гуфта будем, акнун низ боз мегӯям: агар касе Инҷиле бар хилофи он чи қабул кардаед, ба шумо мавъиза кунад, лаънатӣ бод.</verse>
				<verse number="10">Оё ман акнун ризоияти одамонро меҷӯям, ё ризоияти Худоро? Оё кӯшиш менамоям ба одамон писанд оям? Агар ман ҳанӯз ба одамон писанд омадан мехостам, бандаи Масеҳ намебудам.</verse>
				<verse number="11">Ба шумо, эй бародарон, эълон мекунам: Инҷиле ки ман башорат додаам, аз они одамизод нест;</verse>
				<verse number="12">зеро ман онро на аз одамизод қабул кардаам ё таълим гирифтаам, балки ба воситаи ваҳйи Исои Масеҳ.</verse>
				<verse number="13">Зеро шумо дар бораи рафтори пештараи ман дар яҳудият шунидаед, ки ман ҷамоати Худоро бениҳоят таъқиб менамудам, ва онро несту нобуд мекардам,</verse>
				<verse number="14">ва дар яҳудият дар қавми худ назар ба бисёр ҳамсолонам бештар комёб будам, дар ҳолате ки барои ривоятҳои падаронам бениҳоят ғайратманд будам.</verse>
				<verse number="15">Аммо ҳангоме Худо, ки маро аз шиками модарам ҷудо карда, бо файзи Худ даъват намудааст, хушнуд шуд,</verse>
				<verse number="16">ки Писари Худро дар ман ошкор созад, то Ӯро дар миёни халқҳо башорат диҳам, ман он вақт бо ҷисму хун машварат накардам,</verse>
				<verse number="17">ва ба Уршалим назди онҳое ки пеш аз ман расул буданд, нарафтам, балки ба Арабистон равона шудам ва боз ба Димишқ баргаштам.</verse>
				<verse number="18">Баъд, пас аз се сол, ба Уршалим барои дидани Петрус рафтам ва понздаҳ рӯз назди ӯ истодам.</verse>
				<verse number="19">Аз расулон, ғайр аз Яъқуби бародари Худованд, каси дигарро надидаам.</verse>
				<verse number="20">Ва он чи ба шумо менависам, инак, пеши рӯи Худо, дурӯғ намегӯям.</verse>
				<verse number="21">Пас аз он ман ба кишварҳои Сурия ва Киликия равона шудам.</verse>
				<verse number="22">Аммо ҷамоатҳои Яҳудия, ки дар Масеҳ ҳастанд, маро шахсан намешинохтанд,</verse>
				<verse number="23">балки фақат шунида буданд, ки “ҳамон шахсе ки як вақте моро таъқиб менамуд, акнун имонеро башорат медиҳад, ки пештар онро нобуд мекард”.</verse>
				<verse number="24">Ва Худоро ба хотири ман ситоиш мекарданд.</verse>
			</chapter>
			<chapter number="2">
				<verse number="1">Баъд ман пас аз чордаҳ сол бо Барнаббо боз ба Уршалим рафтам, Титусро низ бо худ бурдам.</verse>
				<verse number="2">Ба он ҷо аз рӯи ваҳй равона шудам ва ба онҳо ва алоҳида ба шахсоне ки соҳибэътибор буданд, он Инҷилро, ки дар миёни халқҳо мавъиза мекунам, баён кардам: мабодо беҳуда давам ё давида бошам.</verse>
				<verse number="3">Аммо Титус низ, ки ҳамроҳи ман буд, бо вуҷуди юнонӣ буданаш, маҷбур нашуд, ки хатна карда шавад,</verse>
				<verse number="4">агарчи бародарони дурӯғин ба миёни мо сар дароварда, барои дидани озодие ки мо дар Масеҳ Исо дорем, ба таври пинҳонӣ омада буданд, то моро ғулом гардонанд:</verse>
				<verse number="5">Мо ба онҳо як соат ҳам гузашт накардем ва фармонбардор нашудем, то ростии Инҷил назди шумо монад.</verse>
				<verse number="6">Ва онҳое ки соҳибэътибор буданд, — барои ман фарқе надорад, ки онҳо чӣ касоне буданд: Худо ба рӯи кас нигоҳ намекунад, — ин соҳибэътиборон ба зиммаи ман ҳеҷ чизе нагузоштанд;</verse>
				<verse number="7">балки, баръакс, чун диданд, ки башорат барои бехатнагон ба ман супурда шудааст, чунон ки барои аҳли хатна ба Петрус, —</verse>
				<verse number="8">зеро Он ки ба Петрус дар вазифаи расулӣ назди аҳли хатна мадад карда буд, ба ман низ назди халқҳо мадад кардааст, —</verse>
				<verse number="9">ва чун Яъқуб ва Кифо ва Юҳанно, ки ҳамчун сутунҳои /ҷамоат/ эътибор доштанд, аз файзе ки ба ман ато шудааст, огоҳӣ ёфтанд, дасти ширкат ба ман ва Барнаббо доданд, то мо назди халқҳо равем, ва онҳо назди аҳли хатна;</verse>
				<verse number="10">фақат ин ки мо бенавоёнро дар хотир нигоҳ дорем, ва ман ғайрат кардам, ки маҳз ҳаминро ба ҷо оварам.</verse>
				<verse number="11">Аммо ҳангоме ки Петрус ба Антокия омад, ман шахсан ба ӯ мухолифат кардам, чунки ӯ айбдор буд.</verse>
				<verse number="12">Зеро, пеш аз он ки баъзе касон аз ҷониби Яъқуб биёянд, ӯ бо ғайрияҳудиён хӯрок мехӯрд; лекин вақте ки онҳо омаданд, аз тарси аҳли хатна худро дур кашид ва канорагирӣ кард.</verse>
				<verse number="13">Бо ӯ яҳудиёни дигар ҳам дурӯягӣ карданд, ба тавре ки Барнаббо низ гирифтори дурӯягии онҳо шуд.</verse>
				<verse number="14">Аммо чун дидам, ки онҳо мувофиқи ростии Инҷил рафтори рост намекунанд, дар назди ҳама ба Петрус гуфтам: “Агар ту, ки яҳудӣ ҳастӣ, чун ғайрияҳудиён ва на чун яҳудиён зиндагӣ мекунӣ, чаро ғайрияҳудиёнро маҷбур менамоӣ, ки чун яҳудиён рафтор кунанд?</verse>
				<verse number="15">Мо табиатан яҳудӣ ҳастем ва на гуноҳкорони ғайрияҳудӣ;</verse>
				<verse number="16">лекин, чун донистем, ки одамизод на бо корҳои шариат сафед мешавад, балки бо имон ба Исои Масеҳ, мо низ ба Масеҳ Исо имон овардем, то бо имон ба Масеҳ сафед шавем ва на бо корҳои шариат; зеро бо корҳои шариат ҳеҷ ҷисме сафед намешавад.</verse>
				<verse number="17">Аммо агар дар Масеҳ сафед шудан хоста, худамон ҳам гуноҳкор бароем, — наход ки Масеҳ хизматгузори гуноҳ бошад? Ҳеҷ гоҳ!</verse>
				<verse number="18">Зеро, агар он чиро, ки хароб кардаам, аз нав бино кунам, худро хатокор мегардонам.</verse>
				<verse number="19">Зеро ман ба воситаи шариат барои шариат мурдаам, то барои Худо зиндагӣ кунам.</verse>
				<verse number="20">Бо Масеҳ ба салиб кашида шудаам; вале зиндагӣ мекунам, ва акнун на ман, балки Масеҳ дар ман зиндагӣ мекунад. Ва зиндагие ки акнун дар ҷисм мекунам, бо имон ба Писари Худо зиндагӣ мекунам, ки Ӯ маро дӯст дошт ва Худро барои ман дод.</verse>
				<verse number="21">Файзи Худоро инкор намекунам; зеро, агар росткорӣ ба воситаи шариат бошад, Масеҳ беҳуда мурдааст”.</verse>
			</chapter>
			<chapter number="3">
				<verse number="1">Эй ғалотиёни бефаҳм! Кӣ шуморо афсун кард, то аз ростӣ сар тобед, дар ҳоле ки пеши чашмони шумо Исои Масеҳи ба салиб кашидашуда тасвир ёфтааст?</verse>
				<verse number="2">Танҳо инро аз шумо фаҳмидан мехоҳам: оё Рӯҳро аз корҳои шариат қабул кардаед, ё аз мавъизаи имон?</verse>
				<verse number="3">Оё он қадар нофаҳм ҳастед, ки бо Рӯҳ сар карда, акнун бо ҷисм анҷом медиҳед?</verse>
				<verse number="4">Оё беҳуда ин қадар заҳмат кашидаед? Магар ин ки ба ростӣ беҳуда бошад!</verse>
				<verse number="5">Пас, Он ки Рӯҳро ба шумо мебахшад ва дар миёни шумо муъҷизаҳо ба амал меоварад, оё инро ба воситаи корҳои шариат мекунад ё ба воситаи мавъизаи имон?</verse>
				<verse number="6">Чунончи, Иброҳим ба Худо имон овард, ва ин барои ӯ росткорӣ ҳисобида шуд.</verse>
				<verse number="7">Пас донед, ки аҳли имон писарони Иброҳиманд.</verse>
				<verse number="8">Ва Китоб чун пештар дид, ки Худо халқҳоро ба воситаи имон сафед мекунад, пешакӣ ба Иброҳим башорат дода, гуфт: “Дар ту ҳамаи халқҳо баракат меёбанд”.</verse>
				<verse number="9">Бинобар ин аҳли имон бо Иброҳими имондор баракат меёбанд.</verse>
				<verse number="10">Лекин тамоми аҳли корҳои шариат зери лаънат мебошанд; зеро навишта шудааст: “Лаънатӣ аст ҳар касе ки ҳар чизи дар китоби шариат навишташударо ҳамеша ба ҷо намеоварад”.</verse>
				<verse number="11">Ва равшан аст, ки ҳеҷ кас ба воситаи шариат назди Худо сафед намешавад, чунки “росткор бо имон зиндагӣ мекунад”.</verse>
				<verse number="12">Аммо шариат аз имон нест, балки “одам онҳоро ба ҷо оварда, бо онҳо зиндагӣ мекунад”.</verse>
				<verse number="13">Масеҳ моро аз лаънати шариат бозхарида, барои мо лаънат гардид, — зеро навишта шудааст: “Лаънатӣ аст ҳар кӣ ба дор овехта шудааст”, —</verse>
				<verse number="14">то баракати Иброҳим ба воситаи Масеҳ Исо ба халқҳо насиб шавад, то ваъдаи Рӯҳро ба воситаи имон пайдо кунем.</verse>
				<verse number="15">Эй бародарон! Ба таври одамӣ сухан мегӯям: ҳатто васиятеро, ки одамизод тартиб дода бошад, ҳеҷ кас аз эътибор берун намекунад ва чизе ба он илова наменамояд.</verse>
				<verse number="16">Лекин ваъдаҳо ба Иброҳим ва ба насли ӯ дода шудаанд. Нагуфтааст: “ва ба наслҳо”, гӯё дар бораи бисёре, балки дар бораи яке: “ва ба Насли ту”, ки он Масеҳ аст.</verse>
				<verse number="17">Ва ман чунин мегӯям: аҳдеро, ки Худо пештар дар бораи Масеҳ бастааст, шариат, ки пас аз чорсаду сӣ соли он пайдо шуд, аз эътибор берун намекунад, ба тавре ки ваъда аз байн равад.</verse>
				<verse number="18">Зеро, агар мерос аз рӯи шариат бошад, он дигар аз рӯи ваъда нест; аммо Худо онро аз рӯи ваъда ба Иброҳим ато намудааст.</verse>
				<verse number="19">Пас, шариат барои чист? Он баъдтар аз сабаби хатокориҳо дода шудааст, то вақти омадани Насле ки ваъда ба Ӯ дахл дорад, ва он ба воситаи фариштаҳо бо дасти миёнарав фармуда шудааст.</verse>
				<verse number="20">Аммо миёнарав барои як кас намешавад, вале Худо як аст.</verse>
				<verse number="21">Пас, оё шариат ба ваъдаҳои Худо мухолиф аст? Ҳеҷ гоҳ! Зеро, агар шариате дода мешуд, ки ҳаёт бахшида тавонад, росткорӣ ҳақиқатан аз шариат мебуд.</verse>
				<verse number="22">Аммо Китоб ҳама чизро зери банди гуноҳ донистааст, то ба воситаи имон ба Исои Масеҳ ваъда ба имондорон ато шавад.</verse>
				<verse number="23">Аммо пеш аз омадани имон зери посбонии шариат нигоҳ дошта мешудем, то даме ки имон бояд ошкор мешуд.</verse>
				<verse number="24">Пас, шариат тарбиятгари мо гардид, то моро ба Масеҳ расонад, то ба воситаи имон сафед шавем.</verse>
				<verse number="25">ммо ҳангоме ки имон омад, мо дигар зери дасти тарбиятгар нестем.</verse>
				<verse number="26">Зеро ҳамаи шумо ба воситаи имон дар Масеҳ Исо писарони Худоед;</verse>
				<verse number="27">зеро ҳамаи шумо, ки дар Масеҳ таъмид ёфтаед, Масеҳро дар бар кардаед.</verse>
				<verse number="28">Дигар на яҳудӣ ҳаст, на юнонӣ; на ғулом ҳаст, на озод; на мард ҳаст, на зан; зеро ҳамаи шумо дар Масеҳ Исо як ҳастед.</verse>
				<verse number="29">Ва агар шумо аз они Масеҳ бошед, пас насли Иброҳим ҳастед, ва мувофиқи ваъда ворисонед.</verse>
			</chapter>
			<chapter number="4">
				<verse number="1">Аммо мегӯям: то даме ки ворис кӯдак аст, аз ғулом ҳеҷ фарқ надорад, гарчанде ки хоҷаи ҳама чиз аст;</verse>
				<verse number="2">балки зери дасти парасторон ва вакилон аст, то мӯҳлате ки падараш муайян намудааст.</verse>
				<verse number="3">Ҳамчунин мо, то даме ки кӯдак будем, ғуломи қоидаҳои ҷаҳон будем;</verse>
				<verse number="4">вале ҳамин ки пуррагии замон даррасид, Худо Писари Худро фиристод, ки Ӯ аз зан таваллуд ёфта, зери шариат буд,</verse>
				<verse number="5">то онҳоеро, ки зери шариат буданд, бозхарад, то ба писарӣ қабул шавем.</verse>
				<verse number="6">Ва азбаски шумо писарон ҳастед, Худо ба дилҳои шумо Рӯҳи Писари Худро фиристодааст, ки нидо мекунад: “Або, Падар!”</verse>
				<verse number="7">Бинобар ин ту дигар ғулом нестӣ, балки писарӣ; ва агар писар бошӣ, ба воситаи Масеҳ вориси Худо низ ҳастӣ.</verse>
				<verse number="8">Лекин дар он замон, ки Худоро намешинохтед, бандаи онҳое будед, ки аслан худоён набуданд;</verse>
				<verse number="9">аммо акнун, ки Худоро мешиносед, ё беҳтар гӯем, Худо шуморо мешиносад, чӣ гуна боз сӯи он қоидаҳои нотавону беарзиш баргашта, аз нав бандаи онҳо будан мехоҳед?</verse>
				<verse number="10">Рӯзҳо, моҳҳо, фаслҳо ва солҳоро риоя мекунед.</verse>
				<verse number="11">Барои шумо хавотир дорам, ки мабодо дар миёни шумо беҳуда меҳнат карда бошам.</verse>
				<verse number="12">Эй бародарон, аз шумо хоҳишмандам, ки монанди ман бошед, чунки ман ҳам монанди шумо ҳастам; шумо маро ҳеҷ озор надодаед.</verse>
				<verse number="13">Шумо медонед, ки ман бори аввал дар сустии ҷисм ба шумо башорат додам;</verse>
				<verse number="14">ва шумо озмоиши маро дар ҷисмам хор нашумурдед ва аз он нафрат накардед, балки маро чунон пазироӣ намудед, ки фариштаи Худо ё Масеҳ Исо бошам.</verse>
				<verse number="15">Пас чӣ буд он хушбахтии шумо? Зеро ба шумо гувоҳӣ медиҳам, ки агар имконпазир мебуд, чашмони худро канда гирифта, ба ман медодед.</verse>
				<verse number="16">Оё акнун, чун ҳақиқатро ба шумо мегӯям, душманатон шудаам?</verse>
				<verse number="17">Онҳо барои шумо ба некӣ ғайрат намекунанд, балки шуморо /аз мо/ ҷудо кардан мехоҳанд, то шумо барои онҳо ғайрат кунед.</verse>
				<verse number="18">Дар кори хайр ҳамеша ғайрат кардан хуб аст, на танҳо вақте ки ман назди шумо бошам.</verse>
				<verse number="19">Эй фарзандони ман, ки барои таваллудатон ман аз нав азоб мекашам, то даме ки дар шумо Масеҳ сурат бандад!</verse>
				<verse number="20">Хоҳиш доштам, ки акнун назди шумо бошам ва овози худро тағйир диҳам, зеро аз шумо ҳайрон мондаам.</verse>
				<verse number="21">Шумо, ки мехоҳед зери шариат бошед, ба ман гӯед, ки оё ба шариат гӯш намеандозед?</verse>
				<verse number="22">Зеро навишта шудааст, ки Иброҳим ду писар дошт, яке аз каниз ва дигаре аз зани озод.</verse>
				<verse number="23">Лекин он ки аз каниз буд, аз рӯи ҷисм таваллуд шудааст, ва он ки аз зани озод буд, мувофиқи ваъда.</verse>
				<verse number="24">Ин маҷоз аст, зеро ин ду аҳд аст: яке аз кӯҳи Сино, ки барои ғуломӣ мезояд, ва ин Ҳоҷар аст,</verse>
				<verse number="25">зеро Ҳоҷар кӯҳи Сино дар Арабистон аст ва ба Уршалими ҳозира мувофиқ меояд, ва он бо фарзандони худ дар ғуломӣ мебошад;</verse>
				<verse number="26">аммо Уршалими боло озод аст, ки он модари ҳамаи мост;</verse>
				<verse number="27">зеро навишта шудааст: “Шод бош, эй нозой, ки намезоӣ; Хурсандӣ ва нидо кун, ки дарди зоиш намекашӣ; Зеро фарзандони зани бекас назар ба шавҳардор бештаранд”.</verse>
				<verse number="28">Вале мо, эй бародарон, монанди Исҳоқ, фарзандони ваъда ҳастем.</verse>
				<verse number="29">Аммо чунон ки он вақт аз рӯи ҷисм таваллудшуда аз рӯи Рӯҳ таваллудшударо таъқиб мекард, акнун низ чунин аст.</verse>
				<verse number="30">Аммо Китоб чӣ мегӯяд? “Каниз ва писари ӯро пеш кун, зеро писари каниз бо писари зани озод мерос намегирад”.</verse>
				<verse number="31">Пас, эй бародарон, мо фарзандони каниз нестем, балки фарзандони зани озодем.</verse>
			</chapter>
			<chapter number="5">
				<verse number="1">Пас, дар озодие ки Масеҳ моро барои он озод кардааст, устувор истед ва аз нав гирифтори юғи ғуломӣ нашавед.</verse>
				<verse number="2">Инак, ман, Павлус, ба шумо мегӯям: агар хатна мешуда бошед, Масеҳ ба шумо ҳеҷ фоида намебахшад.</verse>
				<verse number="3">Ва ман боз ба ҳар каси хатнашаванда гувоҳӣ медиҳам, ки ӯ бояд тамоми шариатро ба ҷо оварад.</verse>
				<verse number="4">Шумо, ки худро бо шариат сафед мекунед, аз Масеҳ ҷудо шудаед, аз файз маҳрум гардидаед.</verse>
				<verse number="5">Зеро мо дар Рӯҳ аз имон мунтазири умеди росткорӣ ҳастем.</verse>
				<verse number="6">Зеро дар Масеҳ Исо на хатна аҳамият дорад ва на бехатнагӣ, балки имоне ки бо муҳаббат амал мекунад.</verse>
				<verse number="7">Нағз медавидед: кӣ шуморо аз итоати ростӣ боздошт?</verse>
				<verse number="8">Ин таъсир аз ҷониби Даъваткунандаи шумо нест.</verse>
				<verse number="9">Андак хамиртуруш тамоми хамирро метуршонад.</verse>
				<verse number="10">Ман ба шумо дар Худованд эътимод дорам, ки ҳеҷ фикри дигаре надоред, ва касе ки шуморо саргаранг мекунад, ҳар кӣ бошад ҳам, маҳкум мешавад.</verse>
				<verse number="11">Валекин, эй бародарон, агар ман ҳанӯз хатнаро мавъиза мекарда бошам, чаро то ҳол гирифтори таъқибот мешавам? Он гоҳ норозигӣ аз салиб дигар намебуд!</verse>
				<verse number="12">Кошки онҳое ки шуморо саргаранг мекунанд, ахта мешуданд!</verse>
				<verse number="13">Зеро шумо, эй бародарон, ба озодӣ даъват шудаед, аммо озодӣ баҳонае барои /ҳавасҳои/ ҷисм нашавад, балки бо муҳаббат бандаи якдигар бошед.</verse>
				<verse number="14">Зеро тамоми шариат аз як сухан иборат аст, яъне: “Ёратро монанди худат дӯст дор”.</verse>
				<verse number="15">Аммо агар шумо якдигарро газида, мехӯрда бошед, эҳтиёт шавед, ки мабодо аз дасти якдигар несту нобуд гардед.</verse>
				<verse number="16">Вале ман мегӯям: дар Рӯҳ рафтор кунед, ва шумо ҳавасҳои ҷисмро ба амал намеоваред.</verse>
				<verse number="17">Зеро ҷисм хилофи Рӯҳро хоҳон аст, ва Рӯҳ хилофи ҷисмро: онҳо зидди якдигаранд, ба тавре ки шумо он чи мехостед, намекунед.</verse>
				<verse number="18">Лекин агар роҳнамоятон Рӯҳ бошад, зери шариат нестед.</verse>
				<verse number="19">Корҳои ҷисм маълуманд, ки инҳоянд: зино, фосиқӣ, нопокӣ, бадахлоқӣ,</verse>
				<verse number="20">бутпарастӣ, ҷодугарӣ, душманӣ, ҷанҷол, рашк, хашм, худхоҳӣ, ихтилофот, бидъатҳо,</verse>
				<verse number="21">ҳасад, одамкушӣ, бадмастӣ, айшу ишрат ва монанди ин; шуморо пешакӣ огоҳ менамоям, чунон ки пештар ҳам огоҳ намудаам, ки кунандагони чунин корҳо Подшоҳии Худоро мерос намегиранд.</verse>
				<verse number="22">Аммо самари Рӯҳ инҳост: муҳаббат, шодӣ, осоиш, пурсабрӣ, меҳрубонӣ, некӯӣ, вафодорӣ, ҳалимӣ, худдорӣ.</verse>
				<verse number="23">Ба инҳо ҳеҷ шариате муқобил нест.</verse>
				<verse number="24">Лекин онҳое ки аз они Масеҳ мебошанд, ҷисмро бо ҳирсҳо ва ҳавасҳояш ба салиб кашидаанд.</verse>
				<verse number="25">Агар мо дар Рӯҳ зиндагӣ мекарда бошем, бояд дар Рӯҳ рафтор ҳам кунем:</verse>
				<verse number="26">Ҳавобаланд нашавем, якдигарро асабӣ накунем, ба якдигар ҳасад набарем.</verse>
			</chapter>
			<chapter number="6">
				<verse number="1">Эй бародарон, агар касе гирифтори хатое шавад, шумо, рӯҳониён, ӯро дар рӯҳи ҳалимӣ ислоҳ кунед; ва аз худ бохабар бош, ки мабодо ба озмоиш дучор шавӣ.</verse>
				<verse number="2">Борҳои якдигарро бардоред, ва ҳамин тавр шариати Масеҳро ба ҷо оваред.</verse>
				<verse number="3">Зеро агар касе худро чизе ҳисоб кунад, дар ҳоле ки ҳеҷ бошад, худро фиреб медиҳад.</verse>
				<verse number="4">Бигзор ҳар кас амали худро имтиҳон намояд, ва он гоҳ танҳо дар худ фахр дорад, на дар дигаре;</verse>
				<verse number="5">зеро ҳар кас бори худро мебардорад.</verse>
				<verse number="6">Он ки дар калом таълим меёбад, бигзор муаллими худро дар ҳамаи чизҳои хуб шарик созад.</verse>
				<verse number="7">Фирефта нашавед: Худо намегузорад, ки Ӯро масхара кунанд. Зеро он чи одамизод мекорад, ҳамонро медаравад.</verse>
				<verse number="8">Касе ки барои ҷисми худ мекорад, аз ҷисм фасодро медаравад, ва касе ки барои Рӯҳ мекорад, аз Рӯҳ ҳаёти абадиро медаравад.</verse>
				<verse number="9">Ва аз некӣ кардан хаста нашавем; зеро дар вақташ медаравем, агар сустӣ накунем.</verse>
				<verse number="10">Аз ин рӯ, то даме ки фурсат дорем, ба ҳама некӣ кунем, хусусан ба аҳли байти имон.</verse>
				<verse number="11">Бинед, бо чӣ гуна ҳарфҳои калон ба шумо бо дасти худ навиштаам.</verse>
				<verse number="12">Онҳое ки дар ҷисм фахр кардан мехоҳанд, шуморо ба хатна шудан водор менамоянд, танҳо барои он ки аз боиси салиби Масеҳ ба таъқибот гирифтор нашаванд.</verse>
				<verse number="13">Зеро худи хатнакунандагон низ шариатро риоя намекунанд, лекин мехоҳанд, ки шумо хатна шавед, то бо ҷисми шумо фахр кунанд.</verse>
				<verse number="14">Ва чунин мабод, ки ман фахр кунам, ҷуз бо салиби Худованди мо Исои Масеҳ, ки ба воситаи он ҷаҳон барои ман ба салиб кашида шудааст, ва ман барои ҷаҳон.</verse>
				<verse number="15">Зеро дар Масеҳ Исо на хатна аҳамияте дорад ва на бехатнагӣ, балки офариниши нав.</verse>
				<verse number="16">Ва онҳое ки мувофиқи ҳамин қоида рафтор мекунанд, осоиш ва марҳамат бар онҳо бод, ва бар Исроили Худо!</verse>
				<verse number="17">Минбаъд бигзор ҳеҷ кас маро азоб надиҳад, зеро ман дар бадани худ доғҳои Худованд Исоро дорам.</verse>
				<verse number="18">Файзи Худованди мо Исои Масеҳ бо рӯҳи шумо бод, эй бародарон. Омин. </verse>
			</chapter>
		</book>
		<book number="49">
			<chapter number="1">
				<verse number="1">Павлус, ки бо хости Худо расули Исои Масеҳ аст, ба муқаддасоне ки дар Эфесус мебошанд ва дар Масеҳ Исо вафодоранд:</verse>
				<verse number="2">файз ва осоиш аз ҷониби Худо, Падари мо, ва Худованд Исои Масеҳ бар шумо бод.</verse>
				<verse number="3">Муборак аст Худо ва Падари Худованди мо Исои Масеҳ, ки моро бо ҳар баракати рӯҳоние ки дар /ҷойҳои/ осмонӣ аст, дар Масеҳ баракат додааст,</verse>
				<verse number="4">чунон ки моро пеш аз бунёдшавии ҷаҳон дар Ӯ интихоб кардааст, то пеши рӯи Ӯ дар муҳаббат муқаддас ва беайб бошем.</verse>
				<verse number="5">Моро пешакӣ муайян намудааст, ки ба воситаи Исои Масеҳ барои Худ, аз рӯи хушнудии хости Худ ба писарӣ қабул кунад,</verse>
				<verse number="6">барои ситоиши ҷалоли файзи Худ, ки бо он моро дар Дӯстдошта бахшидааст.</verse>
				<verse number="7">Дар Ӯ мо бо хуни Ӯ раҳоӣ ва бахшоиши хатоҳоро мувофиқи сарвати файзи Ӯ пайдо кардаем,</verse>
				<verse number="8">ки онро Ӯ ба мо ба фаровонӣ ато намуда, ҳамроҳи ҳар ҳикмату хирад</verse>
				<verse number="9">сирри хости Худро, ки пештар аз рӯи хушнудии Худ дар Худ муқаррар намуд, ба мо маълум кардааст.</verse>
				<verse number="10">Ҳангоме ки идораи пуррагии замонҳо /муяссар гардад, Худо/ ҳама чизро, хоҳ дар осмон бошад, хоҳ дар замин, зери сардории Масеҳ, яъне дар Ӯ ҷамъ мекунад.</verse>
				<verse number="11">Мо низ дар Ӯ, ки ҳама чизро мувофиқи нақшаи хости Худ ба амал меоварад, аз рӯи таъйиноти Ӯ пешакӣ муайян шуда, меросро ба даст овардаем,</verse>
				<verse number="12">то мо, ки пештар ба Масеҳ умед бастаем, барои ситоиши ҷалоли Ӯ бошем.</verse>
				<verse number="13">Шумо низ дар Ӯ ҳастед, чун каломи ростӣ, яъне башорати наҷоти худро шунидаед; дар Ӯ низ, чун имон овардаед, бо Рӯҳулқудси ваъдашуда мӯҳр зада шудаед,</verse>
				<verse number="14">ки гарави мероси мост то замоне ки мулки /Худо/ бозхарида шавад, барои ситоиши ҷалоли Ӯ.</verse>
				<verse number="15">Бинобар ин ман низ, ҳангоме ки аз имони шумо ба Худованд Исо ва аз муҳаббати шумо ба ҳамаи муқаддасон хабардор шудам,</verse>
				<verse number="16">шукргузориро барои шумо бас намекунам ва шуморо дар дуоҳои худ ёд мекунам,</verse>
				<verse number="17">то Худои Худованди мо Исои Масеҳ, Падари ҷалол, рӯҳи ҳикмат ва ваҳйро дар шинохтани Худ ба шумо ато намояд,</verse>
				<verse number="18">ва чашмони дили шуморо равшан созад, то шумо донед, ки умеди даъвати Ӯ аз чӣ иборат аст, ва сарвати ҷалоли мероси Ӯ дар муқаддасон чӣ гуна аст,</verse>
				<verse number="19">ва бузургии қуввати Ӯ дар мо, ки имон дорем, чӣ гуна аз ҳад берун аст. /Он қувват/ аз рӯи амали тавоноии қудрати Ӯст,</verse>
				<verse number="20">ки дар Масеҳ амал кардааст, ҳангоме ки Ӯро аз мурдагон бархезонд ва аз дасти рости Худ дар ҷойҳои осмонӣ шинонд,</verse>
				<verse number="21">болотар аз ҳар сарварӣ ва ҳукуматдорӣ ва қудрат ва ҳукмронӣ ва ҳар номе ки на танҳо дар ин давра, балки дар давраи оянда низ хонда мешавад;</verse>
				<verse number="22">ва ҳама чизро зери пойҳои Ӯ тобеъ намуд, ва Ӯро чун сари ҳама чиз ба ҷамоат дод,</verse>
				<verse number="23">ки он бадани Ӯст, пуррагии Ӯст, ки ҳама чизро дар ҳама пур мекунад.</verse>
			</chapter>
			<chapter number="2">
				<verse number="1">Шуморо низ, ки дар хатоҳо ва гуноҳҳо мурда будед, /зинда гардонд/.</verse>
				<verse number="2">Дар онҳо шумо як вақте мувофиқи давраи ин дунё рафтор мекардед, аз рӯи /хости/ мире ки дар ҳаво ҳукмрон аст, яъне он рӯҳе ки ҳоло дар писарони саркашӣ амал мекунад.</verse>
				<verse number="3">Дар миёни онҳо ҳамаи мо низ як вақте аз рӯи ҳавасҳои ҷисми худ зиндагӣ карда, хоҳишҳои ҷисм ва хаёлотро ба ҷо меовардем ва табиатан чун дигарон фарзандони ғазаб будем.</verse>
				<verse number="4">Аммо Худо, ки аз марҳамат давлатманд аст, ба хотири муҳаббати бузурги Худ, ки ба мо дошт,</verse>
				<verse number="5">моро, агарчи дар хатоҳо мурда будем, бо Масеҳ зинда кард, — бо файз наҷот ёфтаед, —</verse>
				<verse number="6">ва бо Ӯ моро бархезонд ва дар ҷойҳои осмонӣ дар Масеҳ Исо шинонд,</verse>
				<verse number="7">то дар давраҳои оянда сарвати беҳадди файзи Худро дар некӯие ки ба мо дар Масеҳ Исо дорад, нишон диҳад.</verse>
				<verse number="8">Зеро шумо бо файз ба воситаи имон наҷот ёфтаед, ва ин на аз шумост, /балки/ атои Худост,</verse>
				<verse number="9">/ва/ аз амалҳо нест, то ҳеҷ кас фахр накунад.</verse>
				<verse number="10">Зеро мо сохтаи дасти Ӯ ҳастем ва дар Масеҳ Исо барои корҳои нек офарида шудаем, — /корҳое/ ки Худо пешакӣ омода намудааст, то дар онҳо қадамгузор бошем.</verse>
				<verse number="11">Пас дар ёд дошта бошед, ки як вақте аз рӯи ҷисм шумо халқҳо будед, ва касоне ки аҳли хатна номида мешаванд, шуморо бехатна меномиданд, вале хатнаи онҳо бо дасти инсон дар ҷисм ба амал оварда мешавад;</verse>
				<verse number="12">дар он замон шумо бе Масеҳ, аз шаҳрвандии Исроил ҷудо ва нисбат ба аҳдҳои ваъда бегона будед, дар ҷаҳон бе умед ва бе Худо будед.</verse>
				<verse number="13">Аммо акнун, дар Масеҳ Исо, шумо, ки як вақте дур будед, бо хуни Масеҳ наздик шудаед.</verse>
				<verse number="14">Зеро Ӯ осоиши мост, ки ҳар дуро як гардонд ва девори ҷудоиро, яъне душманиро дар ҷисми Худ хароб кард,</verse>
				<verse number="15">ва шариати фармудаҳоро, /ки/ аз фаризаҳо /иборат буд/, бартараф намуд, то дар Худ аз ҳар ду як одами навро офарида, осоиш барпо кунад,</verse>
				<verse number="16">ва ба воситаи салиб душманиро кушта, дар як бадан ҳар дуро бо Худо оштӣ диҳад.</verse>
				<verse number="17">Ӯ ба шумо, ки дур будед, ва ба онҳое ки наздик буданд, омад, ва осоишро башорат дод,</verse>
				<verse number="18">зеро ба воситаи Ӯ ҳар дуи мо иҷозат дорем дар як Рӯҳ ба Падар наздик шавем.</verse>
				<verse number="19">Пас шумо акнун на ғайр ҳастед ва на бегона, балки ҳамватани муқаддасонед ва аҳли хонаи Худо,</verse>
				<verse number="20">ва бар таҳкурсии расулон ва пайғамбарон бино шудаед, ки Худи Исои Масеҳ санги гӯша аст.</verse>
				<verse number="21">Дар Ӯ тамоми бино пайваст шуда, ба ибодатхонаи муқаддасе дар Худованд нашъунамо мекунад,</verse>
				<verse number="22">ва дар Ӯ шумо низ бино мешавед, то дар Рӯҳ маскани Худо бошед.</verse>
			</chapter>
			<chapter number="3">
				<verse number="1">Аз ин сабаб ман, Павлус, ба хотири шумо, халқҳо, бандии Исои Масеҳ ҳастам.</verse>
				<verse number="2">Албатта шумо дар бораи коргузории файзи Худо, ки ба ман барои шумо ато шудааст, шунидаед,</verse>
				<verse number="3">ки ба воситаи ваҳй сирре ба ман маълум шудааст, чунон ки дар бораи он мухтасаран дар боло навиштаам,</verse>
				<verse number="4">ва онро хонда, метавонед фаҳми маро дар сирри Масеҳ пай баред.</verse>
				<verse number="5">Он дар наслҳои пешина ба банӣ-одам маълум нашуда буд, чунон ки ҳоло ба расулони муқаддаси Ӯ ва ба пайғамбарон ба воситаи Рӯҳ ошкор шудааст,</verse>
				<verse number="6">ки халқҳо дар Масеҳ ба воситаи Инҷил дар мерос ва дар бадан ва дар баҳрамандӣ аз ваъдаи Ӯ шариканд.</verse>
				<verse number="7">Ман мувофиқи атои файзи Худо, ки бо амали қуввати Ӯ ба ман дода шудааст, хизматгузори он гардидаам.</verse>
				<verse number="8">Ба ман, ки хурдтарини ҳамаи муқаддасонам, ин файз дода шудааст, ки сарвати таҳқиқнопазири Масеҳро дар миёни халқҳо башорат диҳам</verse>
				<verse number="9">ва ба ҳама равшан намоям, ки чист коргузории сирре ки аз азал ниҳон буд дар Худое ки ҳама чизро ба воситаи Исои Масеҳ офарид,</verse>
				<verse number="10">то ки акнун ба воситаи ҷамоат ба сарвариҳо ва қудратҳои ҷойҳои осмонӣ ҳикмати гуногуншакли Худо маълум гардад,</verse>
				<verse number="11">мувофиқи нақшаи абадӣ, ки онро Ӯ дар Худованди мо Масеҳ Исо кашидааст,</verse>
				<verse number="12">ки дар Ӯ ва ба воситаи имон ба Ӯ иҷозат дорем бо ҷасорату дилпурӣ наздик шавем.</verse>
				<verse number="13">Ба ин сабаб хоҳишмандам, ки аз боиси азобе ки ман ба хотири шумо дорам, ноумед нашавед, ки он фахри шумост.</verse>
				<verse number="14">Бинобар ин назди Падари Худованди мо Исои Масеҳ,</verse>
				<verse number="15">ки аз Ӯ ҳар хонавода дар осмон ва бар замин ном мегирад,</verse>
				<verse number="16">зону мезанам, ки Ӯ мувофиқи сарвати ҷалоли Худ ато фармояд, ки шумо бо Рӯҳи Ӯ дар одами ботин боқувват ва зӯрманд шавед,</verse>
				<verse number="17">ва Масеҳ ба воситаи имон дар дилҳои шумо сокин гардад, то дар муҳаббат реша давонда ва пойдор шуда,</verse>
				<verse number="18">бо ҳамаи муқаддасон дарёфта тавонед, ки чист фарохию дарозӣ ва пастию баландӣ,</verse>
				<verse number="19">ва муҳаббати Масеҳро, ки аз дониш болотар аст, донед, то бо тамоми пуррагии Худо пур шавед.</verse>
				<verse number="20">Ӯро, ки метавонад бо қуввате ки дар мо фаъол аст, беандоза зиёдтар аз ҳар он чи мо мехоҳем ё фикр мекунем, амал кунад,</verse>
				<verse number="21">Ӯро дар ҷамоат ва дар Масеҳ Исо аз насл ба насл то абад ҷалол бод, омин.</verse>
			</chapter>
			<chapter number="4">
				<verse number="1">Пас ман, ки дар Худованд бандӣ ҳастам, аз шумо хоҳишмандам, ки шоистаи даъвате ки ба он хонда шудаед, рафтор кунед,</verse>
				<verse number="2">бо тамоми фурӯтанӣ ва ҳалимӣ ва бо пурсабрӣ якдигарро дар муҳаббат бардошт намоед,</verse>
				<verse number="3">ва саъю кӯшиш кунед, ки ягонагии Рӯҳро бо банди осоиш нигоҳ доред:</verse>
				<verse number="4">Як бадан ҳаст ва як Рӯҳ, чунон ки низ ба як умеди даъвати худ хонда шудаед;</verse>
				<verse number="5">як Худованд ҳаст, як имон, як таъмид,</verse>
				<verse number="6">як Худо ва Падари ҳама, ки Ӯ бар болои ҳама ва ба воситаи ҳама ва дар ҳамаи мо мебошад.</verse>
				<verse number="7">Аммо ба ҳар яке аз мо файз ба андозаи атои Масеҳ бахшида шудааст.</verse>
				<verse number="8">Бинобар ин гуфта шудааст: “Ба афроз боло рафта, Асиронро ба асирӣ бурд Ва ба одамон атоҳо дод”.</verse>
				<verse number="9">Ва “боло рафт” /гуфтан/ чист, ғайр аз ин ки Ӯ пештар ба ҷойҳои пасттари замин фуруд ҳам омада буд?</verse>
				<verse number="10">Он ки фуруд омада буд, Ҳамон аст, ки болотар аз тамоми осмонҳо боло ҳам рафт, то ҳама чизро пур кунад.</verse>
				<verse number="11">Ӯ баъзеро чун расул, баъзеро чун пайғамбар, баъзеро чун башоратдиҳанда, баъзеро чун шубон ва муаллим дод,</verse>
				<verse number="12">барои такмили муқаддасон, ба кори хизмат, барои обод намудани бадани Масеҳ,</verse>
				<verse number="13">то даме ки ҳамаамон ба ягонагии имон ва шиносоии Писари Худо, ба /дараҷаи/ марди комил, ба андозаи бузургии пурраи Масеҳ расем,</verse>
				<verse number="14">то мо дигар кӯдаконе набошем, ки бо боди ҳар таълим калавонда ва ронда мешаванд, аз найрангбозии одамоне ки бо фиреби ҳила гумроҳ мекунанд,</verse>
				<verse number="15">балки дар муҳаббат ростиро баён намуда, мо дар ҳар чиз сӯи Он ки Сар аст, яъне сӯи Масеҳ нашъунамо кунем.</verse>
				<verse number="16">Аз Ӯ тамоми бадан ба воситаи ҳар гуна пайвандҳои нигоҳдоранда мустаҳкам ва пайваст шуда, ба андозаи амали ҳар як узв нашъунамо меёбад, то худро дар муҳаббат обод кунад.</verse>
				<verse number="17">Пас инро мегӯям ва дар Худованд гувоҳӣ медиҳам, ки шумо акнун он гуна рафтор накунед, ки халқҳои дигар аз рӯи хаёлоти ҳеҷу пучи худ рафтор мекунанд.</verse>
				<verse number="18">Ба сабаби нодонӣ ва дилсахтие ки ба онҳо хос аст, ақлашон тира гардида, онҳо аз ҳаёти Худо бегона шудаанд.</verse>
				<verse number="19">Онҳо беҳис шуда, ба бадахлоқӣ дода шудаанд, ба тавре ки ҳар кори нопокро ҳарисона ба ҷо меоваранд.</verse>
				<verse number="20">Вале шумо Масеҳро ин тавр ёд нагирифтаед,</verse>
				<verse number="21">дар ҳоле ки Ӯро шунидаед ва дар Ӯ таълим гирифтаед, аз рӯи ростие ки дар Исо аст,</verse>
				<verse number="22">пас, аз ҷиҳати рафтори пештара одами кӯҳнаро, ки дар майлҳои дилфиреб вайрон мешавад, аз худ бадар кунед,</verse>
				<verse number="23">ва дар рӯҳи хиради худ нав шавед,</verse>
				<verse number="24">ва одами навро, ки ба сурати Худо дар росткорӣ ва муқаддасии ҳақиқӣ офарида шудааст, дар бар кунед.</verse>
				<verse number="25">Бинобар ин, дурӯғро аз худ бадар карда, “ҳар яке ба ёри худ рост гӯед”, чунки мо узвҳои якдигарем.</verse>
				<verse number="26">Агар хашмгин шуда бошед, гуноҳ накунед ва нагузоред, ки хашми шумо то ғуруби офтоб боқӣ монад;</verse>
				<verse number="27">ва ба иблис ҷой надиҳед.</verse>
				<verse number="28">Касе ки дуздӣ кардааст, дигар дуздӣ накунад, балки меҳнат карда, бо дастҳои худ кори фоиданоке ба ҷо оварад, то чизе дошта бошад, ки ба эҳтиёҷманде бахшад.</verse>
				<verse number="29">Ҳеҷ як сухани бад аз даҳонатон набарояд, балки танҳо сухани нек, ки дар вақти эҳтиёҷ барои обод кардан бошад, то ба шунавандагонаш файз бахшад.</verse>
				<verse number="30">Ва Рӯҳулқудси Худоро, ки бо Он ба /интизори/ рӯзи халосӣ мӯҳр зада шудаед, андӯҳгин накунед.</verse>
				<verse number="31">Ҳар гуна талхӣ ва хашм ва ғазаб ва фарёд ва бадгӯӣ бигзор аз шумо бо ҳар гуна бадӣ дур шавад;</verse>
				<verse number="32">балки ба якдигар меҳрубон ва дилсӯз бошед ва якдигарро бахшед, чунон ки Худо низ шуморо дар Масеҳ бахшидааст.</verse>
			</chapter>
			<chapter number="5">
				<verse number="1">Пас чун фарзандони дӯстдошта ба Худо тақлид намоед,</verse>
				<verse number="2">ва дар муҳаббат рафтор кунед, чунон ки Масеҳ низ ба мо муҳаббат дошт ва Худро барои мо ҳамчун ҳадия ва қурбонӣ ба Худо, ҳамчун бӯи хуш дод.</verse>
				<verse number="3">Лекин фосиқӣ ва ҳар гуна нопокӣ ё тамаъкорӣ набояд дар байни шумо ҳатто зикр ёбад, чунон ки ба муқаддасон муносиб аст;</verse>
				<verse number="4">ҳамчунин /гуфтори/ зишт ва беҳудагӯӣ ё шӯхии бемаънӣ, ки аз рӯи одоб нест, набояд бошад, балки шукргузорӣ бояд кард.</verse>
				<verse number="5">Зеро инро медонед, ки ҳеҷ як фосиқ, ё нопок, ё тамаъкор, ки вай бутпараст аст, дар Подшоҳии Масеҳ ва Худо мерос надорад.</verse>
				<verse number="6">Бигзор ҳеҷ кас шуморо бо гапҳои беҳуда фирефта накунад, зеро барои ин ғазаби Худо бар писарони саркашӣ меояд.</verse>
				<verse number="7">Пас, шарики онҳо нашавед.</verse>
				<verse number="8">Зеро замоне торикӣ будед, вале акнун нуре дар Худованд ҳастед: чун фарзандони нур рафтор кунед,</verse>
				<verse number="9">чунки самари Рӯҳ аз ҳар некӯӣ, росткорӣ ва ҳақиқат иборат аст;</verse>
				<verse number="10">ва таҳқиқ кунед, ки он чи Худованд меписандад, чист.</verse>
				<verse number="11">Ва дар амалҳои бесамари торикӣ иштирок накунед, балки онҳоро фош намоед.</verse>
				<verse number="12">Зеро дар бораи корҳое ки онҳо пинҳонӣ мекунанд, гап задан ҳам нанговар аст.</verse>
				<verse number="13">Аммо ҳамаи ин фош гардида, дар нур намоён мешавад, зеро ҳар он чи намоён мешавад, нур аст.</verse>
				<verse number="14">Бинобар ин гуфта шудааст: “Эй ту, ки дар хобӣ, бедор шав Ва аз мурдагон бархез, То Масеҳ бар ту дурахшад”.</verse>
				<verse number="15">Пас, нигоҳ кунед, ки чӣ гуна бо диққат рафтор менамоед, на чун бехирадон, балки чун хирадмандон,</verse>
				<verse number="16">ва фурсатро ғанимат донед, чунки ин рӯзҳо бад мебошанд.</verse>
				<verse number="17">Бинобар ин нодон набошед, балки фаҳмед, ки хости Худо чист.</verse>
				<verse number="18">Ва масти май нашавед, ки аз он бадахлоқӣ ба амал меояд; балки аз Рӯҳ пур шавед,</verse>
				<verse number="19">ва ба якдигар бо таронаҳои Забур, мадҳияҳо ва сурудҳои рӯҳонӣ сухан гӯед ва дар дилҳои худ барои Худованд сароед ва тарона хонед,</verse>
				<verse number="20">ҳамеша барои ҳама чиз Худои Падарро ба номи Худованди мо Исои Масеҳ шукр гӯед,</verse>
				<verse number="21">дар тарси Худо фармонбардори якдигар шавед.</verse>
				<verse number="22">Эй занон, фармобардори шавҳарони худ шавед, монанди он ки ба Худованд бошад,</verse>
				<verse number="23">чунки шавҳар сари зан аст, чунон ки Масеҳ сари ҷамоат аст; ва Ӯ Наҷотдиҳандаи бадан аст.</verse>
				<verse number="24">Аммо, чунон ки ҷамоат ба Масеҳ фармонбардор аст, занон низ бояд аз ҳар ҷиҳат ба шавҳарони худ фармонбардор бошанд.</verse>
				<verse number="25">Эй шавҳарон, занони худро дӯст доред, чунон ки Масеҳ низ ҷамоатро дӯст дошт ва Худро барои он дод,</verse>
				<verse number="26">то онро бо шустушӯи об пок карда, ба воситаи калом муқаддас гардонад,</verse>
				<verse number="27">ва назди Худ ҷамоатро дар шукӯҳе ҳозир созад, ки на доғе дошта бошад, на нуқсоне, на чизе монанди ин, балки муқаддас ва беайб бошад.</verse>
				<verse number="28">Ҳамин гуна бояд шавҳарон занони худро ҳамчун бадани худ дӯст доранд: он ки зани худро дӯст дорад, худро дӯст медорад.</verse>
				<verse number="29">Зеро ҳеҷ кас ҳаргиз ҷисми худро бад намебинад, балки онро ғизо медиҳад ва гарм мекунад, чунон ки Худованд низ ҷамоатро;</verse>
				<verse number="30">чунки мо узвҳои бадани Ӯ ҳастем, аз ҷисми Ӯ ва аз устухонҳои Ӯ.</verse>
				<verse number="31">“Аз ин сабаб мард падару модари худро тарк карда, бо зани худ мепайвандад, ва ҳар ду як тан мешаванд”.</verse>
				<verse number="32">Ин сир бузург аст, вале ман нисбат ба Масеҳ ва ҷамоат сухан мегӯям.</verse>
				<verse number="33">Пас бигзор ҳар яке аз шумо зани худро монанди худ дӯст дорад, ва зан аз шавҳари худ тарсад.</verse>
			</chapter>
			<chapter number="6">
				<verse number="1">Эй фарзандон, ба падару модари худ дар Худованд итоат намоед, зеро ин аз рӯи инсоф аст.</verse>
				<verse number="2">“Падару модари худро эҳтиром намо”, ин аст фармудаи аввалин бо ваъда:</verse>
				<verse number="3">“то некӯаҳвол бошӣ ва бар замин умри дароз бинӣ”.</verse>
				<verse number="4">Ва шумо, эй падарон, фарзандони худро ба хашм наоваред, балки онҳоро бо таълимот ва тарбияти Худованд калон кунед. Ғуломон ва хоҷагон</verse>
				<verse number="5">Эй ғуломон, ба хоҷагони заминии худ бо тарсу ларз ва бо содадилӣ, монанди он ки ба Масеҳ бошад, итоат намоед,</verse>
				<verse number="6">на бо хизмати зоҳирӣ, ҳамчун одампарастон, балки ҳамчун ғуломони Масеҳ, ки хости Худоро аз таҳти дил ба ҷо меоваранд.</verse>
				<verse number="7">Ғайратмандона бандагӣ намоед, монанди он ки ба Худованд бошад, на ба одамон,</verse>
				<verse number="8">зеро медонед, ки ҳар кас, хоҳ ғулом бошад, хоҳ озод, ба андозаи кори неке ки кардааст, аз Худованд подош мегирад.</verse>
				<verse number="9">Ва шумо, эй хоҷагон, ба онҳо низ ҳамин гуна амал кунед, ва аз таҳдид даст кашед, ва донед, ки бар сари шумо ҳам дар осмон Хоҷае ҳаст, ва Ӯ рӯйбинӣ надорад.</verse>
				<verse number="10">Ниҳоят, эй бародаронам, дар Худованд ва дар тавоноии қудрати Ӯ устувор шавед.</verse>
				<verse number="11">Аслиҳаи томи Худоро дар бар кунед, то бар зидди ҳилаҳои иблис истодагарӣ намуда тавонед.</verse>
				<verse number="12">Чунки муборизаи мо на бар зидди хун ва ҷисм аст, балки бар зидди сарвариҳо, бар зидди қудратҳо, бар зидди ҷаҳондорони ин давраи торик аст, бар зидди қувваҳои рӯҳонии бадӣ дар ҷойҳои осмонӣ.</verse>
				<verse number="13">Бинобар ин, аслиҳаи томи Худоро гиред, то дар рӯзи бад муқобилат намуда ва ҳама корҳоро анҷом дода, истодагарӣ карда тавонед.</verse>
				<verse number="14">Пас, бо ҳақиқат камар баста ва ҷавшани росткориро дар бар карда, истед,</verse>
				<verse number="15">ва пойафзоли омодагиро барои расондани Инҷили осоиш ба пои худ пӯшед,</verse>
				<verse number="16">дар айни ҳол сипари имонро гиред, ки бо он ҳамаи тирҳои тафсони шарирро хомӯш карда метавонед;</verse>
				<verse number="17">ва хӯди наҷотро гиред, ва шамшери Рӯҳро, ки каломи Худост;</verse>
				<verse number="18">дар ҳар вақт дар Рӯҳ бо ҳар дуо ва илтимос дуо гӯед, ва барои ҳамин бедор бошед, бо ҳар пойдорӣ ва илтимос барои ҳамаи муқаддасон,</verse>
				<verse number="19">барои ман низ /дуо гӯед/, то ба ман калом ато шавад, ки даҳон кушода, сирри Инҷилро бо ҷуръат баён намоям,</verse>
				<verse number="20">ки барои он ман дар занҷирҳо вазифаи сафирро ба ҷо меоварам, то далерона ва ба таври даркорӣ сухан гӯям.</verse>
				<verse number="21">Ва барои он ки шумо низ аз вазъиятам ва корҳоям огоҳ шавед, Тихиқус, ки бародари азиз ва хизматгузори бовафо дар Худованд аст, шуморо аз ҳар хусус хабардор мекунад,</verse>
				<verse number="22">ки ӯро барои ҳамин назди шумо фиристодам, то аз вазъияти мо огоҳ бошед, ва ӯ дилҳои шуморо тасаллӣ диҳад.</verse>
				<verse number="23">Бародаронро осоиш ва муҳаббат бо имон аз ҷониби Худои Падар ва Худованд Исои Масеҳ бод.</verse>
				<verse number="24">Бо ҳамаи онҳое ки ба Худованди мо Исои Масеҳ муҳаббати намиранда доранд, файз бод, омин. </verse>
			</chapter>
		</book>
		<book number="50">
			<chapter number="1">
				<verse number="1">Павлус ва Тимотиюс, бандагони Исои Масеҳ, ба ҳамаи муқаддасон дар Масеҳ Исо, ки дар Филиппӣ мебошанд, бо нигаҳбонон ва хизматгузорон:</verse>
				<verse number="2">Файз ва осоиш аз ҷониби Худо, Падари мо, ва Худованд Исои Масеҳ бар шумо бод.</verse>
				<verse number="3">Ҳар боре ки шуморо ёд мекунам, Худои худро шукр мегӯям</verse>
				<verse number="4">ва ҳамеша дар ҳар дуои худ барои ҳамаи шумо бо шодӣ дуо мегӯям,</verse>
				<verse number="5">барои иштироки шумо дар башорат аз рӯзи аввал то ҳол,</verse>
				<verse number="6">ва дилпурам, ки Ӯ ки дар шумо кори хайрро сар кардааст, онро то рӯзи Исои Масеҳ ба анҷом мерасонад;</verse>
				<verse number="7">чунон ки маро сазовор аст дар бораи ҳамаи шумо ҳамин гуна фикр кунам, чунки шумо дар дили ман ҷойгир шудаед, ки ҳам дар занҷирҳоям ва ҳам дар муҳофизату исботи Инҷил ҳамаатон шарики ман дар файз ҳастед.</verse>
				<verse number="8">Худо маро шоҳид аст, ки ман бо меҳри Исои Масеҳ пазмони ҳамаи шумо ҳастам.</verse>
				<verse number="9">Ва дар он хусус дуо мегӯям, ки муҳаббати шумо дар дониш ва камоли фаҳм торафт афзунтар гардад,</verse>
				<verse number="10">то дарёбед, ки чӣ беҳтар аст. Он гоҳ дар рӯзи Масеҳ пок ва беайб мешавед,</verse>
				<verse number="11">ва аз самарҳои росткорӣ пур мешавед, ки онҳо ба воситаи Исои Масеҳ барои ҷалол ва ситоиши Худоянд.</verse>
				<verse number="12">Эй бародарон, мехоҳам донед, ки он чи бо ман рӯй дод, боиси пешрафти зиёдтари башорат гардидааст.</verse>
				<verse number="13">Занҷирҳои ман ба хотири Масеҳ ба тамоми сарбозхона ва ба ҳамаи дигарон маълум шудааст,</verse>
				<verse number="14">ва аксари бародарон дар Худованд аз занҷирҳои ман устувор гардида, бештар ҷуръат мекунанд, ки каломи Худоро бе тарс гӯянд.</verse>
				<verse number="15">Дуруст аст, ки баъзе аз ҳасад ва рақобат, ва баъзеи дигар аз хайрхоҳӣ Масеҳро мавъиза менамоянд.</verse>
				<verse number="16">Баъзеҳо аз худхоҳӣ, на бо дили соф Масеҳро мавъиза менамоянд, ба гумони он ки гаронии занҷирҳои маро афзун мекунанд,</verse>
				<verse number="17">вале дигарон аз муҳаббат, чун медонанд, ки ман барои муҳофизати Инҷил /дар ин ҷо/ гузошта шудаам.</verse>
				<verse number="18">Хайр, чӣ мешавад? Масеҳро ба ҳар тарз, риёкорона ё самимона, мавъиза намоянд ҳам, ман аз ин шодам, ва шодӣ хоҳам кард,</verse>
				<verse number="19">зеро медонам, ки ин боиси халосии ман мешавад, ба воситаи дуои шумо ва бо ёрии Рӯҳи Исои Масеҳ,</verse>
				<verse number="20">ва бо майли том мунтазир ва умедворам, ки дар ҳеҷ хусус шарманда намешавам, балки бо камоли ҷуръат акнун ҳам, чунон ки ҳамеша буд, Масеҳ дар баданам бузургӣ меёбад, хоҳ дар зиндагӣ, хоҳ дар марг.</verse>
				<verse number="21">Зеро барои ман зиндагӣ Масеҳ аст, ва марг — фоида.</verse>
				<verse number="22">Аммо агар дар ҷисм зистанам ба кори ман самаре мебахшида бошад, пас намедонам кадомашро интихоб намоям.</verse>
				<verse number="23">Ҳар дуяш ҳам маро ҷалб мекунад: орзу дорам, ки равам ва ҳамроҳи Масеҳ бошам, чунки ин беандоза беҳтар аст;</verse>
				<verse number="24">валекин дар ҷисм монданам барои шумо заруртар аст.</verse>
				<verse number="25">Ва ман аз ин дилпур буда, медонам, ки мемонам ва барои пешрафт ва шодии имони шумо бо ҳамаи шумо меистам,</verse>
				<verse number="26">то фахри шумо дар Масеҳ Исо ба воситаи ман афзунтар шавад, чун бори дигар назди шумо биёям.</verse>
				<verse number="27">Фақат ин ки шоистаи Инҷили Масеҳ умр гузаронед, то ман — хоҳ омада шуморо бинам, хоҳ аз шумо дур бошам — дар бораи шумо шунавам, ки шумо дар як рӯҳ пойдор буда, якдилона барои имони Инҷил ҷидду ҷаҳд менамоед,</verse>
				<verse number="28">ва дар ҳеҷ хусус аз душманон наметарсед, ки ин барои онҳо аломати ҳалокат аст, вале барои шумо аломати наҷот аст, ва ин аз ҷониби Худост.</verse>
				<verse number="29">Зеро ба шумо ба хотири Масеҳ ато шудааст, ки ба Ӯ на танҳо имон оваред, балки барои Ӯ азоб ҳам кашед,</verse>
				<verse number="30">бо ҳамон ҷидду ҷаҳде ки шумо дар ман дидаед ва акнун дар бораи ман мешунавед.</verse>
			</chapter>
			<chapter number="2">
				<verse number="1">Пас агар тасаллие дар Масеҳ бошад, агар хушнудии муҳаббат бошад, агар мушоракати Рӯҳ бошад, агар дилсӯзӣ ва марҳамат бошад,</verse>
				<verse number="2">пас шодии маро бо он пурра кунед, ки дорои як фикр бошед, дорои як муҳаббат буда, якдил ва ҳамфикр бошед;</verse>
				<verse number="3">аз рӯи худхоҳӣ ё шӯҳратпарастӣ ҳеҷ коре накунед, балки бо фурӯтанӣ якдигарро аз худ беҳтар донед;</verse>
				<verse number="4">ҳар яке на танҳо дар бораи кори худ, балки дар бораи кори дигарон низ ғамхорӣ намояд.</verse>
				<verse number="5">Зеро дар шумо низ бояд ҳамон фикр бошад, ки дар Масеҳ Исо буд,</verse>
				<verse number="6">ки Ӯ, агарчи дар сурати Худо буд, Бо Худо баробар буданро Ғанимат нашумурд,</verse>
				<verse number="7">Балки аз он даст кашида, Ба сурати ғулом даромад Ва ба одамон монанд гардид; Ва дар симо чун одамизод шуда,</verse>
				<verse number="8">Худро хор сохт Ва то ба марг, то ба марги салиб Ба Худо фармонбардор гардид.</verse>
				<verse number="9">Бинобар ин Худо низ Ӯро бисёр сарафроз кард Ва ба Ӯ номе дод, Ки аз ҳар ном болотар аст,</verse>
				<verse number="10">То ба номи Исо Ҳар зонуе, Ки дар осмон ва бар замин ва зери замин аст, хам шавад,</verse>
				<verse number="11">Ва ҳар забон эътироф намояд, Ки Исои Масеҳ Худованд аст, Барои ҷалоли Худои Падар.</verse>
				<verse number="12">Пас, эй азизонам, чунон ки ҳамеша фармонбардор будед, — на танҳо дар будани ман, балки боз ҳам зиёдтар акнун дар набудани ман, — бо тарсу ларз наҷоти худро ба амал оваред,</verse>
				<verse number="13">зеро Худост, ки дар шумо барои хушнудии Худ ҳам хоҳиш ва ҳам амалро ба вуҷуд меоварад.</verse>
				<verse number="14">Ҳар корро бе шикоят ва шубҳа ба ҷо оваред,</verse>
				<verse number="15">то бенуқсон ва пок, фарзандони беайби Худо бошед, дар миёни насли саркаш ва фосид, ки дар он шумо монанди ситорагон дар ҷаҳон медурахшед.</verse>
				<verse number="16">Каломи ҳаётро нигоҳ доред, то ман дар рӯзи Масеҳ фахр намоям, ки беҳуда даводавӣ накардаам ва беҳуда меҳнат накардаам.</verse>
				<verse number="17">Лекин, агар ман қурбонии рехтание бар қурбонӣ ва ибодати имони шумо шавам ҳам, аз ин шодам ва бо ҳамаи шумо шодӣ мекунам;</verse>
				<verse number="18">шумо низ аз ин шод бошед ва бо ман шодӣ кунед.</verse>
				<verse number="19">Ва дар Худованд Исо умедворам, ки Тимотиюсро ба зудӣ назди шумо фиристонам, то ман низ аз аҳволатон хабар ёфта, рӯҳбаланд шавам.</verse>
				<verse number="20">Зеро каси дигаре монанди ӯ надорам, ки дар бораи аҳволи шумо аз таҳти дил ғамхорӣ мекарда бошад;</verse>
				<verse number="21">чунки ҳама дар пайи корҳои худ ҳастанд, на корҳои Масеҳ Исо.</verse>
				<verse number="22">Вале шумо бовафоии ӯро медонед, чунки ӯ бо ман, монанди фарзанд ба падар, дар башорат бандагӣ намудааст.</verse>
				<verse number="23">Пас, умедворам, ки ӯро дарҳол равона кунам, чун бинам, ки аҳволи ман чӣ мешавад.</verse>
				<verse number="24">Вале дар Худованд боварӣ дорам, ки худам низ ба зудӣ меоям.</verse>
				<verse number="25">Аммо лозим донистам, ки Эпафрудитусро назди шумо равона кунам. Ӯ бародар ва ҳамкор ва ҳамсафи ман аст, ки шумо ӯро чун ходим дар мӯҳтоҷиям фиристода будед.</verse>
				<verse number="26">Чунки ӯ пазмони ҳамаи шумо буд ва бисёр андӯҳгин шуд аз он ки овозаи бемории ӯ ба гӯши шумо расидааст.</verse>
				<verse number="27">Ҳақиқатан бемор ва дар остонаи марг буд; лекин Худо ба ӯ марҳамат кард, ва на танҳо ба ӯ, балки ба ман низ, то бар ғуссаи ман ғуссае илова нашавад.</verse>
				<verse number="28">Бинобар ин ба фиристодани ӯ шитоб намудам, то шумо ӯро аз нав дида, хурсанд шавед, ва ғуссаи ман низ сабук гардад.</verse>
				<verse number="29">Пас ӯро дар Худованд бо камоли хурсандӣ пазироӣ намоед, ва чунин шахсонро қадрдонӣ кунед.</verse>
				<verse number="30">Зеро ӯ барои кори Масеҳ ба мурдан наздик буд ва ҷонашро дареғ надошт, то камии хизмати шуморо барои ман пур кунад.</verse>
			</chapter>
			<chapter number="3">
				<verse number="1">Пас, эй бародаронам, дар Худованд шод бошед. Ҳамон чизҳоро /такроран/ ба шумо навиштан барои ман гарон нест, лекин барои бехатарии шумост.</verse>
				<verse number="2">Аз \сагон\ эҳтиёт шавед, аз бадкирдорон эҳтиёт шавед, аз аҳли хатнаи бардурӯғ эҳтиёт шавед;</verse>
				<verse number="3">зеро аҳли хатна моем, ки дар Рӯҳи Худо ибодат менамоем, ва бо Исои Масеҳ фахр мекунем, ва ба ҷисм эътимод надорем,</verse>
				<verse number="4">гарчанде ки маро асосе ҳаст ба ҷисм ҳам эътимод дошта бошам. Агар каси дигар гумон кунад, ки метавонад ба ҷисм эътимод дошта бошад, ман — бештар,</verse>
				<verse number="5">ки ман дар рӯзи ҳаштум хатна шудам, аз насли Исроил ҳастам, аз қабилаи Бинёмин, ибронӣ аз иброниён, аз ҷиҳати шариат фарисӣ,</verse>
				<verse number="6">аз ҷиҳати ғайрат таъқибкунандаи ҷамоат, аз ҷиҳати росткории шариатӣ беайб.</verse>
				<verse number="7">Лекин он чиро барои ман фоида буд, ба хотири Масеҳ зиён донистам.</verse>
				<verse number="8">Ва ҳанӯз ҳамаашро ба хотири бартарии дониши Худованди ман Масеҳ Исо зиён медонам, ки барои Ӯ ман аз ҳамааш даст кашидам ва ҳамаашро ахлот медонам, то ки Масеҳро пайдо кунам</verse>
				<verse number="9">ва дар Ӯ пайдо шавам, на бо росткории худ, ки аз шариат аст, балки бо он чи ба воситаи имон ба Масеҳ аст, яъне бо росткорие ки аз Худо дар асоси имон аст.</verse>
				<verse number="10">Мехоҳам Ӯро, ва қуввати растохези Ӯро, ва иштирок дар азобҳои Ӯро фаҳмам ва дар марги Ӯ ба Ӯ монанд шавам,</verse>
				<verse number="11">ба умеди он ки ба растохез аз мурдагон расам.</verse>
				<verse number="12">На ин ки аллакай ба даст оварда бошам, ё комил шуда бошам, балки аз пайи он медавам, ки шояд ман низ онро ба даст оварам, ки барои он Масеҳ Исо маро ба даст овардааст.</verse>
				<verse number="13">Эй бародарон, гумон намекунам, ки ман ба даст оварда бошам, балки /танҳо/ як корро /мекунам/: он чиро, ки дар қафост, аз ёд бароварда ва сӯи он чи дар пеш аст, ҳаракат карда,</verse>
				<verse number="14">ман сӯи мақсаде медавам, сӯи мукофоти даъвати осмонии Худо, /ки/ дар Масеҳ Исо /аст/.</verse>
				<verse number="15">Пас, ҳар касе аз мо, ки комил бошад, бояд ҳамин гуна фикр ронад; вале агар шумо фикри дигаре дошта бошед, Худо инро ҳам ба шумо ошкор месозад.</verse>
				<verse number="16">Аммо ба ҳар чи мо расидаем, бояд аз рӯи ҳамон қоида рафтор намоем ва ҳамон гуна фикр кунем.</verse>
				<verse number="17">Эй бародарон, ба ман тақлид намоед ва ба касоне нигоҳ кунед, ки мувофиқи намунае ки дар мо доред, рафтор мекунанд.</verse>
				<verse number="18">Зеро бисёр касон, ки дар бораи онҳо ба шумо борҳо гуфтаам, ва акнун низ бо гиря мегӯям, ҳамчун душманони салиби Масеҳ рафтор мекунанд;</verse>
				<verse number="19">оқибати онҳо ҳалокат аст, худои онҳо шикам аст, ва ҷалоли онҳо дар нанг аст: онҳо дар бораи чизҳои заминӣ фикр мекунанд.</verse>
				<verse number="20">Лекин шаҳрвандии мо дар осмон аст, ки аз он ҷо Худованд Исои Масеҳро, ҳамчун Наҷотдиҳанда, интизор ҳастем.</verse>
				<verse number="21">Ӯ бадани ночизи моро ба монандии бадани пурҷалоли Ӯ бо амали ҳамон қуввате дигаргун хоҳад кард, ки бо он Ӯ ҳама чизро ба Худ тобеъ намуда метавонад.</verse>
			</chapter>
			<chapter number="4">
				<verse number="1">Пас, эй бародарони азиз ва дилхоҳи ман, эй шодмонӣ ва тоҷи сари ман, дар Худованд ҳамин гуна истодагарӣ намоед, эй азизон.</verse>
				<verse number="2">Аз Авудия илтимос мекунам ва аз Синтихӣ илтимос мекунам, ки дар Худованд ҳамфикр бошанд.</verse>
				<verse number="3">Ва аз ту низ, эй ҳамкори самимӣ, хоҳишмандам, ки ба ин занон кӯмак расонӣ. Онҳо барои башорат бо ман ва бо Климентус ва бо ҳамкорони дигарам, ки номашон дар дафтари ҳаёт аст, ҷидду ҷаҳд кардаанд.</verse>
				<verse number="4">Ҳамеша дар Худованд шод бошед; боз мегӯям: шод бошед.</verse>
				<verse number="5">Бигзор нармдилии шумо ба ҳамаи одамон маълум гардад; Худованд наздик аст.</verse>
				<verse number="6">Ҳеҷ ғам нахӯред, балки дар ҳар чиз бо дуо ва илтимос ҳамроҳи шукргузорӣ хоҳишҳои худро ба Худо ошкор намоед, —</verse>
				<verse number="7">ва осоиши Худо, ки аз ҳар хирад болотар аст, дилҳои шумо ва фикрҳои шуморо дар Масеҳ Исо нигоҳ медорад.</verse>
				<verse number="8">Хулоса, эй бародарон, ҳар он чи рост аст, ва шоиста аст, ва боинсоф аст, ва пок аст, ва хушоянд аст, ва некном аст, ва ҳар он чи некӯ ва шоёни ситоиш аст, дар бораи онҳо фикр кунед.</verse>
				<verse number="9">Он чи шумо дар ман омӯхтаед, ва қабул кардаед, ва шунидаед, ва дидаед, онҳоро ба ҷо оваред, ва Худои осоиш бо шумо мешавад.</verse>
				<verse number="10">Ва ман дар Худованд хеле шод шудам, ки акнун шумо ғамхории худро дар ҳаққи ман аз нав ривоҷ додаед; пештар ҳам ғамхорӣ менамудед, вале фурсат надоштед.</verse>
				<verse number="11">Инро на ба сабаби мӯҳтоҷӣ мегӯям; зеро ман ёд гирифтаам, ки дар ҳар ҳолате ки бошам, қаноат намоям:</verse>
				<verse number="12">Дар камбағалӣ ҳам зиста метавонам, дар фаровонӣ ҳам; ба ҳар чиз ва ба ҳама чиз, ба серӣ ва гуруснагӣ, фаровонӣ ва камӣ омӯхта шудаам;</verse>
				<verse number="13">ҳамааш аз дастам меояд, бо /ёрии/ Масеҳ, ки маро қувват мебахшад.</verse>
				<verse number="14">Лекин хуб кардед, ки дар душвориҳои ман шарик шудед.</verse>
				<verse number="15">Ва шумо, эй филиппиён, ҳамчунин медонед, ки дар ибтидои башорат, ҳангоме ки аз Мақдуния баромадам, ҳеҷ як ҷамоат дар кори додану гирифтан бо ман шарикӣ накард, ба ғайр аз шумо;</verse>
				<verse number="16">ҳатто ба Тасолуникӣ як-ду дафъа барои эҳтиёҷоти ман чиз фиристодед.</verse>
				<verse number="17">На ин ки ман хоҳони ҳадия бошам, балки хоҳони самаре ҳастам, ки ба фоидаи шумо афзояд.</verse>
				<verse number="18">Ман ҳамаашро гирифтам ва ба қадри барзиёд дорам; ва ман аз ҳар чиз пур гаштам, ҳангоме ки /ҳадияи/ фиристодаи шуморо, ҳамчун бӯи хуш, ҳамчун қурбонии мақбули писандидаи Худо, аз дасти Эпафрудитус гирифтам.</verse>
				<verse number="19">Ва Худои ман ҳар эҳтиёҷи шуморо аз рӯи сарвати ҷалоли Худ дар Масеҳ Исо пур мекунад.</verse>
				<verse number="20">Худо, Падари моро то абад ҷалол бод, омин.</verse>
				<verse number="21">Ба ҳар як муқаддас дар Масеҳ Исо салом гӯед. Бародароне ки бо ман мебошанд, ба шумо салом мегӯянд.</verse>
				<verse number="22">Ҳамаи муқаддасон, хусусан онҳое ки аз хонадони қайсар ҳастанд, ба шумо салом мегӯянд.</verse>
				<verse number="23">Файзи Худованди мо Исои Масеҳ бо ҳамаи шумо бод, омин. </verse>
			</chapter>
		</book>
		<book number="51">
			<chapter number="1">
				<verse number="1">Павлус, ки бо хости Худо расули Исои Масеҳ аст, ва бародар Тимотиюс</verse>
				<verse number="2">ба муқаддасон ва бародарони бовафо дар Масеҳ, ки дар Кулассо мебошанд: файз ва осоиш аз ҷониби Худо, Падари мо, ва Худованд Исои Масеҳ бар шумо бод.</verse>
				<verse number="3">Мо ҳамеша ҳангоми дуо барои шумо Худо ва Падари Худованди мо Исои Масеҳро шукр мегӯем,</verse>
				<verse number="4">пас аз шунидани овозаи он имоне ки шумо ба Масеҳ Исо ва он муҳаббате ки ба ҳамаи муқаддасон доред,</verse>
				<verse number="5">ба хотири умеде ки бароятон дар осмон нигоҳ дошта мешавад, ки дар бораи он шумо пештар дар каломи ростӣ, яъне дар Инҷил шунидаед,</verse>
				<verse number="6">ки он ба шумо, чунон ки ба тамоми ҷаҳон низ расидааст, ва он самар мебахшад ва афзоиш меёбад, чунон ки дар миёни шумо низ аз он рӯзе ки файзи Худоро шунидаед ва дар ростӣ донистаед,</verse>
				<verse number="7">чунон ки аз Эпафрос таълим гирифтаед, ки ӯ ҳамкори азизи мо ва хизматгузори бовафои Масеҳ барои шумост,</verse>
				<verse number="8">ва ӯ моро аз муҳаббати шумо, ки дар Рӯҳ аст, огоҳ кардааст.</verse>
				<verse number="9">Бинобар ин мо низ аз он рӯзе ки инро шунидаем, барои шумо дуо ва илтимосро бас намекунем, то шумо аз дониши хости Ӯ дар ҳар ҳикмат ва фаҳми рӯҳонӣ пур шавед,</verse>
				<verse number="10">ба тавре ки шоистаи Худованд рафтор намуда, аз ҳар ҷиҳат ба Ӯ писанд оед, ва дар ҳар кори нек самар диҳед, ва дар дониши Худо нашъунамо ёбед,</verse>
				<verse number="11">ва мувофиқи қудрати ҷалоли Ӯ бо тамоми қувват пурзӯр шавед, то бо шодӣ дорои ҳар сабр ва тоқат бошед,</verse>
				<verse number="12">ва Падарро шукргузорӣ намоед, ки Ӯ моро ба мероси муқаддасон дар нур шарик гардондааст,</verse>
				<verse number="13">ва Ӯ моро аз қудрати торикӣ халосӣ дода, ба Подшоҳии Писари дӯстдоштаи Худ гузарондааст,</verse>
				<verse number="14">ки дар Ӯ мо бозхарид шудаем, яъне бахшоиши гуноҳҳоро пайдо кардаем.</verse>
				<verse number="15">Ӯ сурати Худои нонамоён ва нахустзода бар тамоми офариниш аст,</verse>
				<verse number="16">чунки ҳама чиз дар осмон ва бар замин, ҳар чизи намоён ва нонамоён, дар Ӯ офарида шудааст: хоҳ тахтҳо, хоҳ фармонравоиҳо, хоҳ сарвариҳо ва хоҳ қудратҳо, ҳамааш ба воситаи Ӯ ва барои Ӯ ба вуҷуд оварда шудааст;</verse>
				<verse number="17">ва Ӯ пеш аз ҳама чиз аст, ва ҳама чиз дар Ӯ вуҷуд дорад.</verse>
				<verse number="18">Ва Ӯ сари бадан, яъне /сари/ ҷамоат аст; Ӯ ибтидо ва нахустзода аз мурдагон аст, то ки дар ҳама чиз Ӯ аввалин бошад;</verse>
				<verse number="19">зеро хушнудии /Худо/ дар ин буд, ки бо ҳамаи пуррагии Худ дар Ӯ сокин бошад,</verse>
				<verse number="20">ва ба воситаи Ӯ ҳама чизро бо Худ оштӣ дода, бо хуни салиби Ӯ осоишро падид оварад, яъне он чиро, ки бар замин аст, ва он чиро, ки дар осмон аст, ба воситаи Ӯ /оштӣ диҳад/.</verse>
				<verse number="21">Ва шуморо, ки замоне ба сабаби майл ба корҳои бад бегона ва душман будед,</verse>
				<verse number="22">ҳоло дар бадани ҷисмонии Ӯ ба воситаи марги Ӯ оштӣ додааст, то шуморо назди Худ муқаддас ва бе айбу нуқсон ҳозир кунад,</verse>
				<verse number="23">фақат ба шарте ки шумо дар имон пойдор ва устувор бошед ва аз умеди Инҷил, ки шунидаед, ҷудо нашавед, ки он ба тамоми офаридаҳои зери осмон мавъиза карда шудааст, ва ман, Павлус, хизматгузори он гардидаам.</verse>
				<verse number="24">Акнун дар азобҳои худ барои шумо шодмонам ва камии душвориҳои Масеҳро дар ҷисми худ барои бадани Ӯ, ки ҷамоат аст, пур мекунам,</verse>
				<verse number="25">ки ман хизматгузори он гардидаам мувофиқи коргузории Худо, ки барои шумо ба ман ато шудааст, то мавъизаи каломи Худоро ба ҷо оварам,</verse>
				<verse number="26">яъне он сирро, ки асрҳои аср аз наслҳо ниҳон буд ва ҳоло ба муқаддасони Ӯ ошкор шудааст.</verse>
				<verse number="27">Худо хост ба онҳо шиносонад, ки чист сарвати ҷалоли ин сир дар миёни халқҳо, ки он Масеҳ дар шумо ва умеди ҷалол аст;</verse>
				<verse number="28">ва Ӯро мо мавъиза намуда, ба ҳар кас насиҳат медиҳем ва ба ҳар кас бо ҳар ҳикмат ёд медиҳем, то ҳар касро дар Масеҳ Исо комил гардонда ҳозир кунем;</verse>
				<verse number="29">барои ҳамин ҳам ман меҳнат мекунам ва бо таъсири /қуввати/ Ӯ, ки дар ман бо қудрат амал мекунад, ҷидду ҷаҳд менамоям.</verse>
			</chapter>
			<chapter number="2">
				<verse number="1">Зеро мехоҳам донед, ки ман чӣ гуна барои шумо ва барои касоне ки дар Лоудикия мебошанд, ва барои ҳамаи онҳое ки рӯи маро ҷисман надидаанд, ҷидду ҷаҳд мекунам,</verse>
				<verse number="2">то дилҳои онҳо тасаллӣ ёфта, барои ҳар сарвати фаҳми дилпурона дар муҳаббат пайванд шаванд, то сирри Худои Падар ва Масеҳро донанд,</verse>
				<verse number="3">ки дар Ӯ ҳамаи ганҷҳои ҳикмат ва дониш ниҳон мебошанд.</verse>
				<verse number="4">Ва инро ман барои он мегӯям, ки ҳеҷ кас шуморо бо суханони дилфиреб гумроҳ накунад.</verse>
				<verse number="5">Зеро, агарчи ҷисман ғоибам, рӯҳан бо шумо мебошам, ва тартиби шумо ва имони пойдори шуморо дар Масеҳ дида, шодӣ мекунам.</verse>
				<verse number="6">Пас, ҳамон тавре ки Масеҳ Исои Худовандро қабул кардаед, дар Ӯ рафтор намоед,</verse>
				<verse number="7">ки дар Ӯ реша давонда ва бино ёфта, дар имон мустаҳкам шудаед, чунон ки таълим гирифтаед ва шукри зиёде дар он мегӯед.</verse>
				<verse number="8">Бохабар бошед, ки касе шуморо бо фалсафа ва фиреби пуч, ки мувофиқи ривояти инсонӣ, мувофиқи қоидаҳои ҷаҳон, на мувофиқи Масеҳ аст, асир накунад.</verse>
				<verse number="9">Зеро дар Ӯ тамоми пуррагии Илоҳият ҷисман сокин аст,</verse>
				<verse number="10">ва шумо дар Ӯ пуррагӣ доред, ки Ӯ сари ҳар сарварӣ ва қудрат аст;</verse>
				<verse number="11">ва дар Ӯ шумо хатна шудаед, /вале/ на ба хатнае ки бо дасти одамизод карда шудааст, /балки/ ба хатнаи Масеҳ, ки бадани гуноҳолуди ҷисмониро канор мегузорад,</verse>
				<verse number="12">ки бо Ӯ дар таъмид гӯронда шудаед ва дар Ӯ бархезонда шудаед ба воситаи имон ба қуввати Худо, ки Ӯро аз мурдагон бархезонд.</verse>
				<verse number="13">Ва шуморо, ки дар хатоҳо ва дар бехатнагии ҷисми худ мурда будед, бо Ӯ зинда кард, чунки ҳамаи хатоҳотонро бахшид;</verse>
				<verse number="14">ва он айбномаро, ки бо фаризаҳо моро маҳкум менамуд ва бар зидди мо буд, Ӯ хат зад ва онро бар салиб мехкӯб карда, аз миён бардошт;</verse>
				<verse number="15">ва сарвариҳо ва қудратҳоро аз қувват маҳрум сохта, гирифтори шармандагӣ кард ва дар салиб бар онҳо дастболо шуд.</verse>
				<verse number="16">Пас, бигзор касе шуморо барои хӯрок ё нӯшокӣ, ё барои риояи ид, ё навмоҳ, ё шанбе ҳукм накунад:</verse>
				<verse number="17">инҳо сояи чизҳои оянда мебошанд, аммо бадан аз они Масеҳ аст.</verse>
				<verse number="18">Касе шуморо бо шавқ ба хоксорӣ ва парастиши фариштаҳо аз мукофот маҳрум накунад, дар ҳоле ки вай ба чизҳои надидааш мудохила менамояд ва аз фикри ҷисмониаш беҳуда мағрур аст,</verse>
				<verse number="19">ва робитаи худро аз сари /бадан/ буридааст, /аз саре/ ки тамоми бадан ба воситаи пайвандҳо ва бандҳо қувват гирифта ва пайваст гардида, нашъунамо меёбад ба нашъунамое ки аз Худост.</verse>
				<verse number="20">Агар шумо бо Масеҳ нисбат ба қоидаҳои ҷаҳон мурда бошед, чаро, монанди онҳое ки дар ҷаҳон зиндагӣ мекунанд, фаризаҳои:</verse>
				<verse number="21">“нарас”, “начаш”, “даст назан”-ро пайравӣ менамоед,</verse>
				<verse number="22">дар ҳоле ки ҳамаи инҳо ба чизҳое дахл доранд, ки бо истифода аз байн мераванд, зеро бар фармудаҳо ва таълимотҳои инсонӣ бино шудаанд?</verse>
				<verse number="23">Инҳо дар ибодати худсарона, хоксорӣ ва озори бадан ҳамчун ҳикмат менамоянд, лекин фоида надоранд ва /фақат/ барои қонеъ гардондани ҷисм мебошанд.</verse>
			</chapter>
			<chapter number="3">
				<verse number="1">Пас, чун бо Масеҳ бархезонда шудаед, он чиро, ки дар болост, биҷӯед, ки он ҷо Масеҳ аз дасти рости Худо нишастааст.</verse>
				<verse number="2">Дар бораи он чи дар болост, фикр кунед, на дар бораи он чи бар замин аст.</verse>
				<verse number="3">Зеро мурдаед, ва зиндагии шумо бо Масеҳ дар Худо ниҳон аст.</verse>
				<verse number="4">Ҳангоме Масеҳ, ки зиндагии мост, аён шавад, шумо низ бо Ӯ дар ҷалол аён мешавед.</verse>
				<verse number="5">Пас, узвҳои заминии худро: фосиқӣ, нопокӣ, ҳавою ҳавас, майли бад ва тамаъро, ки он бутпарастист, кушед,</verse>
				<verse number="6">ки барои онҳо ғазаби Худо бар мардуми беитоат меояд,</verse>
				<verse number="7">ки шумо низ як вақте дар онҳо рафтор мекардед, ҳангоме ки дар миёни онҳо мезистед.</verse>
				<verse number="8">Аммо акнун шумо ҳамаи инҳоро: ғазаб, хашм, кина, бадгӯӣ ва суханони зишти даҳонатонро тарк намоед.</verse>
				<verse number="9">Ба якдигар дурӯғ нагӯед, зеро одами кӯҳнаро бо амалҳои вай аз худ бадар кардаед</verse>
				<verse number="10">ва одами навро дар бар кардаед, ки вай дар дониш ба сурати Офарандаи худ нав мешавад,</verse>
				<verse number="11">ки дар он ҷо на юнонӣ ҳаст, на яҳудӣ, на хатна, на бехатнагӣ, на барбар, на сакоӣ, на ғулом ва на озод, балки Масеҳ ҳама чиз ва дар ҳама чиз аст.</verse>
				<verse number="12">Пас, ҳамчун интихобшудагони муқаддас ва дӯстдоштаи Худо, дилсӯзӣ, меҳрубонӣ, фурӯтанӣ, нармдилӣ ва пурсабриро дар бар кунед,</verse>
				<verse number="13">ва ба ҳамдигар тоқат кунед ва якдигарро бахшед, агар касе аз дигаре ранҷида бошад: чунон ки Масеҳ шуморо бахшидааст, шумо низ чунин /кунед/.</verse>
				<verse number="14">Ва ба болои ҳамаи ин муҳаббатро дар бар кунед, ки он камарбанди камол аст.</verse>
				<verse number="15">Ва осоиши Худо дар дилҳои шумо ҳукмфармо бошад, ки ба он дар як бадан даъват шудаед; ва шукргузор бошед.</verse>
				<verse number="16">Каломи Масеҳ андаруни шумо ба фаровонӣ ва ба ҳамаи ҳикмат сокин шавад, ва якдигарро бо таронаҳои Забур, сурудҳои ситоишӣ ва рӯҳонӣ таълим диҳед ва насиҳат кунед, ва бо сипосгузорӣ дар дилҳои худ барои Худованд сароед.</verse>
				<verse number="17">Ва ҳар он чи дар гуфтор ё кирдор мекунед, ҳамаашро ба номи Худованд Исо ба ҷо оваред ва ба воситаи Ӯ Худои Падарро шукр гӯед.</verse>
				<verse number="18">Эй занон, ба шавҳарони худ фармонбардор бошед, чунон ки дар Худованд шоиста аст.</verse>
				<verse number="19">Эй шавҳарон, занони худро дӯст доред ва ба онҳо тундӣ накунед.</verse>
				<verse number="20">Эй фарзандон, ба падару модарони худ дар ҳама чиз итоат намоед, зеро ин писандидаи Худованд аст.</verse>
				<verse number="21">Эй падарон, фарзандони худро ба хашм наоваред, ки мабодо дилхунук шаванд.</verse>
				<verse number="22">Эй ғуломон, ба хоҷаҳои заминии худ дар ҳама чиз итоат намоед, на бо хизматгузории зоҳирӣ, ҳамчун одампарастон, балки бо содадилӣ ва бо тарси Худо.</verse>
				<verse number="23">Ва ҳар он чи мекунед, аз ҷону дил ба ҷо оваред, монанди он ки барои Худованд бошад, на барои одамон,</verse>
				<verse number="24">чун медонед, ки аз Худованд меросро подош мегиред, зеро Масеҳи Худовандро бандагӣ менамоед.</verse>
				<verse number="25">Ва ҳар кӣ ноинсофӣ мекунад, мувофиқи ноинсофии худ сазо мегирад; ва рӯйбинӣ нест.</verse>
			</chapter>
			<chapter number="4">
				<verse number="1">Эй хоҷагон, ба ғуломони худ одилона ва боинсофона рафтор кунед, ва донед, ки шумо низ Хоҷае дар осмон доред.</verse>
				<verse number="2">Доимо бо дуо машғул бошед ва дар он бо шукргузорӣ бедор бошед;</verse>
				<verse number="3">барои мо ҳамчунин дуо гӯед, то Худо дари каломро ба мо воз кунад, ки сирри Масеҳро, ки ман барояш бандӣ ҳастам, баён намоем,</verse>
				<verse number="4">то онро ончунон аён созам, ки баён карданам лозим аст.</verse>
				<verse number="5">Фурсатро ғанимат дониста, бо онҳое ки берун /аз ҷамоатанд/, бо ҳикмат рафтор кунед.</verse>
				<verse number="6">Бигзор сухани шумо ҳамеша пурфайз ва намакин бошад, то донед, ки ба ҳар кас чӣ гуна ҷавоб диҳед.</verse>
				<verse number="7">Аз тамоми саргузашти ман шуморо Тихиқус хабардор хоҳад кард. Ӯ бародари азиз ва хизматгузори бовафо ва ҳамкори ман дар Худованд аст.</verse>
				<verse number="8">Ва ӯро маҳз барои он назди шумо фиристодам, ки аз аҳволатон хабар гирад ва дилҳоятонро тасаллӣ диҳад.</verse>
				<verse number="9">Ӯ ҳамроҳи бародари бовафо ва азиз Онисимус аст, ки аз байни шумост. Онҳо шуморо аз ҳамаи корҳои ин ҷо хабардор хоҳанд кард.</verse>
				<verse number="10">ристархус, ки ҳамроҳи ман дар ҳабс аст, ба шумо салом мерасонад, ва Марқус, амакбачаи Барнаббо, — ки шумо дар бораи ӯ фармудаҳо гирифтаед: агар наздатон биёяд, ӯро пазироӣ кунед, —</verse>
				<verse number="11">ҳамчунин Исо, ки лақабаш Юстус аст; танҳо онҳо ҳамкоронанд барои Подшоҳии Худо аз аҳли хатна; онҳо сабаби тасаллии ман шудаанд.</verse>
				<verse number="12">Эпафрос ба шумо салом мерасонад, ки ӯ аз байни шумо ва бандаи Масеҳ аст, ва ҳамеша барои шумо дар дуоҳои худ ҷидду ҷаҳд менамояд, то шумо комил буда ва аз тамоми хости Худо дилпур шуда, истодагарӣ кунед.</verse>
				<verse number="13">Ва ман дар бораи ӯ гувоҳӣ медиҳам, ки ӯ барои шумо ва барои онҳое ки дар Лоудикия ва дар Ҳиропулис мебошанд, бисёр меҳнат мекунад.</verse>
				<verse number="14">Луқо, табиби маҳбуб, ва Димос ба шумо салом мерасонанд.</verse>
				<verse number="15">Ба бародарон дар Лоудикия, ба Нимфос ва ба ҷамоате ки дар хонаи ӯст, салом расонед.</verse>
				<verse number="16">Пас аз он ки ин нома дар миёни шумо хонда шуд, коре кунед, ки он дар ҷамоати Лоудикия низ хонда шавад; ва номаеро, ки аз Лоудикия аст, шумо низ хонед.</verse>
				<verse number="17">Ба Архипус гӯед: “Бохабар бош, то он хизматеро, ки дар Худованд ба ӯҳдаи худ гирифтаӣ, ба ҷо оварӣ”.</verse>
				<verse number="18">Ман, Павлус, бо дасти худ салом мерасонам. Занҷирҳои маро дар хотир дошта бошед. Файз бо шумо бод, омин. </verse>
			</chapter>
		</book>
		<book number="52">
			<chapter number="1">
				<verse number="1">Павлус ва Силвонус ва Тимотиюс ба ҷамоати тасолуникиён, ки дар Худои Падар ва Худованд Исои Масеҳ аст: файз ва осоиш аз ҷониби Худо, Падари мо, ва Худованд Исои Масеҳ бар шумо бод.</verse>
				<verse number="2">Ҳамеша Худоро барои ҳамаи шумо шукргузорӣ намуда, дар дуоҳои худ шуморо зикр мекунем,</verse>
				<verse number="3">ва доимо кори имон ва меҳнати муҳаббат ва сабри умеди шуморо, ки ба Худованди мо Исои Масеҳ доред, ба ҳузури Худо ва Падари мо ба ёд меоварем,</verse>
				<verse number="4">чун медонем, ки шумо, эй бародарон ва эй дӯстдоштагони Худо, интихоб шудаед;</verse>
				<verse number="5">зеро Инҷили мо ба шумо на танҳо дар сухан, балки низ дар қувват ва дар Рӯҳулқудс ва дар эътимоди бузурге расид; ва медонед, ки мо дар миёни шумо бароятон чӣ гуна будем.</verse>
				<verse number="6">Ва шумо тақлидкунандагони мо ва Худованд гардида, каломеро дар ранҷи бисёр бо шодии Рӯҳулқудс қабул кардед,</verse>
				<verse number="7">ба тавре ки барои ҳамаи имондорони Мақдуния ва Охоия намунаи ибрат шудед.</verse>
				<verse number="8">Зеро аз шумо каломи Худованд на танҳо дар Мақдуния ва Охоия шунида шуд, балки имоне ки шумо ба Худо доред, дар ҳама ҷо овоза шуд, ба дараҷае ки ҳоҷат нест чизе гӯем.</verse>
				<verse number="9">Зеро худи онҳо дар бораи мо ҳикоят мекунанд, ки чӣ гуна мо ба миёни шумо дохил шудем, ва чӣ гуна шумо аз бутҳо гашта ба Худо рӯ овардед, то Худои зинда ва ҳақиқиро бандагӣ кунед</verse>
				<verse number="10">ва Писари Ӯро аз осмон мунтазир шавед, ки /Худо/ Ӯро аз мурдагон бархезонд, яъне Исоро, ки моро аз ғазаби оянда халосӣ медиҳад.</verse>
			</chapter>
			<chapter number="2">
				<verse number="1">Зеро худи шумо, эй бародарон, медонед, ки ба миёни шумо дохил шудани мо бе натиҷа набуд;</verse>
				<verse number="2">мо пеш аз он дар Филиппӣ, чунон ки медонед, азоб кашида, гирифтори таҳқир шуда будем, вале дар Худои худ далер гардидем, то бо ҷидду ҷаҳди зиёд Инҷили Худоро ба шумо мавъиза намоем.</verse>
				<verse number="3">Зеро мавъизаи мо аз гумроҳӣ ё аз нопокӣ ё бо фиреб нест,</verse>
				<verse number="4">балки, чунон ки Худо моро сазовор донист, то Инҷил ба мо супурда шавад, ҳамчунин сухан мегӯем ва хоҳони он нестем, ки ба одамон писанд оем, балки ба Худое ки дилҳои моро имтиҳон мекунад.</verse>
				<verse number="5">Зеро, чунон ки медонед, мо ҳаргиз хушомадгӯӣ накардаем ва бо баҳона тамаъ надоштаем — Худо шоҳид аст! —</verse>
				<verse number="6">ва эҳтиромро аз одамизод наҷустаем, на аз шумо ва на аз дигарон. Мо, ҳамчун расулони Масеҳ, метавонистем бо ихтиёру қудрат рафтор кунем,</verse>
				<verse number="7">аммо дар миёни шумо мулоим будем, монанди модари ширдеҳ, ки кӯдакони худро навозиш мекунад.</verse>
				<verse number="8">Мо чунон ба шумо дил бастем, ки хостем ба шумо на танҳо Инҷили Худоро расонем, балки ҷонҳои худро низ барои шумо фидо созем, чунки шумо ба мо азиз шудед.</verse>
				<verse number="9">Зеро шумо, эй бародарон, заҳмат ва ранҷи моро дар хотир доред: шабу рӯз кор кардем, бе он ки ба касе аз шумо гаронӣ кунем, мо Инҷили Худоро ба шумо мавъиза менамудем.</verse>
				<verse number="10">Шумо шоҳид ҳастед ва Худо /низ/, ки чӣ гуна бо шумо, имондорон, мо муқаддасона ва росткорона ва беайб рафтор кардем,</verse>
				<verse number="11">ва шумо медонед, ки чӣ гуна ҳар яке аз шуморо, чун падар фарзандони худро,</verse>
				<verse number="12">насиҳат медодем, дилдорӣ мекардем ва вазифадор менамудем, ки шоистаи Худо, ки шуморо ба Подшоҳӣ ва ҷалоли Худ даъват менамояд, рафтор кунед.</verse>
				<verse number="13">Ба ин сабаб мо низ пайваста Худоро шукргузорӣ мекунем, ки чун шумо каломи Худоро аз мо шунида қабул кардед, онро на ҳамчун каломи одамизод қабул кардед, балки ҳамчун каломи Худо, ки он дар ҳақиқат чунин аст ва он дар шумо, имондорон, амал мекунад.</verse>
				<verse number="14">Зеро шумо, эй бародарон, ба ҷамоатҳои Худо, ки дар Яҳудия дар Масеҳ Исо мебошанд, тақлид намудед, чунки шумо аз дасти ҳамватанони худ ҳамон азобро дидаед, ки онҳо низ аз дасти яҳудиён дидаанд,</verse>
				<verse number="15">ки Худованд Исо ва пайғамбарони худро куштанд, ва моро гирифтори таъқибот карданд, ва ба Худо писанд намеоянд, ва ба ҳамаи одамон муқобиланд,</verse>
				<verse number="16">ва ба мо монеъ мешаванд ба халқҳо сухан гӯем, то наҷот ёбанд, ва ба ин восита ҳамеша зарфи гуноҳҳои худро лабрез мекунанд; аммо, ниҳоят, ба ғазаб гирифтор шуданд.</verse>
				<verse number="17">Лекин мо, эй бародарон, баъд аз он ки ба муддати кӯтоҳе ҷисман, на қалбан, аз шумо ҷудо шудем, бо хоҳиши бештар кӯшиш намудем, ки рӯи шуморо бинем.</verse>
				<verse number="18">Ба ин сабаб мо, — яъне ман, Павлус, — як-ду бор хостем назди шумо биёем, вале шайтон ба мо монеъ шуд.</verse>
				<verse number="19">Зеро кист умеди мо, ё шодмонии мо, ё тоҷи фахри мо дар ҳузури Худованди мо Исо ҳангоми омадани Ӯ? Магар шумо нестед?</verse>
				<verse number="20">Оре, шумо ҷалол ва шодмонии мо ҳастед.</verse>
			</chapter>
			<chapter number="3">
				<verse number="1">Бинобар ин мо дигар сабр карда натавонистем ва розӣ шудем дар Атино танҳо монем,</verse>
				<verse number="2">ва Тимотиюсро, ки бародари мо ва хизматгузори Худо ва ҳамкори мо дар Инҷили Масеҳ аст, фиристодем, то шуморо дар имонатон устувор гардонад ва тасаллӣ диҳад,</verse>
				<verse number="3">то ҳеҷ кас дар ин азобҳо дудила нашавад, зеро худи шумо медонед, ки чунин аст насиби мо.</verse>
				<verse number="4">Зеро мо ҳамон вақт ҳам, ки назди шумо будем, ба шумо пешгӯӣ кардем, ки моро азоб дар пеш аст, чунон ки низ рӯй дод, ва шумо медонед.</verse>
				<verse number="5">Аз ин рӯ ман ҳам дигар сабр карда натавонистам ва ӯро фиристодам, ки имони шуморо фаҳмам, ки мабодо озмоянда шуморо озмуда бошад ва меҳнати мо бенатиҷа шуда бошад.</verse>
				<verse number="6">Аммо акнун Тимотиюс аз пеши шумо назди мо омад ва хушхабари имон ва муҳаббати шуморо ба мо расонд; ва /хабар дод/, ки шумо ҳамеша моро ба некӣ ёд мекунед ва хоҳони дидори мо ҳастед, чунон ки мо низ /хоҳони дидори шумо/ ҳастем.</verse>
				<verse number="7">Пас мо, эй бародарон, бо вуҷуди тамоми андӯҳ ва азоби худ, дар хусуси шумо ба сабаби имонатон тасаллӣ ёфтем;</verse>
				<verse number="8">чунки акнун мо зинда ҳастем, модоме ки шумо дар Худованд пойдор мебошед.</verse>
				<verse number="9">Зеро чӣ гуна мо метавонем ба Худо барои шумо, барои тамоми шодмоние ки дар бораи шумо ба ҳузури Худои мо дорем, шукргузорӣ кунем?</verse>
				<verse number="10">Шабу рӯз бо тамоми ҷидду ҷаҳд дуо мегӯем, ки бо шумо рӯ ба рӯ шавем ва камии имони шуморо пур кунем.</verse>
				<verse number="11">Худи Худо, Падари мо, ва Худованди мо Исои Масеҳ роҳи моро сӯи шумо рост оварад.</verse>
				<verse number="12">Ва Худованд муҳаббати шуморо ба якдигар ва ба ҳар кас афзун ва фаровон гардонад, — чунон ки мо низ ба шумо /муҳаббат/ дорем, —</verse>
				<verse number="13">то ки ҳангоми омадани Худованди мо Исои Масеҳ бо ҳамаи муқаддасони Худ дилҳои шумо дар муқаддасӣ назди Худо ва Падари мо устувор ва беайб бошанд. Омин.</verse>
			</chapter>
			<chapter number="4">
				<verse number="1">Ва акнун, эй бародарон, аз шумо дар Худованд Исо хоҳиш ва илтимос мекунем, ки чунон ки аз мо пазируфтаед, ки чӣ гуна бояд рафтор кунед ва ба Худо писанд оед, боз ҳам зиёдтар кӯшиш кунед;</verse>
				<verse number="2">зеро медонед, ки аз ҷониби Худованд Исо ба шумо чӣ гуна фармудаҳое додаем.</verse>
				<verse number="3">Зеро хости Худост, ки шумо муқаддас бошед ва аз фосиқӣ парҳез кунед;</verse>
				<verse number="4">ва ҳар яке аз шумо донад чӣ гуна бадани худро дар муқаддасӣ ва шараф нигоҳ дорад,</verse>
				<verse number="5">на дар оташи шаҳват, монанди халқҳое ки Худоро намешиносанд;</verse>
				<verse number="6">ва ҳеҷ кас дар ин кор ба бародари худ дасти таҷовуз ё тамаъ дароз накунад, чунки Худованд барои ҳамаи ин корҳо қасос мегирад, чунон ки пештар низ ба шумо гуфтем ва шаҳодат додем.</verse>
				<verse number="7">Зеро Худо моро на ба нопокӣ, балки ба муқаддасӣ даъват кардааст.</verse>
				<verse number="8">Бинобар ин, ҳар кӣ саркашӣ мекунад, на ба одамизод, балки ба Худо саркашӣ мекунад, ки Ӯ Рӯҳулқудси Худро ба шумо ато намудааст.</verse>
				<verse number="9">Аммо дар бораи бародардӯстӣ ба шумо навиштан ҳоҷат надорад, зеро худи шумо аз Худо омӯхтаед, ки ба якдигар муҳаббат дошта бошед;</verse>
				<verse number="10">ва шумо бо ҳамаи бародарон дар ҳамаи Мақдуния ҳамин тавр рафтор мекунед. Лекин мо, эй бародарон, шуморо даъват мекунем, ки боз ҳам зиёдтар чунин кунед</verse>
				<verse number="11">ва саъю кӯшиш намоед, ки оромона зиндагӣ кунед ва кори худро ба ҷо оваред ва бо дастҳои худ кор кунед, чунон ки ба шумо дастур додаем,</verse>
				<verse number="12">то назди онҳое ки берун /аз ҷамоатанд/, боодобона рафтор кунед ва ба ҳеҷ кас мӯҳтоҷ набошед.</verse>
				<verse number="13">Лекин мо, эй бародарон, намехоҳем, ки шумо дар бораи ба хоби /марг/ рафтагон бехабар бошед, то мабодо чун дигарон, ки умед надоранд, андӯҳгин шавед.</verse>
				<verse number="14">Зеро, агар мо бовар кунем, ки Исо мурд ва бархест, ба ҳамин тарз низ Худо онҳоеро, ки дар Исо ба хоби /марг/ рафтаанд, бо Ӯ меоварад,</verse>
				<verse number="15">зеро инро ба шумо бо каломи Худованд мегӯем, ки мо, зиндаҳо, ки то омадани Худованд боқӣ мондаем, аз онҳое ки ба хоби /марг/ рафтаанд, пешдастӣ намекунем,</verse>
				<verse number="16">чунки Худи Худованд бо фармони баландовоз, бо овози сардори фариштагон ва /садои/ карнайи Худо, аз осмон фуруд меояд, ва онҳое ки дар Масеҳ мурдаанд, аввал бармехезанд.</verse>
				<verse number="17">Сипас мо, зиндаҳо, ки боқӣ мондаем, ҳамроҳи онҳо дар абрҳо бурда мешавем, то Худовандро дар ҳаво пешвоз гирем, ва ҳамин тавр ҳамеша бо Худованд мешавем.</verse>
				<verse number="18">Пас ҳамдигарро бо ин суханон дилбардорӣ кунед.</verse>
			</chapter>
			<chapter number="5">
				<verse number="1">Аммо дар бораи замонҳо ва мӯҳлатҳо ба шумо, эй бародарон, навиштан ҳоҷат надорад,</verse>
				<verse number="2">зеро худи шумо хуб медонед, ки рӯзи Худованд чун дузде ки шаб меояд, фаро мерасад.</verse>
				<verse number="3">Чун гӯянд: “Осоиш ва амният”, он гоҳ ногаҳон ба ҳалокат дучор мешаванд, чунон ки зани ҳомиладор ба дарди зоиш дучор мешавад, ва гурехта наметавонанд.</verse>
				<verse number="4">Лекин шумо, эй бародарон, дар торикӣ нестед, ки он рӯз бар шумо чун дузд ояд;</verse>
				<verse number="5">ҳамаи шумо писарони нур ва писарони рӯз ҳастед. Мо ба шаб ва ба торикӣ тааллуқ надорем.</verse>
				<verse number="6">Пас, набояд монанди дигарон дар хоб бошем, балки бедор ва ҳушёр бошем.</verse>
				<verse number="7">Зеро хобидагон шабона мехобанд, ва мастон шабона маст мебошанд;</verse>
				<verse number="8">вале мо, ки ба рӯз тааллуқ дорем, бояд ҳушёр бошем ва зиреҳи имону муҳаббат ва хӯди умеди наҷотро дар бар кунем,</verse>
				<verse number="9">чунки Худо моро на барои ғазаб таъйин кардааст, балки барои ёфтани наҷот ба воситаи Худованди мо Исои Масеҳ,</verse>
				<verse number="10">ки барои мо мурд, то мо, хоҳ бедор бошем, хоҳ хобида, бо якҷоягии Ӯ зист кунем.</verse>
				<verse number="11">Бинобар ин ҳамдигарро рӯҳбаланд кунед ва якдигарро обод намоед, чунон ки низ мекунед.</verse>
				<verse number="12">Аммо аз шумо, эй бародарон, илтимос мекунем, ки он касонро қадрдонӣ намоед, ки дар миёни шумо меҳнат мекунанд, ва сарварони шумо дар Худованд буда, шуморо насиҳат медиҳанд,</verse>
				<verse number="13">ва онҳоро барои фаъолияташон бо камоли муҳаббат иззат кунед; бо якдигар дар сулҳ зист кунед.</verse>
				<verse number="14">Инчунин аз шумо, эй бародарон, хоҳишмандем, ки танбалонро насиҳат кунед, беҷуръатонро дилдорӣ намоед, нотавононро дастгирӣ кунед, бо ҳар кас пурсабр бошед.</verse>
				<verse number="15">Бохабар бошед, ки касе ба касе дар ивази бадӣ бадӣ накунад, балки ҳамеша барои якдигар ва барои ҳама дар пайи некӣ бошед.</verse>
				<verse number="16">Ҳамеша шод бошед.</verse>
				<verse number="17">Пайваста дуо гӯед.</verse>
				<verse number="18">Дар ҳама ҳолат шукр гӯед, зеро чунин аст хости Худо дар ҳаққи шумо дар Масеҳ Исо.</verse>
				<verse number="19">Рӯҳро хомӯш накунед.</verse>
				<verse number="20">Пайғамбариҳоро хор нашуморед.</verse>
				<verse number="21">Ҳама чизро озмоиш кунед, чизи хубро нигоҳ доред.</verse>
				<verse number="22">Аз ҳар гуна бадӣ худдорӣ кунед.</verse>
				<verse number="23">Худи Худои осоиш шуморо комилан муқаддас гардонад ва рӯҳу ҷону тани шумо ҳангоми омадани Худованди мо Исои Масеҳ пурра беайб нигоҳ дошта шавад.</verse>
				<verse number="24">Даъваткунандаи шумо бовафо аст ва инро ба амал меоварад.</verse>
				<verse number="25">Эй бародарон, барои мо дуо гӯед.</verse>
				<verse number="26">Ба ҳамаи бародарон бо бӯсаи муқаддас салом расонед.</verse>
				<verse number="27">Шуморо ба ҳузури Худованд қасам медиҳам, ки ин номаро ба ҳамаи бародарони муқаддас хонед.</verse>
				<verse number="28">Файзи Худованди мо Исои Масеҳ бо шумо бод. Омин. </verse>
			</chapter>
		</book>
		<book number="53">
			<chapter number="1">
				<verse number="1">Павлус ва Силвонус ва Тимотиюс ба ҷамоати тасолуникиён, ки дар Худо, Падари мо, ва Худованд Исои Масеҳ аст:</verse>
				<verse number="2">файз ва осоиш аз ҷониби Худо, Падари мо, ва Худованд Исои Масеҳ бар шумо бод.</verse>
				<verse number="3">Эй бародарон, мо бояд ҳамеша Худоро барои шумо, чунон ки сазовор аст, шукргузорӣ намоем, чунки имони шумо беандоза афзоиш меёбад ва дар миёни ҳамаи шумо муҳаббати ҳар яке ба ҳамдигар зиёд мешавад.</verse>
				<verse number="4">Аз ин рӯ худи мо дар ҷамоатҳои Худо аз шумо фахр мекунем, дар хусуси сабр ва имони шумо дар ҳамаи таъқибот ва азобҳое ки аз сар мегузаронед.</verse>
				<verse number="5">Ин гувоҳиест бар доварии одилонаи Худо, то шумо сазовори Подшоҳии Худо ҳисоб ёбед, ки барои он низ ранҷ мекашед.</verse>
				<verse number="6">Зеро ба назари Худо одилона аст, ки азобдиҳандагони шуморо азоб диҳад,</verse>
				<verse number="7">ва шуморо, ки азоб мекашед, бо мо оромӣ бахшад, ҳангоме ки Худованд Исо аз осмон бо фариштаҳои қудрати Худ</verse>
				<verse number="8">дар оташи фурӯзон зоҳир шуда, аз онҳое ки Худоро намешиносанд ва ба Инҷили Худованди мо Исои Масеҳ итоат намекунанд, қасос мегирад.</verse>
				<verse number="9">Ҷазои онҳо ҳалокати абадӣ, дурӣ аз ҳузури Худованд ва маҳрумият аз ҷалоли қуввати Ӯ мешавад,</verse>
				<verse number="10">дар он рӯзе ки Ӯ омада, дар муқаддасони Худ ҷалол меёбад ва дар ҳамаи имондорон ба ҳайрат меоварад, чунки шумо ба шаҳодати мо бовар кардед.</verse>
				<verse number="11">Барои ҳамин ҳам мо ҳамеша барои шумо дуо мегӯем, то ки Худои мо шуморо сазовори даъваташ гардонад ва ҳар писандидаи нек ва кори имони /шуморо/ бо қуввати /Худ/ ба амал оварад,</verse>
				<verse number="12">то номи Худованди мо Исо дар шумо ҷалол ёбад, ва шумо дар Ӯ /ҷалол ёбед/, мувофиқи файзи Худои мо ва Худованд Исои Масеҳ.</verse>
			</chapter>
			<chapter number="2">
				<verse number="1">Валекин аз шумо, эй бародарон, илтимос мекунем, ки дар хусуси омадани Худованди мо Исои Масеҳ ва пайвастани мо бо Ӯ</verse>
				<verse number="2">дар фикр зуд ба шубҳа наафтед ва аз /пайғамбарии/ рӯҳ, аз сухан ва аз номае ки гӯё мо фиристода бошем, ҳаросон нашавед, ки гӯё рӯзи Масеҳ фаро расидааст.</verse>
				<verse number="3">Ҳеҷ кас ба ҳеҷ тариқе набояд шуморо фирефта кунад, зеро ҳатман аввал бояд аз имон гаштан рӯй диҳад ва марди гуноҳ, яъне писари ҳалокат ошкор шавад.</verse>
				<verse number="4">Вай ба ҳар чизе ки Худо ном дорад ё парастиш мешавад, муқобилат менамояд ва худро аз он баланд мегирад, ба тавре ки чун Худо дар ибодатхонаи Худо нишаста, худро Худо эълон мекунад.</verse>
				<verse number="5">Оё дар хотир надоред, ки ҳангоме ки ҳанӯз назди шумо будам, инро ба шумо мегуфтам?</verse>
				<verse number="6">Ва акнун шумо медонед он чист, ки ба вай монеъ мешавад, то дар вақти муайян ошкор гардад.</verse>
				<verse number="7">Зеро сирри бадӣ аллакай амал мекунад, фақат то даме ки он ки ҳоло монеъ мешавад, аз миён бардошта шавад, —</verse>
				<verse number="8">он гоҳ бадкор ошкор мегардад, ҳамон ки Худованд ӯро бо нафаси даҳонаш мекушад ва бо зуҳури омадани Худ нобуд мекунад.</verse>
				<verse number="9">Омадани ин /бадкор/ бо ҳар гуна қувват ва аломатҳо ва муъҷизаҳои дурӯғин аз рӯи амали шайтон аст,</verse>
				<verse number="10">ва бо ҳар гуна фиреби беинсофӣ барои нобудшавандагон, чунки муҳаббати ростиро қабул накарданд, то наҷот ёбанд.</verse>
				<verse number="11">Ва ба ин сабаб Худо ба онҳо неруи гумроҳкунандаро мефиристад, то ба дурӯғ бовар кунанд,</verse>
				<verse number="12">то ҳамаи онҳое ки ба ростӣ бовар накарданд, балки беинсофиро писандиданд, маҳкум гарданд.</verse>
				<verse number="13">Валекин мо бояд ҳамеша Худоро барои шумо, эй бародарони дӯстдоштаи Худованд, шукргузорӣ намоем, ки Худо аз ибтидо, ба воситаи муқаддас гардидан аз Рӯҳ ва имон овардан ба ростӣ, шуморо барои наҷот интихоб кардааст.</verse>
				<verse number="14">Ӯ шуморо ба он ба воситаи Инҷили мо даъват намудааст, то ҷалоли Худованди мо Исои Масеҳро ба даст оваред.</verse>
				<verse number="15">Пас, эй бародарон, истодагарӣ кунед ва ривоятҳоеро, ки ё аз сухан, ё аз номаи мо омӯхтаед, нигоҳ доред.</verse>
				<verse number="16">Валекин Худи Худованди мо Исои Масеҳ ва Худо, Падари мо, ки моро дӯст доштааст ва тасаллии абадӣ ва умеди некро бо файз ато намудааст,</verse>
				<verse number="17">бигзор дилҳои шуморо тасаллӣ диҳад ва шуморо дар ҳар сухан ва кори нек устувор гардонад.</verse>
			</chapter>
			<chapter number="3">
				<verse number="1">Дигар ин ки, эй бародарон, дар ҳаққи мо дуо гӯед, то каломи Худованд паҳн шавад ва ҷалол ёбад, чунон ки дар миёни шумо шудааст,</verse>
				<verse number="2">ва барои он ки мо аз одамони гумроҳ ва бад халос шавем; зеро на ҳар кас имон дорад.</verse>
				<verse number="3">Лекин Худованд бовафо аст, ки шуморо устувор гардонад ва аз шарир нигоҳ дорад.</verse>
				<verse number="4">Ва мо ба шумо дар Худованд эътимод дорем, ки он чи ба шумо фармоем, ба ҷо меоваред ва низ ба ҷо хоҳед овард.</verse>
				<verse number="5">Ва Худованд дилҳои шуморо ба муҳаббати Худо ва ба сабри Масеҳ роҳнамоӣ кунад. Ҷамоат ва касони бекоргард</verse>
				<verse number="6">Валекин ба шумо, эй бародарон, ба номи Худованди мо Исои Масеҳ дастур медиҳем, ки аз ҳар бародаре ки бекоргардӣ мекунад ва мувофиқи ривояте ки аз мо қабул кардаед, рафтор намекунад, дур шавед,</verse>
				<verse number="7">зеро худатон медонед, ки чӣ гуна бояд ба мо тақлид намоед; зеро дар миёни шумо бекоргард набудем</verse>
				<verse number="8">ва нони касеро муфт нахӯрдем, балки шабу рӯз ба меҳнат ва кор машғул шудем, то ба касе аз шумо гаронӣ накунем, —</verse>
				<verse number="9">на аз он сабаб ки ҳақ надоштем, балки барои он ки худамонро ба шумо намунаи ибрат гардонем, то ба мо тақлид намоед.</verse>
				<verse number="10">Зеро, ҳангоме ки назди шумо будем, ба шумо чунин дастур додем: агар касе нахоҳад кор кунад, хӯрок ҳам нахӯрад.</verse>
				<verse number="11">Зеро шунидем, ки баъзе касон дар миёни шумо бекоргардӣ мекунанд, яъне ҳеҷ коре накарда, давуғеҷи барзиёд мекунанд.</verse>
				<verse number="12">Ба чунин шахсон ба номи Худованди мо Исои Масеҳ мефармоем ва насиҳат медиҳем, ки оромона кор карда, нони худро хӯранд.</verse>
				<verse number="13">Валекин шумо, эй бародарон, аз некӯкорӣ монда нашавед.</verse>
				<verse number="14">Ва агар касе ба суханони мо дар ин нома гӯш надиҳад, ӯро дар хотир гиред ва бо ӯ рафтуомад накунед, то шарм дорад;</verse>
				<verse number="15">аммо ӯро душман ҳисоб накунед, балки ҳамчун бародар насиҳат диҳед.</verse>
				<verse number="16">Валекин Худи Худованди осоиш ҳамеша дар ҳама чиз осоиш ба шумо ато намояд. Худованд бо ҳамаи шумо бод!</verse>
				<verse number="17">Ман, Павлус, бо дасти худ салом мерасонам, ки ин аломате дар ҳар нома аст; ман чунин менависам:</verse>
				<verse number="18">Файзи Худованди мо Исои Масеҳ бо ҳамаи шумо бод. Омин. </verse>
			</chapter>
		</book>
		<book number="54">
			<chapter number="1">
				<verse number="1">Павлус, расули Исои Масеҳ бо фармони Худое ки Наҷотдиҳандаи мост, ва Худованд Исои Масеҳ, ки умеди мост,</verse>
				<verse number="2">ба Тимотиюс, ки фарзанди ҳақиқӣ дар имон аст: файз, марҳамат ва осоиш аз ҷониби Падари мо Худо ва Худованди мо Масеҳ Исо бод.</verse>
				<verse number="3">Вақте ки ба Мақдуния равона шудам, аз ту хоҳиш кардам, ки дар Эфесус монӣ, то баъзе касонро фармоӣ, ки таълимоти дигарро паҳн накунанд</verse>
				<verse number="4">ва бо қиссаҳо ва насабномаҳои бепоён машғул нашаванд, ки ин чизҳо на ба ободии хонаи Худо, ки дар имон аст, балки бештар ба баҳсҳо оварда мерасонад.</verse>
				<verse number="5">Мақсади ин фармуда муҳаббат аст, ки аз дили соф ва виҷдони нек ва имони бе дурӯягӣ падид меояд,</verse>
				<verse number="6">ки баъзе касон аз он дур шуда, ба беҳудагӯӣ моил шудаанд,</verse>
				<verse number="7">дар ҳоле ки мехоҳанд муаллимони шариат бошанд, аммо он чи мегӯянд ва он чи даъво мекунанд, намефаҳманд.</verse>
				<verse number="8">Лекин мо медонем, ки шариат нек аст, кас агар онро ба дурустӣ ба кор барад,</verse>
				<verse number="9">ва инро донад, ки шариат на барои росткор дар миён гузошта шудааст, балки барои бадкорон ва саркашон, худонотарсон ва гуноҳкорон, нопокон ва худобехабарон, барои таҳқиркунандагони падар ва модар, барои одамкушон,</verse>
				<verse number="10">барои фосиқон, бачабозон, одамдуздон, дурӯғгӯён, савгандшиканон ва барои ҳар амале ки бар хилофи таълимоти солим аст,</verse>
				<verse number="11">аз рӯи Инҷили ҷалоли Худои муборак, ки ба ман супурда шудааст.</verse>
				<verse number="12">Пас Худовандамон Масеҳ Исоро шукргузорӣ мекунам, ки Ӯ ба ман қувват бахшид ва маро боваринок дониста, ба хизматгузорӣ таъйин намуд, —</verse>
				<verse number="13">маро, ки пештар куфргӯ ва таъқибкунанда ва озордеҳ будам, лекин ба ман марҳамат карда шуд, чунки аз рӯи нодонӣ дар беимонӣ амал мекардам.</verse>
				<verse number="14">Ва файзи Худованди мо бо имон ва муҳаббате ки дар Масеҳ Исо аст, беандоза зиёд шуд.</verse>
				<verse number="15">Ин сухан боварибахш аст ва сазовори қабули комил, ки Масеҳ Исо ба дунё омад, то гуноҳкоронро наҷот диҳад, ва ман бадтарини онҳо ҳастам.</verse>
				<verse number="16">Лекин ба ман барои он марҳамат карда шуд, ки Исои Масеҳ тамоми пурсабриро аввал дар ман нишон диҳад, то ба онҳое ки барои ҳаёти абадӣ ба Ӯ имон меоваранд, намунаи ибрат бошам.</verse>
				<verse number="17">Ба Подшоҳи абадӣ, ба Худои нобуднашаванда, нонамоён ва хирадманди якто то абад иззат ва ҷалол бод. Омин.</verse>
				<verse number="18">Ба ту, эй фарзандам Тимотиюс, мувофиқи пайғамбариҳое ки пештар дар ҳаққи ту шуданд, ин фармударо месупорам, то аз рӯи онҳо дар набарди нек ҷанг кунӣ,</verse>
				<verse number="19">ва имон ва виҷдони некро нигоҳ дорӣ, ки баъзе касон онро рад карданд, ва киштии имонашон ғарқ шуд;</verse>
				<verse number="20">аз он ҷумла Ҳименоюс ва Искандар, ки онҳоро ба шайтон супурдам, то ибрат гирифта, /дигар/ куфр нагӯянд.</verse>
			</chapter>
			<chapter number="2">
				<verse number="1">Пас, дар навбати аввал хоҳишмандам, ки илтимосҳо, дуоҳо, шафоатҳо ва шукронаҳо барои ҳамаи одамон ба ҷо оварем,</verse>
				<verse number="2">/аз он ҷумла/ барои подшоҳон ва барои ҳамаи ҳукуматдорон, то ки ором ва осуда, бо камоли худотарсӣ ва сарбаландӣ умр гузаронем.</verse>
				<verse number="3">Зеро ин ба Худо, ки Наҷотдиҳандаи мост, хуб ва писандида аст,</verse>
				<verse number="4">ки Ӯ мехоҳад ҳамаи одамон наҷот ёбанд ва ба дониши ростӣ расанд.</verse>
				<verse number="5">Зеро Худо яктост, ва Миёнарав байни Худо ва одамон /низ/ яктост, ки Масеҳ Исои одамизод аст,</verse>
				<verse number="6">ки Худро чун фидияе барои ҳама дод. Ин шаҳодатест, ки дар замони муайян дода шудааст,</verse>
				<verse number="7">ва барои ин ман воиз ва расул ва муаллими халқҳо дар имон ва ростӣ таъйин шудаам, — дар Масеҳ рост мегӯям, дурӯғ не.</verse>
				<verse number="8">Пас хоҳиш дорам, ки мардон дастҳои муқаддасро бе ғазаб ва шубҳа боло бардошта, дар ҳар ҷо дуо гӯянд;</verse>
				<verse number="9">ва занон низ дар сару либоси шоиста шармгин ва покдоман бошанд ва худро на бо мӯйбофӣ, на бо тилло, на бо марворид ва на бо либосҳои гаронбаҳо оро диҳанд,</verse>
				<verse number="10">балки бо корҳои нек, чунон ки ба заноне ки даъвои худотарсӣ мекунанд, муносиб аст.</verse>
				<verse number="11">Бигзор зан дар хомӯшӣ бо камоли фармонбардорӣ таълим гирад;</verse>
				<verse number="12">ва ба зан иҷозат намедиҳам, ки таълим диҳад ва ба мард ҳукмрон шавад, балки хомӯш бошад.</verse>
				<verse number="13">Зеро аввал Одам сиришта шудааст, ва баъд Ҳавво;</verse>
				<verse number="14">ва Одам фирефта нашудааст, балки зан фирефта гардида, ба хато дучор шудааст;</verse>
				<verse number="15">лекин /зан/ бо зоидани фарзанд нигоҳ дошта мешавад, агар дар имон ва муҳаббат ва муқаддасӣ бо покдоманӣ устувор монад.</verse>
			</chapter>
			<chapter number="3">
				<verse number="1">Ин сухан боварибахш аст, ки агар касе нигаҳбони /ҷамоат/ будан хоҳад, кори хубе орзу мекунад.</verse>
				<verse number="2">Аммо нигаҳбон бояд беайб, шавҳари як зан, ҳушёр, боандеша, боодоб, меҳмоннавоз ва омӯзгор бошад;</verse>
				<verse number="3">на майпараст, на ҷангара, на тамаъкор, балки нармдил ва на ситезаҷӯ, на пулпараст;</verse>
				<verse number="4">аҳли хонаи худро ба хубӣ идора кунад, фарзандонашро бо камоли эҳтиром дар фармонбардорӣ нигоҳ дорад;</verse>
				<verse number="5">зеро агар кас надонад чӣ гуна аҳли хонаи худро идора кунад, чӣ гуна вай дар бораи ҷамоати Худо ғамхорӣ карда метавонад?</verse>
				<verse number="6">Навимон набошад, мабодо ҳавобаланд шуда, зери ҳукми иблис афтад.</verse>
				<verse number="7">Ва ҳамчунин назди онҳое ки берун /аз ҷамоатанд/, ӯ бояд некном бошад, то ба расвоӣ ва доми иблис гирифтор нашавад.</verse>
				<verse number="8">Хизматгузорон низ соҳибэҳтиром бошанд, на дузабон, на моили шаробнӯшии зиёд, на тамаъкор,</verse>
				<verse number="9">/балки/ сирри имонро дар виҷдони пок нигоҳ доранд.</verse>
				<verse number="10">Валекин онҳо бигзор аввал озмуда шаванд ва баъд, агар беайб бошанд, хизмат кунанд.</verse>
				<verse number="11">Ҳамчунин занонашон бояд соҳибэҳтиром бошанд, на ғайбаткунанда, балки ҳушёр ва аз ҳар ҷиҳат боваринок.</verse>
				<verse number="12">Хизматгузорон бояд шавҳари як зан бошанд, фарзандон ва аҳли хонаи худро ба хубӣ идора кунанд;</verse>
				<verse number="13">зеро онҳое ки нағз хизмат кардаанд, барои худ мартабаи олӣ ва ҷуръати азим дар имоне ки дар Масеҳ Исо аст, муҳайё мекунанд.</verse>
				<verse number="14">Инро ба ту менависам ба умеди он ки ба қарибӣ назди ту биёям.</verse>
				<verse number="15">Аммо агар дер монам, туро лозим аст донӣ, ки чӣ гуна дар хонаи Худо рафтор бояд кард, ки он ҷамоати Худои зинда, сутун ва бунёди ростист.</verse>
				<verse number="16">Ва бечуну чаро бузург аст сирри худотарсӣ: Худо дар ҷисм зоҳир шуд, Дар Рӯҳ тасдиқ гардид, Ба фариштаҳо намоён шуд, Дар миёни халқҳо мавъиза шуд, Дар ҷаҳон бо имон пазируфта шуд, Дар ҷалол боло бурда шуд.</verse>
			</chapter>
			<chapter number="4">
				<verse number="1">Аммо Рӯҳ кушоду равшан мегӯяд, ки дар замонҳои оянда баъзе касон аз имон гашта, ба рӯҳҳои фиребанда ва таълимотҳои девҳо рӯ меоваранд,</verse>
				<verse number="2">ба воситаи дурӯягии дурӯғгӯёне ки виҷдонашон гӯё бо доғе беҳис шудааст,</verse>
				<verse number="3">никоҳро манъ мекунанд ва аз хӯрокҳое парҳез /мефармоянд/, ки онҳоро Худо офаридааст, то имондорон ва донандагони ростӣ бо шукргузорӣ истеъмол кунанд.</verse>
				<verse number="4">Зеро ҳар офаридаи Худо хуб аст, ва ҳеҷ чиз набояд рад карда шавад, агар онро бо шукргузорӣ истеъмол кунанд,</verse>
				<verse number="5">чунки он бо каломи Худо ва бо дуо муқаддас мегардад.</verse>
				<verse number="6">Агар инро ба бародарон ёдовар шавӣ, хизматгузори неки Исои Масеҳ мешавӣ, ки аз суханони имон ва таълимоти неке ки пайравӣ кардаӣ, ғизо мегирад.</verse>
				<verse number="7">Аммо аз афсонаҳои худобехабаронаи пиразанҳо рӯй гардон, балки худро дар худотарсӣ машқ деҳ;</verse>
				<verse number="8">зеро машқи ҷисмонӣ кам фоида дорад, вале худотарсӣ барои ҳама чиз фоиданок аст, ки ваъдаи ҳаёти ҳозира ва ояндаро дорад.</verse>
				<verse number="9">Ин сухан боварибахш аст ва сазовори қабули комил.</verse>
				<verse number="10">Зеро барои ҳамин ҳам мо меҳнат мекунем ва хорӣ мебинем, ки ба Худои зинда умед бастаем, ки Ӯ Нигаҳдорандаи ҳамаи одамон, хусусан имондорон аст.</verse>
				<verse number="11">Ҳаминро фармо ва таълим деҳ.</verse>
				<verse number="12">Бигзор ҳеҷ кас туро ба сабаби ҷавонӣ хор нашуморад; балки барои имондорон дар сухан, дар рафтор, дар муҳаббат, дар рӯҳ, дар имон, дар покӣ намунаи ибрат бош.</verse>
				<verse number="13">То омаданам бо китобхонӣ, насиҳат ва таълим машғул шав.</verse>
				<verse number="14">Ба атое ки дар туст, беаҳамиятӣ накун, ки он ба ту ба воситаи пайғамбарӣ бо гузоштани дастҳои пирон дода шудааст.</verse>
				<verse number="15">Ба ин чизҳо ғамхорӣ намо, худро ба онҳо бахш, то ки пешрафти ту ба ҳама намоён шавад.</verse>
				<verse number="16">Ба худ ва ба таълим диққат деҳ, ҳамеша бо онҳо машғул бош; зеро, агар чунин кунӣ, ҳам худро нигоҳ медорӣ ва ҳам шунавандагонатро.</verse>
			</chapter>
			<chapter number="5">
				<verse number="1">Пирамардро сарзаниш накун, балки чун падар насиҳат деҳ; ҷавононро чун бародарон;</verse>
				<verse number="2">пиразанонро чун модарон; ҷавонзанонро чун хоҳарон, бо камоли покӣ.</verse>
				<verse number="3">Бевазанонро, ки ҳақиқатан бевазанон бошанд, эҳтиром намо.</verse>
				<verse number="4">Вале агар бевазане соҳиби фарзандон ва ё набераҳо бошад, онҳо аввал нисбат ба оилаи худ худотарс буданро ёд гиранд ва падару модаронро қадрдонӣ кунанд, зеро ин писандидаи Худост.</verse>
				<verse number="5">Бевазани ҳақиқӣ ва бекас ба Худо умед мебандад ва шабу рӯз ба зорӣ ва дуо машғул аст,</verse>
				<verse number="6">лекин бевазане ки дар айшу нӯш умр мегузаронад, зинда ба зинда мурда аст.</verse>
				<verse number="7">Ҳаминро ба онҳо фармо, то беайб бошанд.</verse>
				<verse number="8">Аммо агар касе ба хешу табораш ва хусусан ба аҳли хонааш ғамхорӣ накунад, вай тарки имон кардааст ва аз беимон бадтар аст.</verse>
				<verse number="9">Ба рӯйхат номи бевазане сабт шавад, ки синну солаш аз шаст кам набошад ва як шавҳар карда бошад</verse>
				<verse number="10">ва дар бораи корҳои некаш шаҳодате дошта бошад: фарзандонро тарбия дода, ғарибонро меҳмондорӣ карда, пойҳои муқаддасонро шуста, аламзадагонро дастгирӣ намуда ва ҳар кори некро пайравӣ карда бошад.</verse>
				<verse number="11">Лекин бевазанони ҷавонтарро рад кун, зеро вақте ки шаҳват онҳоро аз Масеҳ дур месозад, шавҳар кардан мехоҳанд;</verse>
				<verse number="12">бинобар ин маҳкум мешаванд, чунки имони пештараро рад кардаанд.</verse>
				<verse number="13">Ва илова бар ин, хона ба хона гашта, омӯхта мешаванд, ки бекор бошанд, ва на танҳо бекор, балки низ сергап ва кунҷков, ки суханони ношоиста мегӯянд.</verse>
				<verse number="14">Пас, хоҳиши ман ин аст, ки ҷавонзанон шавҳар кунанд, бача зоянд, бо рӯзгори хона машғул шаванд ва ба душман ҳеҷ асосе надиҳанд, ки бадгӯӣ кунад;</verse>
				<verse number="15">зеро аллакай баъзеи онҳо аз пайи шайтон рафта, гумроҳ шудаанд.</verse>
				<verse number="16">Агар мард ё зани имондоре бевазанон дошта бошад, бигзор ба онҳо мадад расонад ва бар ҷамоат гаронӣ накунад, то ҷамоат ба бевазанони ҳақиқӣ мадад расонда тавонад.</verse>
				<verse number="17">Пироне ки нағз сардорӣ мекунанд, эҳтироми дучандро сазоворанд, хусусан онҳое ки дар калом ва таълим меҳнат мекунанд,</verse>
				<verse number="18">зеро Китоб мегӯяд: “Даҳони барзаговеро, ки хирман мекӯбад, набанд”; ва: “Меҳнаткаш сазовори музди худ аст”.</verse>
				<verse number="19">Шикоятро дар ҳаққи пире, бе он ки ду ё се шоҳид бошад, қабул накун.</verse>
				<verse number="20">Онҳоеро, ки гуноҳ мекунанд, дар ҳузури ҳама сарзаниш кун, то дигарон низ тарсанд.</verse>
				<verse number="21">Дар пеши Худо ва Худованд Исои Масеҳ ва фариштаҳои интихобшуда туро қасам медиҳам, ки инро бе пешдоварӣ риоя намоӣ ва ҳеҷ кореро бо рӯйбинӣ накунӣ.</verse>
				<verse number="22">Дастҳоро бар ҳеҷ кас шитобкорона нагузор ва ба гуноҳҳои дигарон шарик нашав; худро пок нигоҳ дор.</verse>
				<verse number="23">Дигар фақат об нанӯш, балки барои меъдаат ва нотобиҳои зиёди худ каме май ба кор бар.</verse>
				<verse number="24">Гуноҳҳои баъзе касон ошкоранд ва рост сӯи маҳкумият мебаранд, лекин гуноҳҳои дигарон баъдтар ошкор мешаванд.</verse>
				<verse number="25">Ҳамчунин корҳои нек ошкоранд, ва агар ин тавр набошанд ҳам, пинҳон монда наметавонанд.</verse>
			</chapter>
			<chapter number="6">
				<verse number="1">Ҳамаи онҳое ки зери юғи ғуломӣ ҳастанд, бояд хоҷагони худро сазовори эҳтироми комил донанд, то ҳеҷ кас номи Худо ва таълимотро бадгӯӣ накунад.</verse>
				<verse number="2">Вале онҳое ки хоҷагони имондор доранд, набояд онҳоро ба сабаби бародар буданашон хор шуморанд; балки бояд зиёдтар бандагӣ намоянд, зеро онҳое ки баҳра мебинанд, имондор ва дӯстдоштаанд. Инро таълим деҳ ва насиҳат намо.</verse>
				<verse number="3">Агар касе таълимоти дигарро паҳн кунад ва ба суханони солими Худованди мо Исои Масеҳ ва ба таълимоти худотарсӣ пайравӣ накунад, —</verse>
				<verse number="4">вай ҳавобаланд аст ва ҳеҷ чизро намедонад, балки ба бемории ҷидолҳо ва баҳсҳо дучор шудааст, ки аз онҳо ҳасад, ҷанҷол, бадзабониҳо, гумонҳои бад</verse>
				<verse number="5">ва кашмакашҳои доимӣ дар миёни шахсони фикрашон фосид ва аз ҳақиқат дур ба амал меоянд, ки гумон мекунанд худотарсӣ манбаи фоида аст. Аз чунин шахсон канорагирӣ намо.</verse>
				<verse number="6">Аммо худотарсӣ бо қаноатмандӣ манфиати зиёде дорад.</verse>
				<verse number="7">Зеро мо ба дунё чизе наовардаем, ва равшан аст, ки чизе аз он бурдан ҳам наметавонем.</verse>
				<verse number="8">Пас, агар хӯрок ва либос дошта бошем, бояд аз он қонеъ шавем.</verse>
				<verse number="9">Лекин онҳое ки мехоҳанд сарватманд шаванд, гирифтори озмоиш ва дом ва бисёр ҳавасҳои беақлона ва зарарнок мешаванд, ки онҳо одамонро дар хонавайронӣ ва ҳалокат меғӯтонанд.</verse>
				<verse number="10">Зеро ки решаи ҳамаи бадиҳо пулпарастист, ки баъзе касон ба он орзуманд шуда, аз имон гаштаанд ва худро гирифтори дардҳои зиёде кардаанд.</verse>
				<verse number="11">Аммо ту, эй одами Худо, аз ин гурез ва аз пайи росткорӣ, худотарсӣ, имон, муҳаббат, сабр ва нармдилӣ рав.</verse>
				<verse number="12">Дар роҳи неки имон талош намо, ҳаёти абадиро ба даст овар, ки барои он даъват гардидаӣ ва дар пеши шоҳидони бисёр эътирофи нек кардаӣ.</verse>
				<verse number="13">Ба ҳузури Худое ки ҳамаро ҷон мебахшад, ва ба ҳузури Масеҳ Исо, ки дар пеши Понтиюс Пилотус эътирофи нек кардааст, ба ту мефармоям,</verse>
				<verse number="14">ки фармударо то вақти зоҳир шудани Худованди мо Исои Масеҳ бенуқсон ва беайб риоя намоӣ,</verse>
				<verse number="15">ки онро дар вақти худ нишон медиҳад: Фармонгузори муборак ва ягона, Подшоҳи подшоҳон Ва Худованди худовандон,</verse>
				<verse number="16">Ки танҳо Ӯ намиранда буда, Дар нури дастнорас сокин аст, Ва Ӯро ҳеҷ кас надидааст Ва дида наметавонад. Ӯро то абад иззат ва қудрат бод! Омин.</verse>
				<verse number="17">Сарватдорони давраи ҳозираро фармо, ки ҳавобаландӣ накунанд ва на ба сарвати бебақо, балки ба Худои зинда умед банданд, ки ҳама чизро барои лаззати мо ба фаровонӣ ато мекунад;</verse>
				<verse number="18">бигзор онҳо некӣ кунанд ва аз корҳои нек сарватманд шаванд, саховатманд ва дасткушод бошанд,</verse>
				<verse number="19">то барои худ /ганҷе/ ғун кунанд, ки барои оянда асоси нек гардад, ва ҳаёти абадиро ба даст оваранд.</verse>
				<verse number="20">Эй Тимотиюс! Он чиро, ки ба ту амонат гузошта шудааст, муҳофизат намо ва аз беҳудагӯии худобехабарона ва ақидаҳои мухолиф, ки бардурӯғ дониш номида мешаванд, рӯй гардон,</verse>
				<verse number="21">ки баъзе касон онро пайравӣ карда, аз имон гаштаанд. Файз бо ту бод. Омин. </verse>
			</chapter>
		</book>
		<book number="55">
			<chapter number="1">
				<verse number="1">Павлус, расули Исои Масеҳ бо хости Худо, аз рӯи ваъдаи ҳаёт, ки дар Масеҳ Исо аст,</verse>
				<verse number="2">ба Тимотиюс, фарзанди азизам: файз, марҳамат ва осоиш аз ҷониби Худои Падар ва Худованди мо Масеҳ Исо бод.</verse>
				<verse number="3">Шукргузорӣ менамоям Худоеро, ки аз аҷдоди худ бо виҷдони пок Ӯро ибодат мекунам, ҳангоме ки туро шабу рӯз пайваста дар дуоҳоям ба ёд меоварам.</verse>
				<verse number="4">Пазмони дидори ту ҳастам, — дар ҳолате ки ашкҳои туро дар ёд дорам, — то аз шодӣ пур шавам,</verse>
				<verse number="5">зеро имони бериёи туро, ки пештар дар бибият Лӯис ва модарат Авнико сокин буд, ба ёд меоварам ва дилпур ҳастам, ки он дар ту низ /сокин аст/.</verse>
				<verse number="6">Аз ин сабаб ба ёди ту меоварам, ки он атои Худоро, ки ба воситаи гузоштани дастҳои ман дар туст, барафрӯзӣ;</verse>
				<verse number="7">зеро Худо ба мо на рӯҳи тарсро, балки рӯҳи қувват ва муҳаббат ва парҳезгориро додааст.</verse>
				<verse number="8">Пас, аз шаҳодат додан дар бораи Худованди мо ва аз ман, ки бандии Ӯ ҳастам, шарм накун, балки барои Инҷил дар қуввати Худо бо мо азоб каш,</verse>
				<verse number="9">ки Ӯ моро наҷот додааст ва бо даъвати муқаддас хондааст, на мувофиқи амалҳои мо, балки аз рӯи нақшаи Худ ва он файзе ки ба мо аз замонҳои азал дар Масеҳ Исо ато шудааст,</verse>
				<verse number="10">вале акнун ба воситаи зоҳир шудани Наҷотдиҳандаи мо Исои Масеҳ ошкор гардидааст, ки Ӯ маргро ҳеҷ кард ва ҳаёт ва бефаноиро ба воситаи Инҷил дурахшон намуд,</verse>
				<verse number="11">ки барои он ман воиз ва расул ва муаллими халқҳо таъйин шудаам.</verse>
				<verse number="12">Ва ба ин сабаб ман чунин азоб мекашам, лекин хиҷил намешавам, зеро медонам ба Кӣ имон овардаам, ва ман дилпур ҳастам, ки Ӯ қодир аст амонати маро то он рӯз нигоҳ дорад.</verse>
				<verse number="13">Намунаи суханони солимро, ки аз ман шунидаӣ, бо имон ва муҳаббате ки дар Масеҳ Исо аст, пайравӣ намо.</verse>
				<verse number="14">Он амонати некро ба воситаи Рӯҳулқудсе ки дар мо сокин аст, нигоҳ дор.</verse>
				<verse number="15">Ту медонӣ, ки ҳамаи онҳое ки дар вилояти Осиё ҳастанд, маро тарк кардаанд; аз он ҷумла Фиҷелус ва Ҳармуҷанис.</verse>
				<verse number="16">Худованд ба аҳли хонаи Анисифурус марҳамат намояд барои он ки ӯ чандин бор маро роҳат бахшид ва аз занҷирҳоям хиҷил нашуд,</verse>
				<verse number="17">балки, ҳангоме ба Рум омад, бисёр маро ҷустуҷӯ намуда, ёфт.</verse>
				<verse number="18">Худованд ба ӯ ато кунад, ки аз Худованд дар он рӯз марҳамат ёбад. Ва хизмати бисёреро, ки ӯ дар Эфесус кардааст, ту хубтар медонӣ.</verse>
			</chapter>
			<chapter number="2">
				<verse number="1">Пас ту, эй фарзандам, бо файзе ки дар Масеҳ Исо аст, зӯрманд бош.</verse>
				<verse number="2">Ва он чиро, ки аз ман дар ҳузури шоҳидони бисёр шунидаӣ, ба одамони бовариноке супор, ки аз ӯҳдаи таълим додани дигарон низ бароянд.</verse>
				<verse number="3">Пас ту чун сарбози неки Исои Масеҳ ба азобҳо тоб овар.</verse>
				<verse number="4">Ҳеҷ сарбоз худро бо корҳои рӯзгор банд намекунад, то ба фармондеҳ писанд афтад.</verse>
				<verse number="5">Ва агар касе паҳлавонӣ кунад ҳам, соҳиби тоҷ намешавад, агар аз рӯи қоида паҳлавонӣ накарда бошад.</verse>
				<verse number="6">Зироаткори меҳнаткаш бояд аввалин шахс бошад, ки аз ҳосил баҳра мебарад.</verse>
				<verse number="7">Дар бораи он чи мегӯям, фикр кун, ва Худованд дар ҳама чиз ба ту фаҳм диҳад.</verse>
				<verse number="8">Исои Масеҳро дар ёд нигоҳ дор, ки аз насли Довуд буд, ва аз мурдагон бархест; ин аст Инҷили ман,</verse>
				<verse number="9">ки барои он, чун бадкоре, то ба ҳадди занҷир азоб мекашам, аммо каломи Худо занҷирбанд нест.</verse>
				<verse number="10">Бинобар ин ман ба ҳар чиз ба хотири интихобшудагон тоб меоварам, то онҳо низ наҷотеро, ки дар Масеҳ Исо аст, бо ҷалоли абадӣ ба даст оваранд.</verse>
				<verse number="11">Ин сухан боварибахш аст: Агар бо Ӯ мурдаем, Бо Ӯ зиндагӣ ҳам хоҳем кард;</verse>
				<verse number="12">Агар тоб оварем, Бо Ӯ ҳукмронӣ ҳам хоҳем кард; Агар инкор кунем, Ӯ низ моро инкор хоҳад кард;</verse>
				<verse number="13">Агар мо бевафо бошем, Ӯ вафодор мемонад; Худро инкор карда наметавонад.</verse>
				<verse number="14">Ҳаминро хотиррасон карда, ба ҳузури Худованд онҳоро қасам деҳ, ки дар бораи калимаҳо мунозира накунанд, ки он ҳеҷ фоида намебахшад, балки шунавандагонро гумроҳ месозад.</verse>
				<verse number="15">Саъю кӯшиш намо, ки худро ба Худо муносиб нишон диҳӣ, ҳамчун коркуне ки аз кор хиҷил намешавад ва каломи ростиро дуруст таълим медиҳад.</verse>
				<verse number="16">Вале аз беҳудагӯии худобехабарона канорагирӣ намо; зеро ин кор мардумро боз ҳам зиёдтар аз Худо дур мекунад,</verse>
				<verse number="17">ва суханашон чун мараз паҳн мешавад. Дар миёни онҳо Ҳименоюс ва Филитус ҳастанд,</verse>
				<verse number="18">ки аз ростӣ дур шуда, мегӯянд, ки “растохез аллакай воқеъ шудааст”, ва имони баъзе касонро хароб мекунанд.</verse>
				<verse number="19">Аммо бунёди мустаҳками Худо пойдор аст ва чунин мӯҳре дорад: “Худованд касони Худро мешиносад”; ва “Ҳар кӣ номи Худовандро хонад, аз беинсофӣ канорагирӣ намояд”.</verse>
				<verse number="20">Вале дар хонаи калон на танҳо зарфҳои тилло ва нуқра, балки чӯбин ва гилин ҳам ҳастанд: баъзе барои истифодаи иззатнок, ва баъзе барои истифодаи одӣ.</verse>
				<verse number="21">Пас, агар касе худро аз инҳо пок кунад, зарфе барои истифодаи иззатнок мешавад: муқаддас ва фоиданок барои соҳибаш, тайёр ба ҳар кори нек.</verse>
				<verse number="22">Аз майлҳои ҷавонӣ гурез ва бо онҳое ки Худовандро бо дили пок мехонанд, аз пайи росткорӣ, имон, муҳаббат ва осоиш рав.</verse>
				<verse number="23">Аз баҳсҳои аблаҳона ва бехирадона канорагирӣ намо, чун медонӣ, ки онҳо ҷанҷолҳоро ба вуҷуд меоваранд;</verse>
				<verse number="24">лекин бандаи Худованд набояд ҷанҷол кунад, балки бо ҳама меҳрубон, омӯзгор ва пуртоқат бошад,</verse>
				<verse number="25">бо нармдилӣ мухолифонро насиҳат диҳад, ки шояд Худо ато кунад, ки онҳо тавба карда, ба дониши ростӣ расанд,</verse>
				<verse number="26">ва аз доми иблис, ки онҳоро асири хости худ гардондааст, раҳоӣ ёбанд.</verse>
			</chapter>
			<chapter number="3">
				<verse number="1">Ва инро бидон, ки дар рӯзҳои охирин замонҳои сахт фаро мерасанд.</verse>
				<verse number="2">Зеро одамон худпараст мешаванд, пулпараст, лофзан, мағрур, бадзабон, беитоат ба падару модарон, кӯрнамак, нопок,</verse>
				<verse number="3">бемеҳр, номуросо, ғайбатгар, бепарҳез, бераҳм, душмани некӣ,</verse>
				<verse number="4">хиёнаткор, берӯй, ҳавобаланд, ки дилхуширо бештар аз Худо дӯст медоранд</verse>
				<verse number="5">ва намуди зоҳирии худотарсиро доранд, вале қуввати онро инкор мекунанд. Аз чунин шахсон канорагирӣ намо.</verse>
				<verse number="6">Зеро ба онҳо касоне тааллуқ доранд, ки бо ҳила ба хонаҳо даромада, занони сабукфикреро фирефта мекунанд, ки дар гуноҳҳо ғӯтидаанд, ба ҳавасҳои гуногун моил шудаанд.</verse>
				<verse number="7">Ин занон ҳамеша таълим мегиранд, вале ҳаргиз ба дониши ростӣ расида наметавонанд.</verse>
				<verse number="8">Чунон ки Янис ва Ямбрис ба муқобили Мусо бархеста буданд, онҳо низ, ки мардуми олудафикр ва дар имон ноком мебошанд, ба муқобили ростӣ бармехезанд.</verse>
				<verse number="9">Аммо бисёр комёб намешаванд, зеро аблаҳии онҳо ба ҳама ошкор мешавад, чунон ки бо он /ду/ низ шуда буд.</verse>
				<verse number="10">Лекин ту таълим, рафтор, мақсад, имон, тоқат, муҳаббат ва сабри маро медонӣ,</verse>
				<verse number="11">/ҳамчунин/ таъқибот ва азобҳоеро, ки дар Антокия, Қуния ва Листра ба сари ман омаданд. Чунин таъқиботро ман аз сар гузарондам, ва Худованд маро аз ҳамаи инҳо халосӣ дод.</verse>
				<verse number="12">Ва ҳамаи онҳое ки мехоҳанд бо худотарсӣ дар Масеҳ Исо зиндагӣ кунанд, ба таъқибот дучор мешаванд.</verse>
				<verse number="13">Вале одамони бад ва фиребгарон боз ҳам бадтар гардида, гумроҳ мекунанд ва гумроҳ мешаванд.</verse>
				<verse number="14">Лекин ту дар он чи омӯхтаӣ ва аз он дилпур ҳастӣ, пойдор бош, чун медонӣ аз кӣ онро омӯхтаӣ</verse>
				<verse number="15">ва аз кӯдакӣ Китоби Муқаддасро медонӣ, ки метавонад туро ҳикмат омӯзад барои наҷот ба воситаи имоне ки дар Масеҳ Исо аст.</verse>
				<verse number="16">Тамоми Китоб аз рӯи илҳоми Худост ва барои омӯзиш, барои сарзаниш, барои ислоҳ, барои тарбия дар росткорӣ фоиданок аст,</verse>
				<verse number="17">то одами Худо комил гардида, ба ҳар кори нек муҳайё шавад.</verse>
			</chapter>
			<chapter number="4">
				<verse number="1">Пас, туро дар ҳузури Худо ва Худованд Исои Масеҳ, ки зиндагон ва мурдагонро доварӣ мекунад, ба хотири зоҳир шудани Ӯ ва Подшоҳии Ӯ қасам медиҳам,</verse>
				<verse number="2">ки каломро мавъиза кунӣ ва дар вақти муносиб ё номуносиб омода бошӣ, бо тамоми пурсабрӣ ва омӯзгорӣ сарзаниш, танбеҳ ва насиҳат кунӣ.</verse>
				<verse number="3">Зеро замоне фаро мерасад, ки таълимоти солимро бардошт намекунанд, балки аз рӯи ҳавасҳои худ барои худ муаллимоне гирд меоваранд, ки суханонашон ба гӯшҳо хуш оянд;</verse>
				<verse number="4">ва гӯшҳои худро аз ростӣ гардонда, ба афсонаҳо рӯ меоваранд.</verse>
				<verse number="5">Аммо ту дар ҳама чиз ҳушёр бош, ба азоб тоб овар, кори башоратдиҳандаро ба ҷо овар ва хизмати худро иҷро намо.</verse>
				<verse number="6">Зеро ман акнун қурбонии рехтанӣ мешавам, ва замони даргузаштанам фаро расидааст.</verse>
				<verse number="7">Дар кашмакаши неке талош кардам, давишро анҷом додам, имонро нигоҳ доштам;</verse>
				<verse number="8">ва акнун барои ман тоҷи росткорӣ омода гардидааст, ки онро Худованд, Довари одил, дар он рӯз ба ман медиҳад; ва на танҳо ба ман, балки низ ба ҳамаи онҳое ки зоҳир шудани Ӯро дӯст доштаанд.</verse>
				<verse number="9">Саъю кӯшиш намо, ки ба зудӣ назди ман биёӣ.</verse>
				<verse number="10">Зеро Димос давраи ҳозираро дӯст дошта, маро тарк кард ва ба Тасолуникӣ равона шуд; Крискис ба Ғалотия /рафт/, ва Титус ба Далмотия;</verse>
				<verse number="11">танҳо Луқо бо ман аст. Марқусро гирифта бо худ биёр, зеро ба ман барои хизматам фоиданок аст.</verse>
				<verse number="12">Ман Тихиқусро ба Эфесус фиристодам.</verse>
				<verse number="13">Ҳангоми омаданат ҷомаеро, ки ман дар Трӯос назди Карпус мондаам, биёр, китобҳоро низ, хусусан навиштаҳои пӯстиро.</verse>
				<verse number="14">Искандари мисгар ба ман бисёр бадӣ кард. Худованд сазои корҳояшро диҳад.</verse>
				<verse number="15">Ту низ аз ӯ эҳтиёт шав, зеро ӯ ба суханони мо сахт муқобилат кард.</verse>
				<verse number="16">Ҳангоми ҳимояи аввалинам ҳеҷ кас тарафи маро нагирифт, балки ҳама маро тарк карданд. Бигзор ин барояшон гуноҳ ҳисоб нашавад!</verse>
				<verse number="17">Аммо Худованд ёри ман буд ва ба ман қувват дод, то ба воситаи ман мавъиза ба анҷом расад ва ҳамаи халқҳо онро шунаванд; ва ман аз даҳони шер раҳо шудам.</verse>
				<verse number="18">Ва Худованд маро аз ҳар кори бад халосӣ дода, барои Подшоҳии Осмонии Худ нигоҳ медорад. Ӯро то абад ҷалол бод. Омин.</verse>
				<verse number="19">Ба Приска ва Акило ва аҳли хонаи Анисифурус салом расон.</verse>
				<verse number="20">Арастус дар Қуринтус монд; ва Труфимусро дар Милитус бемор вогузоштам.</verse>
				<verse number="21">Саъю кӯшиш намо, ки пеш аз зимистон биёӣ. Авбулус ва Пудис ва Линус ва Клавдия ва ҳамаи бародарон ба ту салом мерасонанд.</verse>
				<verse number="22">Худованд Исои Масеҳ бо рӯҳи ту бод. Файз бо шумо бод. Омин. </verse>
			</chapter>
		</book>
		<book number="56">
			<chapter number="1">
				<verse number="1">Павлус, бандаи Худо ва расули Исои Масеҳ, дар хизмати имони интихобшудагони Худо ва дониши ростие ки дар худотарсист,</verse>
				<verse number="2">ба умеди ҳаёти абадӣ, ки Худо, ки наметавонад дурӯғ гӯяд, онро аз азал ваъда кардааст,</verse>
				<verse number="3">ва дар замони муайян каломи Худро дар мавъизае ошкор намудааст, ки он бо фармони Наҷотдиҳандаи мо Худо ба ман супурда шудааст, —</verse>
				<verse number="4">ба Титус, фарзанди ҳақиқиам, ки ҳар дуи мо дар як имон шарикем, файз, марҳамат ва осоиш аз ҷониби Худои Падар ва Наҷотдиҳандаи мо Худованд Исои Масеҳ бод.</verse>
				<verse number="5">Барои он туро дар Крит мондаам, ки корҳои нотамомро ба анҷом расонӣ ва дар ҳар шаҳр пиронро таъйин намоӣ, чунон ки ба ту фармудаам:</verse>
				<verse number="6">агар касе беайб ва шавҳари як зан буда, фарзандони имондоре дошта бошад, ки дар бадахлоқӣ ё саркашӣ сарзаниш намешаванд.</verse>
				<verse number="7">Зеро нигаҳбони /ҷамоат/ бояд, чун масъули кори Худо, беайб бошад, на худсар, на зудхашм, на майпараст, на ҷангара, на тамаъкор,</verse>
				<verse number="8">балки меҳмоннавоз, хайрхоҳ, боандеша, росткор, муқаддас, худдор.</verse>
				<verse number="9">Ӯ бояд дар каломи боварибахш, ки мувофиқи таълимот аст, пойдор бошад, то тавонад бо таълимоти солим насиҳат диҳад ва мухолифонро сарзаниш кунад.</verse>
				<verse number="10">Зеро беҳудагӯён ва фиребгарон бисёр ва саркаш мебошанд, хусусан онҳое ки аз аҳли хатна ҳастанд.</verse>
				<verse number="11">Даҳонашонро бояд баст, чунки онҳо аз сабаби фоидаи нангин чизҳои ношоистаро таълим дода, хонаводаҳоро ба пуррагӣ хароб мекунанд.</verse>
				<verse number="12">Яке аз онҳо, ки пайғамбари худи онҳост, гуфтааст: “Критиён ҳамеша дурӯғгӯ ҳастанд, ва дарандагони бадкин, ва шикампарастони танбал”.</verse>
				<verse number="13">Ин шаҳодат дуруст аст. Ба ин сабаб онҳоро сахт сарзаниш намо, то дар имон солим бошанд,</verse>
				<verse number="14">ва ба афсонаҳои яҳудиён ва ба фармудаҳои одамоне ки аз ростӣ рӯй мегардонанд, гӯш наандозанд.</verse>
				<verse number="15">Барои покон ҳама чиз пок аст; вале барои олудагон ва беимонон ҳеҷ чиз пок нест, балки ҳам хиради онҳо ва ҳам виҷдонашон олуда гардидааст.</verse>
				<verse number="16">Онҳо мегӯянд, ки Худоро мешиносанд, лекин бо корҳояшон Ӯро инкор менамоянд, дар ҳолате ки зишткор ва беитоат буда, ба ҳеҷ кори нек қобил нестанд.</verse>
			</chapter>
			<chapter number="2">
				<verse number="1">Аммо ту он чиро, ки ба таълимоти солим мувофиқ аст, гӯй.</verse>
				<verse number="2">/Ба/ пирамардон /гӯй/, ки ҳушёр, соҳибэҳтиром ва боандеша буда, дар имон, муҳаббат ва сабр солим бошанд;</verse>
				<verse number="3">монанди ҳамин, пиразанон тавре рафтор кунанд, ки ба муқаддасон муносиб аст, на ғайбаткунанда, на бандагони шаробнӯшии зиёд, балки муаллимаҳои некӣ /бошанд/,</verse>
				<verse number="4">то ба ҷавонзанон ёд диҳанд, ки шавҳарон ва кӯдакони худро дӯст доранд,</verse>
				<verse number="5">боандеша, пок, ғамхори хона, меҳрубон ва ба шавҳарон фармонбардор бошанд, мабодо дар ҳаққи каломи Худо бадгӯӣ карда шавад.</verse>
				<verse number="6">Монанди ҳамин, ҷавононро насиҳат намо, ки боандеша бошанд.</verse>
				<verse number="7">Худ дар ҳама чиз намунаи корҳои нек бош. Дар таълим додан садоқат, ҷиддият, самимият</verse>
				<verse number="8">ва гуфтори солим ва беайбро /кор фармо/, то душман ҳеҷ чизи баде дар ҳаққи мо гуфта натавонад ва шарманда шавад.</verse>
				<verse number="9">Ғуломонро /насиҳат намо/, ки ба хоҷагони худ фармонбардор бошанд, дар ҳар хусус дили онҳоро ёбанд, эътироз накунанд,</verse>
				<verse number="10">дуздӣ накунанд, балки камоли вафои некро нишон диҳанд, то таълимоти Наҷотдиҳандаи мо Худоро аз ҳар ҷиҳат ороиш диҳанд.</verse>
				<verse number="11">Зеро файзи Худо, ки барои ҳамаи одамон наҷотбахш аст, зоҳир шудааст</verse>
				<verse number="12">ва моро таълим медиҳад, ки худонотарсӣ ва майлҳои дунявиро рад намуда, дар давраи ҳозира андешамандона, росткорона ва худотарсона зиндагӣ кунем,</verse>
				<verse number="13">ва мунтазири умеди муборак ва зоҳиршавии ҷалоли Худои бузург ва Наҷотдиҳандаи мо Исои Масеҳ бошем,</verse>
				<verse number="14">ки Худро барои мо фидо кард, то моро аз ҳар бадӣ халосӣ диҳад ва барои Худ ҳамчун қавми махсусе ки дар корҳои нек ғайратманд аст, пок намояд.</verse>
				<verse number="15">Инро гӯй ва насиҳат деҳ ва бо тамоми қудрат сарзаниш кун. Ҳеҷ кас туро хор нашуморад.</verse>
			</chapter>
			<chapter number="3">
				<verse number="1">Ба онҳо ёдрас кун, ки ба сарварон ва ҳукуматдорон фармонбардорӣ ва итоат намоянд, барои ҳар кори нек тайёр бошанд,</verse>
				<verse number="2">дар ҳаққи ҳеҷ кас бадгӯӣ накунанд, ҷангара набошанд, /балки/ меҳрубон буда, ба ҳамаи одамон бо камоли нармдилӣ рафтор намоянд.</verse>
				<verse number="3">Зеро мо низ як вақте бефаҳм, беитоат, гумроҳ ва бандагони ҳавасҳо ва ҳаловатҳои гуногун будем, бо кина ва ҳасад умр ба сар мебурдем ва нафратзадаи дигарон буда, аз якдигар нафрат доштем.</verse>
				<verse number="4">Аммо ҳангоме ки меҳрубонӣ ва инсондӯстии Наҷотдиҳандаи мо Худо зоҳир шуд,</verse>
				<verse number="5">Ӯ моро на мувофиқи амалҳои росткоронае ки мо мекардем, балки аз рӯи марҳамати Худ наҷот дод, ба воситаи шустушӯи таваллуди дубора ва навшавие ки аз Рӯҳулқудс аст,</verse>
				<verse number="6">ки Ӯро бар мо ба воситаи Наҷотдиҳандаи мо Исои Масеҳ ба фаровонӣ рехт,</verse>
				<verse number="7">то ки мо, бо файзи Ӯ сафед шуда, аз рӯи умед ворисони ҳаёти абадӣ гардем.</verse>
				<verse number="8">Ин сухан боварибахш аст, ва ман мехоҳам, ки ту ин чизҳоро таъкид кунӣ, то онҳое ки ба Худо имон овардаанд, дар фикри он бошанд, ки корҳои нек кунанд: ин барои одамон хуб ва фоиданок аст.</verse>
				<verse number="9">Аммо аз баҳсҳои аблаҳона ва насабномаҳо ва ҷанҷол ва мунозираҳо оид ба шариат рӯй гардон, зеро онҳо бефоида ва ҳеҷу пуч мебошанд.</verse>
				<verse number="10">Аз шахси ҷудоиандоз, пас аз он ки як-ду бор насиҳат додаӣ, канорагирӣ намо,</verse>
				<verse number="11">чун медонӣ, ки чунин шахс гумроҳ шудааст ва гуноҳ карда, худро маҳкум менамояд.</verse>
				<verse number="12">Вақте ки Артемос ё Тихиқусро назди ту равона кунам, саъю кӯшиш намо, ки ба Никӯпулис назди ман биёӣ, зеро қарор додаам зимистонро дар он ҷо гузаронам.</verse>
				<verse number="13">Зеноси қонундон ва Апуллусро бо ғамхорӣ ба сафар тайёр намо, то ки аз ҳеҷ чиз камӣ надошта бошанд.</verse>
				<verse number="14">Ва бигзор одамони мо низ ёд гиранд, ки машғули корҳои нек бошанд, то эҳтиёҷоти заруриро қонеъ намоянд ва бесамар набошанд.</verse>
				<verse number="15">Ҳамаи онҳое ки бо мананд, ба ту салом мерасонанд. Ба онҳое ки моро дар имон дӯст медоранд, салом расон. Файз бо ҳамаи шумо бод. Омин. </verse>
			</chapter>
		</book>
		<book number="57">
			<chapter number="1">
				<verse number="1">Павлус, бандии Масеҳ Исо, ва Тимотиюси бародар, ба Филемӯни азиз ва ҳамкори мо,</verse>
				<verse number="2">ва ба Апфияи азиз, ва ба Архипуси ҳамсафи мо, ва ба ҷамоате ки дар хонаи туст:</verse>
				<verse number="3">Файз ва осоиш аз ҷониби Худо, Падари мо, ва Худованд Исои Масеҳ бар шумо бод.</verse>
				<verse number="4">Худои худро шукргузорӣ менамоям ва ҳамеша туро дар дуоҳои худ зикр мекунам,</verse>
				<verse number="5">чунки дар бораи муҳаббати ту ба ҳамаи муқаддасон ва имоне ки ба Худованд Исо дорӣ, мешунавам,</verse>
				<verse number="6">/— дуои ман ин аст,/ ки муоширати имони ту чунон таъсирбахш бошад, ки донанд ҳар некие ки дар мо барои Масеҳ Исо мебошад, чист.</verse>
				<verse number="7">Зеро мо аз муҳаббати ту шукргузор шудаем ва тасаллии бузурге пайдо кардаем, чунки ба туфайли ту, эй бародар, дилҳои муқаддасон осуда шудаанд.</verse>
				<verse number="8">Бинобар ин, агарчи дар Масеҳ ҷуръати зиёде дорам ба ту фармоям, /ки/ он чи шоиста аст, /ба ҷо оварӣ,/</verse>
				<verse number="9">аммо бештар аз рӯи муҳаббат хоҳиш менамоям, гарчанде ман Павлуси пиронсол ва акнун бандии Исои Масеҳ низ ҳастам.</verse>
				<verse number="10">Аз ту дар хусуси фарзанди худ Онисимус хоҳиш менамоям, ки ӯро ҳангоми дар занҷирҳо буданам, ба дунё овардаам,</verse>
				<verse number="11">ки як вақте ӯ барои ту фоиданок набуд, вале акнун ҳам барои ту фоиданок аст, ҳам барои ман; ӯро назди ту бармегардонам,</verse>
				<verse number="12">ва ту ӯро, ки дили ман аст, қабул кун.</verse>
				<verse number="13">Мехостам ӯро назди худ нигоҳ дорам, то ба ҷои ту ба ман, ки дар занҷирҳои Инҷил ҳастам, хизмат кунад.</verse>
				<verse number="14">Лекин бе розигии ту нахостам коре кунам, то кори неки ту на ҳамчун маҷбурӣ, балки ихтиёрӣ бошад.</verse>
				<verse number="15">Зеро, шояд, ӯ барои он муваққатан аз ту ҷудо шуда бошад, ки ту ӯро барои ҳамеша қабул кунӣ,</verse>
				<verse number="16">ва акнун на ҳамчун ғуломе, балки аз ғулом болотар, чун бародари азизе. Ӯ бароям хеле /азиз аст/, аммо барои ту боз ҳам азизтар аст, хоҳ чун як инсон ва хоҳ /чун як бародар/ дар Худованд.</verse>
				<verse number="17">Пас, агар ту маро шарики худ донӣ, ӯро қабул кун, чунон ки маро /қабул мекунӣ/.</verse>
				<verse number="18">Аммо агар ӯ зараре ба ту расонда бошад, ва ё чизе ба гарданаш қарз бошад, онро ба ман ҳисоб кун.</verse>
				<verse number="19">Ман, ки Павлус ҳастам, бо дасти худ менависам: худам бармегардонам; ҳоло онро ба ту намегӯям, ки ту /ҷони/ худро низ аз ман қарздор ҳастӣ.</verse>
				<verse number="20">Бале, эй бародар, бигзор аз ту дар Худованд хурсанд шавам: дили маро дар Худованд осуда намо.</verse>
				<verse number="21">Азбаски аз итоати ту дилпур ҳастам, ба ту менависам, зеро медонам, ки аз гуфтаи ман зиёдтар ҳам мекунӣ.</verse>
				<verse number="22">Дар баробари ин барои ман ҳуҷрае низ тайёр кун, зеро умедворам, ки аз рӯи дуоҳоятон ба шумо ато мешавам.</verse>
				<verse number="23">Эпафрос, ки бо ман ба хотири Масеҳ Исо бандӣ мебошад,</verse>
				<verse number="24">ва Марқус, ристархус, Димос, Луқо, ки ҳамкорони мананд, ба ту салом мерасонанд.</verse>
				<verse number="25">Файзи Худованди мо Исои Масеҳ бо рӯҳи шумо бод. Омин. </verse>
			</chapter>
		</book>
		<book number="58">
			<chapter number="1">
				<verse number="1">Худо, ки аз қадимулаём борҳо ва ба тарзи гуногун ба падарони /мо/ ба воситаи пайғамбарон сухан гуфтааст,</verse>
				<verse number="2">дар ин рӯзҳои охирин ба мо ба воситаи Писараш сухан гуфт, ки Ӯро вориси ҳама чиз таъйин намуд Ва оламҳоро низ ба воситаи Ӯ ба вуҷуд овард.</verse>
				<verse number="3">/Писараш/, ки дурахши ҷалол ва инъикоси моҳияти Ӯ буда, Ҳама чизро бо каломи қуввати Худ нигоҳ доштааст, Моро аз гуноҳҳо пок карда, Аз дасти рости Кибриё дар афроз нишаст.</verse>
				<verse number="4">Ва ба ҳамон андоза ки аз фариштаҳо бартарӣ пайдо кард, аз онҳо номи аълотаре низ мерос гирифтааст.</verse>
				<verse number="5">Зеро ба кадоме аз фариштаҳо /Худо/ ягон вақт гуфтааст: “Ту Писари Ман ҳастӣ; Ман имрӯз Туро ба дунё овардаам”? Ва боз: “Ман ба Ӯ Падар мешавам, Ва Ӯ ба Ман Писар мешавад”?</verse>
				<verse number="6">Ва боз ҳангоме ки нахустзодаро ба ҷаҳон дохил мекунад, мегӯяд: “Ва бигзор ҳамаи фариштаҳои Худо Ӯро парастиш кунанд”.</verse>
				<verse number="7">Ва дар бораи фариштаҳо мегӯяд: “Фариштаҳои Худро бодҳо мегардонад Ва ходимони Худро — алангаи оташ”.</verse>
				<verse number="8">Аммо дар бораи Писараш /мегӯяд/: “Тахти Ту, эй Худо, то абад аст, Асои адолат асои подшоҳии Туст.</verse>
				<verse number="9">Росткориро дӯст дошта, Аз бадкорӣ нафрат доштаӣ. Бинобар ин Худо, Худои Ту, Туро бештар аз рафиқонат Бо равғани шодмонӣ масҳ кардааст”.</verse>
				<verse number="10">Ва: “Ту, эй Худованд, дар ибтидо заминро бунёд кардаӣ, Ва осмон амали дастҳои Туст.</verse>
				<verse number="11">Онҳо аз байн мераванд, аммо Ту пойдор мемонӣ; Ва ҳамаашон чун либосе кӯҳна мешаванд,</verse>
				<verse number="12">Ва чун ҷомае онҳоро мепечонӣ, Ва онҳо дигаргун мешаванд. Аммо Ту ҳамон ҳастӣ, Ва солҳои Ту тамом намешаванд”.</verse>
				<verse number="13">Ва ба кадоме аз фариштаҳо /Худо/ ягон вақт гуфтааст: “Аз дасти рости Ман нишин, То душманони Туро пойандози Ту созам”?</verse>
				<verse number="14">Оё ҳамаи онҳо рӯҳҳои хизматгузор нестанд, ки барои хизмати онҳое фиристода мешаванд, ки ворисони наҷот мешаванд?</verse>
			</chapter>
			<chapter number="2">
				<verse number="1">Бинобар ин мо бояд ба он чи шунидаем, махсусан бодиққат бошем, то аз он дур нашавем.</verse>
				<verse number="2">Зеро, агар каломе ки ба воситаи фариштаҳо гуфта шудааст, устувор буда, ҳар хато ва беитоатӣ сазои одилона меёфта бошад,</verse>
				<verse number="3">чӣ гуна мо мегурезем, агар ба чунин наҷоти бузург бепарвоӣ кунем, ки онро аввал Худованд мавъиза намуд ва баъд онҳое ки аз Ӯ шуниданд, ба мо тасдиқ карданд,</verse>
				<verse number="4">ва Худо низ ба воситаи аломатҳо ва муъҷизаҳо ва ҳар гуна қувваҳо ва атоҳои Рӯҳулқудс аз рӯи хости Худ ба он шаҳодат дод?</verse>
				<verse number="5">Зеро ҷаҳони ояндаро, ки дар бораи он сухан мегӯем, /Худо/ ба фариштаҳо мутеъ накардааст,</verse>
				<verse number="6">балки касе дар ҷое шаҳодат дода, гуфтааст: “Чист инсон, ки ӯро ба ёд оварӣ, Ё писари одам, ки ба дидори ӯ оӣ?</verse>
				<verse number="7">Ӯро аз фариштаҳо андак кам кардаӣ; Тоҷи ҷалол ва иззат бар сари ӯ гузоштаӣ; Ва ӯро бар амалҳои дастҳои Худ ҳукмфармо кардаӣ;</verse>
				<verse number="8">Ҳама чизро зери пои ӯ гузоштаӣ”. Модоме ки ҳама чизро ба ӯ мутеъ кардааст, ҳеҷ чизе намондааст, ки мутеи ӯ набошад. Вале ҳоло ҳанӯз намебинем, ки ҳама чиз мутеи ӯ бошад;</verse>
				<verse number="9">балки Исоро мебинем, ки ба сабаби азоби марг аз фариштаҳо андак кам карда шуд ва /акнун/ тоҷи ҷалол ва иззат бар сар дорад; Ӯ бояд аз рӯи файзи Худо маргро барои ҳама мечашид.</verse>
				<verse number="10">Зеро лозим буд Ӯ, ки ҳама чиз барои Ӯст ва ҳама чиз аз Ӯст, барои ба ҷалол расондани писарони бисёр, Пешвои наҷоти онҳоро ба воситаи азобҳо комил гардонад.</verse>
				<verse number="11">Зеро ҳам Муқаддаскунанда ва ҳам муқаддасшавандагон, ҳама аз Ягона ҳастанд; ба ин сабаб Ӯ ор намекунад, ки онҳоро бародар хонад,</verse>
				<verse number="12">ва мегӯяд: “Номи Туро ба бародаронам маълум менамоям, Дар миёни ҷамоат Туро бо суруд ситоиш мекунам”.</verse>
				<verse number="13">Ва боз: “Ман ба Ӯ боварӣ мекунам”. Ва боз: “Инак, Ман ва фарзандоне ки Худо ба Ман додааст”.</verse>
				<verse number="14">Ва азбаски фарзандон дар ҷисм ва хун шарик ҳастанд, Ӯ низ ҳамчунин шарики инҳо гардид, то ба воситаи марг соҳиби қудрати маргро, яъне иблисро нобуд намояд</verse>
				<verse number="15">ва онҳоеро, ки аз тарси марг тамоми умр гирифтори ғуломӣ буданд, халосӣ диҳад.</verse>
				<verse number="16">Зеро Ӯ дар ҳақиқат на фариштаҳоро дастгирӣ кардааст, балки насли Иброҳимро дастгирӣ кардааст.</verse>
				<verse number="17">Бинобар ин Ӯ бояд аз ҳар ҷиҳат ба бародарони Худ монанд мешуд, то Саркоҳини марҳаматкунанда ва бовафое дар корҳои Худо бошад, то гуноҳҳои қавмро кафорат кунад,</verse>
				<verse number="18">зеро, чӣ тавре ки Худи Ӯ аз озмоиш гузашта, азоб кашидааст, ба озмудашудагон низ метавонад ёрӣ расонад.</verse>
			</chapter>
			<chapter number="3">
				<verse number="1">Пас, эй бародарони муқаддас, ки дар даъвати осмонӣ шарик ҳастед, ба Расул ва Саркоҳини эътирофи мо Масеҳ Исо чашм дӯзед,</verse>
				<verse number="2">ки Ӯ ба Он ки Ӯро таъйин намуд, бовафо аст, чунон ки Мусо низ дар тамоми хонаи Ӯ /бовафо/ буд.</verse>
				<verse number="3">Зеро Ӯ нисбат ба Мусо сазовори ҷалоли бештаре гардид, чунки созандаи хона назар ба худи хона эҳтироми бештаре дорад.</verse>
				<verse number="4">Зеро ҳар хона созандаи худро дорад, валекин созандаи ҳама чиз Худост.</verse>
				<verse number="5">Ва Мусо дар тамоми хонаи Ӯ чун хизматгузор бовафо буд, то дар бораи чизҳое ки дар оянда бояд гуфта шаванд, шаҳодат диҳад.</verse>
				<verse number="6">Аммо Масеҳ бар хонаи Ӯ чун Писар аст; ва хонаи Ӯ мо ҳастем, ба шарте ки ҷуръат ва фахри умедро то охир маҳкам нигоҳ дорем.</verse>
				<verse number="7">Бинобар ин, чунон ки Рӯҳулқудс мегӯяд: “Имрӯз агар овози Ӯро шунавед,</verse>
				<verse number="8">Дилҳои худро сахт накунед, Чун дар /замони/ ошӯб, Чун дар рӯзи озмоиш дар биёбон,</verse>
				<verse number="9">Ки дар он ҷо падарони шумо Маро озмуданд; Маро имтиҳон карданд, Агарчи амалҳои Маро чил сол дида буданд.</verse>
				<verse number="10">Ба ин сабаб бар ин насл дарғазаб шудам Ва гуфтам: ҳамеша дилашон гумроҳ мешавад, Ва роҳҳои Маро нафаҳмидаанд;</verse>
				<verse number="11">Ва Ман дар ғазаби Худ қасам хӯрдам, Ки онҳо ба оромии Ман роҳ намеёбанд”.</verse>
				<verse number="12">Эй бародарон, бохабар бошед, ки касе аз шумо дили бад ва беимоне ки аз Худои зинда рӯй мегардонад, надошта бошад,</verse>
				<verse number="13">балки якдигарро ҳар рӯз насиҳат диҳед, то даме ки “имрӯз” гуфта мешавад, ки касе аз шумо ба фиреби гуноҳ /афтода/, сахтдил нашавад.</verse>
				<verse number="14">Зеро мо шарикони Масеҳ гардидаем, ба шарте ки боварии аввалаи худро то охир маҳкам нигоҳ дорем,</verse>
				<verse number="15">чунон ки гуфта мешавад: “Имрӯз, агар овози Ӯро шунавед, Дилҳои худро сахт накунед, Чун дар /замони/ ошӯб”.</verse>
				<verse number="16">Зеро онҳое ки шунида, ошӯб бардоштанд, киҳо буданд? Оё на ҳамаи онҳое ки ба воситаи Мусо аз Миср берун омада буданд?</verse>
				<verse number="17">Ва бар киҳо Ӯ чил сол дарғазаб шуд? Оё на бар гуноҳкороне ки ҷасадҳошон дар биёбон ғалтиданд?</verse>
				<verse number="18">Ва дар ҳаққи киҳо Ӯ қасам хӯрд, ки ба оромии Ӯ роҳ намеёбанд? Оё на дар ҳаққи онҳое ки беитоатӣ карданд?</verse>
				<verse number="19">Ва мо мебинем, ки онҳо аз сабаби беимонӣ роҳ ёфтан натавонистанд.</verse>
			</chapter>
			<chapter number="4">
				<verse number="1">Пас, модоме ки ваъдаи роҳ ёфтан ба оромии Ӯ боқист, биёед тарс дошта бошем, мабодо маълум гардад, ки касе аз шумо ноком шудааст.</verse>
				<verse number="2">Зеро хушхабар ба мо низ, чунон ки ба онҳо, мавъиза карда шуд; аммо каломи мавъиза ба онҳо фоидае набахшид, чунки бо имони шунавандагон напайваст.</verse>
				<verse number="3">Зеро мо, ки имон овардаем, ба он оромӣ роҳ меёбем, чунон ки Ӯ гуфтааст: “Ман дар ғазаби Худ қасам хӯрдам, Ки онҳо ба оромии Ман роҳ намеёбанд”, агарчи корҳои Ӯ аз вақти бунёдшавии ҷаҳон анҷом ёфта буданд.</verse>
				<verse number="4">Зеро дар ҷое дар бораи рӯзи ҳафтум чунин гуфтааст: “Ва Худо дар рӯзи ҳафтум аз ҳамаи корҳои Худ ором гирифт”.</verse>
				<verse number="5">Ва боз дар ин ҷо: “Онҳо ба оромии Ман роҳ намеёбанд”.</verse>
				<verse number="6">Пас, азбаски баъзе касон имконият доранд ба он роҳ ёбанд, ва онҳое ки хушхабар барояшон пештар мавъиза карда шуд, аз сабаби беитоатӣ роҳ наёфтанд,</verse>
				<verse number="7">боз Ӯ рӯзеро муайян намуда, баъд аз муддати дуру дарозе ба воситаи Довуд “имрӯз” мегӯяд, чунон ки гуфта шудааст: “Имрӯз, агар овози Ӯро шунавед, дилҳои худро сахт накунед”.</verse>
				<verse number="8">Зеро, агар Юшаъ ба онҳо оромӣ медод, баъд аз ин дар бораи рӯзи дигар сухан гуфта намешуд.</verse>
				<verse number="9">Пас, барои қавми Худо боз оромии шанбе боқӣ мемонад.</verse>
				<verse number="10">Зеро, касе ки ба оромии Ӯ роҳ ёфтааст, худаш низ аз корҳои худ ором гирифтааст, чунон ки Худо аз корҳои Худ.</verse>
				<verse number="11">Пас, саъю кӯшиш намоем, ки ба он оромӣ роҳ ёбем, мабодо касе аз он беитоатӣ ибрат гирифта, фурӯ ғалтад.</verse>
				<verse number="12">Зеро каломи Худо зинда ва таъсирбахш ва аз ҳар шамшери дудама тезтар аст, ва то ба ҳадди ҷудо кардани ҷон ва рӯҳ, пайвандҳо ва мағзи устухон рафта мерасад, ва андеша ва ниятҳои дилро месанҷад.</verse>
				<verse number="13">Ва ҳеҷ офаридае нест, ки аз Ӯ ниҳон бошад, балки ҳама чиз пеши чашмони Ӯ бараҳна ва ошкор аст: ба Ӯ ҳисобот медиҳем.</verse>
				<verse number="14">Пас, азбаски Саркоҳини бузурге дорем, ки аз осмонҳо гузаштааст, яъне Исои Писари Худо, биёед эътирофи худро устувор нигоҳ дорем.</verse>
				<verse number="15">Зеро мо чунон саркоҳин надорем, ки дар сустиҳои мо натавонад ба мо дилсӯзӣ намояд, балки Ӯ монанди мо дар ҳама чиз озмуда шуд, ғайр аз гуноҳ.</verse>
				<verse number="16">Бинобар ин бо ҷуръат ба тахти файз наздик оем, то марҳамат ба даст оварем ва барои ёрии саривақтӣ файз ёбем.</verse>
			</chapter>
			<chapter number="5">
				<verse number="1">Зеро ҳар саркоҳине ки аз миёни одамон интихоб шудааст, барои одамон ба хизмати Худо гузошта мешавад, то барои гуноҳҳо ҳадияҳо ва қурбониҳо тақдим кунад,</verse>
				<verse number="2">ки вай метавонад ба нодонон ва гумроҳон ғамхорӣ намояд, чунки худаш низ гирифтори сустӣ аст,</verse>
				<verse number="3">ва ба ин сабаб бояд ҳам барои қавм ва ҳам барои худаш қурбонии гуноҳҳоро тақдим кунад.</verse>
				<verse number="4">Ва ҳеҷ кас худаш ин мартабаро соҳиб намешавад, балки аз ҷониби Худо даъват мешавад, чунон ки Ҳорун низ.</verse>
				<verse number="5">Ҳамчунин Масеҳ низ ҷалоли Саркоҳинро Худаш аз они Худ накардааст, балки Он ки ба Ӯ гуфтааст: “Ту Писари Ман ҳастӣ; Ман имрӯз Туро ба дунё овардаам”;</verse>
				<verse number="6">чунон ки дар ҷои дигар низ мегӯяд: “Ту коҳин ҳастӣ то абад, аз рӯи мартабаи Малкисадақ”.</verse>
				<verse number="7">Дар айёме ки Ӯ дар ҷисм буд, ба Он ки метавонист Ӯро аз марг наҷот диҳад, бо фиғони пурзӯр ва бо ашкрезӣ дуо ва зорӣ намуд, ва ба хотири худоҷӯии Ӯ /дуояш/ шунида шуд.</verse>
				<verse number="8">Агарчи Писар буд, бо азобе ки кашид, итоатро омӯхт,</verse>
				<verse number="9">ва камол ёфта, барои ҳамаи фармонбардорони Худ сабабгори наҷоти абадӣ гардид,</verse>
				<verse number="10">ва Худо Ӯро Саркоҳине аз рӯи мартабаи Малкисадақ ном гузошт.</verse>
				<verse number="11">Дар ин бора суханони бисёр дорем, лекин фаҳмондани онҳо душвор аст, чунки гӯшҳои шумо вазнин шудаанд.</verse>
				<verse number="12">Зеро дар давоми ин вақт бояд муаллим мешудед, лекин аз нав ба шумо асосҳои аввалини каломи Худоро таълим додан лозим меояд, ва барои шумо шир даркор аст, на ғизои сахт.</verse>
				<verse number="13">Зеро ҳар кӣ ширхӯр аст, аз каломи росткорӣ бехабар аст, чунки кӯдак аст;</verse>
				<verse number="14">вале ғизои сахт барои калонсолон аст, ки ҳисҳояшон ба воситаи машқ ба фарқ кардани неку бад омӯхта шудаанд.</verse>
			</chapter>
			<chapter number="6">
				<verse number="1">Бинобар ин, каломи ибтидоии Масеҳро монда, сӯи камол пеш равем ва аз нав асос нагузорем бо тавба аз амалҳои беҷон ва бо имон ба Худо,</verse>
				<verse number="2">бо таълимот оид ба шустушӯйҳо, оид ба гузоштани дастҳо, оид ба растохези мурдагон ва оид ба доварии абадӣ.</verse>
				<verse number="3">Ва инро ба ҷо оварем, агар Худо иҷозат диҳад.</verse>
				<verse number="4">Зеро касоне ки боре /фикрашон/ равшан шудааст, ва атои осмониро чашидаанд, ва аз Рӯҳулқудс баҳраманд гардидаанд,</verse>
				<verse number="5">ва каломи неки Худо ва қувваҳои давраи ояндаро чашидаанд,</verse>
				<verse number="6">ва ҷудо шуда афтодаанд, — онҳоро аз нав ба роҳи тавба андохтан имконнопазир аст, зеро онҳо Писари Худоро ба зарари худашон боз ба салиб мекашанд ва беобрӯ месозанд.</verse>
				<verse number="7">Зеро замине ки борҳо борони бар он меборидаро мехӯрад ва барои онҳое ки онро кор мекунанд, растании фоиданоке мерӯёнад, аз Худо баракат меёбад;</verse>
				<verse number="8">вале замине ки хору хас мерӯёнад, нобоб буда, ба лаънат наздик аст, ва оқибати он сӯхтан аст.</verse>
				<verse number="9">Аммо дар хусуси шумо, эй азизон, мо дилпур ҳастем, ки дар ҳолати беҳтар ва ба наҷот пайваст мебошед, гарчанде ки ин гуна сухан мегӯем.</verse>
				<verse number="10">Зеро Худо беинсоф нест, ки кори шуморо, ва он меҳнати муҳаббатеро, ки ба номи Ӯ нишон дода, ба муқаддасон хизмат кардаед ва мекунед, фаромӯш кунад.</verse>
				<verse number="11">Лекин орзумандем, ки ҳар яке аз шумо ҳамин ғайратро то ба охир нишон диҳед, то умедатон комилан ҳосил шавад;</verse>
				<verse number="12">ва танбал нашавед, балки ба касоне тақлид кунед, ки ба воситаи имон ва пурсабрӣ вориси ваъдаҳо мегарданд.</verse>
				<verse number="13">Зеро ҳангоме ки Худо ба Иброҳим ваъда дод, азбаски ба каси бузургтаре наметавонист қасам ёд кунад, ба Зоти Худ қасам ёд кард</verse>
				<verse number="14">ва гуфт: “Ҳақиқатан туро бисёр баракат медиҳам ва туро хеле афзун мекунам”.</verse>
				<verse number="15">Ва ҳамин тавр /Иброҳим/ пас аз он ки пурсаброна интизорӣ кашид, иҷрои ваъдаро дид.</verse>
				<verse number="16">Зеро одамон бо он ки бузургтар аст, қасам ёд мекунанд, ва қасам исботи он аст, ки ҳама баҳси онҳо хотима ёфтааст.</verse>
				<verse number="17">Бинобар ин Худо, ки мехост тағйирнопазирии хости Худро ба ворисони ваъда пурратар нишон диҳад, қасамро ба кор бурд,</verse>
				<verse number="18">то бо ду чизи тағйирнопазир, ки дар онҳо дурӯғ гуфтани Худо мумкин нест, барои мо, ки паноҳ ёфтаем ва ба умеди пешниҳодшуда часпидаем, тасаллии пурзӯре бошад.</verse>
				<verse number="19">Он /умед/ барои ҷони мо мисли лангари боэътимод ва мустаҳкам аст, ва ба андаруни паси парда роҳ меёбад,</verse>
				<verse number="20">ки ба он ҷо Пешгузаштаи мо Исо роҳ ёфта, то абад аз рӯи мартабаи Малкисадақ Саркоҳин гардид.</verse>
			</chapter>
			<chapter number="7">
				<verse number="1">Зеро Малкисадақ подшоҳи Салим, коҳини Худои Таоло, ҳамон касест, ки ба пешвози Иброҳим баромад ва ӯро баракат дод, ҳангоме ки ӯ пас аз шикаст додани подшоҳон бармегашт.</verse>
				<verse number="2">Ва Иброҳим ба вай аз ҳар чиз даҳяк дод. Вай, аввалан, мувофиқи маънои номаш подшоҳи росткорӣ аст ва баъд подшоҳи Салим низ, яъне подшоҳи осоиш,</verse>
				<verse number="3">бе падар, бе модар, бе насабнома, дар ҳолате ки на ибтидои айём дорад, на поёни зиндагӣ, балки ба Писари Худо монанд буда, ҳамеша коҳин боқӣ мемонад.</verse>
				<verse number="4">Пас бинед, чӣ гуна бузург аст он кас, ки ҳатто Иброҳими нахустпадар ба вай аз ғанимати худ даҳяк дод.</verse>
				<verse number="5">Онҳое ки аз миёни банӣ-Левӣ коҳинӣ пайдо мекунанд, низ фармуда доранд, ки мувофиқи шариат аз қавм, аз бародарони худ даҳяк ситонанд, гарчанде ки онҳо аз камари Иброҳим ба вуҷуд омадаанд.</verse>
				<verse number="6">Аммо ин кас, ки аз насли /Левӣ/ набуд, аз Иброҳим даҳяк гирифт ва соҳиби ваъдаҳоро баракат дод.</verse>
				<verse number="7">Ва тамоман баҳснопазир аст, ки хурд аз ҷониби бузург баракат дода мешавад.</verse>
				<verse number="8">Ва дар ин ҷо одамони миранда даҳяк меситонанд, лекин дар он ҷо — он ки дар ҳаққи вай шаҳодат дорад, ки ӯ зинда аст.</verse>
				<verse number="9">Ва гуфтан мумкин аст, худи Левӣ, ки даҳяк меситонад, ба воситаи Иброҳим даҳяк дод:</verse>
				<verse number="10">зеро ӯ ҳанӯз дар камари падар буд, вақте ки Малкисадақ ба пешвози Иброҳим баромад.</verse>
				<verse number="11">Пас, агар камол ба воситаи коҳинии Левӣ /муяссар/ мешуд, — зеро шариат дар он /айём/ ба қавм расид, — боз чӣ ҳоҷат буд, ки коҳини дигаре аз рӯи мартабаи Малкисадақ ба майдон ояд, ва аз рӯи мартабаи Ҳорун номида нашавад?</verse>
				<verse number="12">Зеро дар баробари дигаргунии коҳинӣ дигаргунии шариат низ зарур мешавад.</verse>
				<verse number="13">Зеро Он ки дар ҳаққи Ӯ ин сухан гуфта мешавад, аз қабилаи дигаре аст, ки аз он ҳеҷ кас хизмати қурбонгоҳро ба ҷо наовардааст;</verse>
				<verse number="14">зеро маълум аст, ки Худованди мо аз қабилаи Яҳудо аст, ки Мусо дар бораи он оид ба коҳинӣ чизе нагуфтааст.</verse>
				<verse number="15">Ва ин боз ҳам равшантар дида мешавад, ки агар ба монанди Малкисадақ коҳини дигаре ба майдон ояд,</verse>
				<verse number="16">ки вай на мувофиқи қонуни як фармудаи ҷисмонӣ, балки аз рӯи қуввати як ҳаёти бепоён чунин шуда бошад.</verse>
				<verse number="17">Зеро шаҳодат дода шудааст: “Ту коҳин ҳастӣ то абад, аз рӯи мартабаи Малкисадақ”.</verse>
				<verse number="18">Зеро фармудаи пештара, ба сабаби сустӣ ва бефоидагии он, бекор карда мешавад,</verse>
				<verse number="19">чунки шариат ҳеҷ чизро ба камол нарасондааст; лекин умеди беҳтаре ҷои онро гирифт, ки ба воситаи он мо ба Худо наздик меоем.</verse>
				<verse number="20">Ва ин /умед/ бе қасам нест, — зеро ки онҳо бе қасам коҳин шудаанд,</verse>
				<verse number="21">аммо Ӯ бо қасам, чунки дар ҳаққи Ӯ гуфта шудааст: “Худованд қасам хӯрдааст, ва афсӯс намехӯрад: Ту коҳин ҳастӣ то абад, аз рӯи мартабаи Малкисадақ”, —</verse>
				<verse number="22">бинобар ин ба аҳди беҳтаре Исо зомин шуд.</verse>
				<verse number="23">Ва он коҳинон бисёр буданд, чунки марг намегузошт, ки боқӣ монанд;</verse>
				<verse number="24">аммо Ӯ, ки то абад боқист, коҳинии бепоён дорад.</verse>
				<verse number="25">Ба ин сабаб низ метавонад пурра онҳоеро, ки ба воситаи Ӯ сӯи Худо меоянд, наҷот диҳад, зеро ҳамеша зинда аст, то барои онҳо шафоат кунад.</verse>
				<verse number="26">Зеро мо ба чунин Саркоҳин эҳтиёҷ доштем: қуддус, аз бадӣ дур, беайб, аз гуноҳкорон ҷудо ва аз осмонҳо болотаршуда,</verse>
				<verse number="27">ки эҳтиёҷ надорад ҳар рӯз, монанди он саркоҳинон, аввал барои гуноҳҳои худ, баъд барои гуноҳҳои қавм қурбониҳо тақдим кунад, зеро инро Ӯ як бор ба амал овард, ҳангоме ки Худро қурбонӣ кард.</verse>
				<verse number="28">Зеро шариат одамонеро, ки сустӣ доранд, коҳин таъйин мекунад, вале каломи қасам, ки пас аз шариат омад, Писареро, ки то абад комил аст, /таъйин кард/.</verse>
			</chapter>
			<chapter number="8">
				<verse number="1">Пас, дар он чи гуфта шуд, чизи асосӣ /ин аст/: мо чунон Саркоҳине дорем, ки Ӯ аз дасти рости тахти Кибриё дар осмон нишастааст,</verse>
				<verse number="2">/ва/ ходими макони муқаддас, яъне хаймаи ҳақиқӣ, /мебошад/, ки онро Худованд барпо кардааст, ва на одамизод.</verse>
				<verse number="3">Зеро ҳар саркоҳин барои тақдим кардани ҳадия ва қурбониҳо таъйин мешавад; бинобар ин лозим буд, ки Ӯ низ чизе барои тақдим кардан дошта бошад.</verse>
				<verse number="4">Пас, агар Ӯ бар замин мебуд, коҳин ҳам намебуд, чунки дар ин ҷо коҳиноне ҳастанд, ки аз рӯи шариат ҳадияҳо тақдим менамоянд.</verse>
				<verse number="5">Онҳо ба сурат ва сояи чизҳои осмонӣ ибодат мекунанд, чунон ки ба Мусо аз ҷониби Худо гуфта шуда буд, ҳангоме ки ӯ мехост хаймаро созад: “Бохабар бош”, гуфта шудааст, “то ҳама чизро мувофиқи намунае ки дар болои кӯҳ ба ту нишон дода шуд, ба амал оварӣ”.</verse>
				<verse number="6">Аммо акнун Ӯ хизмати аълотаре пайдо кардааст ба андозае ки Ӯ Миёнарави аҳди беҳтаре мебошад, ки он бар ваъдаҳои беҳтар барқарор гардидааст.</verse>
				<verse number="7">Зеро, агар он /аҳди/ якум бенуқсон мебуд, ҷое барои дигараш намеҷустанд.</verse>
				<verse number="8">Зеро /Худо/ нуқсон ёфта, ба онҳо мегӯяд: “Инак, айёме мерасад, мегӯяд Худованд, Ки Ман бо хонадони Исроил Ва бо хонадони Яҳудо аҳди нав мебандам,</verse>
				<verse number="9">На чунон аҳде ки бо падарони онҳо баста будам Дар рӯзе ки дасташонро гирифтам, То онҳоро аз замини Миср берун оварам; Чунки онҳо дар аҳди Ман пойдор набуданд, Ва Ман аз онҳо рӯ гардондам, мегӯяд Худованд.</verse>
				<verse number="10">Зеро ин аст аҳде ки бо хонадони Исроил Пас аз он айём мебандам, мегӯяд Худованд: Қонунҳои Худро дар фикри онҳо мегузорам Ва дар дилҳои онҳо менависам, Ва Худои онҳо мешавам, Ва онҳо қавми Ман мешаванд.</verse>
				<verse number="11">Ва касе ҳамшаҳрии худро, ва касе бародари худро Дигар таълим намедиҳад Ва намегӯяд: Худовандро бишинос; Чунки ҳама, аз хурд то калон, Маро мешиносанд;</verse>
				<verse number="12">Чунки ба ноинсофиҳои онҳо раҳм мекунам Ва гуноҳҳо ва бадиҳои онҳоро дигар ба ёд намеоварам”.</verse>
				<verse number="13">Бо гуфтани “аҳди нав” Ӯ кӯҳна шудани /аҳди/ якумро нишон дод; ва он чи кӯҳна ва қадим аст, ба нестшавӣ наздик аст.</verse>
			</chapter>
			<chapter number="9">
				<verse number="1">Пас, /аҳди/ якум дастурҳо оид ба ибодати /Худо/ дошт, ва низ макони муқаддаси заминӣ /дошт/;</verse>
				<verse number="2">зеро /қисми/ якуми хайма барпо шуда буд, ки дар он чароғдон ва миз ва нони тақдим буд, ва он “қудс” номида мешавад.</verse>
				<verse number="3">Ва дар паси пардаи дуюм /қисми/ хайма буд, ки “қудси қудсҳо” номида мешавад,</verse>
				<verse number="4">ки қурбонгоҳи тиллоӣ ва сандуқи аҳд дошт, ки ҳама ҷояш бо тилло пӯшида шуда буд, ва дар он зарфи тиллое пур аз манн, асои шукуфтаи Ҳорун ва тахтасангҳои аҳд буданд,</verse>
				<verse number="5">ва ба болои он каррубиёни ҷалол буданд, ки бар кафоратгоҳ соя меафканданд; дар ин хусус ҳоло муфассал гап задан лозим нест.</verse>
				<verse number="6">Дар чунин шароит, коҳинон ба /қисми/ якуми хайма ҳамеша медароянд, то ибодати /Худоро/ ба ҷо оваранд;</verse>
				<verse number="7">аммо ба /қисми/ дуюми хайма соле як бор фақат саркоҳин медарояд, /он ҳам/ бе хун не, ки онро барои худаш ва барои хатокориҳои қавм тақдим мекунад.</verse>
				<verse number="8">Рӯҳулқудс бо ин нишон медиҳад, ки то даме ки /қисми/ якуми хайма вуҷуд дорад, ҳанӯз роҳ ба макони муқаддас ошкор нашудааст.</verse>
				<verse number="9">Он ба монанди замони ҳозира аст, ки дар он ҳадияҳо ва қурбониҳое тақдим мешаванд, ки наметавонанд виҷдони ибодаткунандаро осуда гардонанд,</verse>
				<verse number="10">ва онҳо, бо чизҳои хӯрданӣ ва нӯшиданӣ ва бо ҳар гуна шустушӯйҳо, фақат дастурҳо оид ба ҷисм буда, то замони ислоҳ муқаррар карда шудаанд. Қурбонии ягонаи,,,,\ Масеҳ</verse>
				<verse number="11">Аммо Масеҳ ҳамчун Саркоҳини некиҳои оянда омада, ба воситаи хаймаи бузургтар ва комилтаре ки бо дасти /одам/ сохта нашудааст, яъне аз ин офариниш нест,</verse>
				<verse number="12">ва на ба воситаи хуни нарбузҳо ва гӯсолаҳо, балки ба воситаи Хуни Худ як бор ба макони муқаддас дохил шуда, халосии абадӣ пайдо кард.</verse>
				<verse number="13">Зеро, агар хуни нарговҳо ва нарбузҳо ва говҳо ва хокистари модагов, ки ба нопокон пошида мешавад, онҳоро бо покшавии ҷисм муқаддас мекарда бошад,</verse>
				<verse number="14">чӣ қадар бештар хуни Масеҳ, ки ба воситаи Рӯҳи абадӣ Худро беайб ба Худо қурбонӣ намуд, виҷдони шуморо аз амалҳои беҷон пок мекунад, то Худои зиндаро ибодат намоед!</verse>
				<verse number="15">Бинобар ин Ӯ Миёнарави аҳди нав аст, то пас аз марги Ӯ, ки он барои раҳоӣ аз хатоҳои замони аҳди якум воқеъ шудааст, даъватшудагон мероси абадии ваъдашударо пайдо кунанд.</verse>
				<verse number="16">Зеро, дар /ҳар/ ҷое ки васияте ҳаст, бояд собит шавад, ки васияткунанда мурдааст,</verse>
				<verse number="17">чунки васият пас аз мурдан эътиборнок аст; он, то даме ки васияткунанда зинда аст, ҳеҷ эътиборе надорад.</verse>
				<verse number="18">Бинобар ин /аҳди/ якум низ бе хун барпо нашудааст.</verse>
				<verse number="19">Зеро, пас аз он ки Мусо ҳамаи фармудаҳоро мувофиқи шариат ба тамоми қавм расонд, хуни гӯсолаҳо ва нарбузҳоро бо об ва пашми қирмизӣ ва зуфо гирифта, ҳам бар худи китоб пошид, ҳам бар тамоми қавм,</verse>
				<verse number="20">ва гуфт: “Ин аст хуни аҳде ки Худо ба шумо фармудааст”.</verse>
				<verse number="21">Ва низ бар хайма ва тамоми ашёи ибодат ҳамин тавр хун пошид.</verse>
				<verse number="22">Қариб ҳама чиз мувофиқи шариат ба воситаи хун пок мешавад, ва бе рехтани хун бахшоиш нест.</verse>
				<verse number="23">Пас, нусхаи чизҳои осмонӣ бояд бо ин воситаҳо пок мешуд, аммо худи чизҳои осмонӣ — бо қурбониҳои хубтар аз инҳо.</verse>
				<verse number="24">Зеро Масеҳ на ба макони муқаддаси бо дасти /одам/ сохташуда, ки нусхаи /макони муқаддаси/ ҳақиқист, балки ба худи осмон даромадааст, то ки ҳоло барои мо назди Худо ҳозир шавад,</verse>
				<verse number="25">на барои он ки борҳо Худро қурбонӣ кунад, чунон ки саркоҳин ҳар сол ба макони муқаддас бо хуни дигаре медарояд;</verse>
				<verse number="26">вагарна Ӯ бояд аз вақти бунёдшавии ҷаҳон борҳо азоб мекашид. Аммо Ӯ акнун, дар охири давраҳо, як бор зоҳир шуд, то бо қурбонии Худ гуноҳро нест кунад.</verse>
				<verse number="27">Ва чунон ки одамонро насиб гардидааст, ки як бор муранд ва пас аз он ба доварӣ дучор шаванд,</verse>
				<verse number="28">ончунон Масеҳ як бор Худро барои бардоштани гуноҳҳои бисёр касон қурбонӣ намуда, бори дуюм на барои /бартараф кардани/ гуноҳ зоҳир мешавад, балки барои наҷоти онҳое ки Ӯро интизор доранд.</verse>
			</chapter>
			<chapter number="10">
				<verse number="1">Зеро шариате ки сояи некиҳои оянда аст ва сурати воқеии онҳо нест, ҳаргиз наметавонад ба воситаи ҳамон қурбониҳое ки ҳамеша, сол ба сол тақдим карда мешаванд, тақдимкунандагонро комил гардонад.</verse>
				<verse number="2">Вагарна, тақдим кардани онҳоро бас мекарданд, чунки ибодаткунандагон як бор пок шуда, дигар ҳеҷ ҳисси гуноҳҳоро намедоштанд.</verse>
				<verse number="3">Лекин ба воситаи ин қурбониҳо сол ба сол дар бораи гуноҳҳо хотиррасон карда мешавад;</verse>
				<verse number="4">зеро аз имкон берун аст, ки хуни нарговҳо ва нарбузҳо гуноҳҳоро аз байн барад.</verse>
				<verse number="5">Бинобар ин /Масеҳ/ ба ҷаҳон омада, мегӯяд: “Қурбонӣ ва ҳадияро Ту нахостӣ, Балки бадане барои Ман муҳайё намудӣ;</verse>
				<verse number="6">Қурбониҳои сӯхтанӣ ва қурбониҳои гуноҳ барои Ту писандида набуданд.</verse>
				<verse number="7">Он гоҳ гуфтам: «Инак, меоям, — Чунон ки дар лӯлаи китоб дар бораи Ман навишта шудааст, — То хости Туро, эй Худо, ба ҷо оварам»”.</verse>
				<verse number="8">Аввал мегӯяд: “Қурбонӣ ва ҳадия ва қурбониҳои сӯхтанӣ ва қурбониҳои гуноҳро, — ки мувофиқи шариат тақдим карда мешаванд, — Ту нахостӣ, ва онҳо барои Ту писандида набуданд”;</verse>
				<verse number="9">баъд гуфтааст: “Инак, меоям, то хости Туро, эй Худо, ба ҷо оварам”. Ӯ якумро бекор мекунад, то ки дуюмро барқарор намояд.</verse>
				<verse number="10">Аз рӯи ҳамин хост мо ба воситаи қурбонии якбораи бадани Исои Масеҳ муқаддас шудаем.</verse>
				<verse number="11">Ва ҳар коҳин ҳар рӯз дар ибодат меистад ва ҳамон қурбониҳоро борҳо тақдим менамояд, ки онҳо ҳаргиз наметавонанд гуноҳҳоро аз байн баранд.</verse>
				<verse number="12">Аммо Ӯ барои ҳамеша як қурбониро барои гуноҳҳо тақдим намуда, аз дасти рости Худо нишаст,</verse>
				<verse number="13">ва пас аз ин мунтазир аст, то даме ки душманонаш пойандози Ӯ шаванд.</verse>
				<verse number="14">Зеро Ӯ ба воситаи як қурбонӣ муқаддасшавандагонро барои ҳамеша комил гардондааст.</verse>
				<verse number="15">Рӯҳулқудс низ ба мо шаҳодат медиҳад, зеро баъд аз он ки гуфта буд:</verse>
				<verse number="16">“Ин аст аҳде ки бо онҳо баъд аз он айём мебандам, Мегӯяд Худованд: Қонунҳои Худро дар дилҳои онҳо мегузорам Ва дар фикри онҳо менависам”,</verse>
				<verse number="17">боз /мегӯяд:/ “Гуноҳҳо ва бадиҳои онҳоро Дигар ба ёд намеоварам”.</verse>
				<verse number="18">Ва дар он ҷое ки бахшоиши онҳо бошад, қурбонӣ барои гуноҳ дигар лозим нест.</verse>
				<verse number="19">Пас, эй бародарон, азбаски мо ҷуръат дорем ба макони муқаддас ба воситаи хуни Исо,</verse>
				<verse number="20">бо роҳи нав ва зинда дохил шавем, ки онро Ӯ барои мо ба воситаи пардае, яъне ҷисми Худ, аз нав кушодааст,</verse>
				<verse number="21">ва азбаски мо Коҳини бузурге бар хонаи Худо дорем,</verse>
				<verse number="22">пас бо дили соф ва бо имони комил, дилҳои худро ба воситаи пошидани /хун/ аз виҷдони бад пок намуда ва бадани худро бо оби пок шуста, /ба ҳузури Худо/ наздик оем.</verse>
				<verse number="23">Биёед эътирофи умедро собитқадамона нигоҳ дорем, зеро Ваъдадиҳанда бовафо аст;</verse>
				<verse number="24">ва дар фикри он бошем, ки якдигарро ба муҳаббат ва корҳои нек барангезонем,</verse>
				<verse number="25">ва ҷамъомади худро тарк накунем, чунон ки баъзе касонро одат шудааст, балки якдигарро насиҳат диҳем, ва бештар ба андозаи он ки наздик шудани он рӯзро мебинед.</verse>
				<verse number="26">Зеро, агар мо, пас аз пайдо кардани дониши ростӣ, дидаву дониста гуноҳ кунем, дигар қурбоние барои гуноҳҳо боқӣ намемонад,</verse>
				<verse number="27">балки кадом як интизории пурдаҳшати доварӣ ва шиддати оташе ки душманони /Худоро/ ба коми худ мекашад.</verse>
				<verse number="28">Агар касе шариати Мусоро рад мекард, дар асоси /баёноти/ ду ё се шоҳид бе марҳамат кушта мешуд,</verse>
				<verse number="29">/пас,/ ба гумонатон, сазовори чӣ қадар ҷазои сахттар мешавад шахсе ки Писари Худоро поймол мекунад ва хуни аҳдро, ки аз он муқаддас шудааст, ҳаром мешуморад ва Рӯҳи файзро таҳқир менамояд?</verse>
				<verse number="30">Зеро мо Ӯро мешиносем, ки гуфтааст: “Қасос аз они Ман аст, Ман сазо медиҳам, мегӯяд Худованд”. Ва боз: “Худованд қавми Худро доварӣ мекунад”.</verse>
				<verse number="31">Ба дасти Худои зинда афтодан даҳшатангез аст!</verse>
				<verse number="32">Ва рӯзҳои пештараро ба хотир оваред, ки шумо, пас аз равшан шудани /фикратон/, дар муборизаҳои азим ба азобҳо тоқат кардед,</verse>
				<verse number="33">дар ҳолате ки гоҳ худатон дар миёни хориҳо ва душвориҳо ба тамошогоҳе барои дигарон табдил меёфтед, гоҳ шарики онҳое мегардидед, ки ба чунин аҳвол дучор шуда буданд.</verse>
				<verse number="34">Зеро ба ман дар занҷирҳоям ҳамдардӣ изҳор мекардед, ва низ тороҷи молҳои худро бо шодӣ қабул мекардед, чун медонистед, ки дар осмон молу мулки беҳтар ва поянда доред.</verse>
				<verse number="35">Пас умеди худро напартоед, ки мукофоти бузурге дорад.</verse>
				<verse number="36">Зеро ба шумо сабр лозим аст, то хости Худоро ба ҷо оварда, иҷрои ваъдаро бинед.</verse>
				<verse number="37">Зеро пас аз андаке Он Меомада меояд ва дер намекунад.</verse>
				<verse number="38">“Вале росткор бо имон зиндагӣ мекунад”; ва: “Агар касе рӯй гардонад, ҷони Ман аз вай хушнуд намешавад”.</verse>
				<verse number="39">Вале мо аз касоне нестем, ки рӯй мегардонанд ва ба ҳалокат мерасанд, балки аз онҳое ҳастем, ки имон доранд ва ҳаёт меёбанд.</verse>
			</chapter>
			<chapter number="11">
				<verse number="1">Пас, имон дилпурӣ ба чизҳоест, ки мо ба онҳо умед мебандем, ва боварӣ ба чизҳоест, ки намоён нестанд.</verse>
				<verse number="2">Зеро ба воситаи он қадимиён шаҳодати /нек/ пайдо кардаанд.</verse>
				<verse number="3">Бо имон мефаҳмем, ки оламҳо бо каломи Худо тартиб ёфтаанд, ба тавре ки аз чизҳои нонамоён чизҳои намоён ба вуҷуд омадаанд.</verse>
				<verse number="4">Бо имон Ҳобил қурбоние беҳтар аз /қурбонии/ Қоин ба Худо тақдим намуд; бо он ӯ шаҳодат пайдо кард, ки ӯ росткор аст, чунки Худо дар бораи ҳадияҳои ӯ шаҳодат дод; ва бо он ӯ ҳанӯз ҳам гап мезанад, ҳарчанд мурдааст.</verse>
				<verse number="5">Бо имон Ҳанӯх тавре бурда шуд, ки маргро надид; ва ӯ дигар ёфт нашуд, чунки Худо ӯро бурд. Зеро пеш аз бурда шуданаш шаҳодат пайдо кард, ки ба Худо писанд омадааст.</verse>
				<verse number="6">Аммо бе имон ба /Худо/ писанд омадан мумкин нест; зеро ҳар кӣ сӯи Худо меояд, бояд имон дошта бошад, ки Ӯ ҳаст, ва ба ҷӯяндагони Худ мукофот медиҳад.</verse>
				<verse number="7">Бо имон Нӯҳ дар хусуси чизҳое ки ҳанӯз намоён набуданд, паёми илоҳӣ ёфта, бо худотарсӣ барои наҷоти хонаводаи худ киштие сохт; бо он ӯ ҷаҳонро маҳкум намуд ва вориси росткорие гардид, ки аз имон аст.</verse>
				<verse number="8">Бо имон Иброҳим итоат намуд ба даъвате дар бораи рафтан ба ҷое ки бояд мерос мегирифт, ва ӯ рафт, ва намедонист ба куҷо меравад.</verse>
				<verse number="9">Бо имон ӯ дар замини ваъдашуда, чун дар замини бегона, ғарибона сокин шуд, ва бо Исҳоқ ва Яъқуб, ки бо ӯ вориси ҳамон ваъда буданд, дар хаймаҳо зиндагӣ кард;</verse>
				<verse number="10">зеро ӯ мунтазири шаҳре буд, ки таҳкурсии мустаҳкаме дорад, ва меъмору созандаи он Худост.</verse>
				<verse number="11">Бо имон худи Соро низ барои ҳомила шудан қувват пайдо кард ва агарчи синнаш гузашта буд, зоид; зеро Ваъдадиҳандаро бовафо донист.</verse>
				<verse number="12">Бинобар ин аз як нафар, он ҳам /тақрибан/ мурда, он қадар бисёр зоида шуданд, чунон ки ситораҳои осмон бисёранд, ва чунон ки реги лаби баҳр бешумор аст.</verse>
				<verse number="13">Ҳамаи инҳо дар имон мурданд ва иҷрои ваъдаҳоро надиданд, балки фақат аз дур онҳоро дида, шод шуданд ва эътироф карданд, ки бар замин ғарибу мусофиранд;</verse>
				<verse number="14">зеро онҳое ки чунин мегӯянд, нишон медиҳанд, ки дар ҷустуҷӯи ватане ҳастанд.</verse>
				<verse number="15">Ва агар /ватанеро/, ки аз он берун омада буданд, ба ёд меоварданд, фурсат доштанд, ки баргарданд;</verse>
				<verse number="16">аммо хоҳони /ватани/ беҳтаре буданд, ки он дар осмон аст. Бинобар ин Худо ор намедонад, ки Худои онҳо хонда шавад; зеро Ӯ барои онҳо шаҳре муҳайё кардааст.</verse>
				<verse number="17">Бо имон Иброҳим, ҳангоме ки озмуда шуд, Исҳоқро барои қурбонӣ тақдим намуд ва, бо вуҷуди он ки ваъдаҳо гирифта буд, писари ягонаи худро тақдим намуд,</verse>
				<verse number="18">ки дар ҳаққи вай гуфта шуда буд: “Насли ту аз Исҳоқ хонда мешавад”;</verse>
				<verse number="19">зеро ӯ фикр мекард, ки Худо қодир аст ҳатто аз мурдагон бархезонад; ва /Исҳоқ/ ба таври рамзӣ аз мурдагон ба ӯ баргардонда шуд.</verse>
				<verse number="20">Бо имон Исҳоқ Яъқуб ва Эсавро барои оянда баракат дод.</verse>
				<verse number="21">Бо имон Яъқуб, пеш аз мурданаш, ҳар писари Юсуфро баракат дод ва бар сари асои худ такя намуда, саҷда кард.</verse>
				<verse number="22">Бо имон Юсуф, дар вақти вафоташ, берун шудани банӣ-Исроилро зикр намуд ва дар бораи устухонҳои худ васият кард.</verse>
				<verse number="23">Бо имон падару модари Мусо ӯро, чун таваллуд шуд, се моҳ пинҳон доштанд, зеро диданд, ки кӯдаки зебост, ва аз амри подшоҳ натарсиданд.</verse>
				<verse number="24">Бо имон Мусо, чун калонсол шуд, нахост, ки писари духтари фиръавн хонда шавад,</verse>
				<verse number="25">ва бо қавми Худо азоб кашиданро афзал донист аз он ки аз гуноҳ ҳаловати муваққатӣ дошта бошад,</verse>
				<verse number="26">ва хории Масеҳро сарвати бузургтар аз ганҷҳои Миср ҳисоб кард; зеро ба мукофот назар медӯхт.</verse>
				<verse number="27">Бо имон ӯ Мисрро тарк кард ва аз ғазаби подшоҳ натарсид; зеро ӯ, мисли он ки Нонамоёнро дида бошад, устувор буд.</verse>
				<verse number="28">Бо имон ӯ Песаҳ ва пошидани хунро ба ҷо овард, то несткунандаи нахустзодагон ба онҳо даст нарасонад.</verse>
				<verse number="29">Бо имон онҳо аз баҳри Сурх чун аз хушкӣ гузаштанд, вале ҳангоме ки мисриён ба гузаштан ҳаракат карданд, ғарқ шуданд.</verse>
				<verse number="30">Бо имон деворҳои Ариҳо пас аз даврзании ҳафтрӯза фурӯ ғалтиданд.</verse>
				<verse number="31">Бо имон Роҳоби фоҳиша, ки ҷосусонро бо осоиш қабул карда буд, бо беимонон ҳалок нашуд.</verse>
				<verse number="32">Ва боз чӣ гӯям? Зеро вақтам кифоя намекунад барои он ки дар бораи Ҷидъун ва Бороқ ва Шимшун ва Ифтоҳ ва Довуд ва Самуил ва пайғамбарон ҳикоят намоям,</verse>
				<verse number="33">ки онҳо бо имон мамлакатҳоро мағлуб карданд, ростиро ба амал оварданд, иҷрои ваъдаҳоро диданд, даҳони шеронро бастанд,</verse>
				<verse number="34">қуввати оташро хомӯш карданд, аз дами шамшер халосӣ ёфтанд, аз сустӣ боқувват шуданд, дар ҷанг пурзӯр гардиданд, лашкарҳои бегонаҳоро торумор карданд.</verse>
				<verse number="35">Занон мурдаҳои худро бархеста ёфтанд; вале дигарон шиканҷа карда шуданд ва озодиро қабул накарданд, то ба растохези беҳтаре расанд;</verse>
				<verse number="36">ва баъзеи дигар масхара шуданд ва тозиёна хӯрданд, ҳамчунин занҷирҳо ва зиндонро аз сар гузаронданд.</verse>
				<verse number="37">Сангсор шуданд, бо арра дупора гардиданд, ба шиканҷа гирифтор шуданд, аз дами шамшер мурданд; пӯстҳои гӯсфанду буз дар тан саргардон шуда, мӯҳтоҷӣ, тангӣ ва азоб кашиданд;</verse>
				<verse number="38">онҳое ки ҷаҳон лоиқашон набуд, дар биёбонҳо ва кӯҳҳо, дар ғорҳо ва шикофҳои замин овора шуда гаштанд.</verse>
				<verse number="39">Ва ҳамаи онҳо, ки ба воситаи имон шаҳодати нек пайдо карда буданд, иҷрои ваъдаро надиданд,</verse>
				<verse number="40">чунки Худо барои мо чизи беҳтаре пешбинӣ намуда буд, то онҳо бе мо комил нагарданд.</verse>
			</chapter>
			<chapter number="12">
				<verse number="1">Бинобар ин мо низ, ки дар гирди худ чунин абри шоҳидонро дорем, ҳар бори гарон ва гуноҳро, ки моро фаро мегирад, аз худ дур андохта, майдони дар пеши мо бударо бо сабр давон-давон тай кунем</verse>
				<verse number="2">ва ба Сарвар ва Комилкунандаи имони /мо/, яъне Исо, назар дӯзем, ки Ӯ барои шодие ки Ӯро дар пеш буд, хориро ночиз шумурда, ба салиб тоб овард ва ба тарафи рости тахти Худо нишаст.</verse>
				<verse number="3">Пас, дар бораи Ӯ фикр кунед, ки аз дасти гуноҳкорон ба чунин зиддият тоб овард, то дилхунук ва хаста нашавед.</verse>
				<verse number="4">Дар талоши зидди гуноҳ шумо ҳанӯз то ба дараҷаи рехтани хун муқобилат накардаед</verse>
				<verse number="5">ва он насиҳатро, ки ба шумо, ҳамчун ба писарон гуфта шудааст, фаромӯш кардед: “Эй писарам! Ҷазои Худовандро хор нашумор, Ва ҳангоме ки Ӯ туро сарзаниш менамояд, дилхунук нашав;</verse>
				<verse number="6">Зеро Худованд ҳар киро дӯст дорад, ҷазо медиҳад; Ҳар писарро, ки қабул мекунад, мезанад”.</verse>
				<verse number="7">Сахтиҳое ки аз сар мегузаронед, барои ҷазо мебошанд; Худо бо шумо чун бо писарон рафтор мекунад. Зеро оё писаре ҳаст, ки падараш ӯро ҷазо надиҳад?</verse>
				<verse number="8">Аммо агар шумо бе ҷазо монед, ки он насиби ҳама аст, пас шумо ҳаромзодагонед, на писарон.</verse>
				<verse number="9">Илова бар ин, барои мо, ки аз падарони ҷисмонӣ ҷазо ёфта, аз онҳо метарсем, оё лозим нест, ки ба Падари рӯҳҳо хеле зиёдтар фармонбардор бошем, то ки зиндагӣ кунем?</verse>
				<verse number="10">Зеро онҳо моро ба салоҳдиди худ барои айёми андак ҷазо медоданд, аммо Ӯ ин корро ба манфиати мо анҷом медиҳад, то дар қудсияти Ӯ шарик бошем.</verse>
				<verse number="11">Ва ҳар ҷазо ҳозир /ба назари кас/ на шодӣ, балки андӯҳ менамояд; лекин оқибат ба онҳое ки ба воситаи он таълим ёфтаанд, самари осоиштаи росткориро меоварад.</verse>
				<verse number="12">Пас, “дастҳои беқувват ва зонуҳои сустро боз устувор намоед”</verse>
				<verse number="13">ва “барои пойҳои худ роҳҳои рост кушоед”, то он чи мелангад, бероҳа нагардад, балки бештар шифо ёбад.</verse>
				<verse number="14">Дар пайи осоиш бо ҳама бошед ва муқаддасиро хоҳон бошед, ки бе он ҳеҷ кас Худовандро намебинад;</verse>
				<verse number="15">ва бохабар бошед, ки мабодо касе аз файзи Худо маҳрум шавад; мабодо решаи талхе ба вуҷуд омада, зарар расонад, ва бисёр касон аз он палид шаванд;</verse>
				<verse number="16">мабодо фосиқе ё чун Эсав худобехабаре ёфт шавад, ки барои як хӯрок нахустзодагии худро фурӯхт.</verse>
				<verse number="17">Зеро шумо медонед, ки баъд аз он ӯ, чун хост вориси баракат гардад, рад карда шуд: фикри /падарро/ дигаргун карда натавонист, ҳарчанд дар ин хусус ашк рехта илтимос намуд.</verse>
				<verse number="18">Зеро шумо наздик наомадаед ба кӯҳе ки ламсшаванда ва бо оташ афрӯхта аст, ба тирагӣ ва торикӣ ва тунбод,</verse>
				<verse number="19">ё ба садои карнай ва овози суханон, ки шунавандагонаш илтимос карданд, ки ба онҳо дигар сухане гуфта нашавад,</verse>
				<verse number="20">зеро ба он тоб оварда натавонистанд, ки фармуда шуда буд: “Агар ҳайвоне низ ба кӯҳ расад, сангсор шавад”.</verse>
				<verse number="21">Ва ин манзара он қадар даҳшатангез буд, ки Мусо гуфт: “Ман тарсону ларзон шудам”.</verse>
				<verse number="22">Балки шумо наздик омадаед ба кӯҳи Сион ва ба шаҳри Худои зинда, /яъне/ Уршалими осмонӣ, ва ба анҷумани пуртантанаи ҳазорон ҳазор фариштаҳо</verse>
				<verse number="23">ва ба ҷамоати нахустзодагоне ки номҳошон дар осмон навишта шудаанд, ва ба Худое ки Довари ҳама аст, ва ба рӯҳҳои росткороне ки комил шудаанд,</verse>
				<verse number="24">ва ба Исо, ки Миёнарави аҳди нав аст, ва ба хуни пошиданӣ, ки назар ба /хуни/ Ҳобил хубтар сухан мегӯяд.</verse>
				<verse number="25">Бохабар бошед, ки аз сухангӯ рӯ нагардонед. Зеро агар онҳое ки бар замин ба сухангӯи илоҳӣ гӯш наандохтанд, /аз ҷазо/ раҳо нашудаанд, пас хусусан мо, агар аз Ӯ, ки аз осмон сухан мегӯяд, рӯ гардонем, раҳо намешавем.</verse>
				<verse number="26">Дар он вақт овози Ӯ заминро ба ларза андохта буд, ва Ӯ ҳоло ваъда додааст: “Боз як бори дигар на танҳо заминро, балки осмонро низ ба ларза меандозам”.</verse>
				<verse number="27">Ибораи “боз як бори дигар” маънои онро дорад, ки чизҳое ки ба ларза меафтанд, ҳамчун чизҳои офаридашуда, дигаргун мешаванд, то чизҳое ки ба ларза намеафтанд, боқӣ монанд.</verse>
				<verse number="28">Пас подшоҳиеро, ки ба ларза намеафтад, қабул намуда, файзро нигоҳ дорем; бо он Худоро ба таври писандида бо эҳтиром ва тарс ибодат мекунем,</verse>
				<verse number="29">чунки Худои мо оташи фурӯбаранда аст.</verse>
			</chapter>
			<chapter number="13">
				<verse number="1">Бигзор бародардӯстӣ барқарор бошад.</verse>
				<verse number="2">Меҳмоннавозиро фаромӯш накунед, зеро ба воситаи он баъзе касон надониста фариштаҳоро меҳмон кардаанд.</verse>
				<verse number="3">Бандиёнро ба ёд оваред, гӯё шумо низ бо онҳо бандӣ бошед, ва ситамкашонро, чунон ки худатон бо онҳо як бадан мебошед.</verse>
				<verse number="4">Бигзор заношӯӣ дар назари ҳама муҳтарам бошад, ва ҷойхоби он беайб; фосиқон ва зинокоронро Худо доварӣ мекунад.</verse>
				<verse number="5">Рафторатон аз пулпарастӣ дур бошад, ва бо он чи доред, қаноат кунед. Зеро Худи Ӯ гуфтааст: “Аз ту даст намекашам ва туро тарк намекунам”.</verse>
				<verse number="6">Бинобар ин мо метавонем далерона гӯем: “Худованд мададгори ман аст, пас, наметарсам; Одамизод ба ман чӣ метавонад кунад?”</verse>
				<verse number="7">Роҳбарони худро, ки каломи Худоро ба шумо гуфтаанд, ба ёд оваред: ба анҷоми рафтори онҳо назар карда, ба имонашон тақлид намоед.</verse>
				<verse number="8">Исои Масеҳ дирӯз ва имрӯз ва то абад ҳамон аст.</verse>
				<verse number="9">Бо таълимотҳои гуногун ва бегона аз роҳ берун нашавед; зеро хуб аст, ки дил бо файз устувор гардад, на бо хӯрокҳое ки аз онҳо касоне ки мехӯрданд, фоидае надидаанд.</verse>
				<verse number="10">Мо қурбонгоҳе дорем, ки хизматгузорони хайма ҳақ надоранд чизе аз он хӯранд.</verse>
				<verse number="11">Зеро ҷасадҳои ҳайвонҳое ки хунашонро саркоҳин ба хотири гуноҳ ба макони муқаддас меоварад, берун аз бошишгоҳ сӯзонда мешаванд.</verse>
				<verse number="12">Бинобар ин Исо низ берун аз дарвоза азоб кашид, то қавмро бо хуни Худ муқаддас гардонад.</verse>
				<verse number="13">Пас, хории Ӯро бардошта, берун аз бошишгоҳ сӯи Ӯ бароем;</verse>
				<verse number="14">зеро дар ин ҷо шаҳри доимие надорем, балки ояндаро ҷустуҷӯ менамоем.</verse>
				<verse number="15">Пас, ҳамеша ба воситаи Ӯ қурбонии шукронаро ба Худо тақдим намоем, яъне самари лабҳоеро, ки ба номи Ӯ ҳамду сано мехонанд.</verse>
				<verse number="16">Инчунин некӯкорӣ ва кушодадастиро аз хотир набароред, зеро ин гуна қурбониҳо ба Худо писанд меоянд.</verse>
				<verse number="17">Ба роҳбарони худ итоаткор ва фармонбардор бошед, зеро онҳо ҳамеша ғами ҷонҳои шуморо мехӯранд, чунки ба ҳисобот додан вазифадоранд; то ки онҳо ин вазифаро бо шодӣ ба ҷо оваранд, на бо оҳу нола, зеро ин барои шумо фоиданок нест.</verse>
				<verse number="18">Дар ҳаққи мо дуо гӯед; зеро дилпур ҳастем, ки виҷдони нек дорем, чунки аз ҳар ҷиҳат мехоҳем сарбаландона рафтор кунем.</verse>
				<verse number="19">Ва махсусан ба ҷо овардани инро илтимос менамоям, то ки зудтар назди шумо баргардонда шавам.</verse>
				<verse number="20">Ва Худои осоиш, ки Чӯпони бузурги гӯсфандон — Худованди мо Исоро бо хуни аҳди абадӣ аз мурдагон ба по хезонд,</verse>
				<verse number="21">бигзор шуморо дар ҳар кори нек барои иҷрои хости Ӯ комил гардонад ва он чи ба Ӯ писандида бошад, дар шумо ба воситаи Исои Масеҳ ба амал оварад, ки Ӯро то абад ҷалол бод! Омин.</verse>
				<verse number="22">Аз шумо, эй бародарон, илтимос менамоям, ки ин каломи насиҳатро қабул кунед, зеро ба шумо мухтасар навиштаам.</verse>
				<verse number="23">Донед, ки бародар Тимотиюс озод шуд; агар ӯ зуд биёяд, ҳамроҳи ӯ ба дидани шумо меоям.</verse>
				<verse number="24">Ба ҳамаи роҳбарони худ ва ба ҳамаи муқаддасон салом расонед. Онҳое ки аз Италия ҳастанд, ба шумо салом мерасонанд.</verse>
				<verse number="25">Файз бо ҳамаи шумо бод. Омин. </verse>
			</chapter>
		</book>
		<book number="59">
			<chapter number="1">
				<verse number="1">Яъқуб, ки бандаи Худо ва Исои Масеҳи Худованд аст, ба дувоздаҳ қабилае ки пароканда мебошанд, салом мерасонад.</verse>
				<verse number="2">Эй бародарони ман, вақте ки ба озмоишҳои гуногун дучор мешавед, инро барои худ шодии бузург ҳисоб кунед,</verse>
				<verse number="3">чун медонед, ки имтиҳони имони шумо сабрро ба вуҷуд меоварад;</verse>
				<verse number="4">ва сабр бояд амали комил дошта бошад, то шумо комил ва болиғ буда, ҳеҷ камбудие надошта бошед.</verse>
				<verse number="5">Ва агар касе аз шумо аз ҳикмат камӣ дошта бошад, бигзор дархост кунад аз Худое ки ба ҳама бо саховат ва бе сарзаниш медиҳад, ва ба вай дода мешавад.</verse>
				<verse number="6">Валекин бигзор бо имон дархост кунад ва ҳеҷ шубҳа надошта бошад, чунки шубҳакунанда ба мавҷи баҳр монанд аст, ки бо вазиши шамол ба ҳар сӯ ронда мешавад.</verse>
				<verse number="7">Бигзор чунин кас гумон накунад, ки аз Худованд чизе ба даст меоварад.</verse>
				<verse number="8">Шахси дудила дар ҳамаи роҳҳои худ ноустувор аст.</verse>
				<verse number="9">Бигзор бародари бечора бо сарбаландии худ фахр намояд,</verse>
				<verse number="10">ва сарватманд — бо бечорагии худ, чунки ӯ мисли гули алаф даргузар аст.</verse>
				<verse number="11">Офтоб бо гармо баромада, алафро мехушконад, ва гули он рехта, зебоии намуди он нест мешавад; сарватманд низ дар роҳҳои худ ҳамин гуна пажмурда мешавад.</verse>
				<verse number="12">Хушо касе ки дар озмоиш устувор мемонад, зеро озмуда шуда, тоҷи ҳаётро ба даст меоварад, ки Худованд ба дӯстдорони Худ ваъда кардааст.</verse>
				<verse number="13">Дар озмоиш бигзор ҳеҷ кас нагӯяд: «Маро Худо меозмояд»; чунки Худо бо бадӣ озмуда намешавад ва Худаш ҳеҷ касро намеозмояд,</verse>
				<verse number="14">балки ҳар кас саргарм ва фирефтаи ҳаваси худ гардида, ба озмоиш дучор мешавад;</verse>
				<verse number="15">баъд ҳавас ҳомила шуда, гуноҳро мезояд, ва гуноҳ ба камол расида, маргро таваллуд мекунад.</verse>
				<verse number="16">Эй бародарони азизи ман, фирефта нашавед.</verse>
				<verse number="17">Ҳар як ҳадяи нек ва ҳар як тӯҳфаи комил аз боло, аз ҷониби Падари нурҳо фуруд меояд, ки дар ӯ на тағйиротест ва на сояи дигаргуние.</verse>
				<verse number="18">Ӯ, аз рӯи хости Худ, моро ба воситаи каломи ростӣ ба дунё овард, то ки навбаре аз офаридаҳои Ӯ бошем.</verse>
				<verse number="19">Пас, эй бародарони азизи ман, бигзор ҳар кас дар шунидан бошитоб, дар гуфтан оҳиста ва дар хашм оҳиста бошад;</verse>
				<verse number="20">зеро ки хашми одамизод ростии Худоро ба амал намеоварад.</verse>
				<verse number="21">Бинобар ин ҳар нопокӣ ва бадии боқимондаро як сӯ гузошта, каломеро, ки дар шумо кошта шудааст, бо фурӯтанӣ қабул кунед, ки он метавонад ҷонҳои шуморо наҷот диҳад.</verse>
				<verse number="22">Пас иҷрокунандагони калом бошед, на танҳо шунавандагоне ки худро фиреб медиҳанд,</verse>
				<verse number="23">зеро, касе ки каломро мешунаваду иҷро намекунад, ба шахсе монанд аст, ки тарҳи рӯяшро дар оина мебинад.</verse>
				<verse number="24">Ба чеҳраи худ нигоҳ карду рафт, ва дарҳол фаромӯш кард, ки он чӣ гуна аст.</verse>
				<verse number="25">Аммо касе ки ба шариати комил, ба шариати озодӣ диққат мекунад ва дар он устувор мемонад, дар ҳолате ки на шунавандаи фаромӯшхотир, балки иҷрокунандаи кор мебошад, хушо он кас дар кори худ.</verse>
				<verse number="26">Агар касе аз шумо гумон кунад, ки ба Худо ибодат мекунад, ва лаҷоми забони худро накашад, балки дили худро фирефта намояд, ибодати вай бефоида аст.</verse>
				<verse number="27">Ибодати пок ва беайб пеши Худо ва Падар ин аст, ки ятимон ва бевазанонро дар душвориҳои онҳо дастгирӣ кунем ва худро аз олудагии ҷаҳон нигоҳ дорем.</verse>
			</chapter>
			<chapter number="2">
				<verse number="1">Эй бародарони ман! Ба Худованди мо Исои Масеҳ, ки Худованди ҷалол аст, бе рӯйбинӣ имон дошта бошед.</verse>
				<verse number="2">Зеро, агар ба ҷамъомади шумо касе ангуштарини тилло дар даст ва либоси зебо дар тан биёяд, ва камбағале низ либоси чиркин дар тан биёяд,</verse>
				<verse number="3">ва шумо ба соҳиби либоси зебо нигоҳ карда, гӯед: “Ту дар ҷои некӯ шин”, ва ба камбағал гӯед: “Ту он ҷо ист” ё ки: “Ин ҷо, поини пои ман шин”,</verse>
				<verse number="4">оё шумо миёни худ фарқ нагузоштаед ва оё доварони соҳиби фикрҳои бад нестед?</verse>
				<verse number="5">Гӯш диҳед, эй бародарони азизи ман: оё Худо камбағалони оламро интихоб накардааст, ки дар имон сарватманд ва ворисони Подшоҳие бошанд, ки онро Ӯ ба дӯстдорони Худ ваъда кардааст?</verse>
				<verse number="6">Валекин шумо камбағалро хор шумурдаед. Оё сарватмандон шуморо ба танг намеоваранд, ва оё онҳо шуморо ба маҳкамаҳо намекашанд?</verse>
				<verse number="7">Оё онҳо ба номи неке ки бар шумост, куфр намегӯянд?</verse>
				<verse number="8">Агар шумо шариати шоҳонаро, мувофиқи навиштаи: “Ёратро монанди худат дӯст дор” ба ҷо меоварда бошед, хуб мекунед;</verse>
				<verse number="9">аммо агар рӯйбинӣ мекарда бошед, гуноҳ мекунед, ва шариат шуморо вайронкунанда ҳисоб мекунад.</verse>
				<verse number="10">Касе ки тамоми шариатро нигоҳ дошта, валекин дар як чиз хато кунад, нисбат ба ҳама чиз айбдор мешавад.</verse>
				<verse number="11">Зеро Он ки “зино накун” гуфтааст, “накуш” ҳам гуфтааст. Бинобар ин, агар ту зино накунӣ, вале одамкушӣ кунӣ, шариатро вайрон кардаӣ.</verse>
				<verse number="12">Ҳамчун касоне ки мувофиқи шариати озодӣ доварӣ карда мешаванд, сухан гӯед ва амал кунед,</verse>
				<verse number="13">зеро бар касе ки марҳамат накардааст, доварӣ бе марҳамат мешавад; марҳамат бар доварӣ ғалаба меёбад.</verse>
				<verse number="14">Эй бародарони ман, чӣ фоидае ҳаст, агар касе гӯяд, ки имон дорад, лекин амалҳо надошта бошад? Оё чунин имон метавонад ӯро наҷот диҳад?</verse>
				<verse number="15">Агар бародаре ё хоҳаре бе пӯшок буда, хӯроки ҳаррӯза надошта бошад,</verse>
				<verse number="16">ва касе аз шумо ба онҳо гӯяд: “Бо осоиш рафта, гарм ва сер шавед”, валекин он чи барои ҷисм даркор аст, ба онҳо надиҳад, чӣ фоидае ҳаст?</verse>
				<verse number="17">Ҳамчунин имон низ, агар амалҳо надошта бошад, дар худ мурда аст.</verse>
				<verse number="18">Ва касе мегӯяд: “Ту имон дорӣ, вале ман амалҳо дорам. Имони худро бе амалҳо ба ман нишон деҳ, вале ман ба ту имони худро аз амалҳои худ нишон медиҳам”.</verse>
				<verse number="19">Ту имон дорӣ, ки Худо ягона аст? Хуб мекунӣ; девҳо низ имон доранд ва меларзанд.</verse>
				<verse number="20">Аммо, эй одами бемағз, оё мехоҳӣ донӣ, ки имон бе амалҳо мурда аст?</verse>
				<verse number="21">Оё падари мо Иброҳим, ки писари худ Исҳоқро ба қурбонгоҳ гузошта буд, бо амалҳо сафед нашуд?</verse>
				<verse number="22">Оё ту мебинӣ, ки имон ба амалҳои ӯ мадад кард, ва имон ба воситаи амалҳо ба камол расид?</verse>
				<verse number="23">Ва он навишта иҷро шуд, ки мегӯяд: “Иброҳим ба Худо имон дошт, ва ин барои ӯ росткорӣ ҳисобида шуд”, ва ӯ дӯсти Худо номида шуд.</verse>
				<verse number="24">Пас мебинед, ки одамизод ба воситаи амалҳо сафед мешавад, на танҳо ба воситаи имон.</verse>
				<verse number="25">Ба ҳамин тарз Роҳоби фоҳиша низ, ки фиристодагонро қабул карда, бо роҳи дигар равона кард, оё ба воситаи амалҳо сафед нашуд?</verse>
				<verse number="26">Зеро, чунон ки бадан бе рӯҳ мурда аст, имон низ бе амалҳо мурда аст.</verse>
			</chapter>
			<chapter number="3">
				<verse number="1">Эй бародарони ман! Бисёре аз шумо муаллим нашавед, чун медонед, ки мо ба доварии бештаре дучор мешавем,</verse>
				<verse number="2">зеро ки ҳамаи мо бисёр хато мекунем. Касе ки дар сухан хато намекунад, вай марди комил аст, ки метавонад ҷилави тамоми баданро кашад.</verse>
				<verse number="3">Инак, мо ба даҳони аспҳо лаҷом меандозем, то ба мо итоат кунанд, ва тамоми бадани онҳоро идора мекунем.</verse>
				<verse number="4">Инак, киштиҳо низ, ҳарчанд бузург бошанд ва ҳарчанд бо бодҳои пурзӯр ронда шаванд ҳам, ба воситаи суккони хурде, ба куҷое ки суккондор хоҳад, равона карда мешаванд.</verse>
				<verse number="5">Ҳамчунин забон низ узви хурд аст, вале бисёр лоф мезанад. Бубин, оташи хурде чӣ гуна ҷангали бузургро месӯзонад.</verse>
				<verse number="6">Забон низ оташ аст, ҷаҳонест аз норостӣ. Забон дар миёни узвҳои мо чунин гузошта шудааст: тамоми баданро палид мекунад ва доираи ҳаётро оташ медиҳад ва худаш аз дӯзах оташ мегирад.</verse>
				<verse number="7">Зеро ки ҳама гуна дарандагон ва парандагон, хазандагон ва ҳайвоноти баҳрӣ ба воситаи одамизод ром шудаанд,</verse>
				<verse number="8">валекин забонро ҳеҷ кас аз одамон ром карда наметавонад: он бадиест боздоштанашаванда ва пур аз заҳри марговар.</verse>
				<verse number="9">Бо он мо Худо ва Падарро ситоиш мекунем, ва бо он мо одамонро, ки ба сурати Худо офарида шудаанд, дашном медиҳем.</verse>
				<verse number="10">Аз айни як даҳон ситоиш ва дашном мебарояд. Эй бародарони ман, набояд ин тавр шавад.</verse>
				<verse number="11">Оё аз як сӯрохи чашма ҳам оби ширин ва ҳам оби талх ҷорӣ мешавад?</verse>
				<verse number="12">Эй бародарони ман, магар дарахти анҷир метавонад зайтун оварад, ё токи ангур анҷир? Ҳамчунин як чашма наметавонад оби шӯр ва ширин диҳад. Ҷангу ҷидол</verse>
				<verse number="13">Кист хирадманд ва бофаҳм байни шумо? Бигзор инро дар рафтори неки худ бо фурӯтании хирадмандона дар амал нишон диҳад.</verse>
				<verse number="14">Аммо агар шумо дар дили худ ҳасади талх ва худсарӣ доред, фахр накунед ва зидди ростӣ дурӯғ нагӯед.</verse>
				<verse number="15">Ин ҳикмате нест, ки аз боло фуруд омада бошад, балки ҳикмати заминӣ, нафсонӣ ва шайтонӣ мебошад;</verse>
				<verse number="16">зеро ҳар ҷое ки ҳасад ва худсарӣ бошад, он ҷо носозӣ ва ҳар кори бад ҳувайдост.</verse>
				<verse number="17">Валекин ҳикмате ки аз болост, аввалан пок аст, сипас осоишта, меҳрубон, насиҳатпазир, пур аз марҳамат ва самарҳои нек, бе ғараз ва дурӯягӣ мебошад.</verse>
				<verse number="18">Ва самари росткорӣ дар осоиш кошта мешавад барои онҳое ки осоишро ба амал меоваранд.</verse>
			</chapter>
			<chapter number="4">
				<verse number="1">Ҷангу ҷидол дар миёни шумо аз куҷост? Оё на аз ҳавасҳои шумост, ки дар узвҳои баданатон меҷанганд?</verse>
				<verse number="2">Ҳавас мекунед ва надоред; мекушед ва ҳасад мебаред ва наметавонед ба даст оваред; ҷангу ҷидол мекунед; надоред, чунки илтимос намекунед;</verse>
				<verse number="3">илтимос мекунед ва ба даст намеоваред, чунки бо нияти бад илтимос мекунед, то барои ҳавасҳои худ истифода намоед.</verse>
				<verse number="4">Эй мардону занони зинокор! Оё намедонед, ки дӯстӣ бо ҷаҳон душманӣ бо Худост? Пас, касе ки мехоҳад дӯсти ҷаҳон бошад, душмани Худо мегардад.</verse>
				<verse number="5">Оё шумо гумон мекунед, ки Китоб беҳуда мегӯяд: “Рӯҳе ки дар мо сокин аст, то ба дараҷаи рашк дӯст медорад”?</verse>
				<verse number="6">Лекин файзи бештаре мебахшад; барои ҳамин ҳам мегӯяд: “Худо ба мағрурон муқобилат мекунад, Вале ба фурӯтанон файз мебахшад”.</verse>
				<verse number="7">Пас, ба Худо фармонбардор шавед. Ба иблис муқобилат кунед, ва ӯ аз шумо мегурезад.</verse>
				<verse number="8">Ба Худо наздик шавед, ва Ӯ ба шумо наздик мешавад. Дастҳои худро шӯед, эй гуноҳкорон, ва дилҳои худро пок кунед, эй дудилагон.</verse>
				<verse number="9">Андӯҳгин шуда, гиря ва нола кунед. Бигзор хандаи шумо ба гиря ва шодии шумо ба ғусса табдил ёбад.</verse>
				<verse number="10">Дар ҳузури Худованд фурӯтан шавед, ва ӯ шуморо сарафроз мекунад.</verse>
				<verse number="11">Эй бародарон, дар ҳаққи якдигар бадгӯӣ накунед. Касе ки бародарашро бадгӯӣ кунад ва бародарашро ҳукм намояд, вай шариатро бадгӯӣ мекунад ва шариатро ҳукм менамояд. Ва агар ту шариатро ҳукм намоӣ, пас иҷрокунандаи шариат нестӣ, балки довар ҳастӣ.</verse>
				<verse number="12">Шариатгузор якест, ва Ӯ қодир аст наҷот диҳад ва нобуд кунад. Вале ту кистӣ, ки дигареро ҳукм менамоӣ? Ҳавобаландон ва сарватмандон</verse>
				<verse number="13">Акнун гӯш кунед шумо, эй касоне ки мегӯед: “Имрӯз ё фардо ба фалон шаҳр рафта, дар он ҷо як солро мегузаронем, ва бо тиҷорат машғул шуда, фоида мекунем”,</verse>
				<verse number="14">ва ҳол он ки шумо намедонед, ки фардо чӣ мешавад; зеро чист зиндагии шумо? Буғест, ки ба муддати кӯтоҳе намоён гардида, баъд нест мешавад.</verse>
				<verse number="15">Ба ҷои он шумо бояд гӯед: “Агар Худованд хоҳад ва зинда монем, чунин ё чунон мекунем”.</verse>
				<verse number="16">Лекин акнун шумо, ба сабаби ҳавобаландии худ, лоф мезанед. Ҳар лофи монанди ин бад аст.</verse>
				<verse number="17">Пас, касе ки некӣ карданро медонад ва намекунад, ба вай гуноҳ аст.</verse>
			</chapter>
			<chapter number="5">
				<verse number="1">Акнун гӯш кунед шумо, эй сарватмандон: дар бораи балоҳое ки ба сари шумо меоянд, гиря ва нола кунед.</verse>
				<verse number="2">Сарвати шумо пӯсидааст, ва либоси шуморо куя задааст.</verse>
				<verse number="3">Тилло ва нуқраи шумо занг задааст, ва занги онҳо исботе ба муқобили шумо гардида, монанди оташ ҷисми шуморо мехӯрад; шумо дар рӯзҳои охирин ганҷ ҷамъ кардаед.</verse>
				<verse number="4">Инак, музди коргароне ки саҳроҳои шуморо даравидаанд, ва шумо онро надода нигоҳ доштаед, фиғон мекашад, ва фарёди даравгарон ба гӯши Худованди лашкарҳо расидааст.</verse>
				<verse number="5">Шумо дар рӯи замин айшу нӯш менамудед, ва дилҳои худро гӯё барои рӯзи куштан фарбеҳ кардаед.</verse>
				<verse number="6">Шумо росткорро маҳкум намуда, куштед; ӯ ба шумо муқобилат намекард.</verse>
				<verse number="7">Пас, эй бародарон, то вақти омадани Худованд сабр кунед. Инак, зироаткор самари гаронбаҳои заминро интизор мешавад ва барои ин сабр мекунад, то борони аввалин ва охирин борад.</verse>
				<verse number="8">Шумо низ сабр кунед, дилҳои худро устувор гардонед, чунки омадани Худованд наздик аст.</verse>
				<verse number="9">Эй бародарон, аз якдигар шикоят накунед, то доварӣ карда нашавед; инак, Довар назди дар истодааст.</verse>
				<verse number="10">Эй бародарони ман, аз пурсабрии пайғамбарон дар азоб ибрат гиред, ки онҳо ба номи Худованд сухан меронданд.</verse>
				<verse number="11">Инак, мо онҳоеро, ки сабр кардаанд, хушбахт мешуморем. Шумо дар бораи сабри Айюб шунидаед ва анҷоми кори Худовандро дидаед, зеро Худованд бисёр дилсӯз ва раҳмдил аст.</verse>
				<verse number="12">Вале пеш аз ҳама, эй бародарони ман, на ба осмон қасам ёд кунед, на ба замин, на ба ягон қасами дигаре; балки бигзор “ҳа”-и шумо “ҳа” бошад ва “не”-и шумо “не”, то ба дурӯягӣ гирифтор нашавед.</verse>
				<verse number="13">Оё касе аз шумо азоб мекашад? Бигзор дуо гӯяд. Оё касе шодмон аст? Бигзор таронае аз Забур хонад.</verse>
				<verse number="14">Оё касе аз шумо бемор аст? Бигзор пирони ҷамоатро назди худ даъват намояд, ва онҳо ӯро ба номи Худованд равған молида, дар ҳаққи ӯ дуо гӯянд,</verse>
				<verse number="15">ва дуои имон беморро шифо медиҳад, ва Худованд ӯро ба по мехезонад; ва агар ӯ гуноҳ карда бошад, бахшида мешавад.</verse>
				<verse number="16">Ба хатоҳои худ назди якдигар иқрор шавед ва барои якдигар дуо гӯед, то шифо ёбед; дуои самимии шахси росткор қуввати бузурге дорад.</verse>
				<verse number="17">Илёс шахсе буд монанди мо, ва дуо гуфт, ки борон наборад, ва се солу шаш моҳ дар сарзамин борон набуд.</verse>
				<verse number="18">Ва боз дуо гуфт, ва осмон борон дод, ва замин самари худро рӯёнид.</verse>
				<verse number="19">Эй бародарон! Агар касе аз шумо аз роҳи ростӣ барояд, ва касе ӯро баргардонад,</verse>
				<verse number="20">бигзор вай донад, ки шахсе ки гуноҳкорро аз роҳи нодуруст гардонад, ҷонеро аз марг наҷот дода, гуноҳҳои зиёдро рӯпӯш мекунад. </verse>
			</chapter>
		</book>
		<book number="60">
			<chapter number="1">
				<verse number="1">Петрус, расули Исои Масеҳ, ба ғарибоне ки дар вилоятҳои Понтус, Ғалотия, Каппадокия, Осиё ва Битуния пароканда мебошанд</verse>
				<verse number="2">ва мувофиқи пешдонии Худои Падар, бо муқаддасгардонии Рӯҳ, барои итоат ва пошидани хуни Исои Масеҳ интихоб шудаанд: файз ва осоиш бар шумо фаровон бод.</verse>
				<verse number="3">Муборак аст Худо ва Падари Худованди мо Исои Масеҳ, ки бо марҳамати бузурги Худ, ба воситаи растохези Исои Масеҳ аз мурдагон, моро таваллуди наве бахшид барои умеди зинда,</verse>
				<verse number="4">барои мероси нобуднашаванда, беолоиш ва нопажмурданӣ, ки дар осмон барои шумо маҳфуз аст,</verse>
				<verse number="5">ки бо қуввати Худо ба воситаи имон нигоҳ дошта мешавед барои наҷоте ки омода шудааст, то дар замони охир ошкор шавад.</verse>
				<verse number="6">Дар ин бора шодӣ мекунед, ҳарчанд акнун, агар даркор шавад, аз озмоишҳои гуногун андаке андӯҳгин мешавед.</verse>
				<verse number="7">Имони шумо аз тилло, ки бо вуҷуди дар оташ озмуда шуданаш нобудшаванда мебошад, гаронбаҳотар аст. Ин имон аз имтиҳон мегузарад ва барои ситоиш ва иззат ва ҷалол ҳангоми зоҳир шудани Исои Масеҳ пок ба миён меояд.</verse>
				<verse number="8">Шумо Ӯро надида дӯст медоред, ва агарчи Ӯро ҳанӯз надидаед, ба Ӯ имон доред ва бо шодмонии васфнопазир ва пурҷалол шодӣ мекунед,</verse>
				<verse number="9">чунки ба мақсади имони худ, яъне ба наҷоти ҷонҳотон мерасед.</verse>
				<verse number="10">Тафтишот ва тадқиқоти пайғамбарон ба ҳамин наҷот тааллуқ дошт, ва онҳо файзеро, ки барои шумост, пешгӯӣ кардаанд.</verse>
				<verse number="11">Онҳо тадқиқ намудаанд, ки кадом ва чӣ гуна замонро Рӯҳи Масеҳ, ки андаруни онҳо буд, нишон додааст, ҳангоме ки Он аз азобҳои Масеҳ ва аз ҷалоле ки пас аз он фаро мерасад, пешакӣ шаҳодат медод.</verse>
				<verse number="12">Ба онҳо ошкор шуд, ки на ба худ, балки ба шумо хизмат кардаанд бо он чи акнун аз он хабар ёфтаед ба воситаи онҳое ки бо Рӯҳулқудси аз осмон фиристодашуда ба шумо башорат додаанд, яъне он чи фариштаҳо мехоҳанд андарунаш назар андозанд.</verse>
				<verse number="13">Бинобар ин, камари ақли худро маҳкам баста ва ҳушёр шуда, ба файзе ки ҳангоми зоҳир шудани Исои Масеҳ ба шумо бахшида мешавад, комилан умедвор бошед.</verse>
				<verse number="14">Ҳамчун бачаҳои фармонбардор, ба ҳавасҳои пештарае ки дар вақти нодонии худ доштед, мувофиқат накунед,</verse>
				<verse number="15">балки, чунон ки даъваткунандаи шумо қуддус аст, худатон низ дар тамоми рафторатон муқаддас бошед,</verse>
				<verse number="16">зеро навишта шудааст: “Муқаддас бошед, чунки Ман қуддус ҳастам”.</verse>
				<verse number="17">Ва агар шумо Ӯро Падар мехонед, ки бе рӯйбинӣ ҳар касро аз рӯи амалаш доварӣ мекунад, пас замони ғарибии худро бо худотарсӣ гузаронед,</verse>
				<verse number="18">зеро медонед, ки шумо на бо чизҳои нобудшаванда чун нуқра ё тилло бозхарида шудаед аз зиндагии ҳеҷу пуч, ки аз падарони худ мерос гирифтаед,</verse>
				<verse number="19">балки бо хуни гаронбаҳои Масеҳ, ҳамчун барраи беайб ва бенуқс,</verse>
				<verse number="20">ки пеш аз бунёдшавии ҷаҳон пешбинӣ шуда буд, лекин дар замонҳои охир барои шумо зоҳир шудааст,</verse>
				<verse number="21">ки ба воситаи Масеҳ шумо ба Худое имон овардаед, ки Масеҳро аз мурдагон бархезонд ва ба Ӯ ҷалол бахшид, то шумо ба Худо имон ва умед дошта бошед.</verse>
				<verse number="22">Чун ҷонҳои худро бо итоати ростӣ ба воситаи Рӯҳ барои бародардӯстии бе дурӯягӣ пок кардаед, доимо якдигарро аз таҳти дил дӯст доред,</verse>
				<verse number="23">ҳамчун касоне ки аз нав зода шудаед на аз тухми нобудшаванда, балки аз тухми нобуднашаванда, ба воситаи каломи Худо, ки зинда аст ва то абад боқист.</verse>
				<verse number="24">Зеро “Ҳар ҷисм чун алаф аст, Ва ҳар ҷалоли одамӣ чун гули алаф; Алаф хушк мешавад, ва гули он мерезад;</verse>
				<verse number="25">Аммо каломи Худованд то абад боқист”. Ва ин аст каломе ки ба шумо башорат дода шудааст.</verse>
			</chapter>
			<chapter number="2">
				<verse number="1">Пас, ҳар кина ва ҳар фиребу дурӯягиву ҳасад ва ҳар бадгӯиро аз худ дур карда,</verse>
				<verse number="2">чун кӯдакони навзод ташнаи шири поки калом бошед, то ки аз он нашъунамо ёбед,</verse>
				<verse number="3">агар ҳақиқатан чашидаед, ки Худованд некӯст.</verse>
				<verse number="4">Бо наздик шудан ба Ӯ, яъне ба санги зиндае ки одамон рад кардаанд, вале назди Худо интихобшуда ва гаронбаҳост,</verse>
				<verse number="5">худатон низ, ҳамчун сангҳои зинда, чун хонаи рӯҳонӣ, коҳинии муқаддас бино шавед, то қурбониҳои рӯҳонии писандидаи Худоро ба воситаи Исои Масеҳ тақдим кунед,</verse>
				<verse number="6">зеро дар Китоб гуфта шудааст: “Инак, Ман дар Сион санги гӯша мегузорам, Ки интихобшуда ва гаронбаҳост; Ва касе ки ба Ӯ имон оварад, шарманда намешавад”.</verse>
				<verse number="7">Пас, Ӯ барои шумо, имондорон, гаронбаҳост, аммо барои беитоатон “сангест, ки бинокорон рад кардаанд, лекин он санги гӯшаи бино гардидааст”,</verse>
				<verse number="8">ва “санги пешпо ва кӯҳпораи монеа”, зеро онҳо, ба калом итоат накарда, пешпо мехӯранд, ки барои ҳамин муқаррар шудаанд.</verse>
				<verse number="9">Лекин шумо насли интихобшуда, коҳинии шоҳона, халқи муқаддас, қавми хоси Худо ҳастед, то аз камолоти Ӯ, ки шуморо аз торикӣ ба рӯшноии аҷоиби Худ даъват намудааст, нақл кунед,</verse>
				<verse number="10">шумо, ки як вақте қавм набудед, вале акнун қавми Худо ҳастед; як вақте аз марҳамат маҳрум будед, вале акнун марҳамат ёфтаед.</verse>
				<verse number="11">Эй азизон! Аз шумо, ҳамчун ғарибон ва муҳоҷирон, хоҳишмандам, ки аз ҳавасҳои ҷисм, ки бар зидди ҷон бармехезанд, парҳез намоед.</verse>
				<verse number="12">Рафторатон дар миёни халқҳо нек бошад, то онҳо ба ҷои он ки дар ҳаққи шумо ҳамчун бадкирдорон бадгӯӣ кунанд, корҳои некатонро дида, Худоро дар рӯзи бозхост ҳамду сано хонанд.</verse>
				<verse number="13">Пас, ба хотири Худованд ба ҳар роҳбарияти одамӣ фармонбардор бошед: хоҳ ба подшоҳ, ҳамчун ҳокимияти олӣ,</verse>
				<verse number="14">хоҳ ба ҳокимон, ҳамчун касоне ки аз ҷониби вай фиристода мешаванд, то бадкирдоронро ҷазо диҳанд ва некӯкоронро таҳсин кунанд,</verse>
				<verse number="15">зеро чунин аст хости Худо, ки бо некӯкории худ нодонии мардуми бефаҳмро хомӯш созед,</verse>
				<verse number="16">ҳамчун касони озод, на ҳамчун касоне ки озодиро барои рӯпӯш кардани бадӣ истифода мебаранд, балки ҳамчун бандагони Худо.</verse>
				<verse number="17">Ҳамаро ҳурмат кунед, бародариро дӯст доред, аз Худо тарсед, подшоҳро иззат кунед.</verse>
				<verse number="18">Эй ғуломон, бо камоли тарс ба хоҷагони худ фармонбардор бошед, на танҳо ба хоҷагони нек ва меҳрубон, балки ба хоҷагони тундхӯ низ.</verse>
				<verse number="19">Зеро писандида аст, ки кас аз рӯи виҷдон ба хотири Худо ноҳақ азоб кашида, ба дард тоб оварад.</verse>
				<verse number="20">Зеро чӣ фахре ҳаст агар шумо гуноҳ карда, шаллоқ хӯред ва тоқат кунед? Аммо агар некӯӣ карда, азоб кашед ва тоқат кунед, ин писандидаи Худост.</verse>
				<verse number="21">Зеро шумо барои ҳамин даъват шудаед, чунки Масеҳ низ барои мо азоб кашида, ба шумо сармашқ гузошт, то аз пайи Ӯ равона шавед.</verse>
				<verse number="22">“Ӯ гуноҳе накардааст, Ва дар забонаш фиребе набуд”;</verse>
				<verse number="23">Гирифтори бадгӯӣ гардида, Ӯ ҷавобан бадгӯӣ намекард; Азоб кашида, таҳдид намекард, Балки Худро ба Довари одил месупурд;</verse>
				<verse number="24">Ӯ шахсан гуноҳҳои моро дар бадани Худ ба дор бардошт, То барои гуноҳҳо мурда, барои росткорӣ зиндагӣ кунем. Шумо аз захмҳои Ӯ шифо ёфтед.</verse>
				<verse number="25">Зеро шумо чун гӯсфандони гумшудае будед, лекин акнун сӯи Чӯпон ва Нигаҳбони ҷонҳои худ баргаштаед.</verse>
			</chapter>
			<chapter number="3">
				<verse number="1">Ҳамчунин шумо, эй занон, ба шавҳарони худ фармонбардор бошед, то ки, агар баъзе аз онҳо ба калом итоат накунанд, ба воситаи рафтори занон бе калом ҷалб шаванд,</verse>
				<verse number="2">вақте ки рафтори поки худотарсонаи шуморо мушоҳида кунанд.</verse>
				<verse number="3">Зебоии шумо на ороиши зоҳирӣ: мӯй бофтан, зевари тилло бастан ё либосҳои зебо пӯшидан,</verse>
				<verse number="4">балки одамияти ботинии самимӣ дар рӯҳи мулоиму ороми нобуднашаванда бошад, ки ин пеши Худо гаронбаҳост.</verse>
				<verse number="5">Зеро як вақте занони муқаддас низ, ки ба Худо умед доштанд, худро ҳамин гуна оро медоданд ва ба шавҳарони худ фармонбардор буданд,</verse>
				<verse number="6">ба монанди Соро, ки ба Иброҳим итоат намуда, ӯро хоҷа меномид. Шумо фарзандони вай шудаед, агар некӣ кунед ва аз ҳеҷ хавфе натарсед.</verse>
				<verse number="7">Ҳамчунин шумо, эй шавҳарон, дар зиндагӣ бо занон, ки зарфи сусттар ҳастанд, бомулоҳиза бошед, ва онҳоро муҳтарам доред, чунки бо шумо ворисони файзи ҳаёт мебошанд, то дуоҳои шумо боздошта нашаванд.</verse>
				<verse number="8">Ниҳоят, ҳамаатон ҳамфикр, ҳамдард, бародардӯст, дилсӯз ва меҳрубон бошед;</verse>
				<verse number="9">дар ивази бадӣ бадӣ накунед, ё дар ивази дашном дашном надиҳед; баръакс, баракат хоҳед, чун медонед, ки шумо барои он даъват шудаед, ки вориси баракат гардед.</verse>
				<verse number="10">Зеро “Касе ки ҳаётро дӯст медорад Ва мехоҳад рӯзҳои нек бинад, Бигзор забонашро аз бадӣ нигоҳ дорад Ва лабҳояшро аз гуфтори фиребанда,</verse>
				<verse number="11">Аз бадӣ дур шавад ва некӣ кунад, Осоишро ҷӯяд ва дар пайи он бошад,</verse>
				<verse number="12">Чунки чашмони Худованд бар росткоронанд, Ва гӯшҳои Ӯ — ба сӯи дуои онҳо, Аммо рӯи Худованд ба муқобили бадкорон аст”.</verse>
				<verse number="13">Ва кист, ки ба шумо бадӣ кунад, агар дар пайи некӯкорӣ бошед?</verse>
				<verse number="14">Лекин ҳатто агар барои росткорӣ азоб кашед, хушо шумо. “Аз он чи онҳо метарсанд, натарсед ва бим надошта бошед,</verse>
				<verse number="15">балки Худованд Худоро дар дили худ муқаддас гардонед”; ва ҳамеша тайёр бошед ба ҳар касе ки аз шумо дар бораи сабаби умедатон пурсад, бо ҳалимӣ ва эҳтиром ҷавоб диҳед.</verse>
				<verse number="16">Бигзор виҷдони шумо пок бошад, то онҳое ки рафтори некатонро дар Масеҳ таҳқир мекунанд, бо он чи шуморо бадгӯӣ мекунанд, шарманда шаванд.</verse>
				<verse number="17">Зеро, агар хости Худо бошад, барои корҳои нек азоб кашидан беҳтар аст аз он ки кас барои корҳои бад азоб кашад.</verse>
				<verse number="18">Чунки Масеҳ низ, барои он ки шуморо сӯи Худо оварад, як бор барои гуноҳҳо азоб кашид, яъне росткор барои бадкорон дар ҷисм кушта шуд, аммо ба воситаи Рӯҳ зинда гардид.</verse>
				<verse number="19">Дар ҳамон Рӯҳ Ӯ рафта, ба рӯҳҳо, ки дар зиндонанд, мавъиза намуда буд.</verse>
				<verse number="20">Онҳо пештар беитоат буданд, вақте ки Худо дар айёми Нӯҳ пурсаброна интизорӣ мекашид, ҳангоме ки киштӣ сохта мешуд, ки дар он мардуми каме, яъне ҳашт нафар, аз об наҷот ёфтанд.</verse>
				<verse number="21">Ва тимсоли он таъмид аст, ки на дур кардани нопокии ҷисм, балки шаҳодати виҷдони пок аст ба ҳузури Худо, ки акнун моро низ ба воситаи растохези Исои Масеҳ наҷот медиҳад,</verse>
				<verse number="22">ки Ӯ ба осмон рафта, аз дасти рости Худо /нишастааст/ ва фариштаҳо, қудратҳову қувваҳо фармонбардори Ӯ шудаанд.</verse>
			</chapter>
			<chapter number="4">
				<verse number="1">Пас, чун Масеҳ барои мо дар ҷисм азоб кашидааст, шумо низ бо ҳамон фикр мусаллаҳ шавед; зеро касе ки дар ҷисм азоб кашад, аз гуноҳ рӯ мегардонад,</verse>
				<verse number="2">то ки боқии умри ҷисмониро на аз рӯи ҳавасҳои одамӣ, балки мувофиқи хости Худо ба сар барад.</verse>
				<verse number="3">Зеро мо дар умри гузашта ба андозаи кофӣ мувофиқи хости халқҳо рафтор кардаем, ба бадахлоқӣ, ҳавасҳо, мастигарӣ, айшу нӯш ва бутпарастии зишт дода шудаем.</verse>
				<verse number="4">Ба ҳамин сабаб онҳо ҳайрон мешаванд, ки шумо бо онҳо дар ҳамон бадахлоқӣ иштирок надоред, ва дар ҳаққи шумо бадгӯӣ мекунанд;</verse>
				<verse number="5">онҳо ба Оне ки тайёр аст зиндагон ва мурдагонро доварӣ кунад, ҳисобот медиҳанд.</verse>
				<verse number="6">Зеро барои ҳамин ба мурдагон низ башорат дода шудааст, то онҳо дар ҷисм мувофиқи одамизод ба доварӣ дучор гарданд, вале дар рӯҳ мувофиқи Худо зиндагӣ кунанд.</verse>
				<verse number="7">Аммо поёни ҳама чиз наздик аст. Пас бомулоҳиза ва барои дуо ҳушёр бошед.</verse>
				<verse number="8">Ва пеш аз ҳама ба якдигар муҳаббати пурзӯр дошта бошед, чунки муҳаббат гуноҳҳои зиёдро рӯпӯш мекунад.</verse>
				<verse number="9">Якдигарро бе шикоят меҳмоннавозӣ кунед.</verse>
				<verse number="10">Ба якдигар, ҳар яке аз рӯи атое ки ёфтаед, ҳамчун коргузорони неки файзи гуногуни Худо хизмат кунед.</verse>
				<verse number="11">Касе агар сухан гӯяд, ҳамчун суханони Худо гӯяд; касе агар хизмат кунад, мувофиқи қуввате ки Худо ба вай медиҳад, хизмат кунад, то дар ҳама чиз Худо ба воситаи Исои Масеҳ ҷалол ёбад, ки Ӯро ҷалол ва қудрат то абад бод. Омин.</verse>
				<verse number="12">Эй азизон! Аз оташе ки барои имтиҳони шумо дар миёнатон аст, ҳайрон нашавед, ки гӯё воқеаи аҷибе ба шумо рӯй дода бошад,</verse>
				<verse number="13">балки аз ин ки шумо дар азобҳои Масеҳ иштирок доред, шодӣ кунед, то дар вақти зоҳир шудани ҷалоли Ӯ низ ба ваҷд омада, хурсандӣ кунед.</verse>
				<verse number="14">Агар дар ҳаққи шумо ба хотири номи Масеҳ бадгӯӣ кунанд, хушо шумо, чунки Рӯҳи ҷалол, Рӯҳи Худо бар шумо қарор мегирад; онҳо Ӯро хорӣ медиҳанд, лекин шумо ҷалол медиҳед.</verse>
				<verse number="15">Бигзор ҳеҷ яке аз шумо ҳамчун одамкуш, ё дузд, ё бадкирдор, ё дахолаткунанда дар кори дигарон азоб накашад.</verse>
				<verse number="16">Аммо агар касе ҳамчун масеҳӣ азоб кашад, шарм надорад, балки барои чунин қисматаш Худоро ҳамду сано хонад.</verse>
				<verse number="17">Зеро вақти он расидааст, ки доварӣ аз хонаи Худо оғоз шавад; ва агар аввал аз мо оғоз шавад, пас оқибати онҳое ки ба Инҷили Худо итоат намекунанд, чӣ гуна мешавад?</verse>
				<verse number="18">Ва агар росткор базӯр наҷот меёфта бошад, пас худонотарс ва гуноҳкор чӣ мекунад?</verse>
				<verse number="19">Пас, онҳое ки аз рӯи хости Худо азоб мекашанд, ҷонҳои худро ба Офаридгори бовафо супоранд ва некӣ кунанд.</verse>
			</chapter>
			<chapter number="5">
				<verse number="1">Ман, ки низ пир ва шоҳиди азобҳои Масеҳ ҳастам, ва шарики ҷалоле мешавам, ки бояд зоҳир шавад, аз пирони шумо хоҳишмандам:</verse>
				<verse number="2">рамаи Худоро, ки назди шумост, чӯпонӣ ва нигаҳбонӣ кунед, на маҷбурӣ, балки ихтиёрӣ, ва на аз барои фоидаи нангин, балки аз сидқи дил,</verse>
				<verse number="3">ва на ҳамчун касоне ки бар насиби худ ҳукмронӣ мекунанд, балки ба рама намунаи ибрат бошед;</verse>
				<verse number="4">ва ҳангоме ки Сарчӯпон зоҳир мешавад, тоҷи ҷалолро, ки пажмурда намешавад, меёбед.</verse>
				<verse number="5">Ҳамчунин шумо, эй ҷавонон, ба пирон фармонбардор бошед; ва ҳамаатон, ба якдигар фармонбардор буда, фурӯтаниро дар бар кунед, чунки “Худо ба мағрурон муқобилат мекунад, вале ба фурӯтанон файз мебахшад”.</verse>
				<verse number="6">Пас, дар зери дасти пурзӯри Худо фурӯтан бошед, то Ӯ шуморо дар замони Худ сарафроз кунад;</verse>
				<verse number="7">ҳамаи ғамҳои худро ба Ӯ вогузор кунед, зеро Ӯ ба шумо ғамхорӣ мекунад.</verse>
				<verse number="8">Ҳушёр ва бедор бошед: душмани шумо, иблис, чун шери ғуррон гаштугузор карда, касеро меҷӯяд, то ба коми худ кашад;</verse>
				<verse number="9">ба вай бо имони устувор муқобилат кунед, чун медонед, ки ин гуна азобҳо ба сари бародарони шумо низ, ки дар сар то сари ҷаҳон ҳастанд, меоянд.</verse>
				<verse number="10">Ва Худои ҳар файз, ки шуморо ба ҷалоли абадии Худ дар Масеҳ Исо даъват намудааст, пас аз андаке азоб кашиданатон, шуморо комил, устувор, пурзӯр ва пойдор мекунад.</verse>
				<verse number="11">Ӯро ҷалол ва қудрат то абад бод. Омин.</verse>
				<verse number="12">Ба воситаи Силвонус, ки ба фикри ман бародари боваринок аст, ба шумо мухтасар навиштам, то шуморо насиҳат ва шаҳодат диҳам, ки ҳамин аст файзи ҳақиқии Худо, ки дар он шумо устувор ҳастед.</verse>
				<verse number="13">Зани /ман/, ки дар Бобил аст ва монанди шумо интихоб шудааст, ба шумо салом мерасонад, ҳамчунин писарам Марқус.</verse>
				<verse number="14">Ба якдигар бо бӯсаи муҳаббат салом гӯед. Бар ҳамаи шумо, ки дар Масеҳ Исо ҳастед, осоиш бод. Омин. </verse>
			</chapter>
		</book>
		<book number="61">
			<chapter number="1">
				<verse number="1">Шимъуни Петрус, банда ва расули Исои Масеҳ, ба онҳое ки имони гаронбаҳоро монанди имони мо ба воситаи росткории Худо ва Наҷотдиҳандаи мо Исои Масеҳ қабул кардаанд:</verse>
				<verse number="2">файз ва осоиш дар шинохтани Худо ва Исои Худованди мо бар шумо фаровон бод.</verse>
				<verse number="3">Азбаски қуввати илоҳии Ӯ ҳамаи чизҳои барои ҳаёт ва худотарсӣ зарурро ба мо бахшидааст, ба воситаи шинохтани Ӯ, ки моро бо ҷалол ва некӯии Худ даъват намудааст,</verse>
				<verse number="4">ки бо онҳо ба мо ваъдаҳои бузургтарин ва гаронбаҳо дода шудаанд, то шумо ба воситаи онҳо аз фасоде ки дар натиҷаи ҳавасҳо дар ҷаҳон ҳаст, халос шуда, шарики табиати илоҳӣ гардед, —</verse>
				<verse number="5">барои ҳамин ҳам тамоми кӯшишро ба кор бурда, бо имони худ некӯиро пайдо кунед, бо некӯӣ донишро,</verse>
				<verse number="6">бо дониш худдориро, бо худдорӣ сабрро, бо сабр худотарсиро,</verse>
				<verse number="7">бо худотарсӣ бародардӯстиро ва бо бародардӯстӣ муҳаббатро.</verse>
				<verse number="8">Агар ин сифатҳо дар шумо ёфт шаванд ва афзоиш ёбанд, дар шинохтани Худованди мо Исои Масеҳ танбал ва бесамар нестед.</verse>
				<verse number="9">Вале дар ҳар кӣ ин сифатҳо ёфт нашаванд, кӯр ва кӯтоҳбин аст, ва фаромӯш кардааст, ки аз гуноҳҳои пештараи худ пок шудааст.</verse>
				<verse number="10">Аз ин рӯ, эй бародарон, беш аз пеш кӯшиш намоед, ки даъват ва интихоби худро устувор гардонед ва агар ҳамин тавр кунед, ҳаргиз пешпо намехӯред,</verse>
				<verse number="11">зеро бо чунин роҳ даромадгоҳи Подшоҳии абадии Худованд ва Наҷотдиҳандаи мо Исои Масеҳ барои шумо бемалол кушода мешавад.</verse>
				<verse number="12">Барои ҳамин ба ёди шумо овардани инро ҳаргиз бас намекунам, гарчанде ки шумо инро медонед ва дар ин ростӣ устувор ҳастед.</verse>
				<verse number="13">Аммо ман дуруст меҳисобам, ки то даме дар ин хайма ҳастам, шуморо бо ёдоварӣ барангезонам,</verse>
				<verse number="14">чун медонам, ки ба наздикӣ бояд хаймаи худро тарк кунам, чунон ки Худованди мо Исои Масеҳ маро огоҳ намудааст.</verse>
				<verse number="15">Ва саъю кӯшиш мекунам, ки шумо пас аз даргузаштанам низ ҳамеша инро ба ёд оварда тавонед.</verse>
				<verse number="16">Зеро, ҳангоме ки қуввати Худованди мо Исои Масеҳ ва омадани Ӯро ба шумо хабар додем, аз пайи афсонаҳои зиракона сохташуда нарафтаем, балки бузургии Ӯро бо чашмони худ дидаем,</verse>
				<verse number="17">зеро Ӯ аз Худои Падар иззат ва ҷалол ёфт, вақте ки аз ҷониби ҷалоли бузург сӯи Ӯ чунин овоз расид: “Ин аст Писари дӯстдоштаи Ман, ки аз Ӯ хушнудам”.</verse>
				<verse number="18">Ва ин овозро, ки аз осмон омада расид, мо шунидем, ҳангоме ки бо Ӯ дар кӯҳи муқаддас будем.</verse>
				<verse number="19">Ва каломи пайғамбарӣ барои мо устувории бештаре дорад; шумо хуб мекунед, ки ба он рӯ меоваред, ҳамчун ба чароғе ки дар ҷои торик медурахшад, то даме ки чашми рӯз кушода шуда, ситораи субҳ дар дилҳои шумо барояд;</verse>
				<verse number="20">ва пеш аз ҳама чиз инро донед, ки ҳеҷ як пайғамбарии Китоб аз тафсири худи пайғамбар нест;</verse>
				<verse number="21">зеро ҳаргиз пайғамбарӣ бо хости одамизод оварда нашудааст, балки муқаддасони Худо бо ангезиши Рӯҳулқудс сухан гуфтаанд.</verse>
			</chapter>
			<chapter number="2">
				<verse number="1">Аммо дар миёни қавм пайғамбарони дурӯғин низ буданд, чунон ки дар миёни шумо ҳам муаллимони дурӯғин мешаванд, ки пинҳонӣ бидъатҳои ҳалокатоварро меоваранд ва Худовандеро, ки онҳоро харид, инкор намуда, ба зудӣ ба сари худ ҳалокат меоваранд.</verse>
				<verse number="2">Ва бисёр касон бадахлоқии онҳоро пайравӣ мекунанд, ва ба воситаи онҳо роҳи ростӣ гирифтори таҳқир мешавад.</verse>
				<verse number="3">Ва аз рӯи тамаъ бо суханони фиребанда шуморо суиистифода мекунанд; ҳукми онҳо кайҳо омода аст, ва ҳалокати онҳо пинак нарафтааст.</verse>
				<verse number="4">Зеро Худо ба фариштаҳои гуноҳкор амон надод, балки онҳоро ба асфалуссофилин партофта, ба занҷирҳои торикӣ супурд, то ки барои доварӣ нигоҳ дошта шаванд;</verse>
				<verse number="5">ва ба дунёи қадим амон надод, балки танҳо ҳашт нафар ва аз он ҷумла Нӯҳро, ки воизи росткорӣ буд, нигоҳ дошта, бар ҷаҳони худонотарсон тӯфон овард;</verse>
				<verse number="6">ва шаҳрҳои Садӯм ва Амуроро ба хокистар табдил дода, ҳамчун ибрате барои худонотарсони оянда ба ҳалокат маҳкум намуд,</verse>
				<verse number="7">ва Лути росткорро, ки аз рафтори бадахлоқонаи бадкирдорон ба танг омада буд, раҳо кард, —</verse>
				<verse number="8">зеро он росткор дар миёни онҳо сокин буда ва корҳои бади онҳоро дида ва шунида, ҷони росткоронаи худро ҳаррӯза ба азоб гирифтор мекард, —</verse>
				<verse number="9">пас Худованд медонад, ки чӣ гуна худотарсонро аз озмоиш раҳо кунад ва бадкоронро барои ҷазо то рӯзи доварӣ нигоҳ дорад,</verse>
				<verse number="10">хусусан онҳоеро, ки дар ҳавасҳои қабеҳ аз пайи ҷисм мераванд, ва сарваронро хор мешуморанд, ва густохӣ ва худсарӣ мекунанд ва аз бадгӯӣ дар ҳаққи бузургон наметарсанд,</verse>
				<verse number="11">ҳол он ки фариштаҳо, ки дар қудрат ва қувват бартарӣ доранд, назди Худованд дар ҳаққи онҳо ҳукми бадгӯёна намекунанд.</verse>
				<verse number="12">Аммо онҳо ҳамчун ҳайвоноти безабоне ки табиатан барои шикор ва нобудшавӣ таваллуд шудаанд, ба он чи намефаҳманд, бадгӯӣ карда, дар фасоди худ нобуд мешаванд,</verse>
				<verse number="13">ва подоши бадкирдории худро меёбанд. Хушии онҳо айшу нӯш дар рӯзи равшан аст; онҳо доғҳои нангин ҳастанд, бо шумо айшу ишрат карда, аз найрангҳои худ лаззат мебаранд.</verse>
				<verse number="14">Чашмони онҳо пур аз зино ва гуноҳи доимист; онҳо ҷонҳои ноустуворро ба худ ҷалб мекунанд; дили онҳо ба тамаъкорӣ омӯхта шудааст; онҳо фарзандони лаънат ҳастанд.</verse>
				<verse number="15">Онҳо роҳи ростро тарк карда, гумроҳ шудаанд, аз пайи Билъом ибни Баӯр рафтаанд, ки вай музди ноҳақро дӯст медошт.</verse>
				<verse number="16">Аммо дар бадкирдории худ таъна карда шуд: хари безабон бо овози одамӣ гап зада, девонагии пайғамбарро боздошт.</verse>
				<verse number="17">Онҳо чашмаҳои беоб ҳастанд, абрҳое ки бо тундбод ронда мешаванд: барои онҳо тирагии торикии абадӣ муқаррар шудааст.</verse>
				<verse number="18">Зеро суханони беҳудаи дабдабаноке гуфта, онҳоеро, ки аз гумроҳон халос шудаанд, бо ҳавасҳои ҷисмонии бадахлоқона ҷалб мекунанд;</verse>
				<verse number="19">ба онҳо озодиро ваъда медиҳанд, ҳол он ки худ ғуломони фасод ҳастанд; зеро кас ғуломи ҳар он чизест, ки ӯро мағлуб кардааст.</verse>
				<verse number="20">Зеро, агар ба воситаи шинохтани Худованд ва Наҷотдиҳанда Исои Масеҳ аз қабоҳатҳои дунё халосӣ ёфта, аз нав ба доми онҳо афтода мағлуб мешуда бошанд, охирашон бадтар аз аввалашон мешавад.</verse>
				<verse number="21">Барои онҳо надонистани роҳи ростӣ беҳтар мебуд аз он ки, пас аз донистани он, аз фармудаи муқаддасе ки ба онҳо супурда шудааст, рӯй гардонанд.</verse>
				<verse number="22">Ба онҳо ҳамон чизе рӯй додааст, ки дар ин зарбулмасали дуруст гуфта мешавад: “Саг ба қайи худ баргашт, ва хук пас аз шустушӯй рафт, ки дар лой ғел занад”.</verse>
			</chapter>
			<chapter number="3">
				<verse number="1">Ин акнун номаи дуюм аст, ки ба шумо, эй азизон, менависам; дар онҳо бо ёдоварӣ фикри поки шуморо бармеангезам,</verse>
				<verse number="2">то ба хотир оваред суханонеро, ки пештар пайғамбарони муқаддас гуфтаанд, ва фармудаи Худованд ва Наҷотдиҳандаро, ки расулон ба шумо супурдаанд.</verse>
				<verse number="3">Пеш аз ҳама донед, ки дар охири айём масхаракунандагоне пайдо мешаванд, ки аз рӯи ҳавасҳои худ рафтор намуда,</verse>
				<verse number="4">мегӯянд: “Куҷост ваъдаи омадани Ӯ? Зеро аз замоне ки падарон ба хоби /марг/ рафтаанд, ҳама чиз ончунон ки аз аввали офариниш буд, боқӣ мондааст”.</verse>
				<verse number="5">Зеро онҳо намехоҳанд фаҳманд, ки бо каломи Худо осмонҳо аз қадим буданд ва замин аз об ва ба воситаи об шакл гирифт;</verse>
				<verse number="6">ва дунёи онвақта маҳз дар об ғарқ шуда, ба ҳалокат расид.</verse>
				<verse number="7">Аммо осмон ва замини ҳозира бо каломи Ӯ барои оташ нигоҳ дошта шудаанд ва то рӯзи доварӣ ва ҳалокати одамони худонотарс саришта карда мешаванд.</verse>
				<verse number="8">Аммо ҳамин як чиз аз шумо, эй азизон, набояд пӯшида бошад, ки назди Худованд як рӯз монанди ҳазор сол аст, ва ҳазор сол монанди як рӯз.</verse>
				<verse number="9">Худованд дар иҷрои ваъда дер намекунад, чунон ки баъзе касон инро дер кардан меҳисобанд; балки бо мо пурсабр аст ва намехоҳад, ки касе нобуд шавад, балки ҳама ба тавба рӯ оваранд.</verse>
				<verse number="10">Валекин рӯзи Худованд чун дузд дар шаб меояд, ва он гоҳ осмон бо ғулғулае дармегузарад, ва унсурҳо оташ гирифта, нобуд мешаванд, ва замин ва тамоми корҳое ки дар он ҳастанд, месӯзанд.</verse>
				<verse number="11">Агар ҳамаи инҳо чунин нобуд мешуда бошанд, пас шумо дар рафтори муқаддас ва худотарсӣ чӣ гуна бояд бошед,</verse>
				<verse number="12">дар ҳоле ки омадани рӯзи Худоро интизор ҳастед ва сӯи он мешитобед, ки ба хотири он рӯз осмон аланга гирифта, несту нобуд мешавад, ва унсурҳо оташ гирифта, мегудозанд?</verse>
				<verse number="13">Лекин мо, мувофиқи ваъдаи Ӯ, мунтазири осмони нав ва замини нав ҳастем, ки дар онҳо росткорӣ сокин мешавад.</verse>
				<verse number="14">Пас, эй азизон, модоме ки инро интизорӣ доред, саъю кӯшиш намоед, ки назди Ӯ бенуқс ва беайб дар осоиш ёфт шавед;</verse>
				<verse number="15">ва пурсабрии Худованди моро наҷот ҳисоб кунед, чунон ки бародари азизи мо Павлус низ, аз рӯи ҳикмате ки ба ӯ дода шудааст, ба шумо навиштааст,</verse>
				<verse number="16">ва ҳамчунин дар ҳамаи номаҳои худ ӯ дар ин бора сухан меронад, ки дар онҳо баъзе чизҳо душворфаҳм аст, ки онҳоро нодонон ва ноустуворон чун навиштаҳои дигари Китоб ғалат маънидод мекунанд, ва анҷоми ин кор барои онҳо ҳалокат меоварад.</verse>
				<verse number="17">Пас шумо, эй азизон, азбаски пешакӣ огоҳонда шудаед, эҳтиёт шавед, ки гирифтори гумроҳии бадкирдорон нашавед ва пойдории худро аз даст надиҳед,</verse>
				<verse number="18">балки дар файз ва шинохтани Худованд ва Наҷотдиҳандаи мо Исои Масеҳ нашъунамо кунед, ки Ӯро аз ҳозир то рӯзи абадият ҷалол бод. Омин. </verse>
			</chapter>
		</book>
		<book number="62">
			<chapter number="1">
				<verse number="1">Дар бораи он чи аз ибтидо буд, ва мо онро шунидаем ва бо чашмони худ дидаем ва ба он нигаристаем, ва онро даст-даст кардаем, дар бораи Каломи ҳаёт, —</verse>
				<verse number="2">ва ҳаёт зоҳир шуд, ва мо дидаем ва шаҳодат медиҳем ва ба шумо аз ҳаёти абадие хабар медиҳем, ки бо Падар буд ва ба мо зоҳир шуд, —</verse>
				<verse number="3">дар бораи он чи дидаем ва шунидаем, ба шумо хабар медиҳем, то шумо низ бо мо мушоракат дошта бошед; ва мушоракати мо бо Падар ва бо Писари Ӯ Исои Масеҳ аст.</verse>
				<verse number="4">Ва инро ба шумо менависем, то шодии мо комил бошад.</verse>
				<verse number="5">Ва ин аст паёме ки мо аз Ӯ шунидаем ва ба шумо хабар медиҳем: Худо нур аст, ва дар Ӯ ҳеҷ торикие нест.</verse>
				<verse number="6">Агар мо гӯем, ки бо Ӯ мушоракат дорем, вале дар торикӣ гардем, мо дурӯғ мегӯем ва аз рӯи ростӣ амал намекунем;</verse>
				<verse number="7">аммо агар дар нур мегашта бошем, чунон ки Ӯ дар нур аст, бо якдигар мушоракат дорем, ва хуни Писари Ӯ Исои Масеҳ моро аз ҳар гуноҳ пок менамояд.</verse>
				<verse number="8">Агар гӯем, ки мо гуноҳе надорем, худамонро фиреб медиҳем, ва дар мо ростӣ нест.</verse>
				<verse number="9">Агар мо гуноҳҳои худро эътироф кунем, Ӯ бовафо ва росткор аст, ки гуноҳҳои моро бахшад ва моро аз ҳар ноинсофӣ пок намояд.</verse>
				<verse number="10">Агар гӯем, ки мо гуноҳе накардаем, Ӯро дурӯғгӯй месозем, ва каломи Ӯ дар мо нест.</verse>
			</chapter>
			<chapter number="2">
				<verse number="1">Эй фарзандонам! Инро ба шумо менависам, то гуноҳ накунед; ва агар касе гуноҳ кунад, мо назди Падар Шафоатгаре дорем, яъне Исои Масеҳи Росткор.</verse>
				<verse number="2">Ва Ӯ кафорат аст барои гуноҳҳои мо, ва на танҳо барои гуноҳҳои мо, балки барои гуноҳҳои тамоми ҷаҳон низ.</verse>
				<verse number="3">Аз ин медонем, ки Ӯро мешиносем, агар фармудаҳои Ӯро риоя кунем.</verse>
				<verse number="4">Касе ки гӯяд: “Ман Ӯро мешиносам”, аммо фармудаҳои Ӯро риоя накунад, вай дурӯғгӯй аст, ва дар вай ростӣ нест.</verse>
				<verse number="5">Валекин касе ки каломи Ӯро риоя мекунад, дар вай ба ростӣ муҳаббати Худо ба камол расидааст. Аз ин медонем, ки мо дар Ӯ ҳастем.</verse>
				<verse number="6">Касе гӯяд, ки дар Ӯ мемонад, вай бояд тавре рафтор кунад, ки Ӯ рафтор мекард.</verse>
				<verse number="7">Эй бародарон! Ба шумо фармудаи наве наменависам, балки фармудаи қадимие ки шумо аз ибтидо доштед; фармудаи қадимӣ каломест, ки шумо аз ибтидо шунидаед.</verse>
				<verse number="8">Лекин дар айни ҳол ба шумо фармудаи наве менависам, ки ростии он ҳам дар Ӯст ва ҳам дар шумост, чунки торикӣ гузарон аст, ва акнун нури ҳақиқӣ медурахшад.</verse>
				<verse number="9">Ҳар кӣ гӯяд, ки дар нур аст, валекин аз бародари худ нафрат дошта бошад, ҳанӯз дар торикист.</verse>
				<verse number="10">Касе ки бародари худро дӯст медорад, дар нур сокин аст, ва дар вай васвасае нест.</verse>
				<verse number="11">Вале касе ки аз бародари худ нафрат дорад, дар торикист, ва дар торикӣ мегардад, ва намедонад, ки куҷо меравад, чунки торикӣ чашмонашро кӯр кардааст. Ҷаҳон ва зиддимасеҳон</verse>
				<verse number="12">Ба шумо, эй фарзандон, менависам, чунки гуноҳҳои шумо ба хотири номи Ӯ бахшида шудаанд.</verse>
				<verse number="13">Ба шумо, эй падарон, менависам, чунки Ӯро, ки аз ибтидост, шинохтаед. Ба шумо, эй ҷавонон, менависам, чунки бар шарир ғолиб шудаед.</verse>
				<verse number="14">Ба шумо, эй бачаҳо, менависам, чунки Падарро шинохтаед. Ба шумо, эй падарон, навиштаам, чунки Ӯро, ки аз ибтидост, шинохтаед. Ба шумо, эй ҷавонон, навиштаам, чунки пурзӯр ҳастед, ва каломи Худо дар шумо сокин аст, ва бар шарир ғолиб шудаед.</verse>
				<verse number="15">Ҷаҳонро дӯст надоред, на он чиро, ки дар ҷаҳон аст. Касе ки ҷаҳонро дӯст медорад, дар вай муҳаббати Падар нест;</verse>
				<verse number="16">зеро ҳар чи дар ҷаҳон аст: ҳаваси ҷисм, ҳаваси чашмон ва ғурури зиндагонӣ аз Падар нест, балки аз ҷаҳон аст.</verse>
				<verse number="17">Ва ҷаҳон бо ҳавасҳояш гузарон аст, аммо касе ки хости Худоро ба ҷо меоварад, то абад боқист.</verse>
				<verse number="18">Эй бачаҳо! Соати охирин аст, ва чунон ки шунидаед, зиддимасеҳ меояд, ва ҳоло зиддимасеҳони зиёде пайдо шудаанд, аз ин рӯ медонем, ки соати охирин аст.</verse>
				<verse number="19">Онҳо аз мо берун рафтанд, аммо аз мо набуданд; зеро, агар аз мо мебуданд, бо мо мемонданд; лекин берун рафтанд, то маълум шавад, ки ҳеҷ кадоми онҳо аз мо нестанд.</verse>
				<verse number="20">Валекин шумо аз ҷониби Қуддус масҳ ёфтаед ва ҳама чизро медонед.</verse>
				<verse number="21">Ман ба шумо на аз он сабаб навиштаам, ки ростиро намедониста бошед, балки аз он сабаб, ки онро медонед, ҳамчунин инро, ки ҳеҷ дурӯғ аз ростӣ нест.</verse>
				<verse number="22">Кист дурӯғгӯ, ғайр аз касе ки Масеҳ будани Исоро инкор мекунад? Вай зиддимасеҳ аст, ки Падар ва Писарро инкор мекунад.</verse>
				<verse number="23">Ҳар кӣ Писарро инкор мекунад, Падарро низ надорад.</verse>
				<verse number="24">Пас, он чи шумо аз ибтидо шунидаед, бигзор дар шумо монад. Агар он чи аз ибтидо шунидаед, дар шумо монад, шумо низ дар Писар ва дар Падар мемонед.</verse>
				<verse number="25">Ва ваъдае ки Ӯ ба мо додааст, ҳаёти абадист.</verse>
				<verse number="26">Инро ба шумо дар бораи онҳое навиштаам, ки шуморо гумроҳ мекунанд.</verse>
				<verse number="27">Валекин масҳе ки шумо аз Ӯ ёфтаед, дар шумо сокин аст, ва шумо эҳтиёҷе надоред, ки касе шуморо таълим диҳад; аммо чунон ки он масҳ ба шумо ҳар чизро таълим медиҳад, ва он рост аст ва дурӯғ нест, ва ҳамон тавре ки шуморо таълим додааст, дар Ӯ мемонед.</verse>
				<verse number="28">Пас, эй фарзандон, дар Ӯ монед, то ки ҳангоми зоҳир шудани Ӯ мо ҷуръат дошта бошем ва пеши Ӯ дар вақти омадани Ӯ шарманда нашавем.</verse>
				<verse number="29">Агар донистаед, ки Ӯ росткор аст, пас донед, ки ҳар кӣ ростиро ба амал меоварад, аз Ӯ таваллуд ёфтааст.</verse>
			</chapter>
			<chapter number="3">
				<verse number="1">Бинед, ки Падар ба мо чӣ гуна муҳаббате ато намудааст, то мо фарзандони Худо номида шавем. Ҷаҳон шуморо аз он сабаб намешиносад, ки Ӯро нашинохт.</verse>
				<verse number="2">Эй азизон! Мо акнун фарзандони Худо ҳастем, ва ҳанӯз маълум нашудааст он чи мешавем. Фақат ҳамин қадарашро медонем, ки ҳангоми зоҳир шуданаш монанди Ӯ мешавем, зеро Ӯро, чунон ки ҳаст, мебинем.</verse>
				<verse number="3">Ва ҳар кӣ аз Ӯ чунин умед дорад, худро пок менамояд, чунон ки Ӯ пок аст.</verse>
				<verse number="4">Ҳар кӣ гуноҳ мекунад, шариатро мешиканад, ва гуноҳ шикастани шариат аст.</verse>
				<verse number="5">Ва шумо медонед, ки Ӯ барои бардоштани гуноҳҳои мо зоҳир шуд, ва дар Ӯ гуноҳе нест.</verse>
				<verse number="6">Ҳар кӣ дар Ӯ монад, гуноҳ намекунад; ҳар кӣ гуноҳ мекунад, Ӯро надидааст ва Ӯро нашинохтааст.</verse>
				<verse number="7">Эй фарзандон! Бигзор ҳеҷ кас шуморо гумроҳ накунад. Касе ки ростиро ба амал меоварад, росткор аст, чунон ки Ӯ росткор аст.</verse>
				<verse number="8">Касе ки гуноҳ мекунад, аз иблис аст, чунки иблис аз ибтидо гуноҳ мекунад. Барои ҳамин ҳам Писари Худо зоҳир шуд, ки корҳои иблисро вайрон кунад.</verse>
				<verse number="9">Ҳар кӣ аз Худо таваллуд ёфтааст, гуноҳ намекунад, чунки тухми Ӯ дар вай мемонад; вай гуноҳ карда наметавонад, чунки аз Худо таваллуд ёфтааст.</verse>
				<verse number="10">Фарзандони Худо ва фарзандони иблис ин тавр шинохта мешаванд: ҳар кӣ ростиро ба амал намеоварад, аз Худо нест, ҳамчунин касе ки бародари худро дӯст намедорад.</verse>
				<verse number="11">Зеро паёме ки шумо аз ибтидо шунидаед, чунин аст, ки мо бояд якдигарро дӯст дорем,</verse>
				<verse number="12">на ҳамчун Қобил, ки аз шарир буд ва бародари худро кушт. Ва чаро вайро кушт? Аз барои он ки корҳои худаш бад буданд, вале корҳои бародараш — росткорона.</verse>
				<verse number="13">Ҳайрон нашавед, эй бародаронам, агар ҷаҳон аз шумо нафрат кунад.</verse>
				<verse number="14">Мо медонем, ки аз марг ба ҳаёт гузаштаем, чунки бародаронро дӯст медорем. Касе ки бародарашро дӯст намедорад, дар марг сокин аст.</verse>
				<verse number="15">Ҳар кӣ аз бародари худ нафрат дорад, одамкуш аст; ва шумо медонед, ки ҳеҷ як одамкуш ҳаёти абадие надорад, ки дар вай сокин бошад.</verse>
				<verse number="16">Мо муҳаббатро аз он донистем, ки Ӯ ҷони Худро барои мо фидо кард. Мо ҳам бояд ҷонҳои худро барои бародарон фидо кунем.</verse>
				<verse number="17">Ва агар касе ки моли дунё дорад ва бародари худро мӯҳтоҷ дида, раҳмдилии худро аз вай дареғ дорад, — чӣ гуна муҳаббати Худо дар ӯ сокин аст?</verse>
				<verse number="18">Эй фарзандонам! На бо сухан ва забон, балки бо амал ва ростӣ дӯст дорем.</verse>
				<verse number="19">Ва аз ин медонем, ки мо аз ростӣ ҳастем, ва дили худро дар ҳузури Ӯ ором мекунем,</verse>
				<verse number="20">дар ҳар чизе ки дил моро маҳкум менамояд, чунки Худо аз дили мо бузургтар аст ва ҳар чизро медонад.</verse>
				<verse number="21">Эй азизон! Агар дили мо моро маҳкум накунад, мо назди Худо ҷуръат дорем,</verse>
				<verse number="22">ва ҳар чи хоҳиш кунем, аз Ӯ меёбем, чунки фармудаҳои Ӯро риоя мекунем ва он чи пеши Ӯ писандида аст, ба амал меоварем.</verse>
				<verse number="23">Ва фармудаи Ӯ ин аст, ки мо ба номи Писари Ӯ Исои Масеҳ имон оварем ва якдигарро дӯст дорем, чунон ки Ӯ фармудааст.</verse>
				<verse number="24">Ва касе ки фармудаҳои Ӯро нигоҳ медорад, дар Ӯ сокин аст, ва Ӯ дар вай. Ва аз ин медонем, ки Ӯ дар мо сокин аст, яъне аз он Рӯҳе ки Ӯ ба мо додааст.</verse>
			</chapter>
			<chapter number="4">
				<verse number="1">Эй азизон! Ба ҳар рӯҳ бовар накунед, балки рӯҳҳоро имтиҳон кунед, ки оё аз Худо ҳастанд, чунки бисёр пайғамбарони дурӯғин ба сар то сари дунё рафтаанд.</verse>
				<verse number="2">Рӯҳи Худо бо ин шинохта мешавад: ҳар рӯҳе ки Исои Масеҳи дар ҷисм омадаро эътироф кунад, аз Худост;</verse>
				<verse number="3">ва ҳар рӯҳе ки Исои Масеҳи дар ҷисм омадаро эътироф накунад, аз Худо нест, балки рӯҳи зиддимасеҳ аст, ки дар бораи он шунидаед, ки он меояд, ва он акнун дар ҷаҳон аст.</verse>
				<verse number="4">Шумо, эй фарзандон, аз Худо ҳастед, ва бар онҳо ғолиб шудаед, зеро Ӯ, ки дар шумост, аз он ки дар ҷаҳон аст, бузургтар аст.</verse>
				<verse number="5">Онҳо аз ҷаҳон ҳастанд, бинобар ин онҳо ба таври дунёӣ сухан меронанд, ва ҷаҳон ба онҳо гӯш мекунад.</verse>
				<verse number="6">Мо аз Худо ҳастем; ҳар кӣ Худоро мешиносад, ба мо гӯш медиҳад; касе ки аз Худо нест, ба мо гӯш намедиҳад. Аз рӯи ҳамин мо рӯҳи ростӣ ва рӯҳи гумроҳиро мешиносем.</verse>
				<verse number="7">Эй азизон! Якдигарро дӯст дорем, чунки муҳаббат аз Худост, ва ҳар кӣ дӯст медорад, аз Худо таваллуд ёфтааст ва Худоро мешиносад.</verse>
				<verse number="8">Касе ки дӯст намедорад, вай Худоро нашинохтааст, чунки Худо муҳаббат аст.</verse>
				<verse number="9">Муҳаббати Худо ба мо дар он ошкор шуд, ки Худо Писари ягонаи Худро ба ҷаҳон фиристод, то ба воситаи Ӯ ҳаёт ёбем.</verse>
				<verse number="10">Муҳаббат дар ин аст, ки на мо Худоро дӯст доштаем, балки Ӯ моро дӯст дошт ва Писари Худро барои кафорати гуноҳҳои мо фиристод.</verse>
				<verse number="11">Эй азизон! Агар Худо моро ин гуна дӯст дошта бошад, мо низ бояд якдигарро дӯст дорем.</verse>
				<verse number="12">Худоро ҳаргиз касе надидааст; агар мо якдигарро дӯст дорем, Худо дар мо сокин аст, ва муҳаббати Ӯ дар мо комил шудааст.</verse>
				<verse number="13">Мо медонем, ки дар Ӯ сокин ҳастем ва Ӯ дар мо, зеро Ӯ аз Рӯҳи Худ ба мо додааст.</verse>
				<verse number="14">Ва мо дидаем ва шаҳодат медиҳем, ки Падар Писарро фиристод, то Наҷотдиҳандаи ҷаҳон гардад.</verse>
				<verse number="15">Ҳар кӣ эътироф мекунад, ки Исо Писари Худост, Худо дар Ӯ сокин аст, ва Ӯ дар Худо.</verse>
				<verse number="16">Ва мо муҳаббатеро, ки Худо ба мо дорад, медонем ва ба он бовар мекунем. Худо муҳаббат аст, ва ҳар кӣ дар муҳаббат сокин аст, дар Худо сокин аст ва Худо дар вай.</verse>
				<verse number="17">Муҳаббат дар мо чунон ба камол расидааст, ки мо дар рӯзи доварӣ ҷуръат дорем, зеро чунон ки Ӯ ҳаст, ончунон мо низ дар ин ҷаҳон ҳастем.</verse>
				<verse number="18">Дар муҳаббат тарсе нест, балки муҳаббати комил тарсро бадар меронад, чунки тарс азоб дорад; ва касе ки метарсад, дар муҳаббат комил нест.</verse>
				<verse number="19">Мо Ӯро дӯст медорем, чунки аввал Ӯ моро дӯст дошт.</verse>
				<verse number="20">Агар касе гӯяд “ман Худоро дӯст медорам”, вале аз бародари худ нафрат кунад, вай дурӯғгӯй аст; зеро касе ки бародари худро, ки дидааст, дӯст намедорад, чӣ гуна метавонад Худоро, ки надидааст, дӯст дорад?</verse>
				<verse number="21">Ва мо аз Ӯ чунин фармудае дорем, ки ҳар кӣ Худоро дӯст медорад, бародари худро низ дӯст дорад.</verse>
			</chapter>
			<chapter number="5">
				<verse number="1">Ҳар кӣ имон дорад, ки Исо Масеҳ аст, аз Худо таваллуд ёфтааст, ва ҳар кӣ Волидро дӯст медорад, аз Ӯ таваллудшударо низ дӯст медорад.</verse>
				<verse number="2">Аз ин медонем, ки фарзандони Худоро дӯст медорем, агар Худоро дӯст дорем ва фармудаҳои Ӯро риоя кунем.</verse>
				<verse number="3">Зеро муҳаббат ба Худо ҳамин аст, ки мо фармудаҳои Ӯро риоя кунем; ва фармудаҳои Ӯ вазнин нестанд,</verse>
				<verse number="4">зеро ҳар кӣ аз Худо таваллуд ёфтааст, бар ҷаҳон ғолиб мешавад; ва ин ғалабае ки бар ҷаҳон ғолиб шудааст, имони мост.</verse>
				<verse number="5">Кист, ки бар ҷаҳон ғолиб мешавад, ғайр аз касе ки имон дорад, ки Исо Писари Худост?</verse>
				<verse number="6">Ӯ Исои Масеҳ аст, ки бо об ва хун омадааст, на танҳо бо об, балки бо об ва хун; ва Рӯҳ шаҳодат медиҳад, чунки Рӯҳ ростист.</verse>
				<verse number="7">Зеро се ҳастанд, ки шаҳодат медиҳанд:</verse>
				<verse number="8">Рӯҳ, об ва хун; ва ин се мувофиқат мекунанд.</verse>
				<verse number="9">Агар мо шаҳодати одамиро қабул кунем, шаҳодати Худо бузургтар аст, зеро ин шаҳодати Худост, ки Ӯ дар бораи Писари Худ шаҳодат додааст.</verse>
				<verse number="10">Касе ки ба Писари Худо имон дорад, дар худ шаҳодат дорад; касе ки ба Худо имон надорад, Ӯро дурӯғгӯ донистааст, зеро ба шаҳодате ки Худо дар бораи Писари Худ додааст, имон наовардааст.</verse>
				<verse number="11">Ва ин шаҳодат аз он иборат аст, ки Худо ба мо ҳаёти абадӣ додааст, ва ин ҳаёт дар Писари Ӯст.</verse>
				<verse number="12">Касе ки Писарро дорад, ҳаёт дорад, касе ки Писари Худоро надорад, ҳаёт надорад.</verse>
				<verse number="13">Ба шумо, ки ба номи Писари Худо имон доред, инро навиштаам, то донед, ки ҳаёти абадӣ доред, ва то дар имон ба Писари Худо монед.</verse>
				<verse number="14">Ва ҷуръате ки мо назди Ӯ дорем, дар он аст, ки агар мо мувофиқи хости Ӯ чизеро хоҳиш кунем, Ӯ моро мешунавад;</verse>
				<verse number="15">ва агар донем, ки Ӯ моро дар ҳар он чи хоҳиш кунем, мешунавад, онро низ медонем, ки он чи аз Ӯ хоҳиш кардаем, меёбем.</verse>
				<verse number="16">Агар касе бародари худро бинад, ки гуноҳе мекунад, ки анҷомаш марг нест, бигзор дуо гӯяд, ва Худо ӯро зиндагӣ мебахшад, дар бораи онҳое мегӯям, ки анҷоми гуноҳашон марг нест. Гуноҳе ҳаст, ки анҷомаш марг аст; дар бораи чунин гуноҳ намегӯям, ки дуо гӯед.</verse>
				<verse number="17">Ҳар ноинсофӣ гуноҳ аст, лекин гуноҳе ҳаст, ки анҷомаш марг нест.</verse>
				<verse number="18">Мо медонем, ки ҳар кӣ аз Худо таваллуд ёфтааст, гуноҳ намекунад, балки касе ки аз Худо таваллуд ёфт, худро нигоҳ медорад, ва шарир ба вай даст намерасонад.</verse>
				<verse number="19">Мо медонем, ки мо аз Худо ҳастем ва тамоми ҷаҳон зери фармони шарир аст.</verse>
				<verse number="20">Валекин мо медонем, ки Писари Худо омада, ба мо хирад бахшид, то Ҳақро шиносем, ва мо дар Ҳақ, дар Писари Ӯ Исои Масеҳ ҳастем. Ӯ Худои ҳақиқӣ ва ҳаёти абадӣ мебошад.</verse>
				<verse number="21">Эй фарзандон! Худро аз бутҳо нигоҳ доред. Омин. </verse>
			</chapter>
		</book>
		<book number="63">
			<chapter number="1">
				<verse number="1">Пир ба бонуи интихобшуда ва фарзандони вай, ки ман онҳоро дар ростӣ дӯст медорам, ва на танҳо ман, балки низ ҳамаи онҳое ки ростиро шинохтаанд,</verse>
				<verse number="2">ба хотири ростие ки дар мо сокин аст ва то абад бо мо мешавад:</verse>
				<verse number="3">файз, марҳамат ва осоиш аз ҷониби Худои Падар ва Худованд Исои Масеҳ, Писари Падар, дар ростӣ ва муҳаббат бо мо бод.</verse>
				<verse number="4">Ман хеле хурсанд шудам, ки аз байни фарзандонат касонеро ёфтам, ки дар ростӣ рафтор мекунанд, аз рӯи фармудае ки мо аз Падар гирифтаем.</verse>
				<verse number="5">Ва акнун аз ту, эй бону, хоҳишмандам: на ҳамчун фармудаи наве ба ту менависам, балки ҳамонро, ки мо аз ибтидо доштем, ки якдигарро дӯст дорем.</verse>
				<verse number="6">Ва муҳаббат аз он иборат аст, ки мо мувофиқи фармудаҳои Ӯ рафтор кунем. Ин ҳамон фармудаест, ки шумо аз ибтидо шунидаед, то мувофиқи он рафтор кунед.</verse>
				<verse number="7">Зеро бисёр фиребгарон дар дунё пайдо шудаанд, ки Исои Масеҳи дар ҷисм омадаро эътироф намекунанд: чунин шахс фиребгар ва зиддимасеҳ аст.</verse>
				<verse number="8">Аз худ бохабар бошед, ки мабодо он чиро, ки мо барояш меҳнат кардаем, барбод диҳем, балки подоши комил гирем.</verse>
				<verse number="9">Ҳар кӣ аз таълимоти Масеҳ дур мешавад ва дар он пойдор намемонад, Худоро надорад; касе ки дар таълимоти Масеҳ мемонад, ҳам Падарро дорад ва ҳам Писарро.</verse>
				<verse number="10">Касе ки назди шумо меояд ва ин таълимотро намеоварад, вайро ба хонаи худ қабул накунед ва ба вай салом нагӯед;</verse>
				<verse number="11">зеро касе ки ба вай салом гӯяд, ба корҳои бади вай шарик мешавад.</verse>
				<verse number="12">Чизи бисёре дорам, ки ба шумо нависам, аммо намехоҳам ба коғаз бо сиёҳӣ нависам, балки умедворам, ки назди шумо биёям ва даҳонакӣ гӯям, то хурсандии мо комил бошад.</verse>
				<verse number="13">Фарзандони хоҳари интихобшудаи ту ба ту салом мерасонанд. Омин. </verse>
			</chapter>
		</book>
		<book number="64">
			<chapter number="1">
				<verse number="1">Пир ба Ғоюси азиз, ки ӯро ман дар ростӣ дӯст медорам.</verse>
				<verse number="2">Эй азиз! Дуо мегӯям, ки ту саломат бошӣ ва дар ҳар чиз комёб шавӣ, чунон ки ҷони ту комёб аст.</verse>
				<verse number="3">Зеро хеле хурсанд шудам, вақте ки бародарон омада, дар бораи ростии ту шаҳодат доданд, чунон ки ту дар ростӣ рафтор мекунӣ.</verse>
				<verse number="4">Барои ман хурсандии бештаре нест аз шунидани он ки фарзандони ман дар ростӣ рафтор мекунанд. Ғоюс,,,,,\ Диютрифис ва Димитриюс</verse>
				<verse number="5">Эй азиз! Дар ҳар коре ки барои бародарон, аз ҷумла барои бегонагон мекунӣ, рафтори ту вафодорона аст.</verse>
				<verse number="6">Онҳо пеши ҷамоат дар бораи муҳаббати ту шаҳодат додаанд; ва ту хуб мекунӣ, агар онҳоро чунон ки шоистаи Худост, гусел намоӣ,</verse>
				<verse number="7">зеро онҳо ба хотири номи Ӯ сафар кардаанд, ва аз халқҳо чизе намегиранд.</verse>
				<verse number="8">Пас мо бояд чунин касонро қабул кунем, то дар кори ростӣ шарик шавем.</verse>
				<verse number="9">Ман ба ҷамоат навиштам, аммо Диютрифис, ки дар миёни онҳо якум буданро дӯст медорад, моро қабул намекунад.</verse>
				<verse number="10">Бинобар ин, агар биёям, корҳоеро, ки ӯ мекунад, ёдрас мекунам: ӯ дар ҳаққи мо бо суханони бад тӯҳмат мекунад, ва бо ин ҳам қонеъ нашуда, худ бародаронро қабул намекунад ва касонеро ки мехоҳанд, бозмедорад ва аз ҷамоат бадар меронад.</verse>
				<verse number="11">Эй азиз! Ба бадӣ тақлид накун, балки ба некӣ. Касе ки некӣ мекунад, аз Худост; касе ки бадӣ мекунад, Худоро надидааст.</verse>
				<verse number="12">Дар бораи Димитриюс ҳама ва худи ростӣ низ шаҳодати нек додаанд; мо ҳам шаҳодат медиҳем, ва шумо медонед, ки шаҳодати мо рост аст.</verse>
				<verse number="13">Чизи бисёре доштам, ки нависам, валекин намехоҳам ба ту бо сиёҳӣ ва қалам нависам,</verse>
				<verse number="14">балки умедворам ба наздикӣ туро бинам, ва даҳон ба даҳон гуфтугузор кунем.</verse>
				<verse number="15">Осоиш бар ту бод. Дӯстон ба ту салом мерасонанд. Ба дӯстон ном ба ном салом расон. </verse>
			</chapter>
		</book>
		<book number="65">
			<chapter number="1">
				<verse number="1">Яҳудо, бандаи Исои Масеҳ ва бародари Яъқуб, ба даъватшудагоне ки дар Худои Падар муқаддас гардидаанд ва дар Исои Масеҳ нигоҳ дошта шудаанд:</verse>
				<verse number="2">марҳамат ва осоиш ва муҳаббат бар шумо фаровон бод.</verse>
				<verse number="3">Эй азизон! Азбаски майли комил дорам ба шумо дар бораи наҷоти муштараки мо нависам, зарур донистам насиҳате нависам, то шумо барои имоне ки як бор ба муқаддасон супурда шуд, мубориза баред.</verse>
				<verse number="4">Зеро баъзе касон пинҳонӣ даромадаанд, ки кайҳо барои ин маҳкумият муқаррар шуда буданд. Ин худонотарсон файзи Худои моро ба бадахлоқӣ табдил медиҳанд ва Фармонравои ягона, Худо ва Худованди мо Исои Масеҳро инкор мекунанд.</verse>
				<verse number="5">Ман он чиро, ки медонед, мехоҳам ба шумо хотиррасон намоям, ки агарчи Худованд қавмро аз замини Миср халос кард, сонӣ беимононро ба ҳалокат расонд,</verse>
				<verse number="6">ва фариштаҳоеро, ки мартабаи худро нигоҳ надоштанд, балки манзили худро тарк карданд, дар банди абадӣ, дар торикӣ, барои доварии рӯзи бузург нигоҳ дошт;</verse>
				<verse number="7">ҳамчунин Садӯм ва Амуро ва шаҳрҳои атрофашон, ки монанди онҳо ба зино дода шуда, аз пайи шаҳватҳои ғайритабиӣ рафта буданд, гирифтори ҷазои оташи абадӣ гардида, ҳамчун дарси ибрат муқаррар карда шуданд.</verse>
				<verse number="8">Бо вуҷуди ин, ҳамин гуна ин гирифторони хобу хаёл низ ҷисмро палид месозанд, сарваронро рад мекунанд ва дар ҳаққи бузургон бадгӯӣ мекунанд.</verse>
				<verse number="9">Ҳангоме ки сардори фариштагон Микоил бо иблис гуфтугӯ карда, дар бораи ҷасади Мусо баҳс менамуд, ҷуръат накард, ки ҳукми бадгӯие ба забон ронад, балки гуфт: “Худованд туро ҷазо диҳад”.</verse>
				<verse number="10">Валекин инҳо ба ҳар чизе ки намефаҳманд, бадгӯӣ мекунанд, ва бо ҳар чизе ки ҳамчун ҳайвоноти безабон табиатан медонанд, худро фосид мекунанд.</verse>
				<verse number="11">Вой бар онҳо, чунки бо роҳи Қоин рафтаанд, ва чун Билъом дар ивази музд ба гумроҳӣ дода шудаанд, ва чун Қӯраҳ дар саркашӣ ба ҳалокат расидаанд.</verse>
				<verse number="12">Инҳо олудагие дар зиёфатҳои муҳаббати шумо мебошанд, ҳангоме ки ҳамроҳи шумо бе ҳаросе айшу нӯш карда, шиками худро мепарваранд; инҳо абрҳои беобе ҳастанд, ки бо шамол ронда мешаванд; инҳо дарахтони тирамоҳ ҳастанд, ки бесамар буда, ду бор мурдаанд ва решакан шудаанд;</verse>
				<verse number="13">инҳо мавҷҳои пуртуғёни баҳр ҳастанд, ки кафки расвоиҳои худро боло мебароваранд; инҳо ситораҳои оворае ҳастанд, ки барояшон сиёҳии торикӣ то абад нигоҳ дошта шудааст.</verse>
				<verse number="14">Ҳанӯх низ, ки пас аз Одам насли ҳафтум буд, дар бораи инҳо пайғамбарӣ карда гуфтааст: “Инак, Худованд бо ҳазорон ҳазор муқаддасони Худ омад.</verse>
				<verse number="15">Ӯ бар ҳама доварӣ мекунад ва ҳамаи худонотарсонро байни онҳо маҳкум менамояд ба сабаби тамоми корҳое ки дар худонотарсӣ кардаанд, ва ҳамаи суханони зиште ки дар ҳаққи Ӯ гуноҳкорони худонотарс гуфтаанд”.</verse>
				<verse number="16">Инҳо шикояткунандагони аз ҳар чиз норозӣ ҳастанд, ки мувофиқи ҳавасҳои худ рафтор мекунанд, бо даҳони худ суханони дабдабанок мегӯянд ва барои манфиат ба рӯй хушомадгӯӣ менамоянд.</verse>
				<verse number="17">Аммо шумо, эй азизон, суханонеро ба хотир оваред, ки пештар расулони Худованди мо Исои Масеҳ гуфтаанд:</verse>
				<verse number="18">Онҳо ба шумо гуфтаанд, ки дар замони охир масхаракунандагоне пайдо мешаванд, ки мувофиқи ҳавасҳои худонотарсонаи худ рафтор мекунанд.</verse>
				<verse number="19">Инҳо касоне ҳастанд, ки ҷудоиҳо ба миён меоваранд; инҳо касони нафсоние ҳастанд, ки Рӯҳ надоранд.</verse>
				<verse number="20">Валекин шумо, эй азизон, худро бо имони муқаддастарини худ обод кунед, ва дар Рӯҳулқудс дуо гӯед;</verse>
				<verse number="21">худро дар муҳаббати Худо нигоҳ доред ва марҳамати Худованди мо Исои Масеҳро, ки ҳаёти абадӣ меоварад, мунтазир бошед.</verse>
				<verse number="22">Баъзе касонро фарқ карда, ба онҳо раҳмдил бошед;</verse>
				<verse number="23">баъзеи дигарро бо эҳтиёт наҷот дода, аз оташ берун оваред; ҳатто аз либосе ки бо ҷисм палид шудааст, нафрат намоед.</verse>
				<verse number="24">Худо қодир аст онҳоро аз пешпо хӯрдан нигоҳ дорад ва шуморо беайб бо шодӣ ба ҳузури ҷалоли Худ истонад.</verse>
				<verse number="25">Худои хирадманди якто, Наҷотдиҳандаи моро ҷалол ва шукӯҳ, тавоноӣ ва қудрат бод ҳоло ва то абад. Омин. </verse>
			</chapter>
		</book>
		<book number="66">
			<chapter number="1">
				<verse number="1">Ваҳйи Исои Масеҳ, ки Худо ба Ӯ ато намуд, то ба бандагони Худ нишон диҳад, ки чиҳо бояд ба зудӣ рӯй диҳанд. Ва Ӯ онро ба воситаи фариштаи Худ ба бандаи Худ Юҳанно фиристода, ошкор сохт,</verse>
				<verse number="2">ки вай ба каломи Худо, ва ба шаҳодати Исои Масеҳ, ва ба ҳар чизе ки дида буд, гувоҳӣ дод.</verse>
				<verse number="3">Хушо касе ки суханони ин пайғамбариро мехонад ва касоне ки онҳоро мешунаванд, ва он чи дар он навишта шудааст, риоя мекунанд, зеро вақт наздик аст.</verse>
				<verse number="4">Юҳанно ба ҳафт ҷамоате ки дар /вилояти/ Осиё мебошанд: файз ва осоиш бар шумо бод аз ҷониби Худо, ки ҳаст ва буд ва меояд, ва аз ҷониби ҳафт рӯҳе ки дар пеши тахти Ӯ ҳастанд,</verse>
				<verse number="5">ва аз ҷониби Исои Масеҳ, ки шоҳиди боваринок, нахустзода аз мурдагон ва фармонфармои подшоҳони замин аст. Ӯро, ки моро дӯст медорад, ва моро аз гуноҳҳоямон бо Хуни Худ шустааст,</verse>
				<verse number="6">ва моро назди Худо ва Падари Худ подшоҳон ва коҳинон гардонд, то абад ҷалол ва қудрат бод! Омин.</verse>
				<verse number="7">Инак, Ӯ бо абрҳо меояд, Ва Ӯро ҳар чашм мебинад, Ва онҳое /низ/, ки Ӯро найза заданд; Ва ҳамаи қабилаҳои рӯи замин дар ҳаққи Ӯ навҳа мекунанд. Оре, омин.</verse>
				<verse number="8">«Ман алфа ва омега ҳастам», мегӯяд Худованд Худо, Он ки ҳаст ва буд ва меояд, он Қодири Мутлақ.</verse>
				<verse number="9">Ман, Юҳанно, ки бародари шумо ва шарики душвориҳо ва подшоҳӣ ва сабри Масеҳ Исо ҳастам, аз барои каломи Худо ва шаҳодати Исои Масеҳ дар ҷазираи Патмус будам.</verse>
				<verse number="10">Дар рӯзи Худованд дар Рӯҳ будам ва аз қафои худ овози баланде монанди садои карнай шунидам,</verse>
				<verse number="11">ки мегуфт: «Он чиро, ки мебинӣ, дар китобе навис ва ба ҳафт ҷамоат фирист: ба Эфесус ва Исмирно ва Паргомус ва Тиётиро ва Сардис ва Филоделфия ва Лоудикия».</verse>
				<verse number="12">Ва рӯ баргардондам, то ба /сӯи/ овозе, ки ба ман сухан мегуфт, нигарам; ва чун рӯ баргардондам, ҳафт чароғдони тилло дидам,</verse>
				<verse number="13">ва дар миёни ҳафт чароғдон Касеро монанди Писари Одам, ки камзӯли дарозе дар бар дошт ва бар синааш камарбанди тилло баста буд;</verse>
				<verse number="14">сари Ӯ ва мӯи Ӯ чун пашм ё барф сафед буд; ва чашмони Ӯ чун шӯълаи оташ;</verse>
				<verse number="15">ва пойҳои Ӯ монанди мисе ки дар кӯра сурх шуда бошад; ва овози Ӯ чун шувваси обҳои бисёр;</verse>
				<verse number="16">ва Ӯ дар дасти рости Худ ҳафт ситора дошт, ва аз даҳони Ӯ шамшери тези дудама берун меомад; ва рӯи Ӯ чун офтобе буд, ки дар қувваташ медурахшад.</verse>
				<verse number="17">Ва ҳангоме ки Ӯро дидам, бар пойҳояш чун мурда афтодам; ва Ӯ дасти рости Худро бар ман гузошта, гуфт: «Натарс; Манам аввалин ва охирин</verse>
				<verse number="18">ва Зинда; ва Ман мурда будам, ва инак то абад зинда ҳастам, омин; ва калидҳои дунёи мурдагон ва марг дар дасти Ман аст.</verse>
				<verse number="19">Навис он чи дидаӣ, ва он чи ҳаст, ва он чи пас аз ин бояд рӯй диҳад.</verse>
				<verse number="20">Сирри ҳафт ситорае ки дар дасти рости Ман дидӣ, ва ҳафт чароғдони тилло /чунин аст/: ҳафт ситора фариштаҳои ҳафт ҷамоат ҳастанд, ва ҳафт чароғдон ҳафт ҷамоат мебошанд.</verse>
			</chapter>
			<chapter number="2">
				<verse number="1">Ба фариштаи ҷамоати Эфесус навис: Ӯ, ки дар дасти рости Худ ҳафт ситора дорад ва дар миёни ҳафт чароғдони тилло мегардад, чунин мегӯяд:</verse>
				<verse number="2">“Амалҳои туро медонам, ва меҳнати туро, ва сабри туро, ва ин ки ту ба бадкорон наметавонӣ тоб оварӣ; ва онҳоеро, ки худро расул меноманд, вале чунин нестанд, имтиҳон кардаӣ ва онҳоро дурӯғгӯ ёфтаӣ;</verse>
				<verse number="3">ва сабр дорӣ, ва барои номи Ман /бисёр чизҳоро/ аз сар гузарондаӣ, ва хаста нагаштаӣ.</verse>
				<verse number="4">Аммо эроде бар ту дорам, ки муҳаббати аввалини худро тарк кардаӣ.</verse>
				<verse number="5">Пас ба ёд ор, ки аз куҷо афтодаӣ, ва тавба кун ва амалҳои пештараро ба ҷо овар; вагарна назди ту ба зудӣ меоям ва чароғдонатро аз ҷояш меҷунбонам, агар тавба накунӣ.</verse>
				<verse number="6">Лекин фазилати ту ин аст, ки аз амалҳои никулосиён нафрат дорӣ, ки Ман низ аз амалҳои онҳо нафрат дорам.</verse>
				<verse number="7">Он ки гӯш дорад, шунавад, ки Рӯҳ ба ҷамоатҳо чӣ мегӯяд. Ҳар кӣ ғолиб ояд, ба вай ато мекунам, ки аз дарахти ҳаёте ки дар биҳишти Худои ман аст, хӯрад”.</verse>
				<verse number="8">Ва ба фариштаи ҷамоати Исмирно навис: аввалин ва охирин, ки мурда буд ва зинда шуд, чунин мегӯяд:</verse>
				<verse number="9">“Амалҳои туро медонам, ва душвориҳои туро, ва бенавоии туро, — валекин ту сарватманд ҳастӣ, — ва бадгӯии онҳоеро, ки худро яҳудӣ мегӯянд, вале чунин нестанд, балки куништи шайтонанд.</verse>
				<verse number="10">Аз азобе ки бояд ба сарат ояд, натарс. Инак, иблис баъзеро аз шумо ба зиндон меандозад, то озмуда шавед, ва даҳ рӯз ранҷ мекашед. То дами марг вафодор бош, ва тоҷи ҳаётро ба ту медиҳам.</verse>
				<verse number="11">Он ки гӯш дорад, шунавад, ки Рӯҳ ба ҷамоатҳо чӣ мегӯяд. Ҳар кӣ ғолиб ояд, аз марги дуюм зараре намебинад”.</verse>
				<verse number="12">Ва ба фариштаи ҷамоати Паргомус навис: Ӯ, ки шамшери тези дудама дорад, чунин мегӯяд:</verse>
				<verse number="13">“Амалҳои туро медонам, ва манзили туро, ки тахти шайтон дар он ҷост; ва ту номи Маро маҳкам нигоҳ медорӣ ва дар айёме ки шоҳиди вафодори Ман Антипос дар миёни шумо, дар ҷое ки шайтон сокин аст, кушта шуд, имони Маро тарк накардаӣ.</verse>
				<verse number="14">Аммо эроди каме бар ту дорам, чунки дар он ҷо назди ту пайравони таълимоти Билъом ҳастанд, ки вай Болоқро таълим дода буд, ки дар сари роҳи банӣ-Исроил васваса андозад, то қурбониҳои бутҳоро хӯранд ва фосиқӣ кунанд.</verse>
				<verse number="15">Ҳамчунин назди ту пайравони таълимоти никулосиён ҳастанд.</verse>
				<verse number="16">Тавба кун, вагарна назди ту ба зудӣ меоям ва бо шамшери даҳони Худ бо онҳо ҷанг мекунам.</verse>
				<verse number="17">Он ки гӯш дорад, шунавад, ки Рӯҳ ба ҷамоатҳо чӣ мегӯяд. Ҳар кӣ ғолиб ояд, ба вай аз манни ниҳонӣ медиҳам; ва ба вай санги сафеде медиҳам, ва бар ин санг номи наве навишта шудааст, ки онро ҳеҷ кас намедонад, ғайр аз касе ки онро гирифтааст”.</verse>
				<verse number="18">Ва ба фариштаи ҷамоати Тиётиро навис: Писари Худо, ки чашмонаш чун шӯълаи оташ аст, ва пойҳояш чун миси дурахшон аст, чунин мегӯяд:</verse>
				<verse number="19">“Амалҳои туро медонам, ва муҳаббати туро, ва хизмати туро, ва имони туро, ва сабри туро, ва ин ки амалҳои охиринат аз аввалинат бештар аст.</verse>
				<verse number="20">Аммо эроде бар ту дорам, зеро ба занат Изобал, ки худро пайғамбар меномад, роҳ медиҳӣ; вай бандагони Маро таълим дода, гумроҳ мекунад, то фосиқӣ кунанд ва қурбониҳои бутҳоро хӯранд.</verse>
				<verse number="21">Ва ман ба вай фурсат додам, ки аз фосиқии худ тавба кунад, валекин вай тавба кардан намехоҳад.</verse>
				<verse number="22">Инак, Ман вайро бар бистаре меандозам, ва онҳоеро, ки бо вай зино мекунанд, гирифтори азоби сахте мегардонам, агар аз амалҳое ки бо вай кардаанд, тавба накунанд.</verse>
				<verse number="23">Ва фарзандони вайро ба ҳалокат мерасонам, ва ҳамаи ҷамоатҳо хоҳанд донист, ки Ман санҷандаи гурдаҳо ва дилҳо ҳастам, ва ба ҳар яке аз шумо мувофиқи амалҳояш ато мекунам.</verse>
				<verse number="24">Валекин ба шумо, яъне ба касони дигаре ки дар Тиётиро ҳастанд, ҳамаи онҳое ки ин таълимотро надоранд ва, чунон ки мегӯянд, аз сирҳои ниҳони шайтон хабар надоранд, мегӯям: бар шумо бори дигаре намегузорам;</verse>
				<verse number="25">фақат он чи доред, маҳкам нигоҳ доред, то даме ки биёям.</verse>
				<verse number="26">Ва ҳар кӣ ғолиб ояд ва амалҳои Маро то ба охир риоя кунад, ба вай бар халқҳо қудрат мебахшам,</verse>
				<verse number="27">ва онҳоро вай бо асои оҳанин чӯпонӣ мекунад, ва онҳо чун кӯзаи кулол мешикананд, — чунон ки Ман низ аз Падари Худ /қудрат/ ёфтаам.</verse>
				<verse number="28">Ва ба вай ситораи субҳро ато мекунам.</verse>
				<verse number="29">Он ки гӯш дорад, шунавад, ки Рӯҳ ба ҷамоатҳо чӣ мегӯяд”.</verse>
			</chapter>
			<chapter number="3">
				<verse number="1">Ва ба фариштаи ҷамоати Сардис навис: Ӯ, ки ҳафт рӯҳи Худо ва ҳафт ситора дорад, чунин мегӯяд: “Амалҳои туро медонам: ту ном дорӣ, ки зинда ҳастӣ, валекин мурда ҳастӣ.</verse>
				<verse number="2">Бедор бош ва боқимондаеро, ки партофтанӣ будӣ, нигоҳ дор, зеро Ман амалҳои туро дар пеши Худои Худ комил наёфтаам.</verse>
				<verse number="3">Акнун ба ёд ор, ки /он чи дорӣ,/ чӣ гуна ёфтаӣ ва чӣ гуна шунидаӣ, ва онро нигоҳдорӣ намо ва тавба кун. Ва агар бедор набошӣ, Ман чун дузд бар сари ту меоям, ва ту намедонӣ, ки дар кадом соат бар сари ту меоям.</verse>
				<verse number="4">Валекин назди ту дар Сардис якчанд нафар ҳастанд, ки либоси худро нопок накардаанд ва дар либоси сафед бо Ман мегарданд, чунки онҳо сазовори ин мебошанд.</verse>
				<verse number="5">Ҳар кӣ ғолиб ояд, либоси сафед дар бар мекунад; ва Ман номи вайро аз дафтари ҳаёт пок намекунам, ва номи вайро дар ҳузури Падари Худ ва дар ҳузури фариштаҳои Ӯ эътироф мекунам.</verse>
				<verse number="6">Он ки гӯш дорад, шунавад, ки Рӯҳ ба ҷамоатҳо чӣ мегӯяд”.</verse>
				<verse number="7">Ва ба фариштаи ҷамоати Филоделфия навис: он Қуддус ва Ҳақ, ки калиди Довудро дорад, Он ки мекушояд ва ҳеҷ кас намебандад, ғайр аз Он ки мекушояд, ва ҳеҷ каси /дигар/ намекушояд, чунин мегӯяд:</verse>
				<verse number="8">“Амалҳои туро медонам; инак, дари кушодае пеши рӯи ту гузоштаам, ва ҳеҷ кас наметавонад онро бандад; зеро ту қуввати каме дорӣ, ва каломи Маро риоя намудаӣ, ва номи Маро инкор накардаӣ.</verse>
				<verse number="9">Инак, Ман тавре амал мекунам, ки аз куништи шайтон, аз онҳое ки худро яҳудӣ мегӯянд, вале чунин нестанд, балки дурӯғ мегӯянд, — инак, тавре амал мекунам, ки онҳо омада, пеши пойҳои ту афтанд ва донанд, ки туро дӯст доштаам.</verse>
				<verse number="10">Азбаски ту каломи сабри Маро нигоҳдорӣ намудаӣ, Ман низ туро аз соати озмоиш нигоҳдорӣ мекунам, ки он бар тамоми ҷаҳон меояд, то ки сокинони рӯи заминро имтиҳон кунад.</verse>
				<verse number="11">Ба зудӣ меоям; он чи дорӣ,маҳкам нигоҳ дор, то ки касе тоҷи туро нагирад.</verse>
				<verse number="12">Ҳар кӣ ғолиб ояд, вайро дар ибодатхонаи Худои Худ сутуне мегардонам, ва дигар берун намеравад; ва номи Худои Худро ва номи шаҳри Худои Худро, яъне Уршалими навро, ки аз осмон аз ҷониби Худои ман фуруд меояд, ва номи нави Худро бар вай менависам.</verse>
				<verse number="13">Он ки гӯш дорад, шунавад, ки Рӯҳ ба ҷамоатҳо чӣ мегӯяд”.</verse>
				<verse number="14">Ва ба фариштаи ҷамоати Лоудикия навис: он Омин, ки шоҳиди боваринок ва ҳақ, ибтидои офариниши Худост, чунин мегӯяд:</verse>
				<verse number="15">“Амалҳои туро медонам: на сард ҳастӣ на гарм. Кошки сард ё гарм мебудӣ!</verse>
				<verse number="16">Лекин азбаски ширгарм ҳастӣ, яъне на гарм ва на сард, бинобар ин туро аз даҳони Худ қай мекунам.</verse>
				<verse number="17">Зеро мегӯӣ: «Сарватдор ҳастам, сарват ғун кардаам ва ба ҳеҷ чиз эҳтиёҷ надорам»; аммо намедонӣ, ки ту бечора ва бадбахт ва камбағал ва кӯр ва луч ҳастӣ.</verse>
				<verse number="18">Ба ту маслиҳат медиҳам, ки аз Ман тиллои дар оташ сурхшударо харӣ, то сарватманд шавӣ; ва либоси сафедро, то пӯшӣ, ва расвоии лучии ту аён нашавад; ва ба чашмони худ марҳамро бимол, то бино шавӣ.</verse>
				<verse number="19">Ҳар киро Ман дӯст дорам, сарзаниш мекунам ва ҷазо медиҳам. Пас боғайрат бош ва тавба кун.</verse>
				<verse number="20">Инак, назди дар истода, тақ-тақ мекунам: агар касе овози Маро шунида, дарро воз кунад, пас назди ӯ даромада, бо ӯ хӯроки шом мехӯрам, ва ӯ бо Ман.</verse>
				<verse number="21">Ҳар кӣ ғолиб ояд, ба вай ато мекунам, ки бо Ман бар тахт нишинад, чунон ки Ман низ ғолиб омада, бо Падари Худ бар тахти Ӯ нишастам.</verse>
				<verse number="22">Он ки гӯш дорад, шунавад, ки Рӯҳ ба ҷамоатҳо чӣ мегӯяд”».</verse>
			</chapter>
			<chapter number="4">
				<verse number="1">Пас аз ин нигоҳ кардам, ва инак, дари кушодае дар осмон буд, ва он овози аввал, ки ҳамчун /садои/ карнай шунида будам, ки ба ман сухан меронд, /бори дигар/ гуфт: «Ба ин ҷо боло биё, то он чиро, ки пас аз ин бояд рӯй диҳад, ба ту нишон диҳам».</verse>
				<verse number="2">Ва дарҳол ман дар Рӯҳ шудам; ва инак, тахте дар осмон меистод, ва бар тахт Нишинандае буд;</verse>
				<verse number="3">ва намуди Ӯ монанди санги алмос ва ақиқи сурх буд, ва рангинкамоне гирдогирди тахт, /ва/ намуди он монанди зумуррад.</verse>
				<verse number="4">Ва гирдогирди тахт бисту чор тахт; ва бар тахтҳо бисту чор пир нишаста буданд, ки либоси сафед пӯшида буданд ва бар сарҳошон тоҷҳои тилло /доштанд/.</verse>
				<verse number="5">Ва аз тахт чароғакҳо ва тундарҳо ва овозҳо мебаромаданд, ва ҳафт машъали оташин дар пеши тахт фурӯзон буданд, ки ҳафт рӯҳи Худо мебошанд.</verse>
				<verse number="6">Ва дар пеши тахт чизе чун баҳре аз шиша буд, монанди булӯр; ва дар миёнаи тахт ва гирдогирди тахт чор мавҷуди зинда, ки аз пеш ва аз пас пур аз чашмон буданд.</verse>
				<verse number="7">Ва мавҷуди зиндаи якум — монанди шер, ва мавҷуди зиндаи дуюм — монанди наргов, ва мавҷуди зиндаи сеюм симои одам дошт, ва мавҷуди зиндаи чорум — монанди уқобе ки дар парвоз мебошад.</verse>
				<verse number="8">Ва ҳар яке аз он чор мавҷуди зинда шаш бол дошт; онҳо гирдогирд ва аз дарун пур аз чашмонанд, ва рӯзу шаб ором нагирифта, мегӯянд: «Қуддус аст, Қуддус аст, Қуддус аст Худованд Худои Қодири Мутлақ, Он ки буд, ҳаст ва меояд».</verse>
				<verse number="9">Ва ҳангоме ки он мавҷудҳои зинда ба Тахтнишин, ки то абад зинда аст, ҷалол ва иззат ва сипос медиҳанд, —</verse>
				<verse number="10">он бисту чор пир пеши Тахтнишин афтода, ба Ӯ, ки то абад зинда аст, саҷда мекунанд, ва тоҷҳои худро пеши тахт гузошта, мегӯянд:</verse>
				<verse number="11">«Эй Худованд Худои мо, Эй Қуддус, Ту сазовори он ҳастӣ, Ки ҷалол, иззат ва қудрат ёбӣ, Зеро Ту ҳама чизро офаридаӣ, Ва /ҳама чиз/ бо хости Ту вуҷуд дошт ва офарида шудааст».</verse>
			</chapter>
			<chapter number="5">
				<verse number="1">Ва дар дасти рости Тахтнишин китобе дидам, ки аз дарун ва берун навишта ва бо ҳафт мӯҳр баста шуда буд.</verse>
				<verse number="2">Ва фариштаи боқуввате дидам, ки бо овози баланд нидо мекард: «Кист сазовори он ки ин китобро воз кунад ва мӯҳрҳои онро бардорад?»</verse>
				<verse number="3">Ва ҳеҷ кас дар осмон, дар боло, ва бар замин ва дар зери замин натавонист он китобро воз кунад ва ба он нигоҳ кунад.</verse>
				<verse number="4">Ва ман бисёр гиря кардам дар бораи он ки ҳеҷ каси сазоворе ёфт нашуд, ки он китобро воз карда хонад ва ё ба он нигоҳ кунад.</verse>
				<verse number="5">Ва яке аз он пирон ба ман гуфт: «Гиря накун; инак, он шер аз қабилаи Яҳудо, ки решаи Довуд аст, ғолиб омад, /ва/ китоб ва ҳафт мӯҳри онро мекушояд».</verse>
				<verse number="6">Ва дидам, ки дар миёнаи тахт ва он чор мавҷуди зинда ва дар миёнаи он пирон Баррае, чун кушташуда, истодааст ва ҳафт шох ва ҳафт чашм дошт, ки онҳо ҳафт рӯҳи Худо ҳастанд, ки ба тамоми замин фиристода шудаанд.</verse>
				<verse number="7">Ва Ӯ омада, /китобро/ аз дасти рости Тахтнишин гирифт.</verse>
				<verse number="8">Ва ҳангоме ки Ӯ китобро гирифт, он чор мавҷуди зинда ва бисту чор пир пеши Барра афтоданд. Ҳар яке чанг ва косаи тилло пур аз бухур дошт, ки он дуоҳои муқаддасон аст.</verse>
				<verse number="9">Ва суруди наве хонда, мегӯянд: «Ту сазовори он ҳастӣ, ки китобро гирӣ ва мӯҳрҳои онро кушоӣ; Зеро Ту кушта шудӣ ва бо хуни Худ моро барои Худо Аз ҳар қабила ва забон ва қавм ва халқ харидӣ,</verse>
				<verse number="10">Ва онҳоро подшоҳон ва коҳинони Худои мо гардондӣ; Ва бар замин подшоҳӣ хоҳанд кард».</verse>
				<verse number="11">Ва дидам, ва овозе чун овози фариштаҳои бисёр шунидам, ки гирдогирди тахт ва /гирдогирди/ он мавҷудҳои зинда ва пирон буданд, ва шумораи онҳо даҳ ҳазорон даҳ ҳазор ва ҳазорон ҳазор буд,</verse>
				<verse number="12">ки бо овози баланд мегуфтанд: «Барраи кушташуда сазовори он аст, Ки қудрат ва сарват ва ҳикмат ва қувват Ва иззат ва ҷалол ва ситоиш ёбад».</verse>
				<verse number="13">Ва ҳар офаридае ки дар осмон, ва бар замин, ва дар зери замин аст, ва он чи дар баҳр аст, ва ҳар он чи дар онҳост, шунидам, ки мегуфт: «Тахтнишин ва Барраро то абад Ситоиш ва иззат ва ҷалол ва қудрат бод. Омин».</verse>
				<verse number="14">Ва он чор мавҷуди зинда гуфтанд: «Омин». Ва он пирон афтода, саҷда карданд.</verse>
			</chapter>
			<chapter number="6">
				<verse number="1">Ва дидам, ки Барра яке аз ҳафт мӯҳрро кушод, нигоҳ кардам ва шунидам, ки яке аз он чор мавҷуди зинда бо овози монанди тундар гуфт: «Биё ва бин».</verse>
				<verse number="2">Ва инак, аспи сафед; ва савораш камон дошт, ва ба ӯ тоҷ дода шуд, ва ӯ пирӯзмандона берун омад, то ғалаба кунад.</verse>
				<verse number="3">Ва ҳангоме ки Ӯ мӯҳри дуюмро кушод, мавҷуди зиндаи дуюмро шунидам, ки гуфт: «Биё».</verse>
				<verse number="4">Ва аспи дигари оташгун берун омад, ва ба савораш /ихтиёр/ дода шуд, ки осоишро аз замин гирад, то /одамон/ якдигарро кушанд; ва ба вай шамшери бузурге дода шуд.</verse>
				<verse number="5">Ва ҳангоме ки Ӯ мӯҳри сеюмро кушод, мавҷуди зиндаи сеюмро шунидам, ки гуфт: «Биё ва бин». Ва инак, аспи сиёҳ; ва савораш тарозуе дар даст дошт.</verse>
				<verse number="6">Ва овозе аз миёни он чор мавҷуди зинда шунидам, ки мегуфт: «Як андозаи гандум ба як динор, ва се андозаи ҷав ба як динор; вале ба равғани зайтун ва май зарар нарасон».</verse>
				<verse number="7">Ва ҳангоме ки Ӯ мӯҳри чорумро кушод, мавҷуди зиндаи чорумро шунидам, ки гуфт: «Биё ва бин».</verse>
				<verse number="8">Ва инак, аспи рангпарида; ва номи савораш «марг» буд; ва дунёи мурдагон аз қафояш меомад, ва ба вай ихтиёр бар чоряки замин дода шуд, то бо шамшер ва гуруснагӣ, ва бо вабо ва ҳайвонҳои ваҳшии замин /одамонро/ кушад.</verse>
				<verse number="9">Ва ҳангоме ки Ӯ мӯҳри панҷумро кушод, дар таги қурбонгоҳ ҷонҳои онҳоеро дидам, ки барои каломи Худо ва шаҳодат дар бораи Барра кушта шуда буданд.</verse>
				<verse number="10">Ва онҳо бо овози баланд фарёд зада гуфтанд: «То ба кай, эй Фармонраво, Қуддус ва Ҳақ, доварӣ намекунӣ ва қасоси хуни моро аз сокинони замин намегирӣ?»</verse>
				<verse number="11">Ва ба ҳар яке аз онҳо либоси сафед дода шуд, ва ба онҳо гуфта шуд, ки боз муддате ором бошанд, то шумораи ҳамкорон ва бародарони онҳо, ки монанди онҳо кушта мешаванд, пурра шавад.</verse>
				<verse number="12">Ва ҳангоме ки Ӯ мӯҳри шашумро кушод, нигоҳ кардам, ва инак, заминҷунбии сахте руй дод, ва офтоб чун палоси пашмин сиёҳ шуд, ва моҳ чун хун гашт;</verse>
				<verse number="13">ва ситораҳои осмон ба замин афтоданд, монанди дарахти анҷире ки аз шамоли сахт ҷунбида, анҷирҳои хоми худро мепартояд;</verse>
				<verse number="14">ва осмон чун китоби лӯлапеч печида, нопадид шуд; ва ҳар кӯҳ ва ҷазира аз ҷои худ ҷунбид;</verse>
				<verse number="15">ва подшоҳони замин ва бузургон ва мириҳазорон ва давлатмандон ва қудратмандон ва ҳар ғулому озод дар ғорҳо ва шахҳои кӯҳҳо пинҳон шуданд,</verse>
				<verse number="16">ва ба кӯҳҳо ва сангҳо мегуфтанд: «Бар мо афтед ва моро аз пеши рӯи Тахтнишин ва аз ғазаби Барра пинҳон кунед;</verse>
				<verse number="17">зеро рӯзи бузурги ғазаби Ӯ омадааст, ва кист, ки тавонад истодагарӣ намояд?»</verse>
			</chapter>
			<chapter number="7">
				<verse number="1">Ва пас аз ин чор фариштаи дар чор гӯшаи замин истодаро дидам, ки чор боди заминро нигоҳ медоштанд, то ба замин, ба баҳр ва ба ҳеҷ дарахте бод навазад.</verse>
				<verse number="2">Ва фариштаи дигаре дидам, ки аз ҷониби офтоббаро боло шуд ва мӯҳри Худои зиндаро дошт. Ва бо овози баланд ба чор фариштае ки вазифаашон ба замину баҳр зарар расондан буд, нидо карда,</verse>
				<verse number="3">гуфт: «Ба замин, ба баҳр, ба дарахтон зараре нарасонед, то даме ки бар пешонии бандагони Худои мо мӯҳр занем».</verse>
				<verse number="4">Ва шумораи мӯҳршудагонро шунидам: 144 000 мӯҳршудагон аз ҳамаи қабилаҳои банӣ-Исроил:</verse>
				<verse number="5">аз қабилаи Яҳудо 12 000 мӯҳршудагон; аз қабилаи Реубен 12 000; аз қабилаи Ҷод 12 000;</verse>
				<verse number="6">аз қабилаи Ашер 12 000; аз қабилаи Нафтолӣ 12 000; аз қабилаи Менашше 12 000;</verse>
				<verse number="7">аз қабилаи Шимъун 12 000; аз қабилаи Левӣ 12 000; аз қабилаи Иссокор 12 000;</verse>
				<verse number="8">аз қабилаи Забулун 12 000; аз қабилаи Юсуф 12 000; аз қабилаи Бинёмин 12 000 мӯҳршудагон.</verse>
				<verse number="9">Пас аз ин нигоҳ кардам, ва инак, мардуми бисёр, ки /онҳоро/ ҳеҷ кас наметавонист ба шумор оварад, аз ҳамаи халқҳо ва қабилаҳо ва қавмҳо ва забонҳо дар пеши тахт ва дар пеши Барра истода буданд, ки либоси сафед дар тан доштанд ва шохаҳои нахл ба даст.</verse>
				<verse number="10">Ва онҳо бо овози баланд нидо карда, гуфтанд: «Наҷот аз они Худои мо, ки бар тахт нишастааст, ва аз они Барра аст!»</verse>
				<verse number="11">Ва ҳамаи фариштаҳо гирдогирди тахт ва он пирон ва чор мавҷуди зинда меистоданд, ва пеши тахт бар рӯи худ афтода, ба Худо саҷда карданд,</verse>
				<verse number="12">ва гуфтанд: «Омин! Ситоиш ва ҷалол ва ҳикмат ва сипос ва иззат ва қудрат ва қувват то абад аз они Худои мо бод! Омин».</verse>
				<verse number="13">Ва яке аз он пирон ба сухан оғоз карда, ба ман гуфт: «Ин сафедпӯшон кистанд, ва аз куҷо омадаанд?»</verse>
				<verse number="14">Ба ӯ гуфтам: «Эй хоҷаи ман, ту медонӣ». Ва ӯ ба ман гуфт: «Инҳо касоне ҳастанд, ки аз азоби сахт омадаанд; инҳо либоси худро шуста, бо хуни Барра сафед кардаанд.</verse>
				<verse number="15">Бинобар ин дар пеши тахти Худоянд ва рӯзу шаб дар ибодатхонаи Ӯ ба Ӯ ибодат мекунанд, ва Тахтнишин хаймаи Худро бар онҳо барпо мекунад.</verse>
				<verse number="16">Онҳо дигар гурусна ва ташна намемонанд, ва онҳоро офтоб ва ҳеҷ гармо намесӯзонад;</verse>
				<verse number="17">зеро Баррае ки дар миёнаи тахт аст, онҳоро чӯпонӣ мекунад, ва онҳоро ба чашмаҳои оби ҳаёт мебарад, ва Худо ҳар ашкро аз чашмонашон пок мекунад».</verse>
			</chapter>
			<chapter number="8">
				<verse number="1">Ва ҳангоме ки Ӯ мӯҳри ҳафтумро кушод, дар осмон тақрибан ним соат хомӯшӣ ҳукмфармо шуд.</verse>
				<verse number="2">Ва ҳафт фариштаро дидам, ки дар пеши Худо истодаанд, ва ба онҳо ҳафт карнай дода шуд.</verse>
				<verse number="3">Ва фариштаи дигаре омада, назди қурбонгоҳ истод, дар ҳолате ки бухурдони тилло дар дасташ буд; ва ба вай бухури бисёре дода шуд, то онро бо дуоҳои ҳамаи муқаддасон бар қурбонгоҳи тиллои пеши тахт тақдим кунад.</verse>
				<verse number="4">Ва дуди бухур бо дуоҳои муқаддсасон аз дасти фаришта ба ҳузури Худо боло шуд.</verse>
				<verse number="5">Ва фаришта бухурдонро гирифта, аз оташи қурбонгоҳ пур кард, ва бар замин партофт; ва садоҳо ва тундарҳо ва чароғакҳо ва заминҷунбӣ рӯй доданд.</verse>
				<verse number="6">Ва он ҳафт фариштае ки ҳафт карнай доштанд, ба навохтан тайёр шуданд.</verse>
				<verse number="7">Якумаш карнай навохт, ва жола ва оташ омехта бо хун ба вуҷуд омад, ва ба замин борид; ва сеяки замин сӯхт, ва сеяки дарахтон сӯхт, ва тамоми алафи сабз сӯхт.</verse>
				<verse number="8">Фариштаи дуюм карнай навохт, ва чизе монанди кӯҳи бузурги афрӯхта ба баҳр партофта шуд; ва сеяки баҳр ба хун табдил ёфт,</verse>
				<verse number="9">ва сеяки офаридаҳои зиндаи баҳр мурданд, ва сеяки киштиҳо нобуд шуданд.</verse>
				<verse number="10">Фариштаи сеюм карнай навохт, ва аз осмон ситораи бузурге афтод, ки монанди машъал фурӯзон буд, ва он бар сеяки дарёҳо ва бар чашмаҳои об афтод.</verse>
				<verse number="11">Ва номи ин ситора Явшон буд; ва сеяки обҳо ба явшон табдил ёфт, ва бисёре аз одамон аз обҳо мурданд, чунки /обҳо/ талх шуда буданд.</verse>
				<verse number="12">Фариштаи чорум карнай навохт, ва сеяки офтоб ва сеяки моҳ ва сеяки ситораҳо зарар дид, ба тавре ки сеяки онҳо торик шуд, ва сеяки рӯз, — ва ҳамчунин /сеяки/ шаб, — равшан набуд.</verse>
				<verse number="13">Ва як уқобро дидам ва шунидам, ки дар миёнаи осмон парвоз карда, бо овози баланд гуфт: «Вой, вой, вой бар ҳоли сокинони замин аз садоҳои дигари карнайҳои се фаришта, ки навохтанӣ ҳастанд!»</verse>
			</chapter>
			<chapter number="9">
				<verse number="1">Фариштаи панҷум карнай навохт, ва ситораи аз осмон ба замин афтодаро дидам, ва ба вай калиди чоҳи асфалуссофилин дода шуд.</verse>
				<verse number="2">Вай чоҳи асфалуссофилинро воз кард, ва аз чоҳ дуде мисли дуди кӯрае берун омад; ва офтоб ва ҳаво аз дуди чоҳ торик шуд.</verse>
				<verse number="3">Ва аз дуд бар замин малахҳо баромаданд, ва ба онҳо қудрате чун қудрати каждумҳои замин дода шуд.</verse>
				<verse number="4">Ва ба онҳо гуфта шуд, ки ба алафи замин, ва ба ҳеҷ сабзае, ва ба ҳеҷ дарахте зарар нарасонанд, балки ба одамоне ки бар пешонии худ мӯҳри Худоро надоранд.</verse>
				<verse number="5">Ва ба онҳо /ихтиёр/ дода шуд, ки /одамонро/ накушанд, балки /фақат/ панҷ моҳ азоб диҳанд; ва азоби онҳо монанди азоби /неши/ каждум буд, вақте ки одамро мегазад.</verse>
				<verse number="6">Дар он рӯзҳо одамон маргро меҷӯянд, вале онро намеёбанд; мурданро орзу мекунанд, вале марг аз онҳо мегурезад.</verse>
				<verse number="7">Намуди он малахҳо чун аспҳое буд, ки барои ҷанг ороста шуда бошанд; бар сарҳошон гӯё тоҷҳои тиллое буданд, ва рухсорҳошон чун рухсорҳои одамон;</verse>
				<verse number="8">ва мӯйҳо чун мӯйи занон доштанд, ва дандонҳошон чун дандонҳои шер буданд;</verse>
				<verse number="9">ва ҷавшанҳо чун ҷавшанҳои оҳанин доштанд, ва садои болҳошон чун садои аспҳо ва аробаҳои бисёре буд, ки ба ҷанг мераванд;</verse>
				<verse number="10">онҳо чун каждумҳо думҳо ва нешҳо доштанд, ва дар думҳошон қудрат доштанд, ки ба одамон панҷ моҳ зарар расонанд.</verse>
				<verse number="11">Онҳо бар худ подшоҳе доштанд, ки фариштаи асфалуссофилин аст; номи он ба забони ибрӣ Абаддӯн ва ба забони юнонӣ Апӯллийӯн аст.</verse>
				<verse number="12">Як “вой” гузашт; инак, аз қафои он боз ду “вой” меоянд.</verse>
				<verse number="13">Фариштаи шашум карнай навохт, ва аз чор шохи қурбонгоҳи тилло, ки дар пеши Худо истода буд, овозе шунидам,</verse>
				<verse number="14">ки ба фариштаи шашуми карнайдор мегуфт: «Он чор фариштаро, ки назди дарёи бузурги Фурот баста шудаанд, озод намо».</verse>
				<verse number="15">Ва он чор фаришта озод гардиданд, ки барои соат ва рӯз ва моҳ ва соли /муайян/ тайёр шуда буданд, то сеяки одамонро кушанд.</verse>
				<verse number="16">Шумораи лашкари савора даҳ ҳазорон даҳ ҳазор буд; ман шумораи онро шунидам.</verse>
				<verse number="17">Ҳамин тавр ман дар рӯъё аспон ва саворони онҳоро дидам, ки ҷавшанҳои оташгун ва нилгун ва зарди кибритӣ доштанд; сарҳои аспон чун сарҳои шерон буданд, ва аз даҳони онҳо оташ, дуд ва кибрит мебаромад.</verse>
				<verse number="18">Аз ин се чиз, яъне оташ, дуд ва кибрит, ки аз даҳони онҳо мебаромад, сеяки одамон кушта шуданд;</verse>
				<verse number="19">зеро қудрати аспон дар даҳонашон ва дар думҳошон буд; ва думҳошон монанди морҳо буда, сар доштанд, ва ба воситаи онҳо /низ/ осеб мерасонданд.</verse>
				<verse number="20">Ва боқии одамон, ки аз ин балоҳо кушта нашуданд, аз амалҳои дастҳои худ тавба накарданд, ва парастиши девҳо ва бутҳои тилло, нуқра, мис, санг ва чӯбро, ки ба дидан, шунидан ва роҳ рафтан қодир нестанд, тарк накарданд.</verse>
				<verse number="21">Ва онҳо аз одамкушиҳо, ҷодугариҳо, фосиқӣ ва дуздиҳои худ тавба накарданд.</verse>
			</chapter>
			<chapter number="10">
				<verse number="1">Ва фариштаи зӯрманде дидам, ки аз осмон фуруд меомад, ва бо абре фаро гирифта шуда буд, рангинкамоне бар сараш буд ва рухсораш монанди офтоб ва пойҳояш чун сутунҳои оташ;</verse>
				<verse number="2">дар дасташ китобчаи кушодае буд. Ва пои росташро бар баҳр гузошт, ва пои чапашро бар замин,</verse>
				<verse number="3">ва бо овози баланд нидо кард, чунон ки шер наъра мезанад; ва ҳангоме ки нидо кард, ҳафт тундар бо садоҳои худ сухан гуфтанд.</verse>
				<verse number="4">Ва ҳангоме ки ҳафт тундар сухан гуфтанд, мехостам нависам; лекин овозе аз осмон шунидам, ки гуфт: «Он чи ҳафт тундар гуфтанд, мӯҳр зан ва инро нанавис».</verse>
				<verse number="5">Ва он фаришта, ки ӯро дидам бар баҳр ва бар замин истода буд, дасти росташро сӯи осмон бардошт,</verse>
				<verse number="6">ва ба Ӯ, — ки то абад зинда аст, ва осмон ва ҳар чиро, ки дар он аст, ва замин ва ҳар чиро, ки дар он аст, ва баҳр ва ҳар чиро, ки дар он аст, офаридааст, — қасам ёд кард, ки дигар вақт намешавад,</verse>
				<verse number="7">балки дар айёме ки садои фариштаи ҳафтум барояд, /яъне/ вақте ки вай карнай навозад, сирри Худо анҷом меёбад, чунон ки Ӯ ба бандагони Худ пайғамбарон башорат додааст.</verse>
				<verse number="8">Ва овозе ки аз осмон шунидам, боз ба ман сухан ронда, гуфт: «Рав ва китобчаи кушодаро аз дасти фариштае ки бар баҳр ва бар замин истодааст, гир».</verse>
				<verse number="9">Ва назди фаришта рафта, ба вай гуфтам, ки китобчаро ба ман диҳад. Ба ман гуфт: «Онро гир ва хӯр; он шикаматро талх мекунад, аммо дар даҳонат монанди асал ширин мешавад».</verse>
				<verse number="10">Ва китобчаро аз дасти фаришта гирифта, хӯрдам; ва он дар даҳонам монанди асал ширин буд; лекин вақте ки онро хӯрдам, шикамам талх шуд.</verse>
				<verse number="11">Ва ба ман гуфтанд: «Ту боз дар бораи қавмҳо ва халқҳо ва забонҳо ва подшоҳони бисёр бояд пайғамбарӣ кунӣ».</verse>
			</chapter>
			<chapter number="11">
				<verse number="1">Ва ба ман найе дода шуд, ки монанди асо буд; ва фаришта истода буд, ва гуфт:«Бархез ва ибодатхонаи Худо ва қурбонгоҳро андоза намо ва касонеро, ки дар он парастиш мекунанд, /шумор/;</verse>
				<verse number="2">вале бо ҳавлии берунии ибодатхона коре надошта бош ва андоза накун, зеро он ба халқҳо дода шудааст: онҳо шаҳри муқаддасро 42 моҳ поймол мекунанд.</verse>
				<verse number="3">Ва ба ду шоҳиди Худ /қудрате/ ато мекунам, ки палос дар бар карда, 1260 рӯз пайғамбарӣ кунанд».</verse>
				<verse number="4">Инҳо ду дарахти зайтун ва ду чароғдоне ҳастанд, ки дар пеши Худованди замин истодаанд.</verse>
				<verse number="5">Ва агар касе онҳоро озор додан хоҳад, аз даҳонашон оташ баромада, душманони онҳоро мехӯрад; ҳар кӣ онҳоро озор додан хоҳад, ҳамин тавр кушта мешавад.</verse>
				<verse number="6">Онҳо қудрат доранд осмонро банданд, то дар рӯзҳои пайғамбариашон борон наборад; ва бар обҳо қудрат доранд, ки онҳоро ба хун табдил диҳанд, ва заминро, ҳар вақте ки хоҳанд, ба ҳар гуна бало гирифтор кунанд.</verse>
				<verse number="7">Ва ҳангоме ки шаҳодати худро анҷом диҳанд, ҳайвони ваҳшие ки аз асфалуссофилин мебарояд, бо онҳо ҷангида, бар онҳо ғолиб меояд, ва онҳоро мекушад.</verse>
				<verse number="8">Ва ҷасадҳои онҳо дар кӯчаи шаҳри бузург, ки ба маънои маҷозӣ Садӯм ва Миср ном дорад, ва дар он ҷо Худованди онҳо низ ба салиб кашида шудааст, мемонанд.</verse>
				<verse number="9">Ва /мардуми зиёде/ аз қавмҳо ва қабилаҳо ва забонҳо ва халқҳо сею ним рӯз ба ҷасадҳои онҳо нигариста, намегузоранд, ки ҷасадҳои онҳоро ба гӯр супоранд.</verse>
				<verse number="10">Ва сокинони замин аз ин шод шуда, хурсандӣ мекунанд ва ба якдигар тӯҳфаҳо медиҳанд, чунки ин ду пайғамбар сокинони заминро азоб дода буданд.</verse>
				<verse number="11">Валекин пас аз сею ним рӯз рӯҳи ҳаёт аз ҷониби Худо ба онҳо дохил шуд, ва онҳо ба по бархестанд ва касонеро, ки ба онҳо менигаристанд, тарси азиме фаро гирифт.</verse>
				<verse number="12">Ва овози баланде аз осмон шунидам, ки ба онҳо мегуфт: «Ба ин ҷо боло шавед». Ва онҳо дар абр ба осмон боло шуданд; ва душманонашон ба онҳо менигаристанд.</verse>
				<verse number="13">Ва дар ҳамон рӯз заминҷунбии сахте рӯй дод, ва даҳяки шаҳр фурӯ ғалтид, ва дар заминҷунбӣ ҳафт ҳазор одам кушта шуданд; ва боқимондагон ба ҳарос афтоданд ва Худои осмонро ҷалол доданд.</verse>
				<verse number="14">“Вой”-и дуюм гузашт; инак, “вой”-и сеюм ба зудӣ меояд.</verse>
				<verse number="15">Ва фариштаи ҳафтум карнай навохт, ва дар осмон овозҳои баланд баромаданд, ки мегуфтанд: «Подшоҳии ҷаҳон аз они Худованди мо Ва Масеҳи Ӯ шудааст, Ва Ӯ то абад подшоҳӣ мекунад».</verse>
				<verse number="16">Ва он бисту чор пир, ки дар пеши тахти Худо бар тахтҳои худ нишастаанд, ба рӯй афтоданд, ва Худоро парастиш карда,</verse>
				<verse number="17">гуфтанд: «Туро шукр мегӯем, эй Худованд Худои Қодири Мутлақ, Эй Он ки ҳастӣ ва будӣ, Зеро қудрати бузурги Худро ба даст гирифта, Подшоҳиро оғоз кардаӣ.</verse>
				<verse number="18">Халқҳо хашмгин шуданд; Ва ғазаби Ту омад, Ва вақти он расид, ки мурдагонро доварӣ намоӣ Ва ба бандагони Худ пайғамбарон Ва ба муқаддасон ва касоне ки аз номи Ту метарсанд, Ҳам ба хурдон ва ҳам ба бузургон подош диҳӣ Ва нобудкунандагони заминро нобуд кунӣ».</verse>
				<verse number="19">Ва ибодатхонаи Худо дар осмон воз шуд, ва сандуқи аҳди Худованд дар ибодатхонаи Ӯ дида шуд; ва чароғакҳо ва садоҳо ва тундарҳо ва заминҷунбӣ ва жолаи бузурге рӯй доданд.</verse>
			</chapter>
			<chapter number="12">
				<verse number="1">Ва аломати бузурге дар осмон намоён шуд: зане ки либосаш офтоб буд, моҳ дар зери пойҳояш, ва тоҷе иборат аз дувоздаҳ ситора бар сараш.</verse>
				<verse number="2">Вай ҳомиладор буд, ва аз дард ва азоби зоиш фарёд мезад.</verse>
				<verse number="3">Ва аломати дигаре дар осмон намоён шуд: инак, аждаҳои бузурги оташгун, ки ҳафт сар ва даҳ шох дошт, ва бар сарҳояш ҳафт тоҷ;</verse>
				<verse number="4">думи он сеяки ситораҳоро аз осмон кашида, бар замин афканд. Ин аждаҳо пеши зане ки бояд мезоид, истод, то ки ҳангоми зоидани вай фарзанди вайро фурӯ барад.</verse>
				<verse number="5">Вай писаре зоид, писарбачае ки бояд ҳамаи халқҳоро бо асои оҳанин чӯпонӣ кунад; ва фарзанди вай сӯи Худо ва тахти Ӯ бурда шуд.</verse>
				<verse number="6">Ва он зан ба биёбон гурехт, ки дар он ҷо барои вай аз ҷониби Худо маконе муҳайё гардидааст, то ба вай 1 260 рӯз ғизо дода шавад.</verse>
				<verse number="7">Ва дар осмон ҷанг шуд: Микоил ва фариштаҳояш ба муқобили аждаҳо меҷангиданд,</verse>
				<verse number="8">ва аждаҳо ва фариштаҳояш меҷангиданд. Аммо /аждаҳо/ натавонист истодагарӣ кунад, ва дар осмон барои вай дигар ҷое ёфт нашуд.</verse>
				<verse number="9">Ва аждаҳои бузург сарнагун шуд, яъне он мори қадимӣ, ки иблис ва шайтон ном дорад ва тамоми ҷаҳонро фиреб мекунад. Вай ба замин партофта шуд, ва фариштаҳояш бо вай партофта шуданд.</verse>
				<verse number="10">Ва овози баланде дар осмон шунидам, ки мегуфт: «Акнун наҷот ва қудрат Ва подшоҳии Худои мо Ва ҳукмронии Масеҳи Ӯ фаро расид, Чунки айбдоркунандаи бародарони мо Ки онҳоро рӯзу шаб дар пеши Худои мо айбдор мекард, Сарнагун шуд.</verse>
				<verse number="11">Онҳо бар вай ба воситаи хуни Барра Ва каломи шаҳодати худ ғолиб омаданд Ва ҷони худро то ба ҳадди марг гиромӣ надоштанд.</verse>
				<verse number="12">Пас, шодӣ кунед, эй осмонҳо Ва сокинони онҳо! Вой бар ҳоли замин ва баҳр, Чунки назди шумо иблис Бо хашми зӯре фуруд омадааст, Чун медонад, ки вақташ кам мондааст!»</verse>
				<verse number="13">Ва чун аждаҳо дид, ки бар замин партофта шуд, занеро ки писарбача зоида буд, таъқиб намуд.</verse>
				<verse number="14">Ва ба он зан ду боли уқоби бузурге дода шуд, то аз пеши мор ба биёбон ба макони худ парвоз кунад, ва дар он ҷо дар давоми як замон ва ду замон ва нисфи замон ғизо гирад.</verse>
				<verse number="15">Ва мор аз даҳонаш аз ақиби зан обе мисли дарё сар дод, то ки дарё вайро барад.</verse>
				<verse number="16">Лекин замин ба зан ёрӣ дод, ва замин даҳонашро кушода, он дарёро, ки аждаҳо аз даҳонаш сар дода буд, фурӯ бурд.</verse>
				<verse number="17">Ва аждаҳо аз зан дар ғазаб шуда, рафт, то бо боқии насли вай, ки фармудаҳои Худоро риоя мекунанд ва шаҳодати Исоро доранд, ҷанг кунад.</verse>
				<verse number="18">Ва бар реги баҳр истодам.</verse>
			</chapter>
			<chapter number="13">
				<verse number="1">Ва ҳайвони ваҳшиеро дидам, ки аз баҳр берун меомад, ва ҳафт сар ва даҳ шох дошт, ва бар шохҳояш даҳ тоҷ, ва бар сарҳояш номҳои куфр.</verse>
				<verse number="2">Ҳайвони ваҳшие ки ман дидам, монанди паланг буд, пойҳояш чун пойҳои хирс, ва даҳонаш чун даҳони шер; ва аждаҳо қуввати худ ва тахти худ ва қудрати бузурге ба вай дод.</verse>
				<verse number="3">Ва дидам, ки яке аз сарҳои вай гӯё захми марговар бардоштааст, валекин он захми марговар шифо ёфтааст. Ва тамоми аҳли замин аз ҳайвони ваҳшӣ дар ҳайрат афтоданд;</verse>
				<verse number="4">ва аждаҳоро, ки ба ҳайвони ваҳшӣ қудрат дода буд, парастиш карданд; ва ба ҳайвони ваҳшӣ саҷда карда, гуфтанд: «Кист, ки ҳамтои ин ҳайвони ваҳшӣ бошад, ва кист, ки тавонад бо вай ҷанг кунад?»</verse>
				<verse number="5">Ва ба вай даҳоне дода шуд, ки суханони пурғурур ва куфромез гӯяд, ва ба вай қудрат дода шуд, ки 42 моҳ амал кунад.</verse>
				<verse number="6">Ва даҳонашро барои куфри Худо воз кард, то ба номи Ӯ ва хаймаи Ӯ ва сокинони осмон куфр гӯяд.</verse>
				<verse number="7">Ва ба вай ато шуд, ки бо муқаддасон ҷангида, бар онҳо ғолиб ояд; ва ба вай қудрат бар ҳар қабила ва қавм ва забон ва халқ дода шуд.</verse>
				<verse number="8">Ва ҳамаи сокинони замин вайро парастиш мекунанд, /яъне/ онҳое ки номҳошон дар дафтари ҳаёти Барраи кушташуда аз вақти бунёдшавии ҷаҳон навишта нашудаанд.</verse>
				<verse number="9">Ҳар кӣ гӯш дорад, шунавад:</verse>
				<verse number="10">Ҳар кӣ ба асирӣ мебарад, /ба асирӣ/ меравад; Ҳар кӣ бо шамшер мекушад, бояд бо шамшер кушта шавад. Ин ҷо сабр ва имони муқаддасон /даркор/ аст.</verse>
				<verse number="11">Ва ҳайвони ваҳшии дигаре дидам, ки аз замин берун меомад; вай ду шох дошт монанди /шохҳои/ барра, ва чун аждаҳо сухан мегуфт.</verse>
				<verse number="12">Вай дар пеши ҳайвони ваҳшии якум бо тамоми қудраташ амал мекард, ва замин ва сокинони онро водор менамуд, ки ба ҳайвони ваҳшии якум, ки захми марговараш шифо ёфтааст, саҷда кунанд;</verse>
				<verse number="13">ва аломатҳои бузурге ба амал меовард, ба тавре ки оташро низ дар пеши одамон аз осмон ба замин фурӯ меовард.</verse>
				<verse number="14">Ва бо муъҷизаҳое ки дар пеши ҳайвони ваҳшӣ метавонист нишон диҳад, мардуми маро, ки сокинони заминанд, фиреб дода, ба онҳо гуфт, ки ҳайкали он ҳайвони ваҳширо, ки аз шамшер захмдор шуда, зинда мондааст, созанд.</verse>
				<verse number="15">Ва ба вай ато шуд, ки ба он ҳайкали ҳайвони ваҳшӣ ҳаёт бахшад, то ҳайкали ҳайвони ваҳшӣ тавре сухан гӯяд ва амал кунад, ки ҳамаи онҳое ки ба ҳайкали ҳайвони ваҳшӣ саҷда намекарданд, кушта шаванд.</verse>
				<verse number="16">Ва тавре рафтор мекард, ки ҳамаи хурдон ва бузургон, сарватмандон ва бенавоён, озодон ва ғуломон бояд бар дасти росташон ё бар пешониашон нишона зананд,</verse>
				<verse number="17">ва ҳеҷ кас харидан ё фурӯхтан натавонад, ғайр аз касе ки чунин нишона: номи ҳайвони ваҳшӣ ё шумораи номи онро дошт.</verse>
				<verse number="18">Ин ҷо ҳикмат /даркор/ аст. Ҳар кӣ ақл дорад, шумораи ҳайвони ваҳширо ҳисоб кунад, зеро он шумораи одамизод аст; шумораи он 666 мебошад. 144 000 харидашудагон</verse>
			</chapter>
			<chapter number="14">
				<verse number="1">Ва нигоҳ кардам, ва инак, Барра бар кӯҳи Сион истодааст, ва бо Ӯ миқдори саду чилу чор ҳазор нафар, ки бар пешониҳошон номи Ӯ ва номи Падари Ӯ навишта шудааст.</verse>
				<verse number="2">Ва овозе аз осмон шунидам, чун шувваси обҳои бисёр ва монанди садои тундари пурзӯр; ва овозе ки шунидам, овози чангнавозоне буд, ки чангҳои худро менавохтанд.</verse>
				<verse number="3">Онҳо дар пеши тахт ва дар пеши он чор мавҷуди зинда ва пирон гӯё суруди наве месуруданд; ва ҳеҷ кас натавонист он сурудро ёд гирад, ғайр аз он саду чилу чор ҳазор нафар, ки аз замин харида шуда буданд.</verse>
				<verse number="4">Инҳо касоне ҳастанд, ки бо занон нопок нашудаанд, зеро чун бокира /пок/анд; инҳо касоне ҳастанд, ки ҳар куҷо Барра равад, аз ақибаш мераванд. Онҳо аз миёни одамон аз Исо харида шудаанд, то навбар барои Худо ва Барра бошанд;</verse>
				<verse number="5">ва дар даҳонашон дурӯғе ёфт нашудааст, зеро беайбанд.</verse>
				<verse number="6">Ва фариштае дидам, ки дар миёнаи осмон парвоз мекард ва Инҷили абадӣ дошт, то ба сокинони замин, ба ҳар халқ ва қабила ва забон ва қавм башорат диҳад;</verse>
				<verse number="7">ва ӯ бо овози баланд мегуфт: «Аз Худованд тарсед ва Ӯро ҷалол диҳед, зеро соати доварии Ӯ фаро расидааст; ва Ӯро, ки осмон ва замин, ва баҳр ва чашмаҳои обро офаридааст, парастиш кунед».</verse>
				<verse number="8">Ва фариштаи дуюм аз ақиби ӯ омада, мегуфт: «Бобили бузург, фурӯ ғалтид, фурӯ ғалтид, чунки ҳамаи халқҳоро аз майи ғазабовари фосиқии худ нӯшонд».</verse>
				<verse number="9">Ва фариштаи сеюм аз ақиби онҳо омада, бо овози баланд мегуфт: «Ҳар кӣ ҳайвони ваҳшӣ ва ҳайкали онро парастиш кунад ва бар пешонии худ ё бар дасти худ нишона занад, —</verse>
				<verse number="10">вай ҳамчунин аз майи хашми Худо, аз майи холисе ки дар косаи ғазаби Ӯ муҳайё шудааст, менӯшад, ва дар пеши фариштаҳои муқаддас ва дар пеши Барра дар оташ ва кибрит азоб мекашад;</verse>
				<verse number="11">ва дуди азоби онҳо то абад баланд мешавад, ва касоне ки ҳайвони ваҳшӣ ва ҳайкали онро парастиш менамоянд ва нишонаи номи онро қабул мекунанд, на рӯз ором мегиранд, на шаб».</verse>
				<verse number="12">Ин ҷо сабри муқаддасон /даркор/ аст, ин ҷо онҳое /даркоранд/, ки фармудаҳои Худо ва имон ба Исоро риоя мекунанд.</verse>
				<verse number="13">Ва овозе аз осмон шунидам, ки мегуфт: «Навис: хушо мурдагоне ки аз ин пас дар Худованд мемуранд; оре, мегӯяд Рӯҳ, инҳо аз меҳнатҳои худ ором мегиранд, ва амалҳошон аз қафояшон мераванд».</verse>
				<verse number="14">Ва нигоҳ кардам, ва инак, абри сафед; ва бар абр Касе монанди Писари Одам нишаста буд, ки бар сараш тоҷи тилло, ва дар дасташ доси тез дошт.</verse>
				<verse number="15">Ва фариштаи дигар аз ибодатхона баромад ва бо овози баланд ба нишинандаи абр нидо кард: «Доси Худро ба кор андоз ва дарав кун, чунки вақти дарав расидааст; зеро ҳосили замин пухтааст».</verse>
				<verse number="16">Ва нишинандаи абр доси Худро бар замин андохт, ва замин даравида шуд.</verse>
				<verse number="17">Ва фариштаи дигар аз ибодатхонае ки дар осмон аст, берун омад, ки ӯ низ доси тез дошт.</verse>
				<verse number="18">Ва фариштаи дигар, ки бар оташ қудрат дошт, аз қурбонгоҳ берун омад ва бо овози баланд ба он ки доси тез дошт, нидо карда, гуфт: «Доси тези худро ба кор андоз ва сарҳои ангури заминро бур, чунки ангураш пухтааст».</verse>
				<verse number="19">Ва он фаришта доси худро бар замин андохт, ва сарҳои ангури заминро бурид, ва онҳоро ба чархушти бузурги ғазаби Худо афканд,</verse>
				<verse number="20">ва чархушт дар беруни шаҳр пойкӯб шуд, ва хун аз чархушт то ба ҷилави аспон, ба масофаи 1 600 стадия ҷорӣ шуд.</verse>
			</chapter>
			<chapter number="15">
				<verse number="1">Ва дар осмон аломати дигаре дидам, ки бузург ва аҷиб буд: ҳафт фаришта, ки ҳафт балои охирин доштанд, чунки хашми Худо бо онҳо анҷом ёфт.</verse>
				<verse number="2">Ва гӯё баҳре аз шиша дидам, ки бо оташ омехта буд; ва касоне ки бар ҳайвони ваҳшӣ ва ҳайкали он ва шумораи номи он ғолиб омада буданд, назди ин баҳри шиша истодаанд, ва чангҳое дар даст доштанд, ки Худо ба онҳо дода буд,</verse>
				<verse number="3">ва суруди Мусои бандаи Худо ва суруди Барраро хонда, мегуфтанд: «Бузург ва аҷибанд амалҳои Ту, Эй Худованд Худои Қодири Мутлақ! Одилона ва ростанд роҳҳои Ту, Эй Подшоҳи халқҳо!</verse>
				<verse number="4">Кист, ки аз Ту, эй Худованд, натарсад Ва номи Туро ҷалол надиҳад? Зеро танҳо Ту қуддус ҳастӣ. Ҳамаи халқҳо омада, Дар пеши Ту саҷда хоҳанд кард, Зеро корҳои одилонаи Ту ошкор шудаанд».</verse>
				<verse number="5">Ва пас аз ин нигоҳ кардам, ва ибодатхона, яъне хаймаи шаҳодат дар осмон воз шуд,</verse>
				<verse number="6">ва аз ибодатхона ҳафт фаришта баромаданд, ки ҳафт бало доштанд, ва катони тоза ва дурахшон дар бар карда ва то синаашон камарбанди тилло баста буданд.</verse>
				<verse number="7">Ва яке аз он чор мавҷуди зинда ба ҳафт фаришта ҳафт косаи тиллои пур аз ғазаби Худоро дод, ки Ӯ то абад зинда аст.</verse>
				<verse number="8">Ва ибодатхона аз ҷалоли Худо ва аз қуввати Ӯ пур аз дуд шуд, ва то ҳафт балои ҳафт фаришта анҷом наёфтанд, ҳеҷ кас натавонист ба ибодатхона дарояд.</verse>
			</chapter>
			<chapter number="16">
				<verse number="1">Ва овози баланде аз ибодатхона шунидам, ки ба ҳафт фаришта мегуфт: «Равед ва ҳафт косаи ғазаби Худоро ба замин резед».</verse>
				<verse number="2">Якумӣ рафта, косаи худро бар замин рехт, ва бар одамоне ки нишонаи ҳайвони ваҳширо доштанд ва ба ҳайкали он саҷда мекарданд, захми бад ва дарднок пайдо шуд.</verse>
				<verse number="3">Фариштаи дуюм косаи худро ба баҳр рехт; ва он ба хуне чун хуни мурда табдил ёфт, ва тамоми ҷондорони баҳр мурданд.</verse>
				<verse number="4">Сеюмӣ косаи худро ба дарёҳо ва чашмаҳои об рехт, ва онҳо ба хун табдил ёфтанд.</verse>
				<verse number="5">Ва фариштаи обҳоро шунидам, ки мегуфт: «Одилӣ Ту, ки ҳастӣ ва будӣ, Ва қуддус мебошӣ, зеро чунин ҳукм кардаӣ.</verse>
				<verse number="6">Азбаски хуни муқаддасон ва пайғамбаронро рехтаанд, Ту ба онҳо хун додӣ, ки нӯшанд: ин сазои онҳост».</verse>
				<verse number="7">Ва қурбонгоҳро шунидам, ки гуфт: «Оре, эй Худованд Худои Қодири Мутлақ, Довариҳои Ту рост ва одилона мебошанд».</verse>
				<verse number="8">Фариштаи чорум косаи худро бар офтоб рехт, ва ба он /қудрате/ ато шуд, ки одамонро бо оташ сӯзонад.</verse>
				<verse number="9">Ва одамонро гармои зӯре сӯзонд, ва онҳо ба номи Худо, ки бар ин балоҳо ихтиёр дорад, куфр мегуфтанд ва тавба накарданд, то Ӯро ҷалол диҳанд.</verse>
				<verse number="10">Панҷумӣ косаи худро бар тахти ҳайвони ваҳшӣ рехт, ва подшоҳии он торик шуд, ва онҳо забонҳои худро аз дард мегазиданд,</verse>
				<verse number="11">ва ба Худои осмон аз сабаби дардҳо ва захмҳои худ куфр мегуфтанд, ва аз амалҳои худ тавба накарданд.</verse>
				<verse number="12">Шашумӣ косаи худро бар дарёи бузурги Фурот рехт, ва оби он хушк шуд, то барои подшоҳоне ки аз ҷониби офтоббаро ҳастанд, роҳ муҳайё шавад.</verse>
				<verse number="13">Ва дидам, ки аз даҳони аждаҳо ва аз даҳони ҳайвони ваҳшӣ ва аз даҳони пайғамбари дурӯғин се рӯҳи нопок монанди қурбоққаҳо баромаданд.</verse>
				<verse number="14">Онҳо рӯҳҳои деванд, ки аломатҳо ба амал меоваранд; онҳо ба пеши подшоҳони тамоми ҷаҳон мебароянд, то онҳоро барои ҷанги он рӯзи бузурги Худои Қодири Мутлақ ҷамъ оваранд.</verse>
				<verse number="15">«Инак, чун дузд меоям. Хушо касе ки ҳушёр аст ва либоси худро нигоҳ медорад, то луч роҳ наравад, ва расвоии ӯро набинанд».</verse>
				<verse number="16">Ва онҳоро ба ҷое ҷамъ оварданд, ки ба забони ибрӣ Ҳармаҷидӯн ном дорад.</verse>
				<verse number="17">Ҳафтумӣ косаи худро ба ҳаво рехт, ва аз ибодатхонаи осмон аз ҷониби тахт овози баланде баромад, ки мегуфт: «Ба амал омад!»</verse>
				<verse number="18">Ва садоҳо, тундарҳо ва чароғакҳо рӯй доданд, ва заминҷунбии сахте ба амал омад, ки мислаш, аз замоне ки одамон бар замин ҳастанд, рӯй надода буд, — он қадар заминҷунбии пурзӯр ва сахт буд!</verse>
				<verse number="19">Ва шаҳри бузург ба се қисм аз ҳам ҷудо шуд, ва шаҳрҳои халқҳо фурӯ ғалтиданд, ва Бобили бузург дар пеши Худо зикр ёфт, то косаи майи ғазаби хурӯшони Худро ба он диҳад.</verse>
				<verse number="20">Ва ҳар ҷазира гурехт, ва кӯҳҳо нопайдо гаштанд;</verse>
				<verse number="21">ва жолаи бузурге ки /донааш/ ба вазни як талант буд, аз осмон бар одамон борид; ва одамон барои балои жола ба Худо куфр гуфтанд, чунки он бало хеле сахт буд.</verse>
			</chapter>
			<chapter number="17">
				<verse number="1">Ва яке аз он ҳафт фаришта, ки ҳафт коса доштанд, омад ва ба ман сухан ронда, гуфт: «Ин ҷо биё, то довариро дар ҳаққи фоҳишаи бузурге ки бар обҳои бисёре нишастааст, ба ту нишон диҳам,</verse>
				<verse number="2">ки подшоҳони замин бо вай фосиқӣ кардаанд, ва сокинони замин аз майи фосиқии вай маст шудаанд».</verse>
				<verse number="3">Ва маро дар Рӯҳ ба биёбон бурд; ва занеро дидам, ки бар ҳайвони ваҳшии қирмизӣ, ки аз номҳои куфр пур буд, ва ҳафт сар ва даҳ шох дошт, нишаста буд.</verse>
				<verse number="4">Ва он зан либоси арғувонӣ ва қирмизӣ дошт, ва бо тилло, сангҳои гаронбаҳо ва марворид зинат ёфта буд, ва дар дасташ косаи тиллое нигоҳ медошт, ки аз зиштиҳо ва нопокии фосиқии вай пур буд;</verse>
				<verse number="5">ва бар пешонии вай номи сирре навишта шуда буд: «Бобили бузург, модари фоҳишагон ва зиштиҳои замин».</verse>
				<verse number="6">Ва дидам, ки он зан аз хуни муқаддасон, аз хуни шоҳидони Исо маст аст, ва аз дидани вай сахт ҳайрон шудам.</verse>
				<verse number="7">Ва фаришта ба ман гуфт: «Чаро ҳайрон шудӣ? Ман сирри ин зан ва он ҳайвони ваҳширо, ки зан бар он савор аст, ва ҳафт сар ва даҳ шох дорад, ба ту мегӯям.</verse>
				<verse number="8">Он ҳайвони ваҳшӣ, ки ту дидӣ, буд ва нест; ва аз асфалуссофилин мебарояд ва сӯи ҳалокат меравад; ва он сокинони замин, ки номҳошон аз вақти бунёдшавии ҷаҳон дар дафтари ҳаёт навишта нашудаанд, аз дидани ҳайвони ваҳшие ки буд ва нест ва меояд, дар ҳайрат меафтанд.</verse>
				<verse number="9">Ин ҷо ақле даркор аст, ки ҳикмат дорад. Ҳафт сар ҳафт кӯҳест, ки он зан бар онҳо нишастааст,</verse>
				<verse number="10">ва инҳо ҳафт подшоҳ ҳастанд, ки панҷ нафарашон фурӯ ғалтидаанд, яке ҳаст, ва дигаре ҳанӯз наомадааст, ва ҳангоме ки меояд, муддати каме бояд монад.</verse>
				<verse number="11">Ва он ҳайвони ваҳшӣ, ки буд ва нест, ҳаштум аст, ва аз ҷумлаи ҳафт аст, ва сӯи ҳалокат меравад.</verse>
				<verse number="12">Ва он даҳ шох, ки дидӣ, даҳ подшоҳ ҳастанд, ки ҳанӯз ба подшоҳӣ нарасидаанд, лекин барои як соат бо ҳайвони ваҳшӣ қудрати шоҳонро пайдо мекунанд.</verse>
				<verse number="13">Онҳо як ният доранд, ва қудрату ҳукмронии худро ба ҳайвони ваҳшӣ медиҳанд.</verse>
				<verse number="14">Онҳо бо Барра ҷанг мекунанд, ва Барра бар онҳо ғолиб меояд; зеро Ӯ Худованди худовандон ва Подшоҳи подшоҳон аст ва онҳое ки бо Ӯ ҳастанд, даъватшудагон ва интихобшудагон ва вафодорон мебошанд».</verse>
				<verse number="15">Ва /он фаришта/ ба ман гуфт: «Обҳое ки дидӣ, ки он ҷо фоҳиша нишастааст, қавмҳо ва мардумон ва халқҳо ва забонҳо мебошанд.</verse>
				<verse number="16">Ва даҳ шох, ки дидӣ, ва ҳайвони ваҳшӣ аз фоҳиша нафрат мекунанд, ва ӯро хонавайрон менамоянд, ва ӯро луч мекунанд, ва ҷисми ӯро мехӯранд, ва ӯро дар оташ месӯзонанд;</verse>
				<verse number="17">чунки Худо дар дили онҳо андохтааст, ки хости Ӯро ба ҷо оваранд, ба тавре ки ҳама якдилона подшоҳии худро ба ҳайвони ваҳшӣ диҳанд, то суханони Худо иҷро шаванд.</verse>
				<verse number="18">Ва он зане ки дидӣ, шаҳри бузург аст, ки бар подшоҳони замин подшоҳӣ мекунад».</verse>
			</chapter>
			<chapter number="18">
				<verse number="1">Пас аз ин фариштае дидам, ки аз осмон фуруд меомад ва қудрати бузурге дошт; ва замин аз ҷалоли ӯ равшан шуд.</verse>
				<verse number="2">Ва ӯ бо овози пурқувват нидо карда, гуфт: «Фурӯ ғалтид, фурӯ ғалтид Бобили бузург! Вай манзили девҳо ва зиндони ҳар рӯҳи нопок ва зиндони ҳар парандаи нопоку нафратовар гардид;</verse>
				<verse number="3">зеро ҳамаи халқҳо аз майи ғазабовари фосиқии вай нӯшиданд, ва подшоҳони замин бо вай фосиқӣ карданд, ва тоҷирони замин аз айшу нӯши бузурги вай сарватманд шуданд».</verse>
				<verse number="4">Ва овози дигаре аз осмон шунидам, ки гуфт: «Аз вай берун оед, эй қавми Ман, то дар гуноҳҳояш шарик нашавед ва ба балоҳояш дучор нагардед;</verse>
				<verse number="5">зеро гуноҳҳои вай то ба осмон расидаанд, ва Худо беинсофиҳои вайро ба хотир овардааст.</verse>
				<verse number="6">Сазояшро диҳед, чунон ки вай низ сазо додааст, Ва мувофиқи амалҳои вай сазояшро дучанд диҳед; Дар косае ки вай май тайёр карда буд, барои вай дучанд тайёр кунед.</verse>
				<verse number="7">Ҳар қадар вай ҷалол ёфта, айшу нӯш мекард, ҳамон қадар бо азоб ва дард сазояшро диҳед. Зеро дар дили худ мегӯяд: “Малика шуда нишастаам, ва бева нестам, ва дард намебинам”.</verse>
				<verse number="8">Бинобар ин дар як рӯз балоҳо, марг ва дард ва гуруснагӣ ба сари вай меоянд. Вай дар оташ месӯзад, зеро пурқувват аст Худо Худованд, ки вайро доварӣ мекунад.</verse>
				<verse number="9">Ва подшоҳони замин, ки бо вай фосиқӣ ва айшу нӯш кардаанд, вақте ки дуди сӯхтори вайро бинанд, дар ҳаққи вай гиря карда, мотам мегиранд,</verse>
				<verse number="10">ва аз тарси азоби вай дуртар истода, мегӯянд: “Вой, вой бар ҳоли ту, эй шаҳри бузурги Бобил, эй шаҳри мустаҳкам! Зеро дар як соат доварии ту омадааст”.</verse>
				<verse number="11">Ва тоҷирони замин дар ҳаққи вай гиря карда, мотам мегиранд, чунки моли онҳоро дигар ҳеҷ кас намехарад:</verse>
				<verse number="12">моли тилло ва нуқра ва сангҳои гаронбаҳо ва марворид ва катон ва арғувон ва абрешим ва қирмиз ва ҳар чӯби муаттар ва ҳар зарфи оҷ ва ҳар зарф аз чӯби гаронбаҳо, аз мис ва оҳан ва мармар,</verse>
				<verse number="13">ва дорчин ва бухур ва равғани хушбӯй ва лодан ва май ва равғани зайтун ва орд ва гандум ва чорво ва гӯсфандон ва аспҳо ва аробаҳо ва ҷисмҳо ва ҷонҳои одамӣ.</verse>
				<verse number="14">Аз меваҳое ки ҷони ту орзу дошт, маҳрум гаштаӣ, Ва ҳар чизи фарбеҳ ва боҳашамати ту барбод рафтааст, Онро дигар намеёбӣ.</verse>
				<verse number="15">Тоҷирони ин чизҳо, ки аз ин сарватманд шудаанд, аз тарси азоби вай дуртар истода, гирён ва мотамдор,</verse>
				<verse number="16">мегӯянд: “Вой, вой бар ҳоли ин шаҳри бузург, ки катон ва арғувон ва қирмиз дар бар дошт ва бо тилло ва сангҳои гаронбаҳо ва марворид зинат ёфта буд!</verse>
				<verse number="17">Зеро дар як соат чунин сарват нобуд шуд”. Ва ҳар суккондор ва ҳамаи киштинишинон ва маллоҳон ва ҳамаи онҳое ки дар баҳр тиҷорат мекунанд, дуртар истода</verse>
				<verse number="18">ва дуди сӯхтори вайро дида, фарёдзанон гуфтанд: “Кадом шаҳр монанди ин шаҳри бузург будааст!”</verse>
				<verse number="19">Ва ба сарҳошон хок пошиданд ва фарёд зада, бо гиря ва мотам гуфтанд: “Вой бар ҳоли ин шаҳри бузург, ки аз чизҳои гаронбаҳояш ҳамаи онҳое ки дар баҳр киштӣ доштанд, сарватманд шудаанд! Зеро дар як соат вай хароб гардидааст”.</verse>
				<verse number="20">Бар вай шодӣ кун, эй осмон, /Шодӣ кунед/, эй муқаддасон, расулон ва пайғамбарон, Зеро Худо қасоси шуморо аз вай гирифтааст».</verse>
				<verse number="21">Ва як фариштаи зӯрманд санги бузургеро монанди санги осиё бардошта, ба баҳр партофт ва гуфт: «Бо чунин шиддат шаҳри бузурги Бобил сарнагун мешавад, ва дигар ёфт намешавад.</verse>
				<verse number="22">Ва садои чангнавозон ва сарояндагон Ва найнавозон ва карнайнавозон Дар ту дигар шунида намешавад, Ва ҳеҷ як санъатгар аз ҳеҷ як санъат Дар ту дигар ёфт намешавад, Ва садои сангҳои осиё Дар ту дигар шунида намешавад;</verse>
				<verse number="23">Ва рӯшноии чароғ Дар ту дигар намедурахшад, Ва овози домод ва арӯс Дар ту дигар шунида намешавад, Зеро тоҷирони ту бузургони рӯи замин буданд, Ва аз ҷодуи ту ҳамаи халқҳо гумроҳ шудаанд.</verse>
				<verse number="24">Ва дар вай хуни пайғамбарон ва муқаддасон ва ҳамаи кушташудагони рӯи замин ёфт шудааст».</verse>
			</chapter>
			<chapter number="19">
				<verse number="1">Пас аз ин ман овози баланде чун овози мардуми бисёр дар осмон шунидам, ки мегуфт: «Ҳалелуёҳ! Наҷот ва қудрат ва ҷалол аз они Худои мост,</verse>
				<verse number="2">Зеро довариҳои Ӯ рост ва одилона мебошанд! Чунки Ӯ фоҳишаи бузургеро маҳкум намуд, Ки заминро бо фосиқии худ фосид карда буд, Ва хуни бандагони Худро аз дасти вай ситонд».</verse>
				<verse number="3">Ва дубора гуфт: «Ҳалелуёҳ! Дуди /Бобил/ то абад баланд мешавад».</verse>
				<verse number="4">Ва он бисту чор пир ва чор мавҷуди зинда ба рӯй афтода, Худоеро, ки бар тахт нишастааст, парастиш карданд ва гуфтанд: «Омин! Ҳалелуёҳ!»</verse>
				<verse number="5">Ва овозе аз ҷониби тахт баромад, ки мегуфт: «Худои моро ситоиш кунед, Эй ҳамаи бандагони Ӯ Ва тарсгорони Ӯ, Хурдон ва бузургон!»</verse>
				<verse number="6">Ва чизе шунидам чун овози мардуми бисёр, чун шувваси обҳои бисёр, чун садои тундарҳои пурзӯр, ки мегуфтанд: «Ҳалелуёҳ! Зеро Худованд Худои мо, он Қодири Мутлақ /акнун/ подшоҳӣ мекунад.</verse>
				<verse number="7">Шодӣ кунем ва ба ваҷд оем ва Ӯро ҷалол диҳем, Зеро базми арӯсии Барра фаро расидааст, ва арӯси Ӯ худро тайёр кардааст.</verse>
				<verse number="8">Ва ба вай ато шуд, ки катони тоза ва дурахшон дар бар кунад». Зеро он катон росткории муқаддасон аст.</verse>
				<verse number="9">Ва ба ман гуфт: «Навис: “Хушо онҳое ки ба базми арӯсии Барра даъват шудаанд”». Ва ба ман гуфт: «Инҳо суханони ҳақиқии Худоянд».</verse>
				<verse number="10">Ман назди пойҳояш афтодам, то ба ӯ саҷда кунам; лекин ӯ ба ман гуфт: «Зинҳор, чунин накун; ман бо ту ва бо бародарони ту, ки шаҳодати Исоро доранд, ҳамкор ҳастам. Ба Худо саҷда кун, зеро шаҳодати Исо рӯҳи пайғамбарӣ аст».</verse>
				<verse number="11">Ва осмони кушодаро дидам, ва инак, аспи сафед, ва савори он Бовафо ва Ҳақ ном дорад, ва Ӯ аз рӯи адолат доварӣ мекунад ва меҷангад.</verse>
				<verse number="12">Чашмони Ӯ чун шӯълаи оташ мебошанд, ва бар сари Ӯ тоҷҳои бисёр; Ӯ номҳои навишта дорад, ва номи навиштае ки онро ғайр аз Худи Ӯ ҳеҷ кас намедонад;</verse>
				<verse number="13">ва Ӯ либоси хунолуде дар бар дорад, ва номи Ӯ хонда шудааст: Каломи Худо.</verse>
				<verse number="14">Ва лашкарҳои осмон бар аспҳои сафед, катони сафеди тоза дар тан, аз пайи Ӯ мерафтанд.</verse>
				<verse number="15">Ва аз даҳони Ӯ шамшери тези дудама берун меояд, то халқҳоро бо он занад. Ӯ онҳоро бо асои оҳанин чӯпонӣ мекунад; Ӯ чархушти майи ғазаби хурӯшони Худои Қодири Мутлақро пойкӯб мекунад.</verse>
				<verse number="16">Бар либос ва бар рони Ӯ ин ном навишта шудааст: «Подшоҳи подшоҳон ва Худованди худовандон».</verse>
				<verse number="17">Ва фариштаеро дидам, ки дар офтоб меистод; ва ӯ бо овози баланд нидо карда, ба ҳамаи парандагоне ки дар миёнаи осмон парвоз мекарданд, гуфт: «Биёед, ба зиёфати бузурги Худо ҷамъ шавед,</verse>
				<verse number="18">то гӯшти подшоҳон, гӯшти мириҳазорон, гӯшти зӯрмандон, гӯшти аспон ва саворонашон, гӯшти ҳамаи озодон ва ғуломон, хурдон ва бузургонро хӯред».</verse>
				<verse number="19">Ва ҳайвони ваҳшӣ ва подшоҳони замин ва лашкарҳошонро дидам, ки ҷамъ шуда буданд, то бо савори асп ва бо лашкари Ӯ ҷанг кунанд.</verse>
				<verse number="20">Ва ҳайвони ваҳшӣ ва бо вай он пайғамбари дурӯғин дастгир шуд, ки дар пеши вай муъҷизаҳо ба амал оварда буд, ки ба воситаи онҳо касонеро, ки нишонаи ҳайвони ваҳширо қабул карда, ба ҳайкали он саҷда менамуданд, фиреб мекард: ҳар ду зинда ба кӯли оташ партофта шуданд, ки дар он кибрит месӯхт;</verse>
				<verse number="21">ва касони боқимонда бо шамшере ки аз даҳони аспсавор берун омада буд, кушта шуданд; ва ҳамаи парандагон аз гӯшти онҳо сер шуданд.</verse>
			</chapter>
			<chapter number="20">
				<verse number="1">Ва фариштае дидам, ки аз осмон фуруд меомад, ва калиди асфалуссофилин ва занҷири бузурге дар дасташ буд.</verse>
				<verse number="2">Ва ӯ аждаҳо, яъне мори қадимиро, ки иблис ва шайтон ва фиребдиҳандаи тамоми дунёст, дастгир карда, ба муддати ҳазор сол занҷирбанд намуд,</verse>
				<verse number="3">ва онро ба асфалуссофилин партофт, ва дарро баст, ва бар он мӯҳр зад, то халқҳоро дигар фиреб надиҳад, то даме ки он ҳазорсола анҷом ёбад; пас аз ин вай бояд ба муддати каме озод шавад.</verse>
				<verse number="4">Ва тахтҳо дидам, бар онҳо касоне нишаста буданд, ки ихтиёри доварӣ ба онҳо дода шуда буд; ва ҷонҳои касонеро /дидам/, ки барои шаҳодати Исо ва барои каломи Худо сар бурида шуда буданд, ва онҳоеро /дидам/, ки ба ҳайвони ваҳшӣ ва ба ҳайкали он саҷда накарда буданд ва нишонаи /онро/ бар пешонӣ ва дасти худ назада буданд. Онҳо зинда шуданд ва бо Масеҳ дар он ҳазорсола подшоҳӣ карданд;</verse>
				<verse number="5">вале боқии мурдагон зинда нашуданд, то даме ки он ҳазорсола анҷом ёбад. Ин растохези якум аст.</verse>
				<verse number="6">Хушбахт ва муқаддас аст касе ки дар растохези якум иштирок дорад. Бар онҳо марги дуюм қудрат надорад, балки онҳо коҳинони Худо ва Масеҳ мешаванд ва бо Ӯ ҳазор сол подшоҳӣ мекунанд.</verse>
				<verse number="7">Ва ҳангоме ки он ҳазорсола анҷом ёбад, шайтон аз зиндони худ озод мешавад,</verse>
				<verse number="8">ва берун меояд, то халқҳоеро, ки дар чор гӯшаи замин ҳастанд, яъне Ҷуҷ ва Моҷуҷро фиреб кунад, ва онҳоро барои ҷанг ҷамъ оварад; шумораи онҳо чун реги баҳр аст.</verse>
				<verse number="9">Ва ба паҳнои сарзамин баромаданд ва лашкаргоҳи муқаддасон, шаҳри дӯстдоштаро иҳота карданд. Ва аз ҷониби Худо аз осмон оташ фуромада, онҳоро хӯрд;</verse>
				<verse number="10">ва иблис, ки онҳоро фиреб мекард, ба кӯли оташу кибрит партофта шуд, ки он ҷо ҳайвони ваҳшӣ ва пайғамбари дурӯғин ҳастанд, ва онҳо рӯзу шаб то абад азоб мекашанд.</verse>
				<verse number="11">Ва тахти бузурги сафед ва нишинандаи онро дидам, ки аз ҳузури Ӯ замину осмон мегурехтанд, ва ҷое барои онҳо ёфт нашуд.</verse>
				<verse number="12">Ва мурдагонро, хурдон ва бузургонро дидам, ки дар пеши тахт истодаанд, ва дафтарҳо кушода шуданд; ва дафтари дигаре кушода шуд, ки дафтари ҳаёт аст; ва мурдагон мувофиқи он чи дар дафтарҳо навишта шудааст, яъне аз рӯи амалҳояшон доварӣ карда шуданд.</verse>
				<verse number="13">Ва баҳр мурдагонеро, ки дар он буданд, дод, ва марг ва дунёи мурдагон мурдагонеро, ки дар онҳо буданд, доданд; ва ҳар яке аз рӯи амалҳояшон доварӣ карда шуд.</verse>
				<verse number="14">Ва марг ва дунёи мурдагон ба кӯли оташ партофта шуданд. Кӯли оташ марги дуюм аст.</verse>
				<verse number="15">Ва ҳар кӣ дар дафтари ҳаёт навишта нашудааст, ба кӯли оташ партофта шуд.</verse>
			</chapter>
			<chapter number="21">
				<verse number="1">Ва осмони нав ва замини навро дидам; зеро осмони пештара ва замини пештара гузашта буданд, ва баҳр дигар набуд.</verse>
				<verse number="2">Ва шаҳри муқаддас — Уршалими навро дидам, ки аз ҷониби Худо аз осмон фуруд меомад, ва муҳайё шуда буд чун арӯсе ки барои шавҳараш зебу зинат ёфтааст.</verse>
				<verse number="3">Ва овози баланде аз осмон шунидам, ки мегуфт: «Инак, хаймаи Худо бо одамон, Ва Ӯ бо онҳо сокин мешавад; Онҳо қавмҳои Ӯ мешаванд, Ва Худи Худо бо онҳо Худои онҳо мешавад;</verse>
				<verse number="4">Ва ҳар ашкро аз чашмони онҳо пок мекунад, Ва дигар на марг мешавад, на гиря, на фиғон, на дард; Зеро он чи пештар буд, гузашт.</verse>
				<verse number="5">Ва тахтнишин гуфт: «Инак, ҳама чизро нав месозам». Ва ба ман гуфт: «Навис, зеро ин суханон рост ва боваринок мебошанд».</verse>
				<verse number="6">Ва ба ман гуфт: «Ба амал омад! Ман алфа ва омега, оғоз ва анҷом ҳастам. Ба ташна аз чашмаи оби ҳаёт муфт медиҳам.</verse>
				<verse number="7">Касе ки ғолиб ояд, вориси ин чизҳо мешавад, ва Ман барои ӯ Худо мешавам, ва ӯ барои Ман писар мешавад.</verse>
				<verse number="8">Валекин тарсончакон ва беимонон ва гуноҳкорон ва палидон ва одамкушон ва фосиқон ва ҷодугарон ва бутпарастон ва ҳамаи дурӯғгӯёнро — насибашон дар кӯлест, ки бо оташ ва кибрит месӯзад; ин марги дуюм аст».</verse>
				<verse number="9">Ва яке аз он ҳафт фаришта, ки ҳафт косаи пур аз ҳафт балои охирин доштанд, омад ва ба ман сухан ронда, гуфт: «Биё, то ба ту арӯсро, зани Барраро нишон диҳам».</verse>
				<verse number="10">Ва маро дар Рӯҳ ба кӯҳи бузург ва баланде бурд ва шаҳри бузург — Уршалими муқаддасро ба ман нишон дод, ки аз осмон аз ҷониби Худо фуруд меомад,</verse>
				<verse number="11">ки вай ҷалоли Худоро дошт. Дурахши вай ба санги хеле гаронбаҳо монанд буд, мисли санги алмосе ки чун булӯр шаффоф аст;</verse>
				<verse number="12">вай девори бузург ва баланде дошт, ва дувоздаҳ дарвоза дошт, ва бар онҳо — дувоздаҳ фаришта; бар дарвозаҳо номҳо навишта шудаанд, ки номҳои дувоздаҳ қабилаи банӣ-Исроил мебошанд:</verse>
				<verse number="13">аз шарқ се дарвоза, аз шимол се дарвоза, аз ҷануб се дарвоза, аз ғарб се дарвоза.</verse>
				<verse number="14">Девори шаҳр дувоздаҳ таҳкурсӣ дошт, ва бар онҳо — дувоздаҳ номи дувоздаҳ расули Барра.</verse>
				<verse number="15">Ва он ки ба ман гап мезад, найи андозагирии тиллоӣ дошт, то шаҳр ва дарвозаҳояш ва деворашро андоза кунад.</verse>
				<verse number="16">Шаҳр ба шакли чоркунҷа буда, дарозияш баробари фарохияш буд. Ва ӯ шаҳрро бо най андоза карда, 12 000 стадия ёфт; дарозӣ ва фарохӣ ва баландияш баробар буд.</verse>
				<verse number="17">Ва деворашро андоза карда, 144 оринҷ ба андозаи одамизод ёфт, ки онро фаришта /истифода мебурд/.</verse>
				<verse number="18">Девораш аз алмос сохта шудааст, ва шаҳр зари холис буда, ба шишаи покиза монандӣ дошт.</verse>
				<verse number="19">Таҳкурсиҳои девори шаҳр бо ҳар гуна сангҳои гаронбаҳо оро дода шудаанд: таҳкурсии якум — алмос, дуюм — лоҷвард, сеюм — ақиқи сафед, чорум — зумуррад,</verse>
				<verse number="20">панҷум — ҷазъи ақиқӣ, шашум — ақиқи сурх, ҳафтум — забарҷад, ҳаштум — ёқути кабуд, нӯҳум — ёқути зард, даҳум — ақиқи сабз, ёздаҳум — фирӯза, дувоздаҳум — лаъли бунафш.</verse>
				<verse number="21">Ва дувоздаҳ дарвоза — дувоздаҳ марворид; ҳар дарвоза аз як марворид буд. Ва кӯчаи шаҳр — зари холис, монанди шишаи шаффоф.</verse>
				<verse number="22">Ва дар /шаҳр/ ибодатхонае надидам; зеро ибодатхонааш Худованд Худои Қодири Мутлақ ва Барра мебошанд.</verse>
				<verse number="23">Ва шаҳр эҳтиёҷ надорад, ки офтоб ва моҳтоб онро равшан кунанд, зеро ҷалоли Худо онро равшан кардааст, ва Барра чароғаш аст.</verse>
				<verse number="24">Ва халқҳо дар рӯшноии вай роҳ мераванд, ва подшоҳони замин ҷалолу иззати халқҳоро ба вай меоваранд.</verse>
				<verse number="25">Ва дарвозаҳои /шаҳр/ рӯзона баста намешаванд, зеро дар он ҷо шаб намешавад.</verse>
				<verse number="26">Ва ҷалолу иззати халқҳоро ба вай меоваранд.</verse>
				<verse number="27">Ва ҳеҷ ҳароме, ва ҳеҷ каси зишткор ва дурӯғгӯй вориди он намешавад, балки фақат онҳое ки дар дафтари ҳаёти Барра навишта шудаанд.</verse>
			</chapter>
			<chapter number="22">
				<verse number="1">Ва дарёи покизаи оби ҳаётро ба ман нишон дод, ки чун булӯр дурахшон буда, аз тахти Худо ва Барра ҷорӣ мешуд.</verse>
				<verse number="2">Дар миёнаи кӯчаҳои шаҳр, дар ҳар ду канори дарё, дарахти ҳаёт буд, ки дувоздаҳ мева меовард, яъне ҳар моҳ меваи худро медод; ва баргҳои дарахт барои шифои халқҳо буд.</verse>
				<verse number="3">Ва дигар ҳеҷ лаънате намешавад; ва тахти Худо ва Барра дар вай мешавад, ва бандагони Ӯ ба Ӯ ибодат мекунанд,</verse>
				<verse number="4">ва рӯи Ӯро мебинанд, ва номи Ӯ бар пешониҳошон мешавад.</verse>
				<verse number="5">Ва шаб он ҷо намешавад, ва онҳо ба чароғ ва рӯшноии офтоб мӯҳтоҷ намешаванд, зеро Худо Худованд ба онҳо рӯшноӣ мебахшад; ва то абад подшоҳӣ мекунанд.</verse>
				<verse number="6">Ва ба ман гуфт: «Ин суханон боваринок ва рост мебошанд; ва Худованд Худои рӯҳҳои пайғамбарон фариштаи Худро фиристод, то он чиро, ки бояд ба зудӣ рӯй диҳад, ба бандагони Худ нишон диҳад».</verse>
				<verse number="7">«Инак, ба зудӣ меоям. Хушо касе ки суханони пайғамбарии ин китобро риоя мекунад».</verse>
				<verse number="8">Ва ман, Юҳанно, ҳамон касе ҳастам, ки ин чизҳоро дидам ва шунидам. Ва пас аз он ки шунидам ва дидам, пеши пойҳои фариштае ки инҳоро ба ман нишон дода буд, афтодам, то саҷда кунам.</verse>
				<verse number="9">Лекин ӯ ба ман гуфт: «Зинҳор, чунин накун; зеро ман бо ту ва бо бародаронат — пайғамбарон ва бо онҳое ки суханони ин китобро риоя мекунанд, ҳамкор ҳастам; ба Худо саҷда кун».</verse>
				<verse number="10">Ва ба ман гуфт: «Суханони пайғамбарии ин китобро мӯҳр накун; зеро вақт наздик аст.</verse>
				<verse number="11">Бигзор бадкор бадӣ кардан гирад, ва нопок худро нопок сохтан гирад, ва росткор ростӣ кардан гирад, ва муқаддас худро муқаддас кардан гирад.</verse>
				<verse number="12">Инак, ба зудӣ меоям, ва подоши Ман бо Ман аст, то ҳар касро мувофиқи амалаш сазо диҳам.</verse>
				<verse number="13">Ман алфа ва омега, аввалин ва охирин, оғоз ва анҷом ҳастам».</verse>
				<verse number="14">Хушо онҳое ки фармудаҳои Ӯро риоя мекунанд, то ба дарахти ҳаёт ҳуқуқдор шаванд ва ба дарвозаҳои шаҳр дароянд.</verse>
				<verse number="15">Вале сагон ва ҷодугарон ва фосиқон ва одамкушон ва бутпарастон ва ҳар касе ки дурӯғро дӯст медорад ва ба амал меоварад, берун /аз он/ ҳастанд.</verse>
				<verse number="16">«Ман, Исо, фариштаи Худро фиристодаам, то дар ҷамоатҳо ба шумо аз ин чизҳо шаҳодат диҳад. Ман реша ва насли Довуд, ситораи дурахшони субҳ ҳастам».</verse>
				<verse number="17">Ва Рӯҳ ва арӯс мегӯянд: «Биё!» Ва ҳар кӣ мешунавад, гӯяд: «Биё!» Бигзор ташна биёяд, ва ҳар кӣ хоҳад, оби ҳаётро муфт гирад.</verse>
				<verse number="18">Ман ба ҳар касе ки суханони пайғамбарии ин китобро мешунавад, шаҳодат медиҳам: агар касе ба онҳо чизе илова намояд, Худо ба ӯ балоҳое илова мекунад, ки дар бораи онҳо дар ин китоб навишта шудааст.</verse>
				<verse number="19">Ва агар касе аз суханони ин китоби пайғамбарӣ чизе кам кунад, Худо насиби ӯро аз дарахти ҳаёт ва аз шаҳри муқаддас ва аз ҳар чизе ки дар ин китоб навишта шудааст, кам мекунад.</verse>
				<verse number="20">Шаҳодатдиҳандаи ин мегӯяд: «Оре, ба зудӣ меоям!» Омин. Оре, биё, эй Худованд Исо!</verse>
				<verse number="21">Файзи Худованд Исои Масеҳ бо ҳамаи муқаддасон бод. Омин.</verse>
			</chapter>
		</book>
	</testament>
</bible>