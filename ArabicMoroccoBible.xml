<?xml version="1.0" encoding="utf-8"?>
<bible translation="Arabic Bible Morocco Version - 2012 " status="© 2012 Morocco Bible Society. All rights reserved">
	<testament name="New">
		<book number="40">
			<chapter number="1">
				<verse number="1">الْفَصْلْ اللّْوّْلْ هَادُو هُمَ سْمِيَّاتْ جْدُودْ يَسُوعْ الْمَسِيحْ بْنْ دَاوُدْ بْنْ إِبْرَاهِيمْ:</verse>
				<verse number="2">إِبْرَاهِيمْ وْلَدْ إِسْحَاقْ، وْإِسْحَاقْ وْلَدْ يَعْقُوبْ، وْيَعْقُوبْ وْلَدْ يَهُودَا وْخُوتُه،</verse>
				<verse number="3">وْيَهُودَا وْلَدْ فَارِصْ وْزَارَحْ مْنْ تَامَارْ، وْفَارِصْ وْلَدْ حَصْرُونْ، وْحَصْرُونْ وْلَدْ أَرَامْ،</verse>
				<verse number="4">وْأَرَامْ وْلَدْ عَمِّينَادَابْ، وْعَمِّينَادَابْ وْلَدْ نَحْشُونْ، وْنَحْشُونْ وْلَدْ سَلْمُونْ،</verse>
				<verse number="5">وْسَلْمُونْ وْلَدْ بُوعَزْ مْنْ رَاحَابْ، وْبُوعَزْ وْلَدْ عُوبِيدْ مْنْ رَاعُوتْ، وْعُوبِيدْ وْلَدْ يَسَّى.</verse>
				<verse number="6">وْيَسَّى وْلَدْ دَاوُدْ الْمَلِكْ. وْدَاوُدْ وْلَدْ سُلَيْمَانْ مْنْ الْمْرَاة اللِّي كَانْ مْزَوّْجْ بِيهَا أُورِيَّا،</verse>
				<verse number="7">وْسُلَيْمَانْ وْلَدْ رَحَبْعَامْ، وْرَحَبْعَامْ وْلَدْ أَبِيَّا، وْأَبِيَّا وْلَدْ آسَافْ،</verse>
				<verse number="8">وْآسَافْ وْلَدْ يَهُوشَافَاطْ، وْيَهُوشَافَاطْ وْلَدْ يُورَامْ، وْيُورَامْ وْلَدْ عُزِّيَّا،</verse>
				<verse number="9">وْعُزِّيَّا وْلَدْ يُوتَامْ، وْيُوتَامْ وْلَدْ أَحَازْ، وْأَحَازْ وْلَدْ حِزْقِيَّا،</verse>
				<verse number="10">وْحِزْقِيَّا وْلَدْ مَنَسَّى، وْمَنَسَّى وْلَدْ عَامُوسْ، وْعَامُوسْ وْلَدْ يُوشِيَّا،</verse>
				<verse number="11">وْيُوشِيَّا وْلَدْ يَكُنْيَا وْخُوتُه فْالْوَقْتْ اللِّي كَانُو فِيهْ لِيهُودْ مْنْفِيِّينْ فْبْلَادْ بَابِلْ.</verse>
				<verse number="12">وْمْنْ بَعْدْمَا رْجْعُو لِيهُودْ مْنْ بَابِلْ، يَكُنْيَا وْلَدْ شَأَلْتِيئِيلْ، وْشَأَلْتِيئِيلْ وْلَدْ زَرُبَّابِلْ،</verse>
				<verse number="13">وْزَرُبَّابِلْ وْلَدْ أَبِيهُودْ، وْأَبِيهُودْ وْلَدْ أَلِيَاقِيمْ، وْأَلِيَاقِيمْ وْلَدْ عَازُورْ،</verse>
				<verse number="14">وْعَازُورْ وْلَدْ صَادُوقْ، وْصَادُوقْ وْلَدْ أَخِيمْ، وْأَخِيمْ وْلَدْ أَلِيُودْ،</verse>
				<verse number="15">وْأَلِيُودْ وْلَدْ أَلِيعَازَرْ، وْأَلِيعَازَرْ وْلَدْ مَتَّانْ، وْمَتَّانْ وْلَدْ يَعْقُوبْ،</verse>
				<verse number="16">وْيَعْقُوبْ وْلَدْ يُوسْفْ رَاجْلْ مَرْيَمْ اللِّي وْلْدَاتْ يَسُوعْ اللِّي تّْسَمَّى الْمَسِيحْ.</verse>
				<verse number="17">الْجْيَالْ كُلّْهُمْ مْنْ إِبْرَاهِيمْ حْتَّى لْدَاوُدْ رْبَعْطَاشْرْ جِيلْ، وْمْنْ دَاوُدْ حْتَّى لْلْوَقْتْ اللِّي تّْنْفَاوْ فِيهْ لِيهُودْ لْبَابِلْ رْبَعْطَاشْرْ جِيلْ. وْمْنْ الْوَقْتْ اللِّي تّْنْفَاوْ فِيهْ لْبَابِلْ حْتَّى لْلْوْلَادَة دْ الْمَسِيحْ رْبَعْطَاشْرْ جِيلْ.</verse>
				<verse number="18">وْهَكَّا كَانْتْ الْوْلَادَة دْ يَسُوعْ الْمَسِيحْ: مْلِّي كَانْتْ مَرْيَمْ مُّه مْخْطُوبَة لْيُوسْفْ، وْقْبَلْ مَا تّْزَوّْجْ بِيهْ، تّْصَابْتْ حَامْلَة بْقُدْرَةْ الرُّوحْ الْقُدُسْ.</verse>
				<verse number="19">وْكَانْ يُوسْفْ خَطِيبْهَا رَاجْلْ مْتَّاقِي اللَّهْ وْمَا بْغَاشْ يْفْضَحْهَا، وْقَرّْرْ بَاشْ يْتّْفْرَقْ مْعَاهَا فْالسِّرْ.</verse>
				<verse number="20">وْمْلِّي كَانْ كَيْفَكّْرْ فْهَادْشِّي، بَانْ لِيهْ فْالْمْنَامْ وَاحْدْ الْمَلَاكْ دْيَالْ الرَّبّْ وْݣَالْ لِيهْ: «آ يُوسْفْ بْنْ دَاوُدْ، مَا تْخَافْشْ تْتْزَوّْجْ بْمَرْيَمْ، حِيتْ هَادَاكْ اللِّي حَامْلَة بِيهْ، رَاهْ هُوَ بْقُدْرَةْ الرُّوحْ الْقُدُسْ،</verse>
				<verse number="21">وْرَاهَا غَتْوْلَدْ وَلْدْ وْنْتَ غَتْسَمِّيهْ يَسُوعْ، حِيتْ هُوَ اللِّي غَيْنَجِّي الشَّعْبْ دْيَالُه مْنْ دْنُوبْهُمْ».</verse>
				<verse number="22">وْهَادْشِّي كُلُّه جْرَا بَاشْ يْتّْحَقّْقْ كْلَامْ الرَّبّْ بْلْسَانْ النّْبِي اللِّي ݣَالْ:</verse>
				<verse number="23">«هَا الْعَزْبَة غَتْحْمَلْ، وْتْوْلَدْ وَلْدْ، وْيْتّْسَمَّى عِمَانُوئِيلْ»، اللِّي الْمَعْنَى دْيَالُه: اللَّهْ مْعَانَا.</verse>
				<verse number="24">وْمْلِّي فَاقْ يُوسْفْ مْنْ النّْعَاسْ، دَارْ كِمَا وْصَّاهْ مَلَاكْ الرَّبّْ وْتّْزَوّْجْ بْمَرْيَمْ،</verse>
				<verse number="25">وَلَكِنْ مَا دْخَلْشْ بِيهَا حْتَّى وْلْدَاتْ وَلْدْ، وْسْمَّاهْ يَسُوعْ.</verse>
			</chapter>
			<chapter number="2">
				<verse number="1">الْفَصْلْ التَّانِي وْمْلِّي تّْزَادْ يَسُوعْ فْبِيتْ لَحْمْ اللِّي فْبْلَادْ الْيَهُودِيَّة، فْعَهْدْ الْمَلِكْ هِيرُودُسْ، جَاوْ مْنْ الشَّرْقْ لْأُورْشَلِيمْ شِي عُلَمَا دْ النّْجُومْ</verse>
				<verse number="2">كَيْسْوّْلُو: «فِينْ هُوَ مَلِكْ لِيهُودْ اللِّي تّْزَادْ؟ حِيتْ شْفْنَا النّْجْمَة دْيَالُه طَالْعَة فْالشَّرْقْ وْجِينَا بَاشْ نْسَجْدُو لِيهْ».</verse>
				<verse number="3">وْمْلِّي سْمَعْ الْمَلِكْ هِيرُودُسْ هَادْشِّي، خَافْ هُوَ وْݣَاعْ النَّاسْ اللِّي فْأُورْشَلِيمْ.</verse>
				<verse number="4">وْنَاضْ جْمَعْ الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ كُلّْهُمْ، وْسْوّْلْهُمْ: «فِينْ غَيْتّْوْلَدْ الْمَسِيحْ؟».</verse>
				<verse number="5">وْجَاوْبُوهْ: «فْبِيتْ لَحْمْ اللِّي فْبْلَادْ الْيَهُودِيَّة، حِيتْ هَادْشِّي اللِّي كْتَبْ عْلِيهْ النّْبِي مْلِّي ݣَالْ:</verse>
				<verse number="6">	وْنْتِ آ بِيتْ لَحْمْ، اللِّي فْبْلَادْ يَهُودَا، 	رَاكِ مَاشِي نْتِ هِيَ الصّْغِيرَة فْمْدُونْ يَهُودَا، 		حِيتْ مْنّْكْ غَادِي يْخْرَجْ رَئِيسْ غَيْحْكَمْ الشَّعْبْ دْيَالِي إِسْرَائِيلْ».</verse>
				<verse number="7">وْمْنْ بَعْدْ صِيفْطْ هِيرُودُسْ عْلَى الْعُلَمَا دْ النّْجُومْ فْالسِّرْ، وْتّْحَقّْقْ مْنّْهُمْ عْلَى الْوَقْتْ اللِّي بَانْتْ فِيهْ النّْجْمَة.</verse>
				<verse number="8">وْمْنْ بَعْدْ صِيفْطْهُمْ لْبِيتْ لَحْمْ وْݣَالْ لِيهُمْ: «سِيرُو قَلّْبُو مْزْيَانْ عْلَى الْوَلْدْ. وْمْلِّي تْلْقَاوْهْ، أَجِيوْ خَبّْرُونِي بَاشْ حْتَّى أَنَا نْمْشِي وْنْسْجَدْ لِيهْ».</verse>
				<verse number="9">وْمْلِّي سْمْعُو كْلَامْ الْمَلِكْ، مْشَاوْ. وْهِيَ تْبَانْ لِيهُمْ النّْجْمَة اللِّي كَانُو شَافُوهَا فْالشَّرْقْ، وْبْقَاتْ غَادْيَة قُدَّامْهُمْ حْتَّى وْصْلَاتْ لْلْمُوضْعْ فِينْ كَانْ الْوَلْدْ وْوَقْفَاتْ.</verse>
				<verse number="10">وْغِيرْ شَافُو النّْجْمَة، فْرْحُو بْزَّافْ.</verse>
				<verse number="11">وْمْلِّي دَخْلُو لْلدَّارْ، شَافُو الْوَلْدْ وْمُّه مَرْيَمْ، وْهُمَ يْرَكْعُو وْسْجْدُو لِيهْ، وْحْلُّو صْنَادْقْهُمْ وْهْدَاوْ لِيهْ الدّْهَبْ وْالْلُّبَانْ وْالْمَسْكْ الْحُرّْ.</verse>
				<verse number="12">وْمْلِّي نَبّْهُمْ الرَّبّْ فْالْمْنَامْ بَاشْ مَا يْرْجْعُوشْ لْعَنْدْ هِيرُودُسْ، شْدُّو طْرِيقْ خْرَى وْرْجْعُو لْبْلَادْهُمْ.</verse>
				<verse number="13">وْمْنْ بَعْدْمَا مْشَاوْ الْعُلَمَا، بَانْ مَلَاكْ الرَّبّْ لْيُوسْفْ فْالْمْنَامْ وْݣَالْ لِيهْ: «نُوضْ وْخُدْ الْوَلْدْ وْمُّه وْهْرَبْ لْمِصْرْ، وْبْقَى تْمَّ حْتَّى نْݣُولْ لِيكْ وْقْتَاشْ خَاصّْكْ تْرْجَعْ، حِيتْ هِيرُودُسْ غَادِي يْقَلّْبْ عْلَى الْوَلْدْ بَاشْ يْقْتْلُه».</verse>
				<verse number="14">وْنَاضْ يُوسْفْ وْخْدَا الْوَلْدْ وْمُّه بْاللِّيلْ وْمْشَاوْ لْمِصْرْ.</verse>
				<verse number="15">وْبْقَى تْمَّ حْتَّى مَاتْ هِيرُودُسْ بَاشْ يْتّْحَقّْقْ كْلَامْ الرَّبّْ عْلَى لْسَانْ النّْبِي اللِّي ݣَالْ: «مْنْ مِصْرْ عَيّْطْتْ عْلَى وْلْدِي».</verse>
				<verse number="16">وْمْلِّي شَافْ هِيرُودُسْ بْلِّي الْعُلَمَا دْ النّْجُومْ لَعْبُو بِيهْ، تْقَلّْقْ بْزَّافْ وْآمْرْ بَاشْ يْتّْقْتْلُو ݣَاعْ الدّْرَارِي اللِّي فْبِيتْ لَحْمْ وْالنَّوَاحِي دْيَالْهَا مْنْ وَلْدْ عَامَيْنْ لْلْتَحْتْ، حِيتْ هَادِي هِيَ الْمُدَّة اللِّي دَازْتْ عْلَى الْوَقْتْ اللِّي عَرْفُه مْنْ الْعُلَمَا دْ النّْجُومْ،</verse>
				<verse number="17">وْهَكَّا تْحَقّْقْ كْلَامْ الرَّبّْ عْلَى لْسَانْ النّْبِي إِرْمِيَا اللِّي ݣَالْ:</verse>
				<verse number="18">	«مْنْ الرَّامَة تّْسْمَعْ غْوَاتْ، 	بْكَا وْنْوَاحْ كْتِيرْ، 		رَاحِيلْ كَتْبْكِي عْلَى وْلَادْهَا 			وْمَا بْغَاتْشْ اللِّي يْعَزِّيهَا، حِيتْ وْلَادْهَا مَاتُو».</verse>
				<verse number="19">وْمْلِّي مَاتْ هِيرُودُسْ بَانْ مَلَاكْ الرَّبّْ لْيُوسْفْ فْالْمْنَامْ وْهُوَ فْمِصْرْ،</verse>
				<verse number="20">وْݣَالْ لِيهْ: «نُوضْ خُدْ الْوَلْدْ وْمُّه وْرْجَعْ لْبْلَادْ إِسْرَائِيلْ، حِيتْ هَادُوكْ اللِّي كَانُو بَاغْيِينْ يْقْتْلُو الْوَلْدْ مَاتُو».</verse>
				<verse number="21">وْنَاضْ يُوسْفْ وْخْدَا الْوَلْدْ وْمُّه وْرْجَعْ لْبْلَادْ إِسْرَائِيلْ.</verse>
				<verse number="22">وَلَكِنْ مْلِّي سْمَعْ بْلِّي أَرْخِيلَاوْسْ وْلَّى كَيْحْكَمْ فْبْلَادْ الْيَهُودِيَّة فْبْلَاصْةْ هِيرُودُسْ بَّاهْ، خَافْ يْرْجَعْ لْتْمَّ. وْحِيتْ نَبّْهُه اللَّهْ فْالْمْنَامْ مْشَى لْجْوَايْهْ الْجَلِيلْ.</verse>
				<verse number="23">وْجَا لْوَاحْدْ الْمْدِينَة سْمِيتْهَا النَّاصِرَة وْسْكَنْ فِيهَا، بَاشْ يْتّْحَقّْقْ كْلَامْ اللَّهْ عْلَى لْسَانْ الْأَنْبِيَا اللِّي ݣَالُو: «غَادِي يْتّْسَمَّى نَاصِرِي».</verse>
			</chapter>
			<chapter number="3">
				<verse number="1">الْفَصْلْ التَّالْتْ وْفْدِيكْ لِيَّامْ، جَا يُوحَنَّا الْمَعْمَدَانْ لْلصَّحْرَا دْيَالْ بْلَادْ الْيَهُودِيَّة كَيْخَبّْرْ النَّاسْ،</verse>
				<verse number="2">وْكَيْݣُولْ لِيهُمْ: «تُوبُو، رَاهْ الْوَقْتْ دْيَالْ مَمْلَكَةْ السَّمَاوَاتْ قَرّْبْ».</verse>
				<verse number="3">وْهَادَا هُوَ الرَّاجْلْ اللِّي تّْكَلّْمْ عْلِيهْ النّْبِي إِشْعِيَا مْلِّي ݣَالْ: «صُوتْ كَيْبَرّْحْ فْالصَّحْرَا وْكَيْݣُولْ: 	وَجّْدُو طْرِيقْ الرَّبّْ وْقَادُّو طْرْقَانُه».</verse>
				<verse number="4">وْكَانْ لْبَاسْ يُوحَنَّا مْنْ شْعَرْ الجّْمَالْ، وْالْحْزَامْ بَاشْ كَيْتّْحَزّْمْ مْنْ الجّْلْدْ، وْكَيْعِيشْ بْالجّْرَادْ وْالْعْسَلْ الْحُرّْ.</verse>
				<verse number="5">وْكَانُو النَّاسْ كَيْجِيوْ لْعَنْدُه مْنْ أُورْشَلِيمْ وْمْنْ بْلَادْ الْيَهُودِيَّة كُلّْهَا، وْݣَاعْ النَّوَاحِي دْيَالْ وَادْ الْأُرْدُنْ،</verse>
				<verse number="6">وْتّْعَمّْدُو فْوَادْ الْأُرْدُنْ عْلَى يْدُّه، وْهُمَ كَيْعْتَرْفُو بْدْنُوبْهُمْ.</verse>
				<verse number="7">وْمْلِّي شَافْ يُوحَنَّا بْزَّافْ دْ النَّاسْ مْنْ الْفْرِّيسِيِّينْ وْالصّْدُّوقِيِّينْ كَيْجِيوْ لْعَنْدُه بَاشْ يْعَمّْدْهُمْ، ݣَالْ لِيهُمْ: «آ تْرِّيكْةْ اللّْفَاعِي، شْكُونْ اللِّي نَبّْهْكُمْ بَاشْ تْهَرْبُو مْنْ غَضَبْ اللَّهْ اللِّي جَايْ؟</verse>
				<verse number="8">إِيوَا بَيّْنُو التُّوبَة دْيَالْكُمْ بْأَعْمَالْكُمْ الْمْزْيَانَة،</verse>
				<verse number="9">وْمَا تْبْدَاوْشْ تْݣُولُو مْعَ رَاسْكُمْ: بَّانَا هُوَ إِبْرَاهِيمْ. نْݣُولْ لِيكُمْ: رَاهْ اللَّهْ قَادْرْ بَاشْ يْدِيرْ مْنْ هَادْ الْحْجَرْ وْلَادْ لْإِبْرَاهِيمْ.</verse>
				<verse number="10">وْدَابَا هَا الْفَاسْ مْحْطُوطْ عْلَى جْدَرْ الشّْجَرْ، وْكُلّْ شَجْرَة مَا كَتْعْطِيشْ غْلَّة مْزْيَانَة تّْقَطّْعْ وْتّْرْمَى فْالْعَافْيَة.</verse>
				<verse number="11">أَنَا غَادِي نْعَمّْدْكُمْ بْالْمَا بَاشْ تُّوبُو، وَلَكِنْ اللِّي غَادِي يْجِي مْنْ بَعْدْ مْنِّي هُوَ قْوَى مْنِّي، وْمَا نْسْتَاهْلْشْ نْحَيّْدْ حْتَّى صْبَّاطُه. هُوَ غَادِي يْعَمّْدْكُمْ بْالرُّوحْ الْقُدُسْ وْالْعَافْيَة،</verse>
				<verse number="12">وْفْيْدُّه الْمْدْرَة غَيْدَرِّي بِيهَا دْرَاسُه وْغَيْجْمَعْ الْݣْمْحْ فْخْزَايْنُه، أَمَّا التّْبَنْ رَاهْ غَيْحَرْقُه بْالْعَافْيَة اللِّي عَمّْرْهَا مَا غَتْطْفَا».</verse>
				<verse number="13">وْمْنْ بَعْدْ، جَا يَسُوعْ مْنْ الْجَلِيلْ حْتَّى لْوَادْ الْأُرْدُنْ لْعَنْدْ يُوحَنَّا بَاشْ يْعَمّْدُه.</verse>
				<verse number="14">وَلَكِنْ يُوحَنَّا مَا خْلَّاهْشْ وْݣَالْ لِيهْ: «أَنَا اللِّي مْحْتَاجْ لِيكْ تْعَمّْدْنِي، وْنْتَ جَايْ لْعَنْدِي نْعَمّْدَكْ؟».</verse>
				<verse number="15">وْجَاوْبُه يَسُوعْ وْݣَالْ لِيهْ: «غِيرْ سْمَحْ بْهَادْشِّي دَابَا، رَاهْ وَاجْبْ عْلِينَا نْكَمّْلُو مُرَادْ اللَّهْ». وْهُوَ يْسْمَحْ لِيهْ يُوحَنَّا بَاشْ يْتّْعَمّْدْ.</verse>
				<verse number="16">وْغِيرْ تْعَمّْدْ يَسُوعْ، طْلَعْ مْنْ الْمَا، وْهُمَ يْتّْحَلُّو السَّمَاوَاتْ وْشَافْ رُوحْ اللَّهْ نَازْلْ بْحَالْ الْحْمَامَة وْتّْحَطّْ عْلِيهْ.</verse>
				<verse number="17">وْتّْسْمَعْ صُوتْ مْنْ السَّمَاوَاتْ كَيْݣُولْ: «هَادَا هُوَ وْلْدِي الْعْزِيزْ اللِّي بِيهْ فْرَحْتْ بْزَّافْ».</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْمْنْ بَعْدْ دَّا رُوحْ اللَّهْ يَسُوعْ لْلصَّحْرَا بَاشْ يْجَرّْبُه إِبْلِيسْ.</verse>
				<verse number="2">وْصَامْ رْبْعِينْ يُومْ وْرْبْعِينْ لِيلَة، وْمْنْ بَعْدْ جَاهْ الجُّوعْ.</verse>
				<verse number="3">وْجَا عَنْدُه إِبْلِيسْ اللِّي كَيْجَرّْبْ وْݣَالْ لِيهْ: «إِلَا كْنْتِ وَلْدْ اللَّهْ، ݣُولْ لْهَادْ الْحْجَرْ يْوَلِّي خُبْزْ».</verse>
				<verse number="4">وْهُوَ يْرَدّْ عْلِيهْ يَسُوعْ: «مْكْتُوبْ فْكْتَابْ اللَّهْ: مَاشِي غِيرْ بْالْخُبْزْ بُوحْدُه كَيْعِيشْ بْنَادْمْ، وَلَكِنْ كَيْعِيشْ بْكُلّْ كْلْمَة كَيْݣُولْهَا اللَّهْ».</verse>
				<verse number="5">وْمْنْ بَعْدْ، دَّاهْ إِبْلِيسْ لْمْدِينْةْ أُورْشَلِيمْ الْمْقَدّْسَة، وْوَقّْفُه عْلَى بْلَاصَة عَالْيَة فُوقْ بِيتْ اللَّهْ،</verse>
				<verse number="6">وْݣَالْ لِيهْ: «إِلَا كْنْتِ وَلْدْ اللَّهْ، رْمِي رَاسْكْ لْلْتَحْتْ، عْلَاحْقَّاشْ مْكْتُوبْ فْكْتَابْ اللَّهْ: اللَّهْ غَادِي يْوَصِّي الْمَلَايْكَة دْيَالُه عْلِيكْ، وْعْلَى يْدِّيهُمْ غَيْهَزُّوكْ بَاشْ رْجْلَكْ مَا تّْضْرَبْشْ مْعَ الْحْجَرْ».</verse>
				<verse number="7">وْجَاوْبُه يَسُوعْ: «مْكْتُوبْ فْكْتَابْ اللَّهْ تَانِي: مَا تْجَرّْبْشْ الرَّبّْ إِلَاهْكْ».</verse>
				<verse number="8">وْمْنْ بَعْدْ طَلّْعُه إِبْلِيسْ لْوَاحْدْ الجّْبَلْ عَالِي بْزَّافْ، وْوْرَّاهْ ݣَاعْ الْمَمْلَكَاتْ دْيَالْ الدّْنْيَا وْالْعَزّْ دْيَالْهُمْ.</verse>
				<verse number="9">وْݣَالْ لِيهْ: «ݣَاعْ هَادْشِّي غَادِي نْعْطِيهْ لِيكْ إِلَا سْجَدْتِي لِيَّ وْعْبَدْتِينِي».</verse>
				<verse number="10">وْهُوَ يْرَدّْ عْلِيهْ يَسُوعْ: «سِيرْ بْحَالْكْ آ الشِّيطَانْ! عْلَاحْقَّاشْ مْكْتُوبْ فْكْتَابْ اللَّهْ: لْلرَّبّْ إِلَاهْكْ تْسْجَدْ وْهُوَ بُوحْدُه اللِّي تْعْبَدْ».</verse>
				<verse number="11">وْمْنْ بَعْدْ هَادْشِّي، خْلَّاهْ إِبْلِيسْ، وْجَاوْ شِي مَلَايْكَة كَيْتّْسَخّْرُو عْلِيهْ.</verse>
				<verse number="12">وْمْلِّي سْمَعْ يَسُوعْ بْلِّي يُوحَنَّا الْمَعْمَدَانْ تّْشَدّْ فْالْحَبْسْ، رْجَعْ بْحَالُه لْلْجَلِيلْ.</verse>
				<verse number="13">وْخْلَّا النَّاصِرَة وْمْشَى سْكَنْ فْكَفْرْنَاحُومْ اللِّي حْدَا بْحَرْ الْجَلِيلْ فْبْلَادْ زَبُولُونْ وْنَفْتَالِي.</verse>
				<verse number="14">وْهَكَّا تْحَقّْقْ دَاكْشِّي اللِّي ݣَالْ النّْبِي إِشْعِيَا:</verse>
				<verse number="15">	«آ بْلَادْ زَبُولُونْ وْبْلَادْ نَفْتَالِي، 	اللِّي فْطْرِيقْ الْبْحَرْ مْنْ الجِّهَة لْخْرَى دْيَالْ وَادْ الْأُرْدُنْ، بْلَادْ الْجَلِيلْ دْيَالْ الشّْعُوبْ اللِّي مَاشِي يْهُودْ!</verse>
				<verse number="16">	الشَّعْبْ اللِّي ݣَالْسْ فْالضّْلَامْ 	شَافْ نُورْ عْظِيمْ، 		وْاللِّي كَيْعِيشُو فْبْلَادْ الْمُوتْ وْفْوَسْطْ مْنّْهَا، شْرَقْ عْلِيهُمْ وَاحْدْ النُّورْ».</verse>
				<verse number="17">وْمْنْ دَاكْ الْوَقْتْ بْدَا يَسُوعْ كَيْخَبّْرْ النَّاسْ وْكَيْݣُولْ: «تُوبُو! رَاهْ الْوَقْتْ دْيَالْ مَمْلَكَةْ السَّمَاوَاتْ قَرّْبْ».</verse>
				<verse number="18">وْمْلِّي كَانْ يَسُوعْ غَادِي عْلَى جَنْبْ بْحَرْ الْجَلِيلْ، شَافْ جُوجْ دْ الْخُوتْ، سِمْعَانْ اللِّي مْكَنِّي بُطْرُسْ وْخُوهْ أَنْدْرَاوُسْ كَيْرْمِيوْ الشّْبْكَة فْالْبْحَرْ، عْلَاحْقَّاشْ كَانُو صْيَّادَا دْ الْحُوتْ.</verse>
				<verse number="19">وْݣَالْ لِيهُمْ يَسُوعْ: «تْبْعُونِي، وْأَنَا نْرَدّْكُمْ صْيَّادَا دْيَالْ النَّاسْ».</verse>
				<verse number="20">وْدِيكْ السَّاعَة خْلَّاوْ الشّْبَاكْ دْيَالْهُمْ وْتْبْعُوهْ.</verse>
				<verse number="21">وْمْنْ بَعْدْ، مْشَى مْنْ تْمَّ وْشَافْ جُوجْ دْ الْخُوتْ خْرِينْ، هُمَ يَعْقُوبْ بْنْ زَبَدِي وْخُوهْ يُوحَنَّا، مْعَ بَّاهُمْ زَبَدِي فْوَاحْدْ الْفْلُوكَة كَيْصَلْحُو الشّْبَاكْ دْيَالْهُمْ. وْغِيرْ عَيّْطْ عْلِيهُمْ،</verse>
				<verse number="22">وْهُمَ يْخَلِّيوْ الْفْلُوكَة وْبَّاهُمْ وْتْبْعُو يَسُوعْ.</verse>
				<verse number="23">وْمْشَى يَسُوعْ لْكُلّْ مُوضْعْ فْبْلَادْ الْجَلِيلْ، كَيْعَلّْمْ فْدْيُورْ الصّْلَاة اللِّي تْمَّ وْكَيْخَبّْرْ بْالْبْشَارَة دْيَالْ مَمْلَكَةْ اللَّهْ، وْكَيْشَافِي النَّاسْ مْنْ كُلّْ مَرْضْ وْكُلّْ ضَعْفْ.</verse>
				<verse number="24">وْدَاعْتْ خْبَارُه فْسُورِيَا كُلّْهَا، وْجَابُو لِيهْ ݣَاعْ الْمَرْضَى اللِّي كَيْتّْوَجّْعُو بْسْبَابْ الْمَرْضْ: الْمْسْكُونِينْ، وْاللِّي فِيهُمْ لْرْيَاحْ، وْالزّْحَافَا، وْهُوَ يْشَافِيهُمْ.</verse>
				<verse number="25">وْتْبْعُوهْ بْزَّافْ دْ الجّْمَاعَاتْ مْنْ الْجَلِيلْ، وْالْمْدُونْ الْعَشْرَة، وْأُورْشَلِيمْ، وْبْلَادْ الْيَهُودِيَّة، وْمْنْ الجِّهَة لْخْرَى دْيَالْ وَادْ الْأُرْدُنْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْمْلِّي شَافْ يَسُوعْ الجّْمَاعَاتْ دْ النَّاسْ طْلَعْ لْلجّْبَلْ، وْمْلِّي ݣْلَسْ جَاوْ لْعَنْدُه التّْلَامْدْ دْيَالُه،</verse>
				<verse number="2">وْبْدَا كَيْعَلّْمْهُمْ وْݣَالْ:</verse>
				<verse number="3">	«سْعْدَاتْ الْفُقَرَا فْالرُّوحْ، حِيتْ لِيهُمْ مَمْلَكَةْ السَّمَاوَاتْ.</verse>
				<verse number="4">سْعْدَاتْ اللِّي كَيْبْكِيوْ، حِيتْ اللَّهْ غَادِي يْوَاسِيهُمْ.</verse>
				<verse number="5">سْعْدَاتْ الْمْتْوَاضْعِينْ، حِيتْ غَادِي يْوَرْتُو الْأَرْضْ.</verse>
				<verse number="6">سْعْدَاتْ هَادُوكْ اللِّي جِيعَانِينْ وْعْطْشَانِينْ لْطَاعْةْ اللَّهْ، حِيتْ غَادِي يْشْبْعُو.</verse>
				<verse number="7">سْعْدَاتْ هَادُوكْ اللِّي كَيْرَحْمُو، حِيتْ اللَّهْ غَادِي يْرْحَمْهُمْ.</verse>
				<verse number="8">سْعْدَاتْ هَادُوكْ اللِّي قَلْبْهُمْ نْقِي، حِيتْ غَادِي يْشُوفُو اللَّهْ.</verse>
				<verse number="9">سْعْدَاتْ هَادُوكْ اللِّي كَيْعَاوْنُو النَّاسْ يْعِيشُو فْالْهْنَا، حِيتْ غَادِي يْتْسَمَّاوْ وْلَادْ اللَّهْ.</verse>
				<verse number="10">	سْعْدَاتْ هَادُوكْ اللِّي كَيْتّْعَدَّاوْ عْلِيهُمْ عْلَاحْقَّاشْ تَابْعِينْ طْرِيقْ الْحَقّْ، حِيتْ لِيهُمْ مَمْلَكَةْ السَّمَاوَاتْ.</verse>
				<verse number="11">وْسْعْدَاتْكُمْ إِلَا عَايْرُوكُمْ النَّاسْ وْتّْعَدَّاوْ عْلِيكُمْ وْݣَالُو فِيكُمْ ݣَاعْ الْهَضْرَة الْخَايْبَة بْالْكْدُوبْ، عْلَى وْدِّي.</verse>
				<verse number="12">فْرْحُو وْطِيرُو بْالْفَرْحَة عْلَاحْقَّاشْ أَجْرْكُمْ عْظِيمْ فْالسَّمَاوَاتْ، حِيتْ رَاهْ بْحَالْ هَكَّا تْعَدَّاوْ عْلَى الْأَنْبِيَا اللِّي قْبَلْ مْنّْكُمْ».</verse>
				<verse number="13">«نْتُمَ الْمْلْحَة دْيَالْ الْأَرْضْ، وْإِلَا مْسَاسْتْ الْمْلْحَة أَشْنُو اللِّي غَيْرْجّْعْ لِيهَا الْمْلُوحِيَّة دْيَالْهَا؟ رَاهَا مَا بْقَاتْ صَالْحَة لْوَالُو، مْنْ غِيرْ تّْلَاحْ عْلَى بْرَّا وْيْعَفْسُو عْلِيهَا النَّاسْ.</verse>
				<verse number="14">نْتُمَ نُورْ الدّْنْيَا، مَا يْمْكَنْشْ لْمْدِينَة فُوقْ جْبَلْ تّْضَرّْݣْ.</verse>
				<verse number="15">وْمَا كَايْنْشْ شِي وَاحْدْ كَيْشْعَلْ الْقْنْدِيلْ وْكَيْحَطُّه تَحْتْ السّْطَلْ دْ الْعْبَارْ، وَلَكِنْ كَيْتّْحَطّْ فْبْلَاصْتُه بَاشْ يْضَوِّي عْلَى كُلّْ مْنْ كَايْنْ فْالدَّارْ.</verse>
				<verse number="16">وْهَكَّا، خَلِّيوْ النُّورْ دْيَالْكُمْ يْضَوِّي قُدَّامْ النَّاسْ، بَاشْ يْشُوفُو الْأَعْمَالْ دْيَالْكُمْ الْمْزْيَانَة وْيْعْطِيوْ الْعَزّْ لْبَّاكُمْ اللِّي فْالسَّمَاوَاتْ».</verse>
				<verse number="17">«مَا يْحْسَابْشْ لِيكُمْ بْلِّي جِيتْ بَاشْ نْحَيّْدْ الشّْرَعْ دْيَالْ مُوسَى وْلَا كْتُبْ الْأَنْبِيَا، مَا جِيتْشْ بَاشْ نْحَيّْدْهُمْ وَلَكِنْ جِيتْ بَاشْ نْكَمّْلْهُمْ.</verse>
				<verse number="18">وْنْݣُولْ لِيكُمْ الْحَقّْ: رَاهْ تّْحَيّْدْ السّْمَا وْالْأَرْضْ وْمَا يْتّْحَيّْدْشْ حَرْفْ وَاحْدْ وَلَا نُقْطَة وَحْدَة مْنْ الشّْرَعْ حْتَّى يْتّْحَقّْقْ كُلّْشِي اللِّي فِيهْ.</verse>
				<verse number="19">رَاهْ اللِّي مَا دَارْشْ بْشِي وَحْدَة مْنْ هَادْ الْوْصِيَّاتْ الصّْغَارْ وْعَلّْمْ النَّاسْ يْدِيرُو بْحَالُه، غَادِي يْكُونْ هُوَ الصّْغِيرْ فْمَمْلَكَةْ السَّمَاوَاتْ. وْاللِّي دَارْ بِيهَا وْعَلّْمْهَا لْلنَّاسْ، غَادِي يْكُونْ كْبِيرْ فْمَمْلَكَةْ السَّمَاوَاتْ.</verse>
				<verse number="20">وْكَنْݣُولْ لِيكُمْ: إِلَا مَا كَانْتْشْ الطَّاعَة دْيَالْكُمْ كْتَرْ مْنْ دْيَالْ الْعُلَمَا دْ الشّْرَعْ وْالْفْرِّيسِيِّينْ، رَاهْ عَمّْرْكُمْ مَا غَادِي تْدَخْلُو لْمَمْلَكَةْ السَّمَاوَاتْ».</verse>
				<verse number="21">«رَاكُمْ سْمَعْتُو بْلِّي تّْݣَالْ لْلنَّاسْ اللّْوّْلِينْ: مَا تْقْتَلْشْ، وْاللِّي قْتَلْ خَاصّْ يْتّْحْكَمْ عْلِيهْ.</verse>
				<verse number="22">وَلَكِنْ أَنَا كَنْݣُولْ لِيكُمْ: ݣَاعْ اللِّي تْقَلّْقْ عْلَى خُوهْ خَاصّْ يْتّْحْكَمْ عْلِيهْ، وْاللِّي ݣَالْ لْخُوهْ: آ اللِّي مَا فِيكْ فَايْدَة، خَاصّْ يْتّْحْكَمْ عْلِيهْ فْالْمَحْكَمَة الْكْبِيرَة. وْاللِّي ݣَالْ لْخُوهْ: آ الْحْمَقْ، يْسْتَاهْلْ نَارْ جَهْنَّمْ.</verse>
				<verse number="23">وْإِلَا جْبْتِي هْدِيْتْكْ وْحَطِّيتِهَا عْلَى الْمَدْبَحْ وْتْمَّ تّْفَكّْرْتِي بْلِّي فِيكْ الْحَقّْ مْنْ جِهْةْ خُوكْ.</verse>
				<verse number="24">خَلِّي هْدِيْتْكْ قُدَّامْ الْمَدْبَحْ وْسِيرْ حْتَّى تْتْصَالْحْ مْعَ خُوكْ فْاللّْوّْلْ، عَادْ أَجِي عْطِي هْدِيْتْكْ.</verse>
				<verse number="25">تّْصَالْحْ مْعَ اللِّي مْدَاعِي مْعَاكْ مَاحَدّْكُمْ بَاقْيِينْ فْالطّْرِيقْ لْلْمَحْكَمَة، قْبَلْ مَا يْدِّيكْ لْلْقَاضِي، وْالْقَاضِي يْحَطّْكْ فْيْدّْ الْمْخَزْنِي، وْالْمْخَزْنِي يْدَخّْلَكْ لْلْحَبْسْ.</verse>
				<verse number="26">نْݣُولْ لِيكْ الْحَقّْ: رَاكْ مَا غَتْخْرَجْ مْنْ تْمَّ حْتَّى تْخَلّْصْ الرّْيَالْ اللّْخْرْ اللِّي عْلِيكْ».</verse>
				<verse number="27">«وْسْمَعْتُو بْلِّي تّْݣَالْ: مَا تْفْسَدْشْ.</verse>
				<verse number="28">وَلَكِنْ أَنَا كَنْݣُولْ لِيكُمْ: ݣَاعْ اللِّي شَافْ شِي مْرَاة بَاشْ يْتّْشْهَّاهَا، رَاهْ هُوَ فْسَدْ مْعَاهَا فْقَلْبُه.</verse>
				<verse number="29">وْإِلَا كَانْتْ عِينْكْ لِيمْنَى كَتْطِيّْحَكْ فْالدَّنْبْ، حَيّْدْهَا وْرْمِيهَا عْلِيكْ، عْلَاحْقَّاشْ اللَّهُمَ تْخْسَرْ طَرْفْ مْنْ دَاتْكْ وْلَا تّْرْمَى دَاتْكْ كُلّْهَا فْجَهْنَّمْ.</verse>
				<verse number="30">وْإِلَا كَانْتْ يْدّْكْ لِيمْنَى كَتْطِيّْحَكْ فْالدَّنْبْ، قْطَعْهَا وْرْمِيهَا عْلِيكْ، حِيتْ اللَّهُمَ تْخْسَرْ طَرْفْ مْنْ دَاتْكْ وْلَا تّْرْمَى دَاتْكْ كُلّْهَا فْجَهْنَّمْ».</verse>
				<verse number="31">«وْتّْݣَالْ تَانِي: ݣَاعْ اللِّي طَلّْقْ مْرَاتُه، خَاصُّه يْعْطِيهَا بْرَاتْهَا.</verse>
				<verse number="32">وَلَكِنْ أَنَا كَنْݣُولْ لِيكُمْ: اللِّي طَلّْقْ مْرَاتُه عْلَى سْبَابْ آخُرْ مْنْ غِيرْ سْبَابْ الْفْسَادْ، رَاهْ كَيْرَدّْهَا كَتْفْسَدْ. وْاللِّي تّْزَوّْجْ بْالْمْطَلّْقَة رَاهْ هُوَ كَيْفْسَدْ».</verse>
				<verse number="33">«وْسْمَعْتُو تَانِي بْلِّي تّْݣَالْ لْجْدُودْكُمْ: إِلَا حْلَفْتِي مَا تْحْنَتْشْ، وَلَكِنْ تُوفِي لْلرَّبّْ بْالْحْلُوفْ دْيَالْكْ.</verse>
				<verse number="34">أَمَّا أَنَا كَنْݣُولْ لِيكُمْ: عَمّْرْكُمْ مَا تْحَلْفُو، لَا بْالسّْمَا حِيتْ هِيَ عَرْشْ اللَّهْ،</verse>
				<verse number="35">وَلَا بْالْأَرْضْ حِيتْ هِيَ مُوضْعْ رْجْلِيهْ، وَلَا بْأُورْشَلِيمْ حِيتْ هِيَ مْدِينْةْ الْمَلِكْ الْعْظِيمْ.</verse>
				<verse number="36">وْمَا تْحْلَفْشْ بْرَاسْكْ حْتَّى هُوَ، حِيتْ مَا تْقْدَرْشْ تْرَدّْ شَعْرَة وَحْدَة مْنُّه كَحْلَا وْلَا بِيضَا.</verse>
				<verse number="37">وَلَكِنْ إِلَا كَانْ كْلَامْكُمْ إِيِّهْ، ݣُولُو: إِيِّهْ. وْإِلَا كَانْ لَّا، ݣُولُو: لَّا. وْالْكْلَامْ اللِّي زَايْدْ عْلَى هَادْشِّي رَاهْ هُوَ مْنْ الشِّيطَانْ».</verse>
				<verse number="38">«وْسْمَعْتُو بْلِّي تّْݣَالْ: الْعِينْ بْالْعِينْ وْالسَّنّْ بْالسَّنّْ.</verse>
				<verse number="39">وَلَكِنْ أَنَا كَنْݣُولْ لِيكُمْ: مَا تْرَدُّوشْ الشَّرّْ بْخُوهْ، وَلَكِنْ اللِّي صَرْفْقَكْ عْلَى حْنْكَكْ لِيمْنْ، ضَوّْرْ لِيهْ لَاخُرْ حْتَّى هُوَ.</verse>
				<verse number="40">وْاللِّي بْغَا يْدْعِيكْ لْلْمَحْكَمَة بَاشْ يَاخُدْ لِيكْ جْلَّابْتْكْ، خَلِّي لِيهْ حْتَّى التّْشَامِيرْ دْيَالْكْ.</verse>
				<verse number="41">وْإِلَا شِي وَاحْدْ بَزّْزْ عْلِيكْ بَاشْ تْمْشِي مْعَاهْ أَلْفْ خَطْوَة، سِيرْ مْعَاهْ أَلْفَيْنْ.</verse>
				<verse number="42">وْاللِّي طْلَبْ مْنّْكْ شِي حَاجَة عْطِيهَا لِيهْ، وْاللِّي بْغَا يْتّْسَلّْفْ مْنّْكْ مَا تْرَدُّوشْ خَاوِي».</verse>
				<verse number="43">«وْسْمَعْتُو بْلِّي تّْݣَالْ: تْبْغِي اللِّي قْرِيبْ لِيكْ وْتْكْرَهْ عْدُوكْ.</verse>
				<verse number="44">وَلَكِنْ أَنَا كَنْݣُولْ لِيكُمْ: بْغِيوْ عْدْيَانْكُمْ، وْدْعِيوْ مْعَ هَادُوكْ اللِّي كَيْتّْعَدَّاوْ عْلِيكُمْ.</verse>
				<verse number="45">بَاشْ تْكُونُو وْلَادْ بَّاكُمْ اللِّي فْالسَّمَاوَاتْ. حِيتْ هُوَ اللِّي كَيْشْرَقْ بْشْمْسُه عْلَى الْقْبَاحْ وْالْمْلَاحْ، وْكَيْنَزّْلْ الشّْتَا عْلَى اللِّي كَيْدِيرُو الْخِيرْ وْاللِّي كَيْدِيرُو الشَّرّْ.</verse>
				<verse number="46">حِيتْ إِلَا كْنْتُو كَتْبْغِيوْ غِيرْ اللِّي كَيْبْغِيوْكُمْ، آشْ مْنْ أَجْرْ عَنْدْكُمْ؟ وَاشْ مَاشِي حْتَّى مَّالِينْ الضَّرِيبَة كَيْدِيرُو بْهَادْشِّي؟</verse>
				<verse number="47">وْإِلَا كَتْسْلّْمُو غِيرْ عْلَى خُوتْكُمْ بُوحْدْهُمْ. بْآشْ نْتُمَ حْسَنْ مْنْ لْخْرِينْ؟ وَاشْ مَاشِي حْتَّى اللِّي كَيْعَبْدُو الْأَصْنَامْ كَيْدِيرُو بْحَالْ هَكَّا؟</verse>
				<verse number="48">إِيوَا كُونُو كَامْلِينْ، كِمَا بَّاكُمْ اللِّي فْالسّْمَا كَامْلْ».</verse>
			</chapter>
			<chapter number="6">
				<verse number="1">الْفَصْلْ السَّادْسْ «رْدُّو بَالْكُمْ لَا تْدِيرُو الْخِيرْ قُدَّامْ النَّاسْ بَاشْ يْشُوفُوكُمْ، وْلَّا مَا غَيْكُونْشْ عَنْدْكُمْ أَجْرْ عَنْدْ بَّاكُمْ اللِّي فْالسَّمَاوَاتْ.</verse>
				<verse number="2">وْإِلَا بْغِيتِي تْعْطِي شِي صَدَقَة، مَا تْبَرّْحْشْ بِيهَا فْالْبُوقْ قُدَّامْ النَّاسْ بْحَالْ اللِّي كَيْدِيرُو الْمُنَافِقِينْ فْدْيُورْ الصّْلَاة وْالزّْنَاقِي بَاشْ يْشَكْرُوهُمْ النَّاسْ. رَانِي نْݣُولْ لِيكُمْ الْحَقّْ: هَادُوكْ رَاهُمْ خْدَاوْ الْأَجْرْ دْيَالْهُمْ مْنْ عَنْدْ النَّاسْ.</verse>
				<verse number="3">وَلَكِنْ نْتَ إِلَا عْطِيتِي شِي صَدَقَة، خَاصّْ يْدّْكْ لِيسْرَى مَا تْعْرَفْشْ آشْ كَتْدِيرْ يْدّْكْ لِيمْنَى،</verse>
				<verse number="4">بَاشْ تْبْقَى الصَّدَقَة دْيَالْكْ فْالسِّرْ، وْبَّاكْ اللِّي فْالسّْمَا اللِّي مَا كَتْخْفَى عْلِيهْ خَافِيَّة هُوَ اللِّي غَادِي يْجَازِيكْ».</verse>
				<verse number="5">«وْمْلِّي تْصَلِّيوْ، مَا تْدِيرُوشْ بْحَالْ الْمُنَافِقِينْ، اللِّي عْزِيزْ عْلِيهُمْ يْصَلِّيوْ وَاقْفِينْ فْدْيُورْ الصّْلَاة وْفِينْ كَيْتّْلَاقَاوْ الطّْرْقَانْ بَاشْ يْشُوفُوهُمْ النَّاسْ. رَانِي نْݣُولْ لِيكُمْ الْحَقّْ: هَادُوكْ رَاهُمْ خْدَاوْ الْأَجْرْ دْيَالْهُمْ مْنْ عَنْدْ النَّاسْ.</verse>
				<verse number="6">أَمَّا نْتَ مْلِّي تْصَلِّي، دْخُلْ لْبِيتْكْ وْسْدّْ عْلِيكْ الْبَابْ وْصَلِّي لْبَّاكْ اللِّي فْالسِّرْ، وْبَّاكْ اللِّي مَا كَتْخْفَى عْلِيهْ خَافِيَّة هُوَ اللِّي غَيْجَازِيكْ.</verse>
				<verse number="7">وْمْلِّي تْصَلِّيوْ مَا تْبْدَاوْشْ تْعَاوْدُو كْلَامْ كْتِيرْ وْخَاوِي بْحَالْ هَادُوكْ اللِّي كَيْعَبْدُو الْأَصْنَامْ، اللِّي كَيْحْسَابْ لِيهُمْ بْلِّي إِلَا كَتّْرُو مْنْ الْكْلَامْ رَاهْ غَادِي يْسْتَاجْبْ لِيهُمْ اللَّهْ.</verse>
				<verse number="8">إِيوَا مَا تْكُونُوشْ بْحَالْهُمْ، عْلَاحْقَّاشْ بَّاكُمْ اللِّي فْالسّْمَا كَيْعْرَفْ دَاكْشِّي اللِّي كَتْحْتَاجُو قْبَلْ مَا تْطْلْبُوهْ».</verse>
				<verse number="9">	«وْهَاكْدَا صْلِّيوْ نْتُمَ هَادْ الصّْلَاة: 	بَّانَا اللِّي فْالسّْمَا، بْغِينَا إِسْمْكْ يْتّْقَدّْسْ،</verse>
				<verse number="10">	وْمَمْلَكْتْكْ تْجِي، 	وْمُرَادْكْ يْكُونْ كِمَا فْالسّْمَا هَكَّا عْلَى الْأَرْضْ.</verse>
				<verse number="11">الْخُبْزْ اللِّي يْكْفِينَا رْزَقْنَا الْيُومْ،</verse>
				<verse number="12">	وْغْفَرْ لِينَا دْنُوبْنَا كِمَا كَنْغَفْرُو لْهَادُوكْ اللِّي كَيْدَنْبُو فْحَقّْنَا،</verse>
				<verse number="13">	وْحْفَضْنَا بَاشْ مَا نْطِيحُوشْ فْالتَّجْرِبَة، وْنْجِّينَا مْنْ الشِّيطَانْ.</verse>
				<verse number="14">حِيتْ إِلَا غْفَرْتُو لْلنَّاسْ الْغَلْطَاتْ دْيَالْهُمْ، غَيْغْفَرْ لِيكُمْ بَّاكُمْ اللِّي فْالسّْمَا الْغَلْطَاتْ دْيَالْكُمْ.</verse>
				<verse number="15">وَلَكِنْ إِلَا مَا غْفَرْتُوشْ لْلنَّاسْ الْغَلْطَاتْ دْيَالْهُمْ، حْتَّى نْتُمَ مَا غَيْغْفَرْشْ لِيكُمْ بَّاكُمْ اللِّي فْالسّْمَا الْغَلْطَاتْ دْيَالْكُمْ».</verse>
				<verse number="16">«إِلَا صْمْتُو، مَا تْكُونُوشْ مْعَبّْسِينْ بْحَالْ الْمُنَافِقِينْ اللِّي كَيْعَبّْسُو وْجُوهْهُمْ بَاشْ يْبَيّْنُو لْلنَّاسْ بْلِّي هُمَ صَايْمِينْ. نْݣُولْ لِيكُمْ الْحَقّْ: هَادُوكْ رَاهُمْ خْدَاوْ الْأَجْرْ دْيَالْهُمْ مْنْ عَنْدْ النَّاسْ.</verse>
				<verse number="17">وَلَكِنْ نْتَ مْلِّي تْصُومْ، دْهَنْ شَعْرَكْ وْغْسَلْ وْجْهَكْ،</verse>
				<verse number="18">حِيتْ مَاشِي لْلنَّاسْ لَمّْنْ خَاصّْكْ تْبَانْ صَايْمْ، وَلَكِنْ لْبَّاكْ اللِّي فْالسِّرْ، وْبَّاكْ اللِّي مَا كَتْخْفَى عْلِيهْ خَافِيَّة هُوَ يْجَازِيكْ».</verse>
				<verse number="19">«مَا تْجَمْعُوشْ لِيكُمْ كْنُوزْ فْالْأَرْضْ، فِينْ كَتّْكَالْ بْالسُّوسَة وْالصّْدَا، وْفِينْ كَيْحَفْرُو عْلِيهَا الشّْفَارَا وْكَيْسَرْقُوهَا.</verse>
				<verse number="20">وَلَكِنْ جْمْعُو لِيكُمْ كْنُوزْ فْالسّْمَا، فِينْ مَا كَتّْكَالْشْ بْالسُّوسَة وْالصّْدَا، وْفِينْ مَا كَيْحَفْرُوشْ عْلِيهَا الشّْفَارَا وْمَا كَيْسَرْقُوهَاشْ.</verse>
				<verse number="21">حِيتْ فِينْ مَا كَانْ كَنْزْكْ، تْمَّ غَادِي يْكُونْ قَلْبَكْ».</verse>
				<verse number="22">«الْعِينْ هِيَ قْنْدِيلْ الدَّاتْ. إِلَا كَانْتْ عِينْكْ مْزْيَانَة، دَاتْكْ كُلّْهَا غَادِي تْكُونْ مْضَوّْيَة.</verse>
				<verse number="23">وَلَكِنْ إِلَا كَانْتْ عِينْكْ قْبِيحَة، دَاتْكْ كُلّْهَا غَادِي تْكُونْ مْضَلّْمَة. وْإِلَا كَانْ النُّورْ اللِّي فِيكْ ضْلَامْ، شْحَالْ صْعِيبْ هَادْ الضّْلَامْ!»</verse>
				<verse number="24">«حْتَّى وَاحْدْ مَا يْقْدَرْ يْكُونْ عَبْدْ لْجُوجْ سْيَادْ، عْلَاحْقَّاشْ إِمَّا غَيْكْرَهْ وَاحْدْ فِيهُمْ وْغَيْبْغِي لَاخُرْ، وْلَا غَيْكُونْ مُخْلِصْ لْوَاحْدْ فِيهُمْ وْغَيْطَيّْحْ مْنْ شَانْ لَاخُرْ. وْهَكَّا حْتَّى نْتُمَ مَا تْقَدْرُوشْ تْكُونُو عْبِيدْ دْيَالْ اللَّهْ وْالْفْلُوسْ.</verse>
				<verse number="25">وْعْلَى هَادْشِّي كَنْݣُولْ لِيكُمْ: مَا تْرَفْدُوشْ الْهَمّْ مْنْ جِهْةْ مَعِيشْتْكُمْ أَشْنُو تَاكْلُو وْلَا أَشْنُو تْشَرْبُو، وْلَا مْنْ جِهْةْ دَاتْكُمْ أَشْنُو تْلَبْسُو. وَاشْ مَاشِي الْحَيَاةْ مُهِمَّة كْتَرْ مْنْ الْمَاكْلَة، وْالدَّاتْ مُهِمَّة كْتَرْ مْنْ اللّْبَاسْ؟</verse>
				<verse number="26">شُوفُو طْيُورْ السّْمَا، رَاهَا مَا كَتْزْرَعْ مَا كَتْحْصَدْ مَا كَتْجْمَعْ فْبْيُوتْ الْخْزِينْ، وْبَّاكُمْ اللِّي فْالسّْمَا كَيْرْزَقْهَا مَاكْلْتْهَا. إِيوَا، وَاشْ مَاشِي نْتُمَ حْسَنْ مْنّْهَا بْزَّافْ؟</verse>
				<verse number="27">شْكُونْ هَادَا فِيكُمْ اللِّي إِلَا رْفَدْ الْهَمّْ يْقْدَرْ يْزِيدْ وَاخَّا غِيرْ سَاعَة فْعَمْرُه؟</verse>
				<verse number="28">وْعْلَاشْ كَتْرَفْدُو الْهَمّْ لْلّْبَاسْ؟ شُوفُو مْزْيَانْ الْوَرْدْ اللِّي فْالْفْدَّانْ كِيفَاشْ كَيْكْبَرْ، رَاهْ مَا كَيْتّْعَدّْبْ مَا كَيْغْزَلْ.</verse>
				<verse number="29">وَلَكِنْ نْݣُولْ لِيكُمْ الْحَقّْ: حْتَّى سُلَيْمَانْ بْرَاسُه فْالْعَزّْ دْيَالُه كُلُّه، عَمّْرُه مَا لْبَسْ بْحَالْ شِي وَرْدَة فِيهُمْ.</verse>
				<verse number="30">إِيوَا آ قْلَالِينْ الْإِيمَانْ! إِلَا كَانْ الرّْبِيعْ اللِّي فْالْفْدَّانْ، اللِّي الْيُومْ كَنْشُوفُوهْ وْالْغَدّْ لِيهْ كَيْتّْرْمَى فْالْفْرَّانْ كَيْلَبّْسُه اللَّهْ هَكَّا، كِيفَاشْ مَا يْلَبّْسْكُمْشْ نْتُمَ مَا حْسَنْ؟</verse>
				<verse number="31">وْعْلَى هَادْشِّي، ݣَاعْ مَا تْرَفْدُو الْهَمّْ وْتْݣُولُو: آشْ غَادِي نَاكْلُو؟ وْلَا آشْ غَادِي نْشَرْبُو؟ وْلَا آشْ غَادِي نْلَبْسُو؟</verse>
				<verse number="32">رَاهْ حْتَّى اللِّي مَا كَيْعَرْفُوشْ اللَّهْ كَيْطْلْبُو ݣَاعْ هَادْشِّي، وْبَّاكُمْ اللِّي فْالسّْمَا كَيْعْرَفْ بْلِّي نْتُمَ مْحْتَاجِينْ لْهَادْشِّي كُلُّه.</verse>
				<verse number="33">وَلَكِنْ قَلّْبُو فْاللّْوّْلْ عْلَى مَمْلَكَةْ اللَّهْ وْالْمُرَادْ دْيَالُه، وْهَادْشِّي كُلُّه غَيْتّْزَادْ لِيكُمْ.</verse>
				<verse number="34">وْمَا تْرَفْدُوشْ الْهَمّْ لْلنّْهَارْ اللِّي جَايْ، خَلِّي هَمّْ غْدَّا لْغْدَّا. وْكُلّْ نْهَارْ بَرَكَا عْلِيهْ غِيرْ هَمُّه».</verse>
			</chapter>
			<chapter number="7">
				<verse number="1">الْفَصْلْ السَّابْعْ «مَا تْحَكْمُو عْلَى حَدّْ، بَاشْ مَا يْتّْحْكَمْشْ عْلِيكُمْ.</verse>
				<verse number="2">حِيتْ الْحْكَامْ بَاشْ كَتْحَكْمُو، بِيهْ غَيْتّْحْكَمْ عْلِيكُمْ، وْالْعْبَارْ بَاشْ كَتْعَبْرُو، بِيهْ غَيْتّْعْبَرْ لِيكُمْ.</verse>
				<verse number="3">عْلَاشْ كَتْشُوفْ الْخْشَّة دْيَالْ التّْبَنْ اللِّي فْعِينْ خُوكْ، وْمَا كَتْرَدّْشْ الْبَالْ لْلْعُودْ اللِّي فْعِينْكْ؟</verse>
				<verse number="4">وْلَا كِيفَاشْ غَادِي تْݣُولْ لْخُوكْ خَلِّينِي نْحَيّْدْ الْخْشَّة دْيَالْ التّْبَنْ مْنْ عِينْكْ، وْعِينْكْ نْتَ فِيهَا عُودْ؟</verse>
				<verse number="5">آ هَادْ الْمُنَافِقْ، حَيّْدْ بْعْدَ فْاللّْوّْلْ الْعُودْ مْنْ عِينْكْ، دِيكْ السَّاعَة غَتْشُوفْ مْزْيَانْ بَاشْ تْحَيّْدْ الْخْشَّة دْيَالْ التّْبَنْ مْنْ عِينْ خُوكْ.</verse>
				<verse number="6">مَا تْعْطِيوْشْ الْحَاجَة الْمْقَدّْسَة لْلْكْلَابْ لَا يْضُورُو فِيكُمْ وْيْقَطّْعُوكُمْ، وْمَا تْرْمِيوْشْ الجُّوهْرْ دْيَالْكُمْ لْلْحْلَالْفْ لَا يْعَفْسُو عْلِيهْ بْرْجْلِيهُمْ».</verse>
				<verse number="7">«طْلْبُو وْغَتَاخْدُو. قَلّْبُو وْغَتْلْقَاوْ. دَقُّو الْبَابْ وْغَيْتّْحَلّْ لِيكُمْ.</verse>
				<verse number="8">رَاهْ ݣَاعْ اللِّي طْلَبْ غَيْتّْعْطَى لِيهْ، وْاللِّي قَلّْبْ غَيْلْقَا، وْاللِّي دَقّْ الْبَابْ غَيْتّْحَلّْ لِيهْ.</verse>
				<verse number="9">شْكُونْ فِيكُمْ اللِّي إِلَا طْلَبْ مْنُّه وَلْدُه الْخُبْزْ غَيْعْطِيهْ حَجْرَة،</verse>
				<verse number="10">وْلَا إِلَا طْلَبْ مْنُّه حُوتَة غَيْعْطِيهْ لْفْعَى؟</verse>
				<verse number="11">إِيوَا، إِلَا كْنْتُو نْتُمَ اللِّي مَا مْزْيَانِينْشْ كَتْعَرْفُو تْعْطِيوْ لْوْلَادْكُمْ الْحْوَايْجْ الْمْزْيَانِينْ، كِيفَاشْ بَّاكُمْ اللِّي فْالسّْمَا مَا يْعْطِيشْ الْحْوَايْجْ الْمْزْيَانِينْ لْهَادُوكْ اللِّي كَيْطْلْبُوهْ؟</verse>
				<verse number="12">كِمَا كَتْبْغِيوْ النَّاسْ يْدِيرُو مْعَاكُمْ، هَكَّا خَاصّْكُمْ حْتَّى نْتُمَ تْدِيرُو مْعَاهُمْ، حِيتْ عْلَى هَادْشِّي كَيْضُورْ تَعْلِيمْ الشّْرَعْ وْالْأَنْبِيَا».</verse>
				<verse number="13">«دَخْلُو مْنْ الْبَابْ الضّْيِّقْ، حِيتْ الْبَابْ اللِّي كَيْدِّي لْلْهْلَاكْ وَاسْعْ وْطْرِيقُه سَاهْلَة، وْكْتَارْ اللِّي كَيْدَخْلُو مْنُّه.</verse>
				<verse number="14">شْحَالْ مْضَيّْقْ الْبَابْ وْشْحَالْ وَاعْرَة الطّْرِيقْ اللِّي كَتْدِّي لْلْحَيَاةْ، وْقْلَالْ اللِّي كَيْلْقَاوْهَا».</verse>
				<verse number="15">«رْدُّو بَالْكُمْ مْنْ الْأَنْبِيَا الْكْدَّابِينْ، اللِّي كَيْجِيوْ عَنْدْكُمْ لَابْسِينْ لْبَاسْ الْخْرْفَانْ وَلَكِنْ هُمَ مْنْ لْدَاخْلْ دْيَابْ خْطَّافَا.</verse>
				<verse number="16">رَاهْ مْنْ غَلّْتْهُمْ تْعَرْفُوهُمْ. وَاشْ تْقَدْرُو تْجْنِيوْ الْعْنَبْ مْنْ الشُّوكْ، وْلَا الْكَرْمُوسْ مْنْ السّْدْرَة؟</verse>
				<verse number="17">وْهَكَّا كُلّْ شَجْرَة مْزْيَانَة كَتْعْطِي غْلَّة مْزْيَانَة، وْكُلّْ شَجْرَة خَايْبَة كَتْعْطِي غْلَّة خَايْبَة.</verse>
				<verse number="18">وْالشَّجْرَة الْمْزْيَانَة مَا يْمْكَنْشْ تْعْطِي غْلَّة خَايْبَة، وْالشَّجْرَة الْخَايْبَة مَا يْمْكَنْشْ تْعْطِي غْلَّة مْزْيَانَة.</verse>
				<verse number="19">كُلّْ شَجْرَة مَا كَتْعْطِيشْ غْلَّة مْزْيَانَة كَتّْقَطّْعْ وْكَتّْرْمَى فْالْعَافْيَة.</verse>
				<verse number="20">وْهَكَّا مْنْ غَلّْتْهُمْ تْعَرْفُوهُمْ».</verse>
				<verse number="21">«مَاشِي ݣَاعْ اللِّي كَيْݣُولْ لِيَّ: آ سِيدِي، آ سِيدِي! غَادِي يْدْخَلْ لْمَمْلَكَةْ السَّمَاوَاتْ، وَلَكِنْ اللِّي كَيْدْخَلْ لِيهَا هُوَ اللِّي كَيْدِيرْ مُرَادْ بَّا اللِّي فْالسَّمَاوَاتْ.</verse>
				<verse number="22">فْدَاكْ النّْهَارْ، بْزَّافْ اللِّي غَادِي يْݣُولُو لِيَّ: آ سِيدِي، آ سِيدِي! وَاشْ مَاشِي بْإِسْمْكْ تّْنَبّْأْنَا؟ وْبْإِسْمْكْ خَرّْجْنَا الجّْنُونْ؟ وْبْإِسْمْكْ دْرْنَا مُعْجِزَاتْ كْتَارْ؟</verse>
				<verse number="23">فْدِيكْ السَّاعَة غَادِي نْݣُولْ لِيهُمْ: عَمّْرْنِي مَا عْرَفْتْكُمْ! بَعّْدُو مْنِّي آ الْمُدْنِبِينْ!.</verse>
				<verse number="24">رَاهْ ݣَاعْ اللِّي كَيْسْمَعْ كْلَامِي وْكَيْدِيرْ بِيهْ، كَيْشْبَهْ لْوَاحْدْ الرَّاجْلْ بْعَقْلُه بْنَى دَارُه عْلَى الصّْخَرْ.</verse>
				<verse number="25">وْمْنِينْ طَاحْتْ الشّْتَا وْفَاضُو الْوِيدَانْ، وْجَاتْ رِيحْ قْوِيَّة وْضْرْبَاتْ دِيكْ الدَّارْ، مَا رَابْتْشْ، حِيتْ السَّاسْ دْيَالْهَا كَانْ مْبْنِي عْلَى الصّْخَرْ.</verse>
				<verse number="26">وْݣَاعْ اللِّي كَيْسْمَعْ هَادْ الْكْلَامْ دْيَالِي وْمَا كَيْدِيرْشْ بِيهْ، رَاهْ كَيْشْبَهْ لْوَاحْدْ الرَّاجْلْ حْمَقْ بْنَى دَارُه عْلَى الرّْمْلَة.</verse>
				<verse number="27">وْمْنِينْ طَاحْتْ الشّْتَا وْفَاضُو الْوِيدَانْ، وْجَاتْ رِيحْ قْوِيَّة وْضْرْبَاتْ دِيكْ الدَّارْ، رَابْتْ وْكَانْ التّْرْيَابْ دْيَالْهَا قْوِي».</verse>
				<verse number="28">وْمْلِّي كَمّْلْ يَسُوعْ هَادْ الْكْلَامْ، تّْعَجّْبُو جْمَاعَاتْ النَّاسْ مْنْ التَّعْلِيمْ دْيَالُه،</verse>
				<verse number="29">حِيتْ كَانْ كَيْعَلّْمْهُمْ بْحَالْ شِي وَاحْدْ عَنْدُه السُّلْطَة، مَاشِي بْحَالْ الْعُلَمَا دْ الشّْرَعْ دْيَالْهُمْ.</verse>
			</chapter>
			<chapter number="8">
				<verse number="1">الْفَصْلْ التَّامْنْ وْمْلِّي نْزَلْ يَسُوعْ مْنْ الجّْبَلْ، تْبْعُوهْ بْزَّافْ دْ الجّْمَاعَاتْ دْيَالْ النَّاسْ.</verse>
				<verse number="2">وْقَرّْبْ لْعَنْدُه وَاحْدْ الْمْجْدَامْ، وْسْجَدْ لِيهْ وْݣَالْ: «آ سِيدِي، إِلَا بْغِيتِي، رَاكْ تْقْدَرْ تْرَدّْنِي طَاهْرْ».</verse>
				<verse number="3">وْهُوَ يْمَدّْ يَسُوعْ يْدُّه وْمْسُّه وْݣَالْ: «أَنَا بْغِيتْ إِيوَا كُونْ طَاهْرْ!». وْفْدِيكْ السَّاعَة تْحَيّْدْ مْنُّه الجّْدَامْ وْوْلَّى طَاهْرْ.</verse>
				<verse number="4">وْݣَالْ لِيهْ يَسُوعْ: «رَدّْ بَالْكْ بَاشْ مَا تْݣُولْهَا لْحْتَّى شِي حَدّْ، وَلَكِنْ سِيرْ وْوْرِّي دَاتْكْ لْرَاجْلْ الدِّينْ، وْعْطِي الْهْدِيَّة اللِّي وْصَّى بِيهَا مُوسَى، بَاشْ يْكُونْ هَادْشِّي شْهَادَة لِيهُمْ».</verse>
				<verse number="5">وْمْلِّي دْخَلْ يَسُوعْ لْكَفْرْنَاحُومْ، جَا لْعَنْدُه وَاحْدْ الْقَايْدْ دْ الْعَسْكَرْ كَيْرَغْبُه،</verse>
				<verse number="6">وْݣَالْ لِيهْ: «آ سِيدِي، الْخْدَّامْ دْيَالِي فْالدَّارْ طَايْحْ فْالْفْرَاشْ مْشْلُولْ وْكَيْتّْعَدّْبْ بْزَّافْ».</verse>
				<verse number="7">وْهُوَ يْݣُولْ لِيهْ يَسُوعْ: «هَانِي غَادِي نْمْشِي بَاشْ نْشَافِيهْ».</verse>
				<verse number="8">وْجَاوْبُه الْقَايْدْ دْ الْعَسْكَرْ: «أَنَا مَا نْسْتَاهْلْشْ آ سِيدِي تْدْخُلْ تَحْتْ سْقَفْ دَارِي، وَلَكِنْ ݣُولْ غِيرْ كْلْمَة وَحْدَة وْالْخْدَّامْ دْيَالِي غَيْتّْشَافَى.</verse>
				<verse number="9">حِيتْ حْتَّى أَنَا كَايْنْ اللِّي كَيْحْكَمْ فِيَّ وْعَنْدِي عَسْكَرْ كَنْحْكَمْ فِيهْ، كَنْݣُولْ لْهَادَا: سِيرْ! وْكَيْمْشِي، وْكَنْݣُولْ لْلَّاخُرْ: أَجِي! وْكَيْجِي، وْكَنْݣُولْ لْلْعَبْدْ دْيَالِي: دِيرْ هَادِي! وْكَيْدِيرْهَا».</verse>
				<verse number="10">وْمْلِّي سْمْعُه يَسُوعْ تّْعَجّْبْ وْݣَالْ لْهَادُوكْ اللِّي تَابْعِينُه: «نْݣُولْ لِيكُمْ الْحَقّْ: مَا لْقِيتْ حْتَّى شِي وَاحْدْ فْإِسْرَائِيلْ عَنْدُه إِيمَانْ قْوِي بْحَالْ هَادَا.</verse>
				<verse number="11">وْرَانِي نْݣُولْ لِيكُمْ بْلِّي بْزَّافْ دْ النَّاسْ غَادِي يْجِيوْ مْنْ الشَّرْقْ وْالْغَرْبْ وْيْݣَلْسُو يَاكْلُو مْعَ إِبْرَاهِيمْ وْإِسْحَاقْ وْيَعْقُوبْ فْمَمْلَكَةْ السَّمَاوَاتْ.</verse>
				<verse number="12">أَمَّا هَادُوكْ اللِّي كَانْ خَاصّْهُمْ يْكُونُو فْالْمَمْلَكَة، غَيْتّْرْمَاوْ عْلَى بْرَّا فْالضّْلْمَة، تْمَّ فِينْ غَيْكُونْ الْبْكَا وْتْغْزَازْ السّْنَانْ».</verse>
				<verse number="13">وْمْنْ بَعْدْ، ݣَالْ يَسُوعْ لْلْقَايْدْ دْ الْعَسْكَرْ: «سِيرْ! عْلَى قْدّْ الْإِيمَانْ دْيَالْكْ، غَادِي يْكُونْ لِيكْ دَاكْشِّي اللِّي بْغِيتِي». وْفْدِيكْ السَّاعَة نِيتْ تّْشَافَى الْخْدَّامْ دْيَالُه.</verse>
				<verse number="14">وْمْلِّي دْخَلْ يَسُوعْ لْدَارْ بُطْرُسْ، لْقَا نْسِيبْةْ بُطْرُسْ طَايْحَة فْالْفْرَاشْ حِيتْ فِيهَا السّْخَانَة.</verse>
				<verse number="15">وْمْسّْ يَسُوعْ يْدّْهَا، وْهِيَ تْمْشِي مْنّْهَا السّْخَانَة، وْنَاضْتْ وْضَايْفَتُه.</verse>
				<verse number="16">وْمْلِّي وْصْلَاتْ الْعْشِيَّة، جَابُو لِيهْ بْزَّافْ دْ النَّاسْ مْسْكُونِينْ بْالجّْنُونْ، وْخَرّْجْ الجّْنُونْ بْكْلْمَة مْنُّه، وْشْفَى ݣَاعْ الْمَرْضَى.</verse>
				<verse number="17">وْهَكَّا تْحَقّْقْ الْكْلَامْ اللِّي ݣَالْ النّْبِي إِشْعِيَا: «هُوَ اللِّي خْدَا وْجَعْنَا وْهْزّْ مَرْضْنَا».</verse>
				<verse number="18">وْمْلِّي شَافْ يَسُوعْ الجّْمَاعَة دْ النَّاسْ ضَايْرِينْ بِيهْ، آمْرْ التّْلَامْدْ دْيَالُه بَاشْ يْقَطْعُو لْلجِّهَة لْخْرَى دْيَالْ الْبْحَرْ.</verse>
				<verse number="19">وْهُوَ يْقَرّْبْ لْعَنْدُه وَاحْدْ مْنْ الْعُلَمَا دْ الشّْرَعْ وْݣَالْ لِيهْ: «آ سِيدِي، غَادِي نْتْبْعَكْ فِينْ مَا مْشِيتِي».</verse>
				<verse number="20">وْجَاوْبُه يَسُوعْ وْݣَالْ: «التّْعَالْبْ عَنْدْهَا غِيرَانْهَا، وْطْيُورْ السّْمَا عَنْدْهَا عْشَاشْهَا، وَلَكِنْ وَلْدْ الْإِنْسَانْ رَاهْ مَا عَنْدُه حْتَّى فِينْ يْسْنَّدْ رَاسُه».</verse>
				<verse number="21">وْݣَالْ لِيهْ وَاحْدْ آخُرْ مْنْ تْلَامْدُه: «آ سِيدِي، خَلِّينِي بْعْدَ نْمْشِي نْدْفَنْ بَّا».</verse>
				<verse number="22">وَلَكِنْ يَسُوعْ جَاوْبُه: «غِيرْ تْبَعْنِي نْتَ وْخْلِّي الْمُوتَى يْدْفْنُو الْمُوتَى دْيَالْهُمْ!».</verse>
				<verse number="23">وْمْلِّي رْكَبْ يَسُوعْ فْالْفْلُوكَة، تْبْعُوهْ تْلَامْدُه.</verse>
				<verse number="24">وْجَاتْ وَاحْدْ الرِّيحْ قْوِيَّة بْزَّافْ فْالْبْحَرْ حْتَّى عَمّْرُو الْمَّاجْ الْفْلُوكَة، وْكَانْ يَسُوعْ نَاعْسْ.</verse>
				<verse number="25">وْقَرّْبُو لْعَنْدُه تْلَامْدُه وْفَيّْقُوهْ وْݣَالُو لِيهْ: «عْتَقْنَا آ سِيدِي، رَاهْ حْنَا كَنْمُوتُو!»،</verse>
				<verse number="26">وْهُوَ يْݣُولْ لِيهُمْ: «مَالْكُمْ خَايْفِينْ آ هَادْ قْلَالْ الْإِيمَانْ؟». وْمْنْ بَعْدْ، نَاضْ وْنْهَضْ فْالرِّيحْ وْالْبْحَرْ، وْهِيَ تّْهَدّْنْ الدّْنْيَا.</verse>
				<verse number="27">وْتّْعَجّْبُو الرّْجَالْ وْݣَالُو: «شْكُونْ هُوَ هَادَا اللِّي حْتَّى الرِّيحْ وْالْبْحَرْ كَيْطِيعُوهْ؟».</verse>
				<verse number="28">وْمْلِّي وْصَلْ يَسُوعْ لْلجِّهَة لْخْرَى مْنْ الْبْحَرْ حْدَا بْلَادْ الْجَدَرِيِّينْ، تّْلَاقَاوْ بِيهْ جُوجْ دْ الرّْجَالْ مْسْكُونِينْ بْالجّْنُونْ خَارْجِينْ مْنْ الرُّوضَة، وْكَانُو خَطَرْ بْزَّافْ، حْتَّى مَا بْقَى حَدّْ قَادْرْ يْدُوزْ فْدِيكْ الطّْرِيقْ.</verse>
				<verse number="29">وْغِيرْ شَافُوهْ بْدَاوْ كَيْغَوّْتُو وْكَيْݣُولُو: «آشْ بِينَّا وْبِينْكْ آ وَلْدْ اللَّهْ؟ وَاشْ جِيتِي لّْهْنَا بَاشْ تْعَدّْبْنَا قْبَلْ مْنْ الْوَقْتْ؟».</verse>
				<verse number="30">وْكَانْتْ وَاحْدْ الْقْطْعَة دْيَالْ الْحْلَالْفْ كْبِيرَة سَارْحَة فْوَاحْدْ الْمُوضْعْ قْرِيبْ لْتْمَّ،</verse>
				<verse number="31">وْرَغْبُو الجّْنُونْ يَسُوعْ وْݣَالُو لِيهْ: «إِلَا خَرّْجْتِينَا، صِيفْطْنَا نْدَخْلُو فْالْقْطْعَة دْيَالْ الْحْلَالْفْ».</verse>
				<verse number="32">وْهُوَ يْݣُولْ لِيهُمْ: «سِيرُو!» وْمْشَاوْ دَخْلُو فِيهَا، وْجْرَاتْ الْقْطْعَة كُلّْهَا وْطَاحْتْ مْنْ الْحَافَة دْيَالْ الجّْبَلْ لْلْبْحَرْ وْغَرْقَاتْ فْالْمَا.</verse>
				<verse number="33">وْهَرْبُو السّْرَّاحَا وْمْشَاوْ لْلْمْدِينَة وْخَبّْرُو بْݣَاعْ دَاكْشِّي اللِّي جْرَا، وْبْدَاكْشِّي اللِّي وْقَعْ لْلرّْجَالْ اللِّي مْسْكُونِينْ بْالجّْنُونْ.</verse>
				<verse number="34">وْخَرْجُو سُكَّانْ الْمْدِينَة كُلّْهُمْ بَاشْ يْتّْلْقَّاوْ لْيَسُوعْ. وْمْلِّي شَافُوهْ رْغْبُوهْ يْخْرَجْ مْنْ بْلَادْهُمْ.</verse>
			</chapter>
			<chapter number="9">
				<verse number="1">الْفَصْلْ التَّاسْعْ وْرْكَبْ يَسُوعْ فْالْفْلُوكَة وْقْطَعْ الْبْحَرْ وْرْجَعْ لْمْدِينْتُه.</verse>
				<verse number="2">وْجَابُو لِيهْ شِي نَاسْ وَاحْدْ الرَّاجْلْ مْشْلُولْ نَاعْسْ فُوقْ الْفْرَاشْ. وْمْلِّي شَافْ يَسُوعْ إِيمَانْهُمْ ݣَالْ لْلْمْشْلُولْ: «تِيقْ آ وْلْدِي، رَاهْ تّْغَفْرُو لِيكْ دْنُوبْكْ».</verse>
				<verse number="3">وْݣَالُو شِي وْحْدِينْ مْنْ الْعُلَمَا دْ الشّْرَعْ فْخَاطْرْهُمْ: «هَادْ الرَّاجْلْ كَيْنْطَقْ بْكْلَامْ الْكُفْرْ!».</verse>
				<verse number="4">وْعْرَفْ يَسُوعْ فَاشْ كَيْفَكّْرُو وْݣَالْ: «مَالْكُمْ كَتْفَكّْرُو فْحْوَايْجْ خَايْبِينْ فْخَاطْرْكُمْ؟</verse>
				<verse number="5">أَمَا سْهَلْ، يْتّْݣَالْ: مْغْفُورِينْ لِيكْ دْنُوبْكْ، وْلَا يْتّْݣَالْ: نُوضْ وْسِيرْ؟</verse>
				<verse number="6">وَلَكِنْ غَادِي نْوَرِّيكُمْ بْلِّي وَلْدْ الْإِنْسَانْ عَنْدُه السُّلْطَة عْلَى الْأَرْضْ بَاشْ يْغْفَرْ الدّْنُوبْ». وْݣَالْ لْلْمْشْلُولْ: «نُوضْ هْزّْ فْرَاشْكْ وْسِيرْ لْدَارْكْ».</verse>
				<verse number="7">وْنَاضْ الرَّاجْلْ وْمْشَى لْدَارُه.</verse>
				<verse number="8">وْمْلِّي شَافُو جْمَاعَاتْ النَّاسْ دَاكْشِّي اللِّي جْرَا، خَافُو وْعْطَاوْ الْعَزّْ لْلَّهْ اللِّي عْطَى لْلنَّاسْ سُلْطَة بْحَالْ هَادِي.</verse>
				<verse number="9">وْمْلِّي كَانْ يَسُوعْ غَادِي مْنْ تْمَّ، شَافْ وَاحْدْ الرَّاجْلْ سْمِيتُه مَتَّى ݣَالْسْ فْدَارْ الضَّرِيبَة. وْهُوَ يْݣُولْ لِيهْ: «تْبَعْنِي». وْنَاضْ تْبْعُه.</verse>
				<verse number="10">وْمْنْ بَعْدْ ݣْلَسْ يَسُوعْ لْلْمَاكْلَة فْدَارْ مَتَّى، وْجَاوْ عَنْدُه بْزَّافْ دْيَالْ مَّالِينْ الضَّرِيبَة وْالْمُدْنِبِينْ وْݣَلْسُو مْعَاهْ وْمْعَ تْلَامْدُه.</verse>
				<verse number="11">وْمْلِّي شَافُوهْ الْفْرِّيسِيِّينْ، ݣَالُو لْتْلَامْدُه: «عْلَاشْ الْمُعَلِّمْ دْيَالْكُمْ كَيَاكُلْ مْعَ مَّالِينْ الضَّرِيبَة وْالْمُدْنِبِينْ؟».</verse>
				<verse number="12">وْمْلِّي سْمَعْهُمْ يَسُوعْ جَاوْبْهُمْ وْݣَالْ: «رَاهْ الْمَرْضَى اللِّي مْحْتَاجِينْ لْلطّْبِيبْ، مَاشِي اللِّي بْصَحّْتْهُمْ.</verse>
				<verse number="13">إِيوَا سِيرُو تْعَلّْمُو الْمَعْنَى دْيَالْ هَادْ الْكْلَامْ: أَنَا رَاهْ بْغِيتْ الرَّحْمَة مَاشِي الدّْبِيحَة، حِيتْ رَانِي مَا جِيتْشْ نْعَيّْطْ عْلَى اللِّي مْتَّاقْيِينْ اللَّهْ، وَلَكِنْ عْلَى الْمُدْنِبِينْ».</verse>
				<verse number="14">وْمْنْ بَعْدْ جَاوْ تْلَامْدْ يُوحَنَّا الْمَعْمَدَانْ لْعَنْدْ يَسُوعْ وْسْوّْلُوهْ: «عْلَاشْ حْنَا وْالْفْرِّيسِيِّينْ كَنْصُومُو بْزَّافْ، وْتْلَامْدْكْ نْتَ مَا كَيْصُومُوشْ؟».</verse>
				<verse number="15">وْجَاوْبْهُمْ يَسُوعْ وْݣَالْ لِيهُمْ: «وَاشْ يْقَدْرُو الْمْعْرُوضِينْ لْلْعَرْسْ يْحَزْنُو وْالْعْرِيسْ مْعَاهُمْ؟ رَاهْ غَادِي يْجِي الْوَقْتْ اللِّي غَيْتّْخَادْ الْعْرِيسْ مْنْ بِينَاتْهُمْ وْفْدِيكْ السَّاعَة غَيْصُومُو.</verse>
				<verse number="16">حْتَّى وَاحْدْ مَا كَيْرَقّْعْ لْبَاسْ قْدِيمْ بْطَرْفْ دْيَالْ التُّوبْ جْدِيدْ، عْلَاحْقَّاشْ الرّْقْعَة غَادِي تّْكَمّْشْ وْتْزِيدْ التّْشْرِيݣَة تْكْبَرْ.</verse>
				<verse number="17">وْحْتَّى وَاحْدْ مَا كَيْدِيرْ الْخْمَرْ الجّْدِيدْ فْݣْرْبَاتْ دْيَالْ الجّْلْدْ قْدَامْ، حِيتْ إِلَا تّْدَارْ فِيهُمْ غَيْتّْفَرْݣْعُو وْهَكَّا غَيْضِيعْ الْخْمَرْ وْيْتّْشَرّْݣُو الْݣْرْبَاتْ. وَلَكِنْ كَنْدِيرُو الْخْمَرْ الجّْدِيدْ فْݣْرْبَاتْ دْيَالْ الجّْلْدْ جْدَادْ، بَاشْ مَا يْضِيعْ لَا خْمَرْ وَلَا ݣْرْبَاتْ».</verse>
				<verse number="18">وْمْلِّي كَانْ كَيْݣُولْ لِيهُمْ هَادْشِّي، جَا عَنْدُه وَاحْدْ الرَّئِيسْ وْسْجَدْ لِيهْ وْݣَالْ: «بَنْتِي يَالَّاهْ مَاتْتْ، وَلَكِنْ أَجِي حَطّْ يْدّْكْ عْلِيهَا وْغَتْحْيَا».</verse>
				<verse number="19">وْنَاضْ يَسُوعْ تْبْعُه هُوَ وْتْلَامْدُه.</verse>
				<verse number="20">وْكَانْتْ تْمَّ وَاحْدْ الْمْرَاة مْرِيضَة، طْنَاشْرْ عَامْ وْهِيَ كَتْدُوزْ بْالدّْمْ، قَرّْبَاتْ وْرَا يَسُوعْ وْمْسَّاتْ جْلَايْلُه،</verse>
				<verse number="21">حِيتْ ݣَالْتْ فْخَاطْرْهَا: «إِلَا مْسِّيتْ غِيرْ حْوَايْجُه نْتّْشَافَى».</verse>
				<verse number="22">وْهُوَ يْتْلَفّْتْ يَسُوعْ وْشَافْهَا وْݣَالْ: «تِيقِي آ بَنْتِي، رَاهْ إِيمَانْكْ شْفَاكْ». وْفْدِيكْ السَّاعَة تّْشَافَاتْ الْمْرَاة.</verse>
				<verse number="23">وْمْلِّي وْصَلْ يَسُوعْ لْدَارْ الرَّئِيسْ وْشَافْ اللِّي كَيْنْوّْحُو بْاللِّيرَة وْالجّْمَاعَة دْ النَّاسْ دَايْرِينْ الصّْدَاعْ،</verse>
				<verse number="24">ݣَالْ لِيهُمْ: «خَرْجُو مْنْ هْنَا! الْبَنْتْ مَا مَاتْتْشْ، رَاهَا غِيرْ نَاعْسَة!»، وْهُمَ يْضَحْكُو عْلِيهْ.</verse>
				<verse number="25">وْمْلِّي خَرّْجْهُمْ يَسُوعْ بْرَّا، دْخَلْ وْشْدّْ الْبَنْتْ مْنْ يْدّْهَا وْهِيَ تْنُوضْ.</verse>
				<verse number="26">وْدَاعْتْ الْخْبَارْ فْدِيكْ الجّْوَايْهْ كُلّْهَا.</verse>
				<verse number="27">وْمْلِّي كَانْ يَسُوعْ دَايْزْ مْنْ تْمَّ، تْبْعُوهْ جُوجْ دْ الْعَمْيِينْ كَيْغَوّْتُو وْكَيْݣُولُو: «رْحَمْنَا آ بْنْ دَاوُدْ!».</verse>
				<verse number="28">وْمْلِّي دْخَلْ لْلدَّارْ، قَرّْبُو لْعَنْدُه الْعَمْيِينْ. وْهُوَ يْسْوّْلْهُمْ يَسُوعْ: «وَاشْ كَتْآمْنُو بْلِّي أَنَا قَادْرْ نْشْفِيكُمْ؟»، وْجَاوْبُوهْ: «إِيِّهْ آ سِيدِي!».</verse>
				<verse number="29">وْدِيكْ السَّاعَة مْسّْ يَسُوعْ عِينِيهُمْ وْݣَالْ: «عْلَى قْدّْ إِيمَانْكُمْ غَادِي يْكُونْ لِيكُمْ دَاكْشِّي اللِّي بْغِيتُو».</verse>
				<verse number="30">وْهُمَ يْتّْحَلُّو لِيهُمْ عِينِيهُمْ، وْنْهَاهُمْ يَسُوعْ وْݣَالْ: «عَنْدَاكُمْ تْݣُولُوهَا لْشِي حَدّْ!».</verse>
				<verse number="31">وَلَكِنْ هُمَ خَرْجُو وْبْدَاوْ كَيْدَيّْعُو الْخْبَارْ فْدِيكْ الجّْوَايْهْ كُلّْهَا.</verse>
				<verse number="32">وْمَا جَاوْ فِينْ يْخَرْجُو الْعَمْيِينْ، حْتَّى جَابُو لِيهْ وَاحْدْ الرَّاجْلْ زِيزُونْ وْمْسْكُونْ بْالجّْنُونْ.</verse>
				<verse number="33">وْمْلِّي خَرّْجْ يَسُوعْ الجّْنْ، هْضَرْ الزِّيزُونْ. وْهُمَ يْتّْعَجّْبُو الجّْمَاعَاتْ دْ النَّاسْ وْݣَالُو: «عَمّْرْنَا مَا شْفْنَا بْحَالْ هَادْشِّي فْإِسْرَائِيلْ!».</verse>
				<verse number="34">أَمَّا الْفْرِّيسِيِّينْ ݣَالُو: «رَاهْ كَيْخَرّْجْ الجّْنُونْ بْرَئِيسْ الجّْنُونْ!».</verse>
				<verse number="35">وْكَانْ يَسُوعْ كَيْمْشِي لْݣَاعْ الْمْدُونْ وْالدّْوَاوْرْ كَيْعَلّْمْ فْدْيُورْ الصّْلَاة دْيَالْهُمْ وْكَيْخَبّْرْ بْالْبْشَارَة دْيَالْ مَمْلَكَةْ اللَّهْ، وْكَيْشَافِي كُلّْ عْلَّة وْكُلّْ مَرْضْ.</verse>
				<verse number="36">وْمْلِّي شَافْ الجّْمَاعَاتْ دْ النَّاسْ، حَنّْ عْلِيهُمْ حِيتْ كَانُو مْعَدّْبِينْ وْمْشَتّْتِينْ بْحَالْ الْغْنَمْ اللِّي مَا عَنْدْهَا سْرَّاحْ.</verse>
				<verse number="37">وْهُوَ يْݣُولْ لْتْلَامْدُه: «الْحْصَادْ كْتِيرْ، وَلَكِنْ الْحْصَّادَا قْلَالْ.</verse>
				<verse number="38">إِيوَا طْلْبُو مْنْ مُولْ الْحْصَادْ بَاشْ يْصِيفْطْ الْحْصَّادَا لْلْحْصَادْ دْيَالُه».</verse>
			</chapter>
			<chapter number="10">
				<verse number="1">الْفَصْلْ الْعَاشْرْ وْمْنْ بَعْدْ عَيّْطْ يَسُوعْ عْلَى تْلَامْدُه الطّْنَاشْ وْعْطَاهُمْ السُّلْطَة بَاشْ يْخَرّْجُو الجّْنُونْ وْيْشَافِيوْ النَّاسْ مْنْ كُلّْ عْلَّة وْمْنْ كُلّْ مَرْضْ.</verse>
				<verse number="2">وْهَادُو هُمَ السّْمْيَاتْ دْيَالْ الرُّسُلْ الطّْنَاشْ: اللّْوّْلْ فِيهُمْ سِمْعَانْ الْمْكَنِّي بُطْرُسْ وْخُوهْ أَنْدْرَاوُسْ، وْيَعْقُوبْ بْنْ زَبَدِي وْيُوحَنَّا خُوهْ،</verse>
				<verse number="3">وْفِيلُبُّسْ وْبَرْتُولَمَاوُسْ، وْتُومَا، وْمَتَّى مُولْ الضَّرِيبَة، وْيَعْقُوبْ بْنْ حَلْفَى وْتَدَّاوُسْ،</verse>
				<verse number="4">وْسِمْعَانْ الْوَطَنِي، وْيَهُودَا الْإِسْخَرْيُوطِي اللِّي غَيْخُونْ يَسُوعْ.</verse>
				<verse number="5">وْصِيفْطْ يَسُوعْ هَادْ الطّْنَاشْ وْوْصَّاهُمْ وْݣَالْ: «مَا تْمْشِيوْشْ لْعَنْدْ الشّْعُوبْ اللِّي مَاشِي يْهُودْ وْمَا تْدَخْلُوشْ لْمْدُونْ السَّامِرِيِّينْ،</verse>
				<verse number="6">وَلَكِنْ سِيرُو لْعَنْدْ الْخْرْفَانْ الْمُّوضّْرِينْ اللِّي مْنْ شَعْبْ إِسْرَائِيلْ،</verse>
				<verse number="7">وْفْطْرِيقْكُمْ خَبّْرُو النَّاسْ بْلِّي الْوَقْتْ دْيَالْ مَمْلَكَةْ السَّمَاوَاتْ رَاهْ قَرّْبْ.</verse>
				<verse number="8">شْفِيوْ الْمَرْضَى، وْحْيِيوْ الْمُوتَى، وْرَدُّو الْمْجْدَامِينْ طَاهْرِينْ، وْخَرّْجُو الجّْنُونْ. خْدِيتُو بْلَاشْ إِيوَا عْطِيوْ بْلَاشْ.</verse>
				<verse number="9">مَا تْدِّيوْ فْجْيُوبْكُمْ لَا دْهَبْ، لَا فْضَّة، لَا نْحَاسْ،</verse>
				<verse number="10">لَا رَزْمَة، لَا جُوجْ لْبْسَاتْ، لَا صْبَّاطْ، لَا عْكَّازْ، عْلَاحْقَّاشْ الْخْدَّامْ كَيْسْتَاهْلْ مَاكْلْتُه.</verse>
				<verse number="11">وْالْمْدِينَة وْلَا الدُّوَّارْ اللِّي دْخَلْتُو لِيهُمْ، سْوّْلُو عْلَى شِي حَدّْ يْسْتَاهْلْ يْضَايْفْكُمْ، وْبْقَاوْ عَنْدُه حْتَّى تْمْشِيوْ بْحَالْكُمْ.</verse>
				<verse number="12">وْإِلَا دْخَلْتُو لْشِي دَارْ، سَلّْمُو عْلَى مَّالِيهَا.</verse>
				<verse number="13">وْإِلَا كَانُو مَّالِينْ الدَّارْ يْسْتَاهْلُو سْلَامْكُمْ، سْلَامْكُمْ يْوْصَلْ لِيهُمْ. وْإِلَا مَا كَانُوشْ يْسْتَاهْلُوهْ، سْلَامْكُمْ يْرْجَعْ لِيكُمْ.</verse>
				<verse number="14">وْإِلَا مَا قْبْلُوكُمْشْ مَّالِينْ شِي دَارْ وْلَا شِي مْدِينَة وْلَا مَا سْمْعُوشْ لْكْلَامْكُمْ، خَرْجُو مْنْ تْمَّ وْسُوسُو الْغَبْرَة اللِّي فْرْجْلِيكُمْ.</verse>
				<verse number="15">نْݣُولْ لِيكُمْ الْحَقّْ: رَاهْ حَالْةْ أَرْضْ سَدُومْ وْعَمُورَة فْيُومْ الْحِسَابْ غَادِي تْكُونْ خَفّْ مْنْ حَالْةْ دِيكْ الْمْدِينَة».</verse>
				<verse number="16">«هَانِي كَنْصِيفْطْكُمْ بْحَالْ الْخْرْفَانْ بِينْ الدّْيَابْ، إِيوَا كُونُو عْلَى بَالْ بْحَالْ اللّْفَاعِي، وْضْرِيْفِينْ بْحَالْ الْحْمَامْ.</verse>
				<verse number="17">وْرَدُّو بَالْكُمْ مْنْ النَّاسْ، حِيتْ غَادِي يْدِّيوْكُمْ لْلْمَحَاكِمْ، وْفْدْيُورْ الصّْلَاة دْيَالْهُمْ غَيْضْرْبُوكُمْ،</verse>
				<verse number="18">وْغَيْجَرُّوكُمْ قُدَّامْ الْحُكَّامْ وْالْمُلُوكْ عْلَى قْبْلِي، بَاشْ تْشَهْدُو لِيَّ قُدَّامْهُمْ وْقُدَّامْ الشّْعُوبْ اللِّي مَاشِي يْهُودْ.</verse>
				<verse number="19">وْمْلِّي يْدِّيوْكُمْ مَا تْرَفْدُوشْ الْهَمّْ لَا كِيفَاشْ وَلَا آشْ غَادِي تْݣُولُو، حِيتْ دِيكْ السَّاعَة غَادِي يْتّْعْطَاكُمْ آشْ غَتْݣُولُو.</verse>
				<verse number="20">عْلَاحْقَّاشْ مَاشِي نْتُمَ اللِّي غَادِي تْهَضْرُو، وَلَكِنْ الرُّوحْ دْيَالْ بَّاكُمْ اللِّي فْالسّْمَا هُوَ اللِّي غَادِي يْعْطِيكُمْ الْكْلَامْ اللِّي تْݣُولُوهْ.</verse>
				<verse number="21">الْخُو غَيْسَلّْمْ خُوهْ بَاشْ يْتّْقْتَلْ، وْالْبُو غَيْسَلّْمْ وَلْدُه بَاشْ يْتّْقْتَلْ، وْالْوْلَادْ غَيْنُوضُو ضْدّْ وَالِدِيهُمْ وْغَيْقْتْلُوهُمْ،</verse>
				<verse number="22">وْغَيْكَرْهُوكُمْ ݣَاعْ النَّاسْ عْلَى وْدّْ الْإِسْمْ دْيَالِي. وَلَكِنْ اللِّي بْقَى تَابْتْ حْتَّى لْلّْخْرْ غَيْنْجَا.</verse>
				<verse number="23">وَلَكِنْ مْلِّي يْتّْعَدَّاوْ عْلِيكُمْ فْشِي مْدِينَة، هَرْبُو لْوَحْدَة خْرَى. رَانِي نْݣُولْ لِيكُمْ الْحَقّْ: مَا تْجِيوْ فِينْ تْضُورُو عْلَى مْدُونْ إِسْرَائِيلْ كُلّْهُمْ حْتَّى يْجِي وَلْدْ الْإِنْسَانْ».</verse>
				<verse number="24">«رَاهْ التّْلْمِيدْ مَاشِي حْسَنْ مْنْ الْمُعَلِّمْ دْيَالُه، وَلَا الْخْدَّامْ حْسَنْ مْنْ سِيدُه.</verse>
				<verse number="25">بَرَكَا عْلَى التّْلْمِيدْ إِلَا كَانْ بْحَالْ الْمُعَلِّمْ دْيَالُه، وْالْخْدَّامْ بْحَالْ سِيدُه. وْإِلَا سْمَّاوْ مُولْ الدَّارْ بَعْلَزَبُولْ، إِيوَا شْنُو غَيْسَمِّيوْ مَّالِينْ دَارُه؟</verse>
				<verse number="26">مَا تْخَافُوشْ مْنّْهُمْ، عْلَاحْقَّاشْ ݣَاعْ اللِّي مْسْتُورْ غَادِي يْتّْعَرَّى، وْݣَاعْ اللِّي مْخَبِّي غَادِي يْبَانْ.</verse>
				<verse number="27">وْعْلَى دَاكْشِّي، اللِّي ݣْلْتْ لِيكُمْ فْاللِّيلْ، ݣُولُوهْ فْالنّْهَارْ. وْݣَاعْ دَاكْشِّي اللِّي سْمَعْتُوهْ فْالسِّرْ، بْرّْحُو بِيهْ مْنْ فُوقْ السّْطُوحَ.</verse>
				<verse number="28">مَا تْخَافُوشْ مْنْ هَادُوكْ اللِّي كَيْقْتْلُو الدَّاتْ وْمَا يْقَدْرُوشْ يْقْتْلُو الرُّوحْ، وَلَكِنْ خَافُو مْنْ هَادَاكْ اللِّي قَادْرْ يْهْلَكْ الرُّوحْ وْالدَّاتْ بْجُوجْهُمْ فْجَهْنَّمْ.</verse>
				<verse number="29">يَاكْ جُوجْ طْيُورْ كَيْتّْبَاعُو بْدْرْهَمْ وَاحْدْ! وَلَيْنِّي مَا غَيْطِيحْ حْتَّى وَاحْدْ فِيهُمْ فْالْأَرْضْ مْنْ غِيرْ إِلَا بْغَا بَّاكُمْ اللِّي فْالسّْمَا.</verse>
				<verse number="30">أَمَّا نْتُمَ حْتَّى شْعَرْ رَاسْكُمْ رَاهْ كُلُّه مْحْسُوبْ.</verse>
				<verse number="31">إِيوَا بْلَا مَا تْخَافُو، رَاكُمْ حْسَنْ مْنْ بْزَّافْ دْ الطّْيُورْ.</verse>
				<verse number="32">اللِّي غَيْعْتَرْفْ بِيَّ قُدَّامْ النَّاسْ، غَنْعْتَرْفْ بِيهْ حْتَّى أَنَا قُدَّامْ بَّا اللِّي فْالسَّمَاوَاتْ.</verse>
				<verse number="33">وَلَكِنْ اللِّي غَيْنْكَرْنِي قُدَّامْ النَّاسْ، حْتَّى أَنَا غَنّْكْرُه قُدَّامْ بَّا اللِّي فْالسَّمَاوَاتْ».</verse>
				<verse number="34">«عَنْدَاكْ يْحْسَابْ لِيكُمْ بْلِّي جِيتْ بَاشْ نْدِيرْ الْهْنَا عْلَى الْأَرْضْ، رَاهْ مَا جْبْتْشْ الْهْنَا وَلَكِنْ جْبْتْ السِّيفْ.</verse>
				<verse number="35">جِيتْ بَاشْ نْفَرّْقْ بِينْ الْوَلْدْ وْبَّاهْ، وْبِينْ الْبَنْتْ وْمّْهَا، وْبِينْ الْعْرُوسَة وْعْݣُوزْتْهَا.</verse>
				<verse number="36">وْغَادِي يْوَلِّيوْ عْدْيَانْ بْنَادْمْ هُمَ مَّالِينْ دَارُه.</verse>
				<verse number="37">اللِّي عْزِيزْ عْلِيهْ بَّاهْ وْلَا مُّه كْتَرْ مْنِّي، مَا يْسْتَاهْلْنِيشْ. وْاللِّي عْزِيزْ عْلِيهْ وَلْدُه وْلَا بَنْتُه كْتَرْ مْنِّي، مَا يْسْتَاهْلْنِيشْ.</verse>
				<verse number="38">وْاللِّي مَا يْهَزّْشْ صْلِيبُه وْيْتْبَعْنِي، مَا يْسْتَاهْلْنِيشْ.</verse>
				<verse number="39">حِيتْ اللِّي بْغَا يْنَجِّي حْيَاتُه غَادِي يْخْسَرْهَا، وْاللِّي خْسَرْ حْيَاتُه عْلَى قْبْلِي غَادِي يْنَجِّيهَا».</verse>
				<verse number="40">«اللِّي رَحّْبْ بِيكُمْ رَحّْبْ بِيَّ، وْاللِّي رَحّْبْ بِيَّ رَحّْبْ بْهَادَاكْ اللِّي صِيفْطْنِي.</verse>
				<verse number="41">وْاللِّي رَحّْبْ بْشِي نْبِي وْهُوَ عَارْفُه نْبِي، غَادِي يَاخُدْ أَجْرْ بْحَالْ دْيَالْ النّْبِي. وْاللِّي رَحّْبْ بْشِي وَاحْدْ مْتَّاقِي اللَّهْ وْهُوَ عَارْفُه مْتَّاقِي اللَّهْ، غَادِي يَاخُدْ أَجْرْ بْحَالْ دْيَالْ اللِّي مْتَّاقِي اللَّهْ.</verse>
				<verse number="42">كُلّْ مْنْ كَيْعْطِي لْوَاحْدْ مْنْ هَادْ الصّْغَارْ وَاخَّا غِيرْ كَاسْ دْ الْمَا بَارْدْ عْلَاحْقَّاشْ هُوَ تْلْمِيدْ دْيَالِي، نْݣُولْ لِيكُمْ الْحَقّْ، رَاهْ مَا غَيْضِيعْشْ فْالْأَجْرْ دْيَالُه».</verse>
			</chapter>
			<chapter number="11">
				<verse number="1">الْفَصْلْ حْضَاشْ وْمْلِّي كَمّْلْ يَسُوعْ الْوْصِيَّاتْ اللِّي عْطَى لْتْلَامْدُه الطّْنَاشْ، مْشَى مْنْ تْمَّ بَاشْ يْعَلّْمْ وْيْخَبّْرْ بْالْبْشَارَة فْالْمْدُونْ دْيَالْ لِيهُودْ.</verse>
				<verse number="2">وْمْلِّي سْمَعْ يُوحَنَّا وْهُوَ فْالْحَبْسْ عْلَى دَاكْشِّي اللِّي كَيْدِيرْ الْمَسِيحْ، صِيفْطْ لِيهْ تْلَامْدُه بَاشْ يْسْوّْلُه.</verse>
				<verse number="3">وْݣَالْ لِيهْ: «وَاشْ نْتَ هُوَ اللِّي جَايْ، وْلَا نْتّْسْنَّاوْ وَاحْدْ آخُرْ؟».</verse>
				<verse number="4">وْجَاوْبْهُمْ يَسُوعْ وْݣَالْ لِيهُمْ: «سِيرُو رْجْعُو خَبّْرُو يُوحَنَّا بْكُلّْ مَا كَتْسَمْعُو وْكَتْشُوفُو:</verse>
				<verse number="5">الْعَمْيِينْ وْلَّاوْ كَيْشُوفُو، وْالْعَرْجِينْ كَيْمْشِيوْ، وْالْمْجْدَامِينْ وْلَّاوْ طَاهْرِينْ، وْالصَّمْكِينْ وْلَّاوْ كَيْسَمْعُو، وْالْمُوتَى حْيَاوْ، وْالْمَسَاكِينْ كَيْسَمْعُو الْبْشَارَة.</verse>
				<verse number="6">وْسْعْدَاتْ هَادَاكْ اللِّي مَا غَيْشَكّْشْ فِيَّ».</verse>
				<verse number="7">وْمْلِّي مْشَاوْ تْلَامْدْ يُوحَنَّا بْحَالْهُمْ، بْدَا يَسُوعْ كَيْتّْكَلّْمْ مْعَ الجّْمَاعَاتْ دْ النَّاسْ عْلَى يُوحَنَّا وْݣَالْ: «آشْ خْرَجْتُو تْشُوفُو فْالصَّحْرَا؟ وَاشْ شِي قْصْبَة كَتْدِّيهَا الرِّيحْ وْكَتْجِيبْهَا؟</verse>
				<verse number="8">وْلَا آشْ خْرَجْتُو تْشُوفُو؟ وَاشْ شِي رَاجْلْ لَابْسْ لْبَاسْ رْفِيعْ؟ حِيتْ اللِّي كَيْلَبْسُو اللّْبَاسْ الرّْفِيعْ، هَادُوكْ رَاهُمْ سَاكْنِينْ فْقْصُورْ الْمُلُوكْ!</verse>
				<verse number="9">ݣُولُو لِيَّ آشْ خْرَجْتُو تْشُوفُو؟ وَاشْ شِي نْبِي؟ نْݣُولْ لِيكُمْ إِيِّهْ، رَاهْ نْبِي وْكْتَرْ مْنْ نْبِي.</verse>
				<verse number="10">وْرَاهْ هَادَا هُوَ اللِّي ݣَالْ عْلِيهْ اللَّهْ فْكْتَابُه: هَانِي غَنْصِيفْطْ الرَّسُولْ دْيَالِي قُدَّامْكْ، اللِّي غَيْوَجّْدْ لِيكْ الطّْرِيقْ.</verse>
				<verse number="11">وْنْݣُولْ لِيكُمْ الْحَقّْ: مَا بَانْشْ مْنْ بِينْ اللِّي تّْزَادُو مْنْ الْعْيَالَاتْ شِي وَاحْدْ حْسَنْ مْنْ يُوحَنَّا الْمَعْمَدَانْ، وَلَكِنْ الصّْغِيرْ ݣَاعْ فْمَمْلَكَةْ السَّمَاوَاتْ رَاهْ خْيَرْ مْنُّه.</verse>
				<verse number="12">وْمْنْ يَّامْ يُوحَنَّا الْمَعْمَدَانْ حْتَّى لْلْيُومْ وْمَمْلَكَةْ السَّمَاوَاتْ كَتْكْبَرْ بْالْقُوَّة، وْالْقْوِيِّينْ كَيْدِيرُو جَهْدْهُمْ بَاشْ يْخَطْفُوهَا.</verse>
				<verse number="13">وْݣَاعْ الْأَنْبِيَا وْشْرَعْ مُوسَى تّْنَبّْأُو حْتَّى لْلْوَقْتْ اللِّي جَا فِيهْ يُوحَنَّا الْمَعْمَدَانْ.</verse>
				<verse number="14">إِلَا كْنْتُو كَتِّيقُو، رَاهْ يُوحَنَّا الْمَعْمَدَانْ هُوَ إِيلِيَّا اللِّي خَاصُّه يْجِي.</verse>
				<verse number="15">إِيوَا اللِّي عَنْدُه شِي وْدْنِينْ، يْسْمَعْ!</verse>
				<verse number="16">وَلَكِنْ بْآشْ غَنْشَبّْهْ هَادْ الْجِيلْ؟ رَاهْ بْحَالْ شِي وْلَادْ ݣَالْسِينْ فْالسّْوَاقْ كَيْعَيْطُو لْبَعْضِيَّاتْهُمْ وْكَيْݣُولُو:</verse>
				<verse number="17">	نْفَخْنَا لِيكُمْ فْاللِّيرَة وْمَا شْطَحْتُو، وْنْدَبْنَا لِيكُمْ وْمَا بْكِيتُو!،</verse>
				<verse number="18">رَاهْ جَا يُوحَنَّا، وْكَانْ مَا كَيَاكُلْ وْمَا كَيْشْرَبْ، وْݣَالُو: هَادَا رَاهْ سَاكْنُه جْنّْ.</verse>
				<verse number="19">وْجَا وَلْدْ الْإِنْسَانْ كَيَاكُلْ وْكَيْشْرَبْ، وْهُمَ يْݣُولُو: هَادَا وْكَّالْ وْسْكَايْرِي وْمْصَاحْبْ غِيرْ مْعَ مَّالِينْ الضَّرِيبَة وْالْمُدْنِبِينْ!، وَلَكِنْ حْكْمَةْ اللَّهْ كَتْبَانْ صَالْحَة مْنْ الْغْلَّة دْيَالْهَا».</verse>
				<verse number="20">وْدِيكْ السَّاعَة، بْدَا يَسُوعْ كَيْلُومْ الْمْدُونْ اللِّي دَارْ فِيهُمْ الْمُعْجِزَاتْ كْتَرْ مْنْ الْمْدُونْ لْخْرِينْ، حِيتْ النَّاسْ دْيَالْهُمْ مَا تَابُوشْ.</verse>
				<verse number="21">«يَا وِيلْكْ آ كُورَزِينْ! وْيَا وِيلْكْ آ بَيْتْ صَيْدَا! كُونْ الْمُعْجِزَاتْ اللِّي تْدَارُو فِيكُمْ تْدَارُو فْصُورْ وْفْصَيْدَا، كُونْ شْحَالْ هَادِي تَابُو مَّالِيهُمْ، وْكُونْ لْبْسُو الْخِيشْ وْݣَلْسُو عْلَى الرّْمَادْ.</verse>
				<verse number="22">وَلَكِنْ نْݣُولْ لِيكُمْ: عَاقِبْةْ مْدُونْ صُورْ وْصَيْدَا فْيُومْ الْحِسَابْ غَادِي تْكُونْ خَفّْ مْنْ عَاقِبْتْكُمْ.</verse>
				<verse number="23">وْنْتِ آ كَفْرْنَاحُومْ! وَاشْ غَتْهَزِّي حْتَّى لْلسّْمَا؟، رَاكِ غَادِي تّْخَبْطِي حْتَّى لْلْهَاوِيَة. حِيتْ كُونْ تْدَارُو فْسَدُومْ الْمُعْجِزَاتْ اللِّي تْدَارُو فِيكْ، كُونْ رَاهْ ݣَاعْ مَا فْنَاتْ وْكُونْ بْقَاتْ حْتَّى لْلْيُومْ.</verse>
				<verse number="24">وْعْلَى هَادْشِّي نْݣُولْ لِيكُمْ: عَاقِبْةْ سَدُومْ فْيُومْ الْحِسَابْ غَادِي تْكُونْ خَفّْ مْنْ عَاقِبْتْكُمْ».</verse>
				<verse number="25">وْفْدِيكْ السَّاعَة تّْكَلّْمْ يَسُوعْ وْݣَالْ: «كَنْحَمْدَكْ آ الْآبْ، يَا رَبّْ السّْمَا وْالْأَرْضْ، حِيتْ بَيّْنْتِي لْلدّْرَارِي الصّْغَارْ دَاكْشِّي اللِّي خْبِّيتِيهْ عْلَى الْحُكَمَا وْالْفُهَمَا.</verse>
				<verse number="26">إِيِّهْ آ الْآبْ، هَكَّا كَانْ مُرَادْكْ.</verse>
				<verse number="27">الْآبْ عْطَانِي كُلّْشِي، وْحْتَّى حَدّْ مَا كَيْعْرَفْ شْكُونْ هُوَ وَلْدْ الْآبْ غِيرْ الْآبْ، وْلَا شْكُونْ هُوَ الْآبْ غِيرْ وَلْدْ الْآبْ وْغِيرْ هَادَاكْ اللِّي وَلْدْ الْآبْ بْغَا يْوَرِّيهْ لِيهْ.</verse>
				<verse number="28">أَجِيوْ لْعَنْدِي آ اللِّي عْيِيتُو كُلّْكُمْ وْاللِّي هَازِّينْ الْحْمَلْ التّْقِيلْ وْأَنَا غَنْعْطِيكُمْ الرَّاحَة.</verse>
				<verse number="29">هْزُّو النِّيرْ دْيَالِي عْلِيكُمْ وْتْعَلّْمُو مْنِّي، حِيتْ أَنَا ضْرِيّْفْ وْمْتْوَاضْعْ، وْرَاهْ غَادِي تْلْقَاوْ الرَّاحَة لْنْفُوسْكُمْ.</verse>
				<verse number="30">حِيتْ النِّيرْ دْيَالِي سَاهْلْ وْالْحْمَلْ دْيَالِي خْفِيفْ».</verse>
			</chapter>
			<chapter number="12">
				<verse number="1">الْفَصْلْ طْنَاشْ وْفْدِيكْ لِيَّامْ، فْوَاحْدْ السّْبْتْ، دَازْ يَسُوعْ بِينْ الْفْدَادْنْ دْ الزّْرَعْ، وْكَانْ فْتْلَامْدُه الجُّوعْ، وْهُمَ يْبْدَاوْ كَيْقَطّْعُو السّْبُولْ وْكَيَاكْلُو.</verse>
				<verse number="2">وْمْلِّي شَافُوهُمْ الْفْرِّيسِيِّينْ ݣَالُو لِيهْ: «شُوفْ تْلَامْدْكْ كَيْدِيرُو شِي حْوَايْجْ مَا خَاصّْهُمْشْ يْتّْدَارُو نْهَارْ السّْبْتْ!».</verse>
				<verse number="3">وْرَدّْ عْلِيهُمْ: «وَاشْ مَا قْرِيتُوشْ آشْ دَارْ دَاوُدْ مْلِّي جَاهْ الجُّوعْ هُوَ وْهَادُوكْ اللِّي مْعَاهْ؟</verse>
				<verse number="4">وْكِيفَاشْ دْخَلْ لْبِيتْ اللَّهْ، وْكْلَا الْخُبْزْ اللِّي كَيْقَدّْمُوهْ لْلَّهْ، اللِّي مَا كَانْشْ خَاصّْ يَاكْلُه لَا هُوَ وَلَا هَادُوكْ اللِّي مْعَاهْ مْنْ غِيرْ رْجَالْ الدِّينْ بُوحْدْهُمْ.</verse>
				<verse number="5">وَاشْ مَا قْرِيتُوشْ فْالتَّوْرَاةْ بْلِّي رْجَالْ الدِّينْ وْهُمَ كَيْخَدْمُو فْبِيتْ اللَّهْ نْهَارْ السّْبْتْ، كَيْتّْعَدَّاوْ عْلَى السّْبْتْ، وْوَاخَّا دَاكْشِّي مَا عْلِيهُمْ لُومْ؟</verse>
				<verse number="6">وَلَكِنْ أَنَا نْݣُولْ لِيكُمْ: رَاهْ كَايْنْ هْنَا اللِّي هُوَ كْبَرْ مْنْ بِيتْ اللَّهْ.</verse>
				<verse number="7">وْكُونْ فْهَمْتُو الْمَعْنَى دْيَالْ الْآيَة اللِّي كَتْݣُولْ: بْغِيتْ الرَّحْمَة مَاشِي الدّْبِيحَة، كُونْ ݣَاعْ مَا حْكَمْتُو عْلَى اللِّي مَا عْلِيهُمْ لُومْ.</verse>
				<verse number="8">حِيتْ وَلْدْ الْإِنْسَانْ هُوَ الرَّبّْ دْيَالْ السّْبْتْ».</verse>
				<verse number="9">وْمْشَى مْنْ تْمَّ وْجَا لْدَارْ الصّْلَاة دْيَالْهُمْ،</verse>
				<verse number="10">وْلْقَا وَاحْدْ الرَّاجْلْ يْدُّه مْشْلُولَة. وْهُمَ يْسْوّْلُوهْ وْݣَالُو: «وَاشْ حْلَالْ الشِّفَا نْهَارْ السّْبْتْ؟» سْوّْلُوهْ بَاشْ يْلْقَاوْ عْلِيهْ شِي تُهْمَة.</verse>
				<verse number="11">وْجَاوْبْهُمْ: «إِلَا شِي وَاحْدْ فِيكُمْ عَنْدُه خْرُوفْ وَاحْدْ وْطَاحْ لِيهْ فْحَفْرَة نْهَارْ السّْبْتْ، وَاشْ مَا غَيْقَبْطُوشْ وْيْهَزُّه وْيْخَرّْجُه؟</verse>
				<verse number="12">إِيوَا رَاهْ قِيمْةْ بْنَادْمْ كْتَرْ بْزَّافْ مْنْ الْخْرُوفْ! وْهَادْشِّي عْلَاشْ عَمَلْ الْخِيرْ حْلَالْ نْهَارْ السّْبْتْ».</verse>
				<verse number="13">وْݣَالْ يَسُوعْ لْلرَّاجْلْ اللِّي يْدُّه مْشْلُولَة: «مْدّْ يْدّْكْ!» وْمْدّْهَا، وْهِيَ تْوَلِّي صْحِيحَة بْحَالْ الْيْدّْ لْخْرَى.</verse>
				<verse number="14">وْخَرْجُو الْفْرِّيسِيِّينْ كَيْتَّافْقُو كِيفَاشْ يْقْتْلُوهْ.</verse>
				<verse number="15">وْمْلِّي سَاقْ يَسُوعْ الْخْبَارْ، مْشَى مْنْ تْمَّ وْتْبْعُوهْ جْمَاعَاتْ كْتَارْ مْنْ النَّاسْ، وْشْفَاهُمْ كُلّْهُمْ.</verse>
				<verse number="16">وْوْصَّاهُمْ بَاشْ مَا يْخَبّْرُو حَدّْ عْلِيهْ.</verse>
				<verse number="17">بَاشْ يْتّْحَقّْقْ الْكْلَامْ اللِّي ݣَالْ النّْبِي إِشْعِيَا:</verse>
				<verse number="18">	«هَا هُوَ عَبْدِي اللِّي خْتَارِيتْ، 	الْعْزِيزْ دْيَالِي اللِّي بِيهْ نْفْسِي فْرْحَاتْ بْزَّافْ. 		غَادِي نْحَطّْ عْلِيهْ رُوحِي، وْغَيْخَبّْرْ الشّْعُوبْ بْالْحَقّْ.</verse>
				<verse number="19">	مَا غَيْتّْخَاصْمْ وْمَا غَيْغَوّْتْ، حْتَّى حَدّْ مَا غَيْسْمَعْ صُوتُه فْالزّْنَاقِي.</verse>
				<verse number="20">	قْصْبَة مْشْقُوقَة مَا غَيْهَرّْسْ، 	وْفْتِيلَة كَتْطْلَقْ الدّْخَّانْ مَا غَيْطْفِي، حْتَّى يْرَدّْ الْحَقّْ هُوَ اللِّي غَالْبْ.</verse>
				<verse number="21">وْفْالْإِسْمْ دْيَالُه غَيْدِيرُو الشّْعُوبْ رْجَاهُمْ».</verse>
				<verse number="22">وْجَابُو شِي نَاسْ لْيَسُوعْ وَاحْدْ الرَّاجْلْ عْمَى وْزِيزُونْ وْسَاكْنُه جْنّْ، وْهُوَ يْشَافِيهْ، وْهَكَّا وْلَّى قَادْرْ يْتّْكَلّْمْ وْيْشُوفْ.</verse>
				<verse number="23">وْتّْعَجّْبُو الجّْمَاعَاتْ دْ النَّاسْ وْݣَالُو: «يَاكْمَا هَادَا هُوَ بْنْ دَاوُدْ؟».</verse>
				<verse number="24">وْمْلِّي سْمْعُو الْفْرِّيسِيِّينْ هَادْشِّي ݣَالُو: «هَادَا رَاهْ مَا كَيْخَرّْجْ الجّْنُونْ غِيرْ بْبَعْلَزَبُولْ رَئِيسْ الجّْنُونْ».</verse>
				<verse number="25">وْعْرَفْ يَسُوعْ فَاشْ كَيْفَكّْرُو وْݣَالْ لِيهُمْ: «كُلّْ مَمْلَكَة كَتّْقْسَمْ كَتّْخَرّْبْ، وْكُلّْ مْدِينَة وْلَا عَائِلَة كَتّْقْسَمْ مَا غَتْدُومْشْ.</verse>
				<verse number="26">إِيوَا إِلَا كَانْ الشِّيطَانْ كَيْخَرّْجْ الشِّيطَانْ، غَادِي يْكُونْ الشِّيطَانْ تّْقْسَمْ وْوْلَّى ضْدّْ رَاسُه، وْإِلَا تّْقْسَمْ وْوْلَّى ضْدّْ رَاسُه كِيفَاشْ غَادِي تْبْقَى مَمْلَكْتُه تَابْتَة؟</verse>
				<verse number="27">وْإِلَا كْنْتْ أَنَا بْبَعْلَزَبُولْ كَنْخَرّْجْ الجّْنُونْ، إِيوَا شْكُونْ هَادَا اللِّي وْلَادْكُمْ كَيْخَرّْجُوهُمْ بِيهْ؟ عْلَى هَادْشِّي رَاهْ وْلَادْكُمْ اللِّي غَادِي يْحَكْمُو عْلِيكُمْ.</verse>
				<verse number="28">وَلَكِنْ إِلَا كْنْتْ أَنَا بْرُوحْ اللَّهْ كَنْخَرّْجْ الجّْنُونْ، رَاهْ مَمْلَكَةْ اللَّهْ جَاتْ فْوَسْطْ مْنّْكُمْ.</verse>
				<verse number="29">وْكِيفَاشْ يْقْدَرْ شِي حَدّْ يْدْخَلْ لْدَارْ شِي وَاحْدْ صْحِيحْ وْيْسْرَقْ لِيهْ حْوَايْجُه بْلَا مَا يْكَتّْفُه فْاللّْوّْلْ، وْعَادْ يْسْرَقْ لِيهْ دَارُه؟</verse>
				<verse number="30">اللِّي مَاشِي مْعَايَ رَاهْ ضْدِّي، وْاللِّي مَا كَيْجْمَعْشْ مْعَايَ رَاهْ كَيْفَرّْقْ.</verse>
				<verse number="31">دَاكْشِّي عْلَاشْ نْݣُولْ لِيكُمْ: كُلّْ دَنْبْ وْكُلّْ كْلَامْ الْكُفْرْ اللِّي كَيْتّْݣَالْ غَيْتّْغْفَرْ لْلنَّاسْ، وَلَكِنْ كْلَامْ الْكُفْرْ اللِّي كَيْتّْݣَالْ عْلَى الرُّوحْ الْقُدُسْ مَا غَيْتّْغْفَرْشْ.</verse>
				<verse number="32">اللِّي ݣَالْ شِي كْلْمَة ضْدّْ وَلْدْ الْإِنْسَانْ غَيْتّْغْفَرْ لِيهْ، وَلَكِنْ اللِّي ݣَالْ شِي كْلْمَة ضْدّْ الرُّوحْ الْقُدُسْ مَا غَادِيشْ يْتّْغْفَرْ لِيهْ لَا فْهَادْ الدّْنْيَا وَلَا فْلَاخْرَة».</verse>
				<verse number="33">«غْرْسُو شَجْرَة مْزْيَانَة وْغَتْكُونْ غَلّْتْهَا مْزْيَانَة، وْلَا غْرْسُو شَجْرَة خَايْبَة وْغَتْكُونْ غَلّْتْهَا خَايْبَة. رَاهْ مْنْ الْغْلَّة كَتّْعْرَفْ الشَّجْرَة.</verse>
				<verse number="34">آ تْرِّيكْةْ اللّْفَاعِي! كِيفَاشْ تْقَدْرُو تْݣُولُو شِي كْلَامْ مْزْيَانْ وْنْتُمَ مَا مْزْيَانِينْشْ؟ رَاهْ دَاكْشِّي اللِّي كَيْخْرُجْ مْنْ الْقَلْبْ كَيْتّْكَلّْمْ بِيهْ الْفُمّْ.</verse>
				<verse number="35">بْنَادْمْ الْمْزْيَانْ كَيْخَرّْجْ الْحْوَايْجْ الْمْزْيَانِينْ مْنْ الْكَنْزْ الْمْزْيَانْ اللِّي فْقَلْبُه، وْبْنَادْمْ الْخَايْبْ كَيْخَرّْجْ الْحْوَايْجْ الْخَايْبِينْ مْنْ الْكَنْزْ الْخَايْبْ اللِّي فْقَلْبُه.</verse>
				<verse number="36">وْنْݣُولْ لِيكُمْ: رَاهْ كُلّْ هَضْرَة خَاوْيَة كَيْݣُولُوهَا النَّاسْ، غَادِي يْتّْحَاسْبُو عْلِيهَا فْيُومْ الْحِسَابْ.</verse>
				<verse number="37">عْلَاحْقَّاشْ رَاهْ بْكْلَامْكْ غَادِي يْتّْحْكَمْ عْلِيكْ يَا إِمَّا بَارِي وْيَا إِمَّا مُدْنِبْ».</verse>
				<verse number="38">وْدِيكْ السَّاعَة رْدُّو عْلِيهْ شِي وْحْدِينْ مْنْ الْعُلَمَا دْ الشّْرَعْ وْالْفْرِّيسِيِّينْ وْݣَالُو: «آ سِيدِي، رَاهْ بْغِينَا نْشُوفُو مْنّْكْ شِي عَلَامَة».</verse>
				<verse number="39">وْهُوَ يْݣُولْ لِيهُمْ: «جِيلْ قْبِيحْ وْفَاسْدْ كَيْطْلَبْ عَلَامَة! وْمَا غَادِي تّْعْطَاهْ حْتَّى شِي عَلَامَة مْنْ غِيرْ عَلَامَةْ النّْبِي يُونَانْ.</verse>
				<verse number="40">عْلَاحْقَّاشْ كِمَا بْقَى يُونَانْ فْكَرْشْ الْحُوتَة تْلْتْ يَّامْ وْتْلْتْ لْيَالِي، هَكَّا غَادِي يْبْقَى وَلْدْ الْإِنْسَانْ فْقَلْبْ الْأَرْضْ تْلْتْ يَّامْ وْتْلْتْ لْيَالِي.</verse>
				<verse number="41">نَاسْ نِينَوَى غَادِي يْتّْبَعْتُو فْيُومْ الْحِسَابْ مْعَ هَادْ الْجِيلْ وْيْشَهْدُو عْلِيهْ، عْلَاحْقَّاشْ هُمَ تَابُو مْلِّي نَبّْهْهُمْ يُونَانْ، وْهَا هُوَ دَابَا هْنَا وَاحْدْ فْضَلْ مْنْ يُونَانْ.</verse>
				<verse number="42">وْمَلِكَةْ الْجَنُوبْ غَادْيَة تّْبْعَتْ فْيُومْ الْحِسَابْ مْعَ هَادْ الْجِيلْ وْتْشْهَدْ عْلِيهْ، عْلَاحْقَّاشْ جَاتْ مْنْ أَرْضْ بْعِيدَة بَاشْ تْسْمَعْ حْكْمَةْ سُلَيْمَانْ، وْهَا هُوَ دَابَا هْنَا وَاحْدْ فْضَلْ مْنْ سُلَيْمَانْ.</verse>
				<verse number="43">رَاهْ مْلِّي كَيْخْرُجْ الجّْنْ مْنْ بْنَادْمْ كَيْمْشِي يْضُورْ فْبْلَايْصْ مَا فِيهُمْشْ الْمَا، كَيْقَلّْبْ عْلَى الرَّاحَة وْمَا كَيْلْقَاهَاشْ،</verse>
				<verse number="44">وْكَيْݣُولْ: أَرَا نْرْجَعْ لْدَارِي اللِّي خْرَجْتْ مْنّْهَا، وْكَيْرْجَعْ لِيهَا وْكَيْلْقَاهَا خَاوْيَة وْمْشَطّْبَة وْمْقَادَّة.</verse>
				<verse number="45">وْكَيْمْشِي وْكَيْدِّي مْعَاهْ سْبْعَة دْيَالْ الجّْنُونْ خْرِينْ شَرّْ مْنُّه. وْمْلِّي كَيْدَخْلُو كَيْسَكْنُو تْمَّ، وْكَتْوَلِّي حَالْةْ هَادَاكْ بْنَادْمْ اللّْخْرَانِيَّة كْفَسْ مْنْ حَالْتُه اللّْوْلَانِيَّة. هَادْشِّي اللِّي غَادِي يْطْرَا لْهَادْ الْجِيلْ اللِّي كَيْدِيرْ الشَّرّْ حْتَّى هُوَ».</verse>
				<verse number="46">وْمْلِّي كَانْ كَيْتّْكَلّْمْ مْعَ الجّْمَاعَاتْ دْ النَّاسْ، جَاتْ مُّه وْخُوتُه وْوَقْفُو بْرَّا بَاغْيِينْ يْتّْكَلّْمُو مْعَاهْ. [</verse>
				<verse number="47">وْهُوَ يْݣُولْ لِيهْ وَاحْدْ مْنْ الْحَاضْرِينْ: «هَا مُّكْ وْخُوتْكْ وَاقْفِينْ بْرَّا بَاغْيِينْ يْتّْكَلّْمُو مْعَاكْ».]</verse>
				<verse number="48">وْهُوَ يْجَاوْبُه يَسُوعْ وْݣَالْ لِيهْ: «شْكُونْ هِيَ مِّي؟ وْشْكُونْ هُمَ خُوتِي؟».</verse>
				<verse number="49">وْنَعّْتْ بْيْدُّه لْجِهْةْ تْلَامْدُه وْݣَالْ: «هَا هُمَ مِّي وْخُوتِي،</verse>
				<verse number="50">حِيتْ هَادُوكْ اللِّي كَيْدِيرُو مُرَادْ بَّا اللِّي فْالسّْمَا، هُمَ خُويَا وْخْتِي وْمِّي».</verse>
			</chapter>
			<chapter number="13">
				<verse number="1">الْفَصْلْ تْلْطَاشْ وْفْدَاكْ النّْهَارْ نِيتْ، خْرَجْ يَسُوعْ مْنْ الدَّارْ وْݣْلَسْ فْجَنْبْ الْبْحَرْ.</verse>
				<verse number="2">وْتّْجَمْعُو عْلِيهْ بْزَّافْ دْ الجّْمَاعَاتْ دْ النَّاسْ، وْبْقُوَّةْ الزّْحَامْ طْلَعْ لْلْفْلُوكَة وْݣْلَسْ فِيهَا، وْوْقْفُو الجّْمَاعَاتْ دْ النَّاسْ كُلّْهُمْ عْلَى جَنْبْ الْبْحَرْ.</verse>
				<verse number="3">وْعَاوْدْ لِيهُمْ بْزَّافْ دْ الْحْوَايْجْ بْالْمْتُولْ وْݣَالْ: «هَادَا وَاحْدْ الرَّاجْلْ خْرَجْ بَاشْ يْزْرَعْ،</verse>
				<verse number="4">وْمْلِّي كَانْ كَيْزْرَعْ، طَاحُو شِي حَبَّاتْ فْالطّْرِيقْ وْجَاوْ الطّْيُورْ وْكْلَاوْهُمْ.</verse>
				<verse number="5">وْطَاحُو حَبَّاتْ خْرِينْ فْوَاحْدْ الْأَرْضْ مْحَجّْرَة مَا فِيهَاشْ تْرَابْ كْتِيرْ، وْدْغْيَا نْبْتُو حِيتْ التّْرَابْ مَا كَانْشْ غَارْقْ،</verse>
				<verse number="6">وْمْلِّي شْرْقَاتْ الشّْمْسْ، تّْحَرْقُو، وْحِيتْ مَا كَانْشْ عَنْدْهُمْ الجّْدَرْ، يَبْسُو.</verse>
				<verse number="7">وْطَاحُو حَبَّاتْ خْرِينْ فْوَسْطْ الشُّوكْ، وْمْلِّي كْبَرْ الشُّوكْ خْنَقْهُمْ.</verse>
				<verse number="8">وْطَاحُو حَبَّاتْ خْرِينْ فْأَرْضْ مْزْيَانَة وْعْطَاوْ غْلَّة، كَايْنْ فِيهُمْ اللِّي عْطَى مْيَة، وْكَايْنْ اللِّي عْطَى سْتِّينْ، وْكَايْنْ اللِّي عْطَى تْلَاتِينْ.</verse>
				<verse number="9">إِيوَا اللِّي عَنْدُه شِي وْدْنِينْ، يْسْمَعْ!».</verse>
				<verse number="10">وْقَرّْبُو لْعَنْدُه تْلَامْدُه وْݣَالُو لِيهْ: «عْلَاشْ كَتّْكَلّْمْ مْعَ النَّاسْ بْالْمْتُولْ؟»،</verse>
				<verse number="11">وْهُوَ يْجَاوْبْهُمْ وْݣَالْ: «حِيتْ نْتُمَ تّْعْطَاكُمْ بَاشْ تْفَهْمُو أَسْرَارْ مَمْلَكَةْ السَّمَاوَاتْ، وَلَكِنْ هَادُوكْ مَا تّْعْطَاهُمْشْ بَاشْ يْفَهْمُوهُمْ.</verse>
				<verse number="12">حِيتْ اللِّي عَنْدُه، غَيْتّْعْطَاهْ وْيْتّْزَادْ لِيهْ كْتَرْ مْنْ الْقْيَاسْ. وْاللِّي مَا عَنْدُوشْ، حْتَّى دَاكْشِّي اللِّي عَنْدُه غَادِي يْتّْخَادْ مْنُّه.</verse>
				<verse number="13">وْأَنَا كَنْتّْكَلّْمْ مْعَاهُمْ بْالْمْتُولْ عْلَاحْقَّاشْ مْلِّي كَيْشُوفُو مَا كَيْشُوفُوشْ، وْمْلِّي كَيْسَمْعُو مَا كَيْسَمْعُوشْ وْمَا كَيْفَهْمُوشْ.</verse>
				<verse number="14">وْهَكَّا تْحَقّْقَاتْ فِيهُمْ النُّبُوَّة دْيَالْ إِشْعِيَا: وَاخَّا تْسَمْعُو اللِّي سْمَعْتُو مَا كَتْفَهْمُو وَالُو، وْوَاخَّا تْشُوفُو اللِّي شْفْتُو مَا كَيْبَانْ لِيكُمْ وَالُو.</verse>
				<verse number="15">	حِيتْ قَلْبْ هَادْ الشَّعْبْ قْسَاحْ، 	السّْمَعْ دْيَالْهُمْ قْلَالْ، وْعِينِيهُمْ تْغَمّْضُو، 		بَاشْ مَا يْشُوفُوشْ بْعِينِيهُمْ، وْمَا يْسَمْعُوشْ بْوْدْنِيهُمْ، وْبْقَلْبْهُمْ مَا يْفَهْمُوشْ، وْيْرْجْعُو لِيَّ بَاشْ نْشَافِيهُمْ.</verse>
				<verse number="16">وَلَكِنْ نْتُمَ سْعْدَاتْ عِينِيكُمْ حِيتْ كَيْشُوفُو، وْوْدْنِيكُمْ حِيتْ كَيْسَمْعُو.</verse>
				<verse number="17">وْنْݣُولْ لِيكُمْ الْحَقّْ: رَاهْ بْزَّافْ دْيَالْ الْأَنْبِيَا وْالصَّالِحِينْ تْمْنَّاوْ يْشُوفُو اللِّي كَتْشُوفُو نْتُمَ وْمَا شَافُوهْشْ، وْيْسَمْعُو اللِّي كَتْسَمْعُو نْتُمَ وْمَا سْمْعُوهْشْ».</verse>
				<verse number="18">«إِيوَا سْمْعُو نْتُمَ الْمَعْنَى دْ الْمْتَالْ دْيَالْ الرَّاجْلْ اللِّي كَيْزْرَعْ:</verse>
				<verse number="19">اللِّي كَيْسْمَعْ الْكْلَامْ دْيَالْ مَمْلَكَةْ اللَّهْ وْمَا كَيْفَهْمُوشْ، كَيْجِي الشِّيطَانْ وْكَيْخْطَفْ دَاكْشِّي اللِّي تّْزْرَعْ فْقَلْبُه، وْهَادَا هُوَ اللِّي كَنْشَبّْهُه بْالزّْرَعْ اللِّي طَاحْ فْالطّْرِيقْ.</verse>
				<verse number="20">وْاللِّي تّْزْرَعْ فْالْأَرْضْ الْمْحَجّْرَة، هَادَا هُوَ اللِّي كَيْسْمَعْ كْلَامْ اللَّهْ وْكَيْقْبْلُه دْغْيَا بْالْفَرْحَة،</verse>
				<verse number="21">وَلَكِنْ كْلْمَةْ اللَّهْ مَا شَادَّاشْ مْزْيَانْ فْقَلْبُه، وْإِيمَانُه كَيْبْقَى غِيرْ وَقْتْ قْلِيلْ، وْمْلِّي كَيْوَقْعُو الْمَشَاكِيلْ وْالتَّعَدُّو، كَيْبَعّْدْ دْغْيَا عْلَى الْإِيمَانْ.</verse>
				<verse number="22">وْاللِّي مْزْرُوعْ وَسْطْ الشُّوكْ، هُوَ اللِّي كَيْسْمَعْ كْلَامْ اللَّهْ وَلَكِنْ هَمّْ الدّْنْيَا وْمْحَبَّةْ الْفْلُوسْ كَيْخَنْقُو كْلَامْ اللَّهْ فِيهْ وْمَا كَيْعْطِي غْلَّة.</verse>
				<verse number="23">أَمَّا هَادَاكْ اللِّي مْزْرُوعْ فْالْأَرْضْ الْمْزْيَانَة، هُوَ اللِّي كَيْسْمَعْ كْلَامْ اللَّهْ وْكَيْفَهْمُه وْهُوَ اللِّي كَيْعْطِي الْغْلَّة، بَعْضْ الْخَطْرَاتْ عْلَى مْيَةْ مَرَّة، وْبَعْضْ الْخَطْرَاتْ عْلَى سْتِّينْ، وْبَعْضْ الْخَطْرَاتْ عْلَى تْلَاتِينْ».</verse>
				<verse number="24">وْعْطَاهُمْ يَسُوعْ وَاحْدْ الْمْتَالْ آخُرْ وْݣَالْ: «كَتْشْبَهْ مَمْلَكَةْ السَّمَاوَاتْ لْوَاحْدْ الرَّاجْلْ زْرَعْ زْرِّيعَة مْزْيَانَة فْالْفْدَّانْ دْيَالُه.</verse>
				<verse number="25">وْمْلِّي كَانُو النَّاسْ نَاعْسِينْ، جَا الْعْدُو دْيَالُه وْزْرَعْ لِيهْ الزّْوَانْ وَسْطْ الْݣْمْحْ وْمْشَى بْحَالُه.</verse>
				<verse number="26">وْمْلِّي نْبَتْ الزّْرَعْ وْخَرّْجْ السّْبُولْ، بَانْ مْعَاهْ الزّْوَانْ حْتَّى هُوَ.</verse>
				<verse number="27">وْهُمَ يْجِيوْ الْخْدَّامَا دْيَالْ مُولْ الدَّارْ وْݣَالُو لِيهْ: آ سِيدِي، وَاشْ مَاشِي الزّْرِّيعَة الْمْزْيَانَة هِيَ اللِّي زْرَعْتِي فْالْفْدَّانْ دْيَالْكْ؟ إِيوَا مْنِينْ جَا هَادْ الزّْوَانْ؟</verse>
				<verse number="28">وْهُوَ يْجَاوْبْهُمْ: شِي عْدُو هَادَا اللِّي دَارْ هَادْشِّي. وْهُمَ يْݣُولُو لِيهْ الْخْدَّامَا دْيَالُه: وَاشْ تْبْغِي نْمْشِيوْ نْحَيّْدُوهْ؟</verse>
				<verse number="29">وْجَاوْبْهُمْ وْݣَالْ: لَّا! بَاشْ مَا يْتّْݣْلَعْشْ الْݣْمْحْ مْعَ الزّْوَانْ.</verse>
				<verse number="30">خَلِّيوْ الْݣْمْحْ يْكْبَرْ مْعَ الزّْوَانْ حْتَّى يْوْصَلْ وَقْتْ الْحْصَادْ، وْدِيكْ السَّاعَة نْݣُولْ لْلْحْصَّادَا يْجَمْعُو الزّْوَانْ هُوَ اللّْوّْلْ وْيْدِيرُوهْ حْزْمَاتْ بَاشْ يْتّْحْرَقْ، أَمَّا الْݣْمْحْ يْجَمْعُوهْ وْيْدِّيوْهْ لْبِيتْ الْخْزِينْ دْيَالِي».</verse>
				<verse number="31">وْعَاوْدْ ݣَالْ لِيهُمْ مْتَالْ آخُرْ: «كَتْشْبَهْ مَمْلَكَةْ السَّمَاوَاتْ لْوَاحْدْ الْحَبَّة دْ الْخَرْدَلْ خْدَاهَا وَاحْدْ الرَّاجْلْ وْزْرَعْهَا فْالْفْدَّانْ دْيَالُه.</verse>
				<verse number="32">وْوَاخَّا هِيَ الصّْغِيرَة فْالْحَبّْ كُلُّه، مْلِّي كَتْكْبَرْ كَتْوَلِّي شَجْرَة كْبَرْ مْنْ ݣَاعْ الْغَرْسْ، حْتَّى طْيُورْ السّْمَا كَيْجِيوْ بَاشْ يْعَشّْشُو فْعْرُوشْهَا».</verse>
				<verse number="33">وْزَادْ عْطَاهُمْ مْتَالْ آخُرْ وْݣَالْ: «كَتْشْبَهْ مَمْلَكَةْ السَّمَاوَاتْ لْخْمِيرَة خْدَاتْهَا وَاحْدْ الْمْرَاة وْخَلّْطَاتْهَا مْعَ تْلَاتَة كِيلُو دْيَالْ الطّْحِينْ حْتَّى خْمْرَاتْ الْعْجِينَة كُلّْهَا».</verse>
				<verse number="34">وْهَادْشِّي كُلُّه ݣَالُه يَسُوعْ لْلجّْمَاعَاتْ دْ النَّاسْ بْالْمْتُولْ، وْبْلَا مْتَالْ مَا كَانْ كَيْݣُولْ لِيهُمْ حْتَّى حَاجَة،</verse>
				<verse number="35">بَاشْ يْتّْحَقّْقْ الْكْلَامْ اللِّي ݣَالْ النّْبِي: «بْالْمْتُولْ نْتّْكَلّْمْ وْنْخَبّْرْ بْكُلّْ مَا كَانْ مْخَبِّي مْنْ النّْهَارْ اللِّي تّْخَلْقَاتْ فِيهْ الدّْنْيَا».</verse>
				<verse number="36">وْدِيكْ السَّاعَة خْلَّا يَسُوعْ الجّْمَاعَاتْ دْيَالْ النَّاسْ وْرْجَعْ لْلدَّارْ، وْهُمَ يْجِيوْ لْعَنْدُه تْلَامْدُه وْݣَالُو لِيهْ: «فَسّْرْ لِينَا الْمْتَالْ دْيَالْ الزّْوَانْ اللِّي فْالْفْدَّانْ!».</verse>
				<verse number="37">وْجَاوْبْهُمْ وْݣَالْ: «اللِّي كَيْزْرَعْ الزّْرِّيعَة الْمْزْيَانَة هُوَ وَلْدْ الْإِنْسَانْ،</verse>
				<verse number="38">وْالْفْدَّانْ هُوَ الدّْنْيَا، وْالْݣْمْحْ الْمْزْيَانْ هُوَ وْلَادْ مَمْلَكَةْ اللَّهْ، وْالزّْوَانْ هُوَ وْلَادْ الشِّيطَانْ،</verse>
				<verse number="39">وْالْعْدُو اللِّي زْرَعْ الزّْوَانْ هُوَ إِبْلِيسْ، وْالْحْصَادْ هُوَ آخِرْ الزّْمَانْ، وْالْحْصَّادَا هُمَ الْمَلَايْكَة.</verse>
				<verse number="40">وْكِمَا كَيْتّْجْمَعْ الزّْوَانْ وْيْتّْحْرَقْ بْالْعَافْيَة، هَكَّا غَيْوْقَعْ فْاللّْخْرْ دْيَالْ الزّْمَانْ:</verse>
				<verse number="41">غَادِي يْصِيفْطْ وَلْدْ الْإِنْسَانْ الْمَلَايْكَة دْيَالُه، وْغَادِي يْجَمْعُو مْنْ مَمْلَكْتُه ݣَاعْ الْأُمُورْ اللِّي كَتّْسَبّْبْ فْالدّْنُوبْ وْݣَاعْ هَادُوكْ اللِّي كَيْدَنْبُو،</verse>
				<verse number="42">وْيْرْمِيوْهُمْ فْزُوبْيَة دْ الْعَافْيَة، رَاهْ تْمَّ فِينْ غَادِي يْكُونْ الْبْكَا وْتْغْزَازْ السّْنَانْ.</verse>
				<verse number="43">وَلَكِنْ اللِّي كَيْطِيعُو اللَّهْ غَيْضَوِّيوْ بْحَالْ الشّْمْسْ فْمَمْلَكَةْ بَّاهُمْ. إِيوَا اللِّي عَنْدُه شِي وْدْنِينْ، يْسْمَعْ!»</verse>
				<verse number="44">«وْكَتْشْبَهْ مَمْلَكَةْ السَّمَاوَاتْ عَاوْتَانِي لْوَاحْدْ الْكَنْزْ مْدْفُونْ فْوَاحْدْ الْفْدَّانْ لْقَاهْ وَاحْدْ الرَّاجْلْ وْعَاوْدْ دْفْنُه، وْمْنْ كْتْرَةْ الْفَرْحَة دْيَالُه مْشَى بَاعْ كُلّْ مَا كَيْمْلَكْ وْشْرَا دَاكْ الْفْدَّانْ.</verse>
				<verse number="45">وْكَتْشْبَهْ مَمْلَكَةْ السَّمَاوَاتْ عَاوْتَانِي لْوَاحْدْ التَّاجْرْ كَانْ كَيْقَلّْبْ عْلَى الجُّوهْرْ الصَّافِي،</verse>
				<verse number="46">وْمْلِّي لْقَا وَاحْدْ الجُّوهْرَة غَالْيَة بْزَّافْ، مْشَى بَاعْ كُلّْ مَا كَيْمْلَكْ وْشْرَاهَا».</verse>
				<verse number="47">«وْكَتْشْبَهْ مَمْلَكَةْ السَّمَاوَاتْ عَاوْتَانِي لْوَاحْدْ الشّْبْكَة رْمَاوْهَا الصّْيَّادَا فْالْبْحَرْ، وْجْمْعَاتْ الْحُوتْ مْنْ كُلّْ نُوعْ.</verse>
				<verse number="48">وْمْلِّي عَمْرَاتْ، خَرّْجُوهَا الصّْيَّادَا لْجَنْبْ الْبْحَرْ وْݣَلْسُو وْبْدَاوْ كَيْعَزْلُو، اللِّي مْزْيَانْ دَارُوهْ فْالسّْلَلْ وْاللِّي مَا صَالْحْ لْوَالُو رْمَاوْهْ.</verse>
				<verse number="49">وْهَكَّا غَادِي يْكُونْ فْاللّْخْرْ دْيَالْ الزّْمَانْ: غَادِي يْجِيوْ الْمَلَايْكَة وْيْعَزْلُو الْمُدْنِبِينْ مْنْ بِينْ اللِّي مْتَّاقْيِينْ اللَّهْ،</verse>
				<verse number="50">وْيْرْمِيوْ الْمُدْنِبِينْ فْالزُّوبْيَّة دْ الْعَافْيَة، تْمَّ فِينْ غَادِي يْكُونْ الْبْكَا وْتْغْزَازْ السّْنَانْ».</verse>
				<verse number="51">وْسْوّْلْ يَسُوعْ تْلَامْدُه وْݣَالْ: «وَاشْ فْهَمْتُو هَادْشِّي كُلُّه؟» وْجَاوْبُوهْ: «إِيِّهْ!»،</verse>
				<verse number="52">وْهُوَ يْݣُولْ لِيهُمْ: «إِيوَا رَاهْ عْلَى هَادْشِّي، كُلّْ وَاحْدْ مْنْ الْعُلَمَا دْ الشّْرَعْ عْرَفْ مَمْلَكَةْ السَّمَاوَاتْ، كَيْشْبَهْ لْشِي مُولْ الدَّارْ اللِّي كَيْخَرّْجْ مْنْ الْكَنْزْ دْيَالُه كُلّْ حَاجَة جْدِيدَة وْقْدِيمَة».</verse>
				<verse number="53">وْمْلِّي كَمّْلْ يَسُوعْ هَادْ الْمْتُولْ، مْشَى مْنْ تْمَّ.</verse>
				<verse number="54">وْرْجَعْ لْمْدِينْتُه النَّاصِرَة، كَيْعَلّْمْ النَّاسْ فْدْيُورْ الصّْلَاة حْتَّى تّْعَجّْبُو وْبْدَاوْ كَيْسْوّْلُو: «مْنِينْ جَاتُه هَادْ الْحْكْمَة وْهَادْ الْمُعْجِزَاتْ؟</verse>
				<verse number="55">وَاشْ مَاشِي هَادَا هُوَ وَلْدْ النّْجَّارْ؟ وَاشْ مَاشِي مُّه هِيَ اللِّي سْمِيتْهَا مَرْيَمْ، وْخُوتُه هُمَ يَعْقُوبْ وْيُوسْفْ وْسِمْعَانْ وْيَهُودَا؟</verse>
				<verse number="56">وَاشْ مَاشِي ݣَاعْ خْوَاتَاتُه سَاكْنِينْ فْمْدِينْتْنَا؟ إِيوَا مْنِينْ جَاهْ هَادْشِّي كُلُّه؟»</verse>
				<verse number="57">وْمَا عْجَبْهُمْشْ الْحَالْ، وَلَكِنْ يَسُوعْ ݣَالْ لِيهُمْ: «النّْبِي كَيْتّْحْتَرْمْ فْكُلّْ بْلَاصَة مْنْ غِيرْ فْبْلَادُه، وْفْوَسْطْ عَائِلْتُه».</verse>
				<verse number="58">وْمَا دَارْشْ فْدِيكْ الْبْلَاصَة بْزَّافْ دْيَالْ الْمُعْجِزَاتْ حِيتْ مَا عَنْدْهُمْ إِيمَانْ.</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ وْفْدَاكْ الْوَقْتْ، سْمَعْ هِيرُودُسْ الْحَاكْمْ بْخْبَارْ يَسُوعْ،</verse>
				<verse number="2">وْهُوَ يْݣُولْ لْلْخْدَّامَا دْيَالُه: «هَادَا رَاهْ يُوحَنَّا الْمَعْمَدَانْ اللِّي تّْبْعَتْ مْنْ الْمُوتْ، دَاكْشِّي عْلَاشْ الْمُعْجِزَاتْ كَيْتّْدَارُو عْلَى يْدِّيهْ».</verse>
				<verse number="3">حِيتْ هِيرُودُسْ كَانْ قْبَطْ يُوحَنَّا وْكَتّْفُه وْدَخّْلُه لْلْحَبْسْ عْلَى قْبَلْ هِيرُودِيَّا مْرَاةْ خُوهْ فِيلُبُّسْ.</verse>
				<verse number="4">عْلَاحْقَّاشْ يُوحَنَّا كَانْ كَيْݣُولْ لِيهْ: «مَاشِي حْلَالْ عْلِيكْ بَاشْ تّْزَوّْجْهَا».</verse>
				<verse number="5">وْكَانْ بَاغِي يْقْتْلُه، وَلَكِنْ خَافْ مْنْ الشَّعْبْ حِيتْ كَانُو كَيْآمْنُو بْلِّي هُوَ نْبِي.</verse>
				<verse number="6">وْفْالْحَفْلَة دْ عِيدْ الْمِيلَادْ دْيَالْ هِيرُودُسْ، شْطْحَاتْ بَنْتْ هِيرُودِيَّا فْالْحَفْلَة، وْعْجْبَاتْ هِيرُودُسْ.</verse>
				<verse number="7">وْهَادْشِّي عْلَاشْ حْلَفْ حْتَّى يْعْطِيهَا دَاكْشِّي اللِّي طْلْبَاتْ.</verse>
				<verse number="8">وْحِيتْ وْصَّاتْهَا مّْهَا آشْ تْدِيرْ، ݣَالْتْ لْهِيرُودُسْ: «جِيبْ لِيَّ دَابَا رَاسْ يُوحَنَّا الْمَعْمَدَانْ فْطَبْسِيلْ!».</verse>
				<verse number="9">وْحْزَنْ الْمَلِكْ، وَلَكِنْ عْلَى قْبَلْ الْحْلُوفْ اللِّي حْلَفْ وْالنَّاسْ اللِّي حَاضْرِينْ آمْرْ بَاشْ يْتّْعْطَى لِيهَا دَاكْشِّي اللِّي بْغَاتْ.</verse>
				<verse number="10">وْصِيفْطْ اللِّي يْقْطَعْ رَاسْ يُوحَنَّا فْالْحَبْسْ،</verse>
				<verse number="11">وْجَابُوهْ فْوَاحْدْ الطَّبْسِيلْ وْعْطَاوْهْ لْلْبَنْتْ، وْدَّاتُه لْمّْهَا.</verse>
				<verse number="12">وْجَاوْ تْلَامْدْ يُوحَنَّا، وْهْزُّو الدَّاتْ دْيَالُه وْدْفْنُوهَا، وْمْنْ بَعْدْ مْشَاوْ وْخَبّْرُو يَسُوعْ.</verse>
				<verse number="13">وْمْلِّي سْمَعْ يَسُوعْ هَادْ الْأُمُورْ، مْشَى مْنْ تْمَّ فْالْفْلُوكَة لْوَاحْدْ الْمُوضْعْ خَالِي بُوحْدُه. وْمْلِّي عَرْفُو الجّْمَاعَاتْ دْ النَّاسْ بْلِّي هُوَ غَادِي لْتْمَّ، تْبْعُوهْ مْنْ الْمْدُونْ عْلَى رْجْلِيهُمْ.</verse>
				<verse number="14">وْمْلِّي نْزَلْ مْنْ الْفْلُوكَة شَافْ جْمَاعَة كْبِيرَة دْيَالْ النَّاسْ، وْحَنّْ عْلِيهُمْ وْشْفَى الْمَرْضَى دْيَالْهُمْ.</verse>
				<verse number="15">وْمْلِّي جَاتْ الْعْشِيَّة، قَرّْبُو لِيهْ تْلَامْدُه وْݣَالُو لِيهْ: «رَاهْ مْشَى الْحَالْ وْحْنَا فْهَادْ الْخْلَا، إِيوَا ݣُولْ لْلجّْمَاعَاتْ دْ النَّاسْ يْمْشِيوْ لْلدّْوَاوْرْ بَاشْ يْشْرِيوْ لْرَاسْهُمْ الْمَاكْلَة».</verse>
				<verse number="16">وَلَكِنْ يَسُوعْ ݣَالْ لِيهُمْ: «مَا كَايْنْ لَاشْ يْمْشِيوْ، عْطِيوْهُمْ نْتُمَ مَا يَاكْلُو».</verse>
				<verse number="17">وْݣَالُو لِيهْ: «رَاهْ مَا عَنْدْنَا هْنَا غِيرْ خَمْسَة دْ الْخُبْزَاتْ وْجُوجْ حُوتَاتْ».</verse>
				<verse number="18">وْݣَالْ لِيهُمْ: «أَرَاوْهُمْ لِيَّ لّْهْنَا!».</verse>
				<verse number="19">وْهُوَ يْآمْرْ الجّْمَاعَاتْ دْ النَّاسْ بَاشْ يْݣَلْسُو عْلَى الرّْبِيعْ. وْخْدَا هَادُوكْ الْخَمْسَة دْ الْخُبْزَاتْ وْالجُّوجْ دْ الْحُوتَاتْ وْهْزّْ عِينِيهْ لْلسّْمَا وْشْكَرْ اللَّهْ. وْمْلِّي قَطّْعْ الْخُبْزَاتْ عْطَى لْتْلَامْدُه، وْالتّْلَامْدْ عْطَاوْ لْلجّْمَاعَاتْ دْيَالْ النَّاسْ.</verse>
				<verse number="20">وْكْلَاوْ كُلّْهُمْ حْتَّى شْبْعُو، وْمْنْ بَعْدْ جْمْعُو طْنَاشْرْ ݣُفَّة عَامْرَة بْالطّْرُوفَ دْ الْخُبْزْ اللِّي شَاطُو.</verse>
				<verse number="21">وْكَانُو هَادُوكْ اللِّي كْلَاوْ شِي خَمْسَالَافْ وَاحْدْ، مْنْ غِيرْ الْعْيَالَاتْ وْالْوْلَادْ.</verse>
				<verse number="22">وْآمْرْ يَسُوعْ تْلَامْدُه بَاشْ يْرَكْبُو دِيكْ السَّاعَة فْالْفْلُوكَة وْيْسَبْقُوهْ لْلجِّهَة لْخْرَى، عْلَى مَا يْصِيفْطْ الجّْمَاعَاتْ دْ النَّاسْ بْحَالْهُمْ.</verse>
				<verse number="23">وْمْلِّي صِيفْطْهُمْ، طْلَعْ لْلجّْبَلْ بُوحْدُه بَاشْ يْصَلِّي. وْبْقَى بُوحْدُه تْمَّ حْتَّى جَاتْ الْعْشِيَّة.</verse>
				<verse number="24">وْبَعّْدَاتْ الْفْلُوكَة دْيَالْ التّْلَامْدْ بْزَّافْ فْوَسْطْ الْبْحَرْ وْغْلْبُوهَا الْمَّاجْ، عْلَاحْقَّاشْ كَانْتْ الرِّيحْ مْضَادَّاهَا.</verse>
				<verse number="25">وْفْالْفْجَرْ، جَا يَسُوعْ عَنْدْ تْلَامْدُه وْهُوَ كَيْتّْمَشَّى فُوقْ الْمَا.</verse>
				<verse number="26">وْمْلِّي شَافُوهْ التّْلَامْدْ كَيْتّْمَشَّى فُوقْ الْمَا، تّْخَلْعُو وْݣَالُو: «هَادَا خْيَالْ شِي جْنّْ»، وْغَوّْتُو مْنْ كْتْرَةْ الْخُوفْ.</verse>
				<verse number="27">وْفْدِيكْ السَّاعَة، تّْكَلّْمْ مْعَاهُمْ يَسُوعْ وْݣَالْ: «تْشَجّْعُو، أَنَا هُوَ، مَا تْخَافُوشْ!».</verse>
				<verse number="28">وْهُوَ يْݣُولْ لِيهْ بُطْرُسْ: «آ سِيدِي، إِلَا كْنْتِ نْتَ هُوَ، آمْرْنِي بَاشْ نْجِي لْعَنْدْكْ كَنْتّْمْشَّى فُوقْ الْمَا».</verse>
				<verse number="29">وْݣَالْ لِيهْ يَسُوعْ: «أَجِي!» وْهُوَ يْنْزَلْ بُطْرُسْ مْنْ الْفْلُوكَة وْمْشَى فُوقْ الْمَا لْجِهْةْ يَسُوعْ.</verse>
				<verse number="30">وَلَكِنْ مْلِّي شَافْ الرِّيحْ قْوِيَّة تّْخْلَعْ وْبْدَا كَيْغْرَقْ، وْهُوَ يْغَوّْتْ وْݣَالْ: «عْتَقْنِي آ سِيدِي!»</verse>
				<verse number="31">وْدْغْيَا مْدّْ يَسُوعْ يْدُّه وْقَبْطُه وْݣَالْ لِيهْ: «آ قْلِيلْ الْإِيمَانْ، عْلَاشْ شْكِّيتِي؟».</verse>
				<verse number="32">وْمْلِّي طْلْعُو لْلْفْلُوكَة، تّْهَدّْنَاتْ الرِّيحْ.</verse>
				<verse number="33">وْهَادُوكْ اللِّي فْالْفْلُوكَة سْجْدُو لِيهْ وْݣَالُو: «فْالْحَقِيقَة، نْتَ وَلْدْ اللَّهْ».</verse>
				<verse number="34">وْمْلِّي قْطَعْ يَسُوعْ وْتْلَامْدُه لْلجِّهَة لْخْرَى دْ الْبْحَرْ، وْصْلُو لْبْلَادْ جَنِّيسَارَتْ.</verse>
				<verse number="35">وْعَرْفُوهْ مَّالِينْ دِيكْ الْبْلَادْ، وْدَيّْعُو خْبَارُه فْدُوكْ الجّْوَايْهْ كُلّْهُمْ، وْجَابُو لِيهْ ݣَاعْ الْمَرْضَى دْيَالْهُمْ.</verse>
				<verse number="36">وْطْلْبُوهْ بَاشْ يْمَسُّو وَاخَّا غِيرْ جْلَايْلُه. وْكَانْ ݣَاعْ اللِّي كَيْمْسُّه كَيْتّْشَافَى.</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ وْمْنْ بَعْدْ، جَاوْ لْعَنْدْ يَسُوعْ شِي وْحْدِينْ مْنْ الْفْرِّيسِيِّينْ وْالْعُلَمَا دْ الشّْرَعْ مْنْ أُورْشَلِيمْ، وْهُمَ يْسْوّْلُوهْ:</verse>
				<verse number="2">«عْلَاشْ تْلَامْدْكْ مَا كَيْتْبْعُوشْ الْعَادَة دْيَالْ الشّْيُوخْ؟ حِيتْ مَا كَيْغَسْلُوشْ يْدِّيهُمْ قْبَلْ مَا يَاكْلُو».</verse>
				<verse number="3">وَلَكِنْ هُوَ جَاوْبْهُمْ وْݣَالْ: «وْعْلَاشْ حْتَّى نْتُمَ كَتْعْصَاوْ الْوْصِيَّة دْ اللَّهْ بَاشْ تّْبْعُو الْعَادَة دْيَالْكُمْ؟</verse>
				<verse number="4">حِيتْ اللَّهْ كَيْݣُولْ: تّْهَلَّى فْبَّاكْ وْمُّكْ، وْاللِّي سْبّْ بَّاهْ وْلَا مُّه خَاصُّه يْتّْقْتَلْ.</verse>
				<verse number="5">وَلَكِنْ نْتُمَ كَتْݣُولُو: اللِّي ݣَالْ لْبَّاهْ وْلَا مُّه: دَاكْشِّي اللِّي خَاصّْنِي نْعَاوْنْكُمْ بِيهْ رَاهْ عْطِيتُه هْدِيَّة لْلَّهْ،</verse>
				<verse number="6">مَا بْقَاشْ وَاجْبْ عْلِيهْ يْتّْهَلَّى فْبَّاهْ. وْهَكَّا لْغِيتُو كْلَامْ اللَّهْ بَاشْ تّْبْعُو الْعَادَة دْيَالْكُمْ.</verse>
				<verse number="7">آ الْمُنَافِقِينْ! رَاهْ إِشْعِيَا كَانْ عَنْدُه الْحَقّْ مْلِّي تّْنَبّْأْ عْلِيكُمْ وْݣَالْ:</verse>
				<verse number="8">	نَاسْ هَادْ الشَّعْبْ كَيْحَمْدُونِي غِيرْ بْفُمّْهُمْ، وَلَكِنْ قَلْبْهُمْ بْعِيدْ عْلِيَّ.</verse>
				<verse number="9">	وْبْلَا فَايْدَة كَيْعَبْدُونِي، حِيتْ كَيْعَلّْمُو التَّعَالِيمْ اللِّي هِيَ غِيرْ وْصِيَّاتْ دْ النَّاسْ».</verse>
				<verse number="10">وْعَيّْطْ عْلَى الجّْمَاعَة دْ النَّاسْ وْݣَالْ لِيهُمْ: «سْمْعُو وْفْهْمُو:</verse>
				<verse number="11">مَاشِي دَاكْشِّي اللِّي كَيْدْخَلْ لْلْفُمّْ هُوَ اللِّي كَيْنَجّْسْ بْنَادْمْ، وَلَكِنْ دَاكْشِّي اللِّي كَيْخْرُجْ مْنْ الْفُمّْ هُوَ اللِّي كَيْنَجّْسُه».</verse>
				<verse number="12">وْمْنْ بَعْدْ جَاوْ عَنْدُه التّْلَامْدْ وْݣَالُو لِيهْ: «وَاشْ عْرَفْتِي بْلِّي الْفْرِّيسِيِّينْ تْقَلّْقُو مْلِّي سْمْعُو كْلَامْكْ؟».</verse>
				<verse number="13">وْجَاوْبْهُمْ وْݣَالْ: «ݣَاعْ الْغَرْسْ اللِّي مَا غَرْسُوشْ بَّا اللِّي فْالسّْمَا غَيْتّْݣَلَّعْ.</verse>
				<verse number="14">خَلِّيوْهُمْ! هَادُوكْ رَاهُمْ عَمْيِينْ كَيْݣَوّْدُو عَمْيِينْ وْإِلَا كَانْ الْعْمَى كَيْݣَوّْدْ الْعْمَى، رَاهُمْ غَادِي يْطِيحُو بْجُوجْ فْحَفْرَة».</verse>
				<verse number="15">وْݣَالْ لِيهْ بُطْرُسْ: «بَيّْنْ لِينَا الْمَعْنَى دْيَالْ هَادْ الْمْتَالْ!».</verse>
				<verse number="16">وْهُوَ يْرَدّْ عْلِيهْ: «وَاشْ حْتَّى نْتُمَ مَازَالْ ݣَاعْ مَا فْهَمْتُو؟</verse>
				<verse number="17">وَاشْ مَا كَتْعَرْفُوشْ بْلِّي ݣَاعْ الْحَاجَة اللِّي كَتْدْخُلْ لْفُمّْ بْنَادْمْ كَتْمْشِي لْكَرْشُه، وْمْنْ تْمَّ كَتْخْرَجْ لْبَرَّا؟</verse>
				<verse number="18">أَمَّا دَاكْشِّي اللِّي كَيْخْرُجْ مْنْ الْفُمّْ، رَاهْ كَيْخْرُجْ مْنْ الْقَلْبْ وْهُوَ اللِّي كَيْنَجّْسْ بْنَادْمْ.</verse>
				<verse number="19">عْلَاحْقَّاشْ مْنْ الْقَلْبْ كَتْخْرَجْ الْأَفْكَارْ الْخَايْبَة: بْحَالْ الْقْتِيلَة، وْالْفْسَادْ دْيَالْ الْمْزَوّْجِينْ وْدْيَالْ اللِّي مَا مْزَوّْجِينْشْ، وْالسّْرْقَة، وْشْهَادَةْ الزُّورْ، وْالسّْبَّانْ.</verse>
				<verse number="20">وْهَادْشِّي هُوَ اللِّي كَيْنَجّْسْ بْنَادْمْ، وَلَكِنْ الْمَاكْلَة بْيْدِّينْ مَا مْغْسُولِينْشْ مَا كَتْنَجّْسْشْ بْنَادْمْ».</verse>
				<verse number="21">وْخْرَجْ يَسُوعْ مْنْ تْمَّ وْمْشَى لْجْوَايْهْ صُورْ وْصَيْدَا.</verse>
				<verse number="22">وْهِيَ تْجِي عَنْدُه وَاحْدْ الْمْرَاة كَنْعَانِيَّة مْنْ هَادُوكْ الجّْوَايْهْ، وْغَوّْتَاتْ وْݣَالْتْ: «رْحَمْنِي آ سِيدِي آ بْنْ دَاوُدْ! رَاهْ بَنْتِي سَاكْنْهَا جْنّْ كَيْعَدّْبْهَا بْزَّافْ».</verse>
				<verse number="23">وَلَكِنْ مَا جَاوْبْهَا حْتَّى بْكْلْمَة. وْقَرّْبُو لِيهْ تْلَامْدُه وْطْلْبُوهْ وْݣَالُو: «صِيفْطْهَا بْحَالْهَا، عْلَاحْقَّاشْ تَابْعَانَا وْكَتْغَوّْتْ!».</verse>
				<verse number="24">وْجَاوْبْهُمْ يَسُوعْ وْݣَالْ: «مَا صِيفْطْنِي اللَّهْ غِيرْ لْلْخَرْفَانْ الْمُّوضّْرِينْ دْيَالْ شَعْبْ إِسْرَائِيلْ».</verse>
				<verse number="25">وَلَكِنْ جَاتْ دِيكْ الْمْرَاة وْسْجْدَاتْ لِيهْ وْݣَالْتْ: «عَاوْنِّي آ سِيدِي!»</verse>
				<verse number="26">وْجَاوْبْهَا وْݣَالْ: «مَاشِي مْعْقُولْ يْتّْخَادْ خُبْزْ الْوْلَادْ وْيْتّْرْمَى لْلْكْلَابْ»</verse>
				<verse number="27">وْݣَالْتْ لِيهْ الْمْرَاة: «إِيِّهْ آ سِيدِي! وَلَكِنْ رَاهْ حْتَّى الْكْلَابْ كَيَاكْلُو مْنْ الْفْرَاتْتْ اللِّي كَيْطِيحُو مْنْ الْمْيَادِي دْيَالْ مَّالِيهُمْ».</verse>
				<verse number="28">وْجَاوْبْهَا يَسُوعْ وْݣَالْ: «إِيمَانْكْ كْبِيرْ آ هَادْ الْمْرَاة! غَادِي يْكُونْ لِيكْ دَاكْشِّي اللِّي بْغِيتِي». وْدِيكْ السَّاعَة تّْشَافَاتْ لِيهَا بَنْتْهَا.</verse>
				<verse number="29">وْمْنْ بَعْدْ، مْشَى يَسُوعْ مْنْ تْمَّ لْجَنْبْ الْبْحَرْ دْيَالْ الْجَلِيلْ، وْطْلَعْ لْلجّْبَلْ وْݣْلَسْ تْمَّ.</verse>
				<verse number="30">وْجَاوْ لْعَنْدُه جْمَاعَاتْ كْتَارْ دْ النَّاسْ وْمْعَاهُمْ عْرْجِينْ وْعَمْيِينْ وْزْحَّافَا وْزْيَازْنْ وْنَاسْ خْرِينْ كْتَارْ، وْحَطُّوهُمْ عَنْدْ رْجْلِيهْ وْشْفَاهُمْ.</verse>
				<verse number="31">وْتّْعَجّْبُو الجّْمَاعَاتْ دْ النَّاسْ حِيتْ شَافُو الزّْيَازْنْ كَيْتّْكَلّْمُو، وْالْعَرْجِينْ كَيْتّْشَافَاوْ، وْالزّْحَافَا كَيْمْشِيوْ، وْالْعَمْيِينْ كَيْشُوفُو، وْعْطَاوْ الْعَزّْ لْإِلَاهْ إِسْرَائِيلْ.</verse>
				<verse number="32">وْعَيّْطْ يَسُوعْ عْلَى تْلَامْدُه وْݣَالْ لِيهُمْ: «بْقَاوْ فِيَّ هَادْ النَّاسْ، عْلَاحْقَّاشْ تْلْتْ يَّامْ هَادِي وْهُمَ مْعَايَ، وْمَا عَنْدْهُمْ مَا يَاكْلُو. وْمَا بْغِيتْشْ نْصِيفْطْهُمْ جِيعَانِينْ بَاشْ مَا يْسَخْفُوشْ فْالطّْرِيقْ».</verse>
				<verse number="33">وْهُمَ يْݣُولُو لِيهْ تْلَامْدُه: «مْنِينْ غَادِي نْجِيبُو فْهَادْ الْخْلَا الْخُبْزْ اللِّي يْشَبّْعْ جْمَاعَة كْبِيرَة بْحَالْ هَادِي؟»،</verse>
				<verse number="34">وْݣَالْ لِيهُمْ يَسُوعْ: «شْحَالْ مْنْ خُبْزَة عَنْدْكُمْ؟»، وْجَاوْبُوهْ: «سْبْعَة دْ الْخُبْزَاتْ وْشِي حُوتَاتْ صْغَارْ».</verse>
				<verse number="35">وْآمْرْ يَسُوعْ الجّْمَاعَة دْ النَّاسْ بَاشْ يْݣَلْسُو لْلْأَرْضْ،</verse>
				<verse number="36">وْخْدَا هَادُوكْ سْبْعَة دْ الْخُبْزَاتْ وْالْحُوتَاتْ، وْشْكَرْ اللَّهْ وْقَطّْعْهُمْ وْعْطَى لْتْلَامْدُه، وْتْلَامْدُه عْطَاوْ لْلجّْمَاعَاتْ دْ النَّاسْ.</verse>
				<verse number="37">وْكْلَاوْ كُلّْهُمْ حْتَّى شْبْعُو، وْهْزُّو سْبْعَة دْ الْݣُفَّاتْ عَامْرِينْ بْالطّْرُوفَ دْ الْخُبْزْ اللِّي شَاطُو.</verse>
				<verse number="38">وْكَانُو النَّاسْ اللِّي كْلَاوْ رَبْعَالَافْ وَاحْدْ مْنْ غِيرْ الْعْيَالَاتْ وْالْوْلَادْ.</verse>
				<verse number="39">وْمْلِّي صِيفْطْ يَسُوعْ الجّْمَاعَاتْ دْ النَّاسْ، رْكَبْ فْالْفْلُوكَة وْجَا لْجْوَايْهْ بْلَادْ مَجْدَانْ.</verse>
			</chapter>
			<chapter number="16">
				<verse number="1">الْفَصْلْ سْطَّاشْ وْجَاوْ لْعَنْدْ يَسُوعْ شِي وْحْدِينْ مْنْ الْفْرِّيسِيِّينْ وْالصّْدُّوقِيِّينْ بَاشْ يْجَرّْبُوهْ، وْطْلْبُو مْنُّه يْبَيّْنْ لِيهُمْ شِي عَلَامَة مْنْ السّْمَا.</verse>
				<verse number="2">وَلَكِنْ هُوَ جَاوْبْهُمْ وْݣَالْ: «مْلِّي كَتْغْرَبْ الشّْمْسْ كَتْݣُولُو: الْجَوّْ غَيْكُونْ صَافِي، عْلَاحْقَّاشْ السّْمَا حَمْرَا.</verse>
				<verse number="3">وْفْالصّْبَاحْ بْكْرِي كَتْݣُولُو: الْيُومْ غَادِي تْكُونْ الشّْتَا، عْلَاحْقَّاشْ السّْمَا حَمْرَا وْمْضَبّْبَة. كَتْعَرْفُو تْفَسّْرُو حَالْةْ الْجَوّْ، وَلَكِنْ عَلَامَاتْ الزّْمَانْ مَا كَتْقَدْرُوشْ تْفَسّْرُوهُمْ!</verse>
				<verse number="4">جِيلْ قْبِيحْ وْفَاسْدْ كَيْطْلَبْ عَلَامَة، وْمَا غَادِي تّْعْطَاهْ حْتَّى شِي عَلَامَة مْنْ غِيرْ عَلَامَةْ يُونَانْ». وْمْنْ بَعْدْ خْلَّاهُمْ يَسُوعْ وْمْشَى.</verse>
				<verse number="5">وْمْلِّي وْصْلُو التّْلَامْدْ لْلجِّهَة لْخْرَى مْنْ الْبْحَرْ، نْسَاوْ يَاخْدُو مْعَاهُمْ الْخُبْزْ.</verse>
				<verse number="6">وْݣَالْ لِيهُمْ يَسُوعْ: «رْدُّو الْبَالْ، حْضِيوْ رَاسْكُمْ مْنْ خْمِيرَةْ الْفْرِّيسِيِّينْ وْالصّْدُّوقِيِّينْ!».</verse>
				<verse number="7">وْهُمَ يْݣُولُو مْعَ رَاسْهُمْ: «كَيْݣُولْ لِينَا هَادْ الْكْلَامْ عْلَاحْقَّاشْ مَا خْدِينَاشْ مْعَانَا الْخُبْزْ».</verse>
				<verse number="8">وْعْرَفْ يَسُوعْ فَاشْ كَيْفَكّْرُو وْݣَالْ لِيهُمْ: «عْلَاشْ آ قْلَالِينْ الْإِيمَانْ كَتْݣُولُو فْخَاطْرْكُمْ: مَا عَنْدْنَا خُبْزْ؟</verse>
				<verse number="9">وَاشْ مَازَالْ مَا فْهَمْتُو؟ وَاشْ مَا عْقَلْتُوشْ عْلَى خَمْسَة دْ الْخُبْزَاتْ اللِّي تّْفَرّْقُو عْلَى خَمْسَالَافْ وَاحْدْ، وْشْحَالْ مْنْ ݣُفَّة جْمَعْتُو مْنْ الطّْرُوفَ دْ الْخُبْزْ؟</verse>
				<verse number="10">وْمَا عْقَلْتُوشْ عْلَى سْبْعَة دْ الْخُبْزَاتْ اللِّي تّْفَرّْقُو عْلَى رَبْعَالَافْ وَاحْدْ وْشْحَالْ مْنْ ݣُفَّة جْمَعْتُو؟</verse>
				<verse number="11">كِيفَاشْ مَا قْدَرْتُوشْ تْفَهْمُو بْلِّي أَنَا مَا كَنْتْشْ كَنْقْصَدْ بْكْلَامِي لِيكُمْ الْخُبْزْ؟ حْضِيوْ رَاسْكُمْ مْنْ خْمِيرَةْ الْفْرِّيسِيِّينْ وْالصّْدُّوقِيِّينْ!».</verse>
				<verse number="12">وْدِيكْ السَّاعَة، عَادْ فَهْمُو تْلَامْدُه بْلِّي ݣَالْ لِيهُمْ يْحْضِيوْ رَاسْهُمْ مْنْ تَعْلِيمْ الْفْرِّيسِيِّينْ وْالصّْدُّوقِيِّينْ، مَاشِي مْنْ خْمِيرَةْ الْخُبْزْ.</verse>
				<verse number="13">وْمْلِّي وْصَلْ يَسُوعْ لْجْوَايْهْ قَيْصَرِيَّةْ فِيلُبُّسْ، سْوّْلْ تْلَامْدُه: «شْكُونْ هُوَ وَلْدْ الْإِنْسَانْ فْنَضَرْ النَّاسْ؟»</verse>
				<verse number="14">وْهُمَ يْجَاوْبُوهْ: «شِي مْنّْهُمْ كَيْݣُولْ: يُوحَنَّا الْمَعْمَدَانْ، وْشِي كَيْݣُولْ: النّْبِي إِيلِيَّا، وْوْحْدِينْ خْرِينْ كَيْݣُولُو: النّْبِي إِرْمِيَا وْلَا شِي وَاحْدْ مْنْ الْأَنْبِيَا».</verse>
				<verse number="15">وْسْوّْلْهُمْ: «وْنْتُمَ شْكُونْ أَنَا فْنَضَرْكُمْ؟».</verse>
				<verse number="16">وْجَاوْبْ سِمْعَانْ بُطْرُسْ وْݣَالْ: «نْتَ هُوَ الْمَسِيحْ وَلْدْ اللَّهْ الْحَيّْ!»،</verse>
				<verse number="17">وْݣَالْ لِيهْ يَسُوعْ: «سْعْدَاتْكْ آ سِمْعَانْ بْنْ يُونَا! عْلَاحْقَّاشْ مَاشِي شِي بْنَادْمْ اللِّي وْرَّاكْ هَادْ الْحَقِيقَة، وَلَكِنْ بَّا اللِّي فْالسَّمَاوَاتْ هُوَ اللِّي وْرَّاهَا لِيكْ.</verse>
				<verse number="18">وْأَنَا رَانِي نْݣُولْ لِيكْ: نْتَ بُطْرُسْ، وْعْلَى هَادْ الصَّخْرَة غَادِي نْبْنِي كْنِيسْتِي، وْقُوّْةْ الْمُوتْ مَا غَتْقْدَرْشْ عْلِيهَا.</verse>
				<verse number="19">وْغَنْعْطِيكْ سْوَارْتْ مَمْلَكَةْ السَّمَاوَاتْ، كُلّْ حَاجَة غَتْرْبَطْهَا فْالْأَرْضْ غَادِي تْكُونْ مْرْبُوطَة فْالسَّمَاوَاتْ، وْكُلّْ حَاجَة غَتْحَلّْهَا فْالْأَرْضْ غَادِي تْكُونْ مْحْلُولَة فْالسَّمَاوَاتْ».</verse>
				<verse number="20">وْمْنْ بَعْدْ وْصَّى يَسُوعْ تْلَامْدُه بَاشْ مَا يْݣُولُو لْحْتَّى شِي حَدّْ بْلِّي هُوَ الْمَسِيحْ.</verse>
				<verse number="21">وْمْنْ دِيكْ السَّاعَة، بْدَا يَسُوعْ كَيْبَيّْنْ لْتْلَامْدُه بْلِّي خَاصُّه يْمْشِي لْأُورْشَلِيمْ وْيْتّْعَدّْبْ بْزَّافْ عْلَى يْدّْ الشّْيُوخْ وْالرُّؤَسَا دْ رْجَالْ الدِّينْ وْالْعُلَمَا دْ الشّْرَعْ، وْخَاصُّه يْتّْقْتَلْ، وْفْالْيُومْ التَّالْتْ غَيْتّْبْعَتْ مْنْ الْمُوتْ.</verse>
				<verse number="22">وْجَرُّه بُطْرُسْ لْلجّْنْبْ وْبْدَا كَيْخَاصْمْ عْلِيهْ وْكَيْݣُولْ: «حَاشَا آ سِيدِي بَاشْ يْطْرَا لِيكْ هَادْشِّي!»،</verse>
				<verse number="23">وْهُوَ يْتْلَفّْتْ وْݣَالْ لْبُطْرُسْ: «بَعّْدْ مْنِّي آ هَادْ الشِّيطَانْ! نْتَ رَاكْ سْبَابْ عَتْرَة لِيَّ، عْلَاحْقَّاشْ كَتْفَكّْرْ فْأُمُورْ النَّاسْ مَاشِي فْأُمُورْ اللَّهْ».</verse>
				<verse number="24">وْهُوَ يْݣُولْ يَسُوعْ لْتْلَامْدُه: «إِلَا بْغَا شِي وَاحْدْ يْتْبَعْنِي، خَاصُّه يْسْمَحْ فْرَاسُه وْيْهَزّْ الصّْلِيبْ دْيَالُه وْيْتْبَعْنِي،</verse>
				<verse number="25">عْلَاحْقَّاشْ اللِّي بْغَا يْنَجِّي حْيَاتُه غَيْضَيّْعْهَا، وَلَكِنْ اللِّي ضَيّْعْ حْيَاتُه عْلَى قْبْلِي غَيْلْقَاهَا.</verse>
				<verse number="26">آشْ مْنْ نْفَعْ عَنْدْ بْنَادْمْ إِلَا رْبَحْ الدّْنْيَا كُلّْهَا وْضَيّْعْ حْيَاتُه؟ وْلَا آشْ غَادِي يْعْطِي بْنَادْمْ فْعُوضْ حْيَاتُه؟</verse>
				<verse number="27">رَاهْ غَادِي يْجِي وَلْدْ الْإِنْسَانْ مْعَ الْمَلَايْكَة دْيَالُه فْعَزّْ بَّاهْ وْغَيْجَازِي كُلّْ وَاحْدْ عْلَى حْسَابْ الْأَعْمَالْ دْيَالُه.</verse>
				<verse number="28">وْنْݣُولْ لِيكُمْ الْحَقّْ: رَاهْ كَايْنْ فْالْحَاضْرِينْ هْنَا اللِّي مَا غَيْمُوتُو حْتَّى يْشُوفُو وَلْدْ الْإِنْسَانْ جَايْ فْمَمْلَكْتُه».</verse>
			</chapter>
			<chapter number="17">
				<verse number="1">الْفَصْلْ سْبَعْطَاشْ وْمْنْ بَعْدْ سْتّْ يَّامْ، دَّا يَسُوعْ بُطْرُسْ وْيَعْقُوبْ وْخُوهْ يُوحَنَّا، وْطَلّْعْهُمْ بُوحْدْهُمْ لْوَاحْدْ الجّْبَلْ عَالِي.</verse>
				<verse number="2">وْتْبَدّْلْ الشّْكَلْ دْيَالُه قُدَّامْهُمْ، وْضْوَّا وْجْهُه كِالشّْمْسْ، وْحْوَايْجُه وْلَّاوْ بُويْضْ كَيْلَمْعُو كِالنُّورْ.</verse>
				<verse number="3">وْهُوَ يْبَانْ لِيهُمْ مُوسَى وْإِيلِيَّا كَيْتّْكَلّْمُو مْعَ يَسُوعْ.</verse>
				<verse number="4">وْݣَالْ بُطْرُسْ لْيَسُوعْ: «شْحَالْ مْزْيَانْ نْبْقَاوْ هْنَا آ سِيدِي. إِلَا بْغِيتِي، نْصَايْبْ هْنَا تْلَاتَة دْ النّْوَايْلْ، وَحْدَة لِيكْ وْوَحْدَة لْمُوسَى وْوَحْدَة لْإِيلِيَّا».</verse>
				<verse number="5">وْفْالْوَقْتْ فَاشْ كَانْ كَيْتّْكَلّْمْ ضَلّْلَاتْ عْلِيهُمْ وَاحْدْ السّْحَابَة مْضَوّْيَة، وْتّْكَلّْمْ صُوتْ مْنْ السّْحَابَة وْݣَالْ: «هَادَا هُوَ وْلْدِي الْعْزِيزْ اللِّي بِيهْ فْرَحْتْ بْزَّافْ، سْمْعُو لِيهْ!».</verse>
				<verse number="6">وْمْلِّي سْمْعُو التّْلَامْدْ هَادْشِّي، طَاحُو عْلَى وْجُوهْهُمْ وْخَافُو بْزَّافْ.</verse>
				<verse number="7">وْقَرّْبْ يَسُوعْ لْعَنْدْهُمْ وْمْسّْهُمْ وْݣَالْ لِيهُمْ: «نُوضُو، مَا تْخَافُوشْ!».</verse>
				<verse number="8">وْهْزُّو عِينِيهُمْ وْشَافُو غِيرْ يَسُوعْ بُوحْدُه.</verse>
				<verse number="9">وْفْالْوَقْتْ فَاشْ كَانُو نَازْلِينْ مْنْ الجّْبَلْ، وْصَّاهُمْ يَسُوعْ وْݣَالْ: «مَا تْݣُولُو لْحْتَّى شِي حَدّْ هَادْشِّي اللِّي شْفْتُو حْتَّى يْتّْبْعَتْ وَلْدْ الْإِنْسَانْ مْنْ الْمُوتْ».</verse>
				<verse number="10">وْسْوّْلُوهْ تْلَامْدُه: «إِيوَا عْلَاشْ كَيْݣُولُو الْعُلَمَا دْ الشّْرَعْ بْلِّي فْاللّْوّْلْ خَاصّْ النّْبِي إِيلِيَّا يْجِي؟».</verse>
				<verse number="11">وْجَاوْبْهُمْ وْݣَالْ: «فْالْحَقِيقَة، إِيلِيَّا غَيْجِي هُوَ اللّْوّْلْ وْغَيْصْلَحْ كُلّْشِي،</verse>
				<verse number="12">وَلَكِنْ نْݣُولْ لِيكُمْ: رَاهْ جَا إِيلِيَّا وْمَا عَرْفُوهْشْ، وْدَارُو بِيهْ مَا بْغَاوْ، وْهَكَّا وَلْدْ الْإِنْسَانْ حْتَّى هُوَ غَادِي يْتّْعَدّْبْ عْلَى يْدِّيهُمْ».</verse>
				<verse number="13">وْدِيكْ السَّاعَة فَهْمُو التّْلَامْدْ بْلِّي كَانْ كَيْتّْكَلّْمْ لِيهُمْ عْلَى يُوحَنَّا الْمَعْمَدَانْ.</verse>
				<verse number="14">وْمْلِّي وْصَلْ يَسُوعْ وْالتّْلَامْدْ دْيَالُه لْعَنْدْ الجّْمَاعَة دْ النَّاسْ، جَا لْعَنْدُه وَاحْدْ الرَّاجْلْ وْسْجَدْ لِيهْ،</verse>
				<verse number="15">وْݣَالْ: «رْحَمْ وْلْدِي آ سِيدِي، عْلَاحْقَّاشْ فِيهْ لْرْيَاحْ وْكَيْتّْعَدّْبْ بْزَّافْ، وْبْزَّافْ دْ الْمَرَّاتْ كَيْطِيحْ فْالْعَافْيَة وْفْالْمَا.</verse>
				<verse number="16">وْجْبْتُه لْتْلَامْدْكْ وْمَا قَدْرُوشْ يْشَافِيوْهْ».</verse>
				<verse number="17">وْجَاوْبْ يَسُوعْ وْݣَالْ: «آ هَادْ الْجِيلْ اللِّي مَا عَنْدُه إِيمَانْ! حْتَّى لْإِمْتَى غَنْبْقَى مْعَاكُمْ؟ حْتَّى لْإِمْتَى غَنْتّْحَمّْلْكُمْ؟ جِيبُو لِيَّ الْوَلْدْ لّْهْنَا!».</verse>
				<verse number="18">وْنْهَضْ يَسُوعْ فْالجّْنّْ، وْهُوَ يْخْرَجْ مْنْ الْوَلْدْ، وْتّْشَافَى دِيكْ السَّاعَة.</verse>
				<verse number="19">وْقَرّْبُو التّْلَامْدْ لْيَسُوعْ وْسْوّْلُوهْ غِيرْ بِينْهُمْ وْبِينُه وْݣَالُو: «عْلَاشْ مَا قْدَرْنَاشْ حْنَا نْخَرّْجُو الجّْنْ؟».</verse>
				<verse number="20">وْݣَالْ لِيهُمْ: «بْسْبَابْ قَلّْةْ إِيمَانْكُمْ! وْنْݣُولْ لِيكُمْ الْحَقّْ: إِلَا كَانْ عَنْدْكُمْ إِيمَانْ قْدّْ حَبَّةْ الْخَرْدَلْ، غَادِي تْݣُولُو لْهَادْ الجّْبَلْ: تّْحَوّْلْ مْنْ هْنَا لّْهِيهْ، وْغَادِي يْتْحَوّْلْ. وْحْتَّى شِي حَاجَة مَا غَتْكُونْ مُحَالْ عَنْدْكُمْ. [</verse>
				<verse number="21">وْهَادْ النُّوعْ دْ الجّْنُونْ مَا كَيْخْرُجْ غِيرْ بْالصّْلَاة وْالصّْيَامْ».]</verse>
				<verse number="22">وْكَانُو التّْلَامْدْ مْجْمُوعِينْ فْبْلَادْ الْجَلِيلْ، وْهُوَ يْݣُولْ لِيهُمْ يَسُوعْ: «وَلْدْ الْإِنْسَانْ غَيْتّْسَلّْمْ لْلْيْدِّينْ دْ النَّاسْ،</verse>
				<verse number="23">وْغَيْقْتْلُوهْ، وْفْالنّْهَارْ التَّالْتْ غَيْتّْبْعَتْ». وْحَزْنُو التّْلَامْدْ بْزَّافْ.</verse>
				<verse number="24">وْمْلِّي رْجَعْ يَسُوعْ وْتْلَامْدُه لْكَفْرْنَاحُومْ، جَاوْ مَّالِينْ الضَّرِيبَة دْيَالْ بِيتْ اللَّهْ عَنْدْ بُطْرُسْ وْسْوّْلُوهْ: «وَاشْ مَا كَيْخَلّْصْشْ الْمُعَلِّمْ دْيَالْكُمْ الضَّرِيبَة دْيَالْ بِيتْ اللَّهْ؟».</verse>
				<verse number="25">وْجَاوْبْهُمْ: «إِيِّهْ، رَاهْ كَيْخَلّْصْهَا». وْمْلِّي دْخَلْ لْلدَّارْ سْبْقُه يَسُوعْ وْݣَالْ لِيهْ: «آشْ بَانْ لِيكْ آ سِمْعَانْ؟ مْنْ عَنْدْ مْنْ كَيَاخْدُو مُلُوكْ الْأَرْضْ الضَّرِيبَة وْلَا الْجِزْيَة؟ وَاشْ مْنْ وْلَادْهُمْ وْلَا مْنْ الْبْرَّانِي؟».</verse>
				<verse number="26">وْجَاوْبُه بُطْرُسْ: «مْنْ الْبْرَّانِي». وْهُوَ يْݣُولْ يَسُوعْ: «عْلَى هَادْشِّي وْلَادْهُمْ رَاهُمْ مْعْفِيِّينْ مْنْ الضَّرِيبَة.</verse>
				<verse number="27">وَلَكِنْ بَاشْ مَا نْتّْسَبّْبُوشْ لِيهُمْ فْشِي مُشْكِلْ، سِيرْ لْلْبْحَرْ وْرْمِي الصّْنَّارَة، وْالْحُوتَة اللّْوّْلَى اللِّي غَتْشْدّْهَا، حَلّْ لِيهَا فُمّْهَا، وْغَادِي تْلْقَا فِيهْ رْبْعَة دْيَالْ الدّْرَاهْمْ، خُدْهَا وْسِيرْ خَلّْصْ عْلِيكْ وْعْلِيَّ».</verse>
			</chapter>
			<chapter number="18">
				<verse number="1">الْفَصْلْ تْمَنْطَاشْ وْفْدِيكْ السَّاعَة، قَرّْبُو التّْلَامْدْ لْعَنْدْ يَسُوعْ وْسْوّْلُوهْ: «شْكُونْ هُوَ الْمْخَيّْرْ فْمَمْلَكَةْ السَّمَاوَاتْ؟».</verse>
				<verse number="2">وْهُوَ يْعَيّْطْ يَسُوعْ لْوَاحْدْ الْوْلِيِّدْ وْوَقّْفُه وَسْطْ مْنّْهُمْ،</verse>
				<verse number="3">وْݣَالْ: «نْݣُولْ لِيكُمْ الْحَقّْ: إِلَا مَا تْبَدّْلْتُوشْ وْوْلِّيتُو بْحَالْ الْوْلَادْ الصّْغَارْ، رَاهْ عَمّْرْكُمْ مَا غَادِي تْدَخْلُو لْمَمْلَكَةْ السَّمَاوَاتْ.</verse>
				<verse number="4">وْاللِّي تْوَاضْعْ بْحَالْ هَادْ الْوْلِيِّدْ، رَاهْ هُوَ الْمْخَيّْرْ فْمَمْلَكَةْ السَّمَاوَاتْ.</verse>
				<verse number="5">وْاللِّي رَحّْبْ بْوْلِيِّدْ بْحَالْ هَادَا فْالْإِسْمْ دْيَالِي رَاهْ كَيْرَحّْبْ بِيَّ.</verse>
				<verse number="6">وْاللِّي طِيّْحْ فْالدّْنُوبْ وَاحْدْ مْنْ هَادْ الصّْغَارْ اللِّي كَيْآمْنُو بِيَّ، رَاهْ هَادَاكْ خْيَرْ لِيهْ تْتْعَلّْقْ فْعُنْقُه حَجْرَة كْبِيرَة دْيَالْ الرّْحَى وْيْتّْرْمَى فْقَاعْ الْبْحَرْ.</verse>
				<verse number="7">يَا وِيلْ نَاسْ الدّْنْيَا مْنْ الْأُمُورْ اللِّي كَيْتّْسَبّْبُو فْالدّْنُوبْ! عْلَاحْقَّاشْ لَابْدَّ يْوَقْعُو هَادْ الْأُمُورْ، وَلَكِنْ يَا وِيلْ هَادَاكْ اللِّي كَيْتّْسَبّْبْ فِيهُمْ!</verse>
				<verse number="8">وْإِلَا الْيْدّْ دْيَالْكْ وْلَا رْجْلَكْ كَيْطِيّْحُوكْ فْالدّْنُوبْ، قْطَعْهُمْ وْرْمِيهُمْ عْلِيكْ، حِيتْ حْسَنْ لِيكْ تْدْخُلْ لْلْحَيَاةْ الدَّايْمَة بْيْدّْ وَحْدَة وْلَا بْرْجَلْ وَحْدَة، وَلَا يْكُونُو عَنْدْكْ جُوجْ دْ الْيْدِّينْ وْلَا جُوجْ دْ الرّْجْلِينْ وْتّْرْمَى فْالْعَافْيَة الدَّايْمَة.</verse>
				<verse number="9">وْإِلَا الْعِينْ دْيَالْكْ كَتْطِيّْحَكْ فْالدّْنُوبْ، ݣْلَعْهَا وْرْمِيهَا عْلِيكْ، عْلَاحْقَّاشْ حْسَنْ لِيكْ تْدْخُلْ لْلْحَيَاةْ الدَّايْمَة بْعِينْ وَحْدَة، وَلَا يْكُونُو عَنْدْكْ جُوجْ دْ الْعِينِينْ وْتّْرْمَى فْنَارْ جَهْنَّمْ.</verse>
				<verse number="10">عَنْدَاكُمْ تْحْݣْرُو شِي وَاحْدْ مْنْ هَادْ الصّْغَارْ، حِيتْ نْݣُولْ لِيكُمْ: رَاهْ الْمَلَايْكَة دْيَالْهُمْ فْالسَّمَاوَاتْ دِيمَا مْعَ بَّا اللِّي فْالسَّمَاوَاتْ». [</verse>
				<verse number="11">«رَاهْ وَلْدْ الْإِنْسَانْ جَا بَاشْ يْنَجِّي النَّاسْ اللِّي تْوَضّْرُو.]</verse>
				<verse number="12">أَشْنُو كَتْضَنُّو؟ إِلَا شِي وَاحْدْ عَنْدُه مْيَةْ خْرُوفْ وْتّْوَضّْرْ لِيهْ وَاحْدْ مْنّْهُمْ، وَاشْ مَا غَيْخَلِّيشْ التّْسْعُودْ وْتْسْعِينْ فْالجّْبَالْ وْيْمْشِي يْقَلّْبْ عْلَى الْخْرُوفْ الْمُّوضّْرْ؟</verse>
				<verse number="13">نْݣُولْ لِيكُمْ الْحَقّْ: إِلَا لْقَاهْ، رَاهْ غَيْفْرَحْ بِيهْ كْتَرْ مْنْ الْفَرْحَة دْيَالُه بْالتّْسْعُودْ وْتْسْعِينْ اللِّي مَا تّْوَضّْرُوشْ.</verse>
				<verse number="14">وْهَكَّا بَّاكُمْ اللِّي فْالسّْمَا مَا كَيْبْغِيشْ حْتَّى شِي وَاحْدْ مْنْ هَادْ الصّْغَارْ يْتّْهْلَكْ».</verse>
				<verse number="15">«إِلَا دْنَبْ خُوكْ فْحَقّْكْ، سِيرْ عَنْدُه وْخَاصْمْ عْلِيهْ غِيرْ بِينْكْ وْبِينُه، إِلَا سْمَعْ لِيكْ غَتْكُونْ رْبَحْتِي خُوكْ،</verse>
				<verse number="16">وْإِلَا مَا بْغَاشْ يْسْمَعْ، دِّي مْعَاكْ وَاحْدْ وْلَا جُوجْ بَاشْ كُلّْ كْلْمَة تّْبَتْ بْالشّْهَادَة دْيَالْ جُوجْ وْلَا تْلَاتَة دْ الشّْهُودْ.</verse>
				<verse number="17">وْإِلَا مَا بْغَاشْ يْسْمَعْ لِيهُمْ، ݣُولْهَا لْلنَّاسْ دْ الْكْنِيسَة، وْإِلَا مَا بْغَاشْ يْسْمَعْ، عْتَبْرُه بْحَالْ شِي وَاحْدْ اللِّي كَيْعْبَدْ الْأَصْنَامْ وْلَا شِي مُولْ الضَّرِيبَة.</verse>
				<verse number="18">نْݣُولْ لِيكُمْ الْحَقّْ: ݣَاعْ اللِّي غَتْرَبْطُوهْ فْالْأَرْضْ غَادِي يْكُونْ مْرْبُوطْ فْالسّْمَا، وْݣَاعْ اللِّي غَتْحَلُّوهْ فْالْأَرْضْ غَادِي يْكُونْ مْحْلُولْ فْالسّْمَا.</verse>
				<verse number="19">وْنْݣُولْ لِيكُمْ تَانِي: إِلَا تَّافْقُو جُوجْ دْ النَّاسْ مْنّْكُمْ فْالْأَرْضْ بَاشْ يْطْلْبُو شِي حَاجَة، رَاهْ غَادِي تْحَقّْقْ لِيهُمْ مْنْ بَّا اللِّي فْالسَّمَاوَاتْ.</verse>
				<verse number="20">حِيتْ فِينْ مَا تّْجَمْعُو جُوجْ وْلَا تْلَاتَة بْالْإِسْمْ دْيَالِي، تْمَّ أَنَا كَايْنْ فْوَسْطْ مْنّْهُمْ».</verse>
				<verse number="21">وْقَرّْبْ بُطْرُسْ عَنْدْ يَسُوعْ وْسْوّْلُه: «آ سِيدِي! شْحَالْ مْنْ مَرَّة خَاصّْنِي نْسَامْحْ خُويَا مْلِّي كَيْدْنَبْ فْحَقِّي؟ وَاشْ حْتَّى لْسَبْعَة دْ الْمَرَّاتْ؟».</verse>
				<verse number="22">وْݣَالْ لِيهْ يَسُوعْ: «مَاشِي غِيرْ سْبْعَة دْيَالْ الْمَرَّاتْ، وَلَكِنْ سْبْعِينْ مَرَّة سْبْعَة دْيَالْ الْمَرَّاتْ.</verse>
				<verse number="23">عْلَى هَادْشِّي، كَتْشْبَهْ مَمْلَكَةْ السَّمَاوَاتْ لْوَاحْدْ الْمَلِكْ بْغَا يْتّْحَاسْبْ مْعَ الْعْبِيدْ دْيَالُه،</verse>
				<verse number="24">وْمْلِّي بْدَا كَيْتّْحَاسْبْ مْعَاهُمْ، جَابُو لِيهْ وَاحْدْ عْلِيهْ دِينْ دْيَالْ مَلَايِينْ الدّْرَاهْمْ دْ الْفْضَّة،</verse>
				<verse number="25">وْحِيتْ مَا كَانْشْ عَنْدُه بَاشْ يْرَدُّه، آمْرْ سِيدُه بَاشْ يْتّْبَاعْ هُوَ وْمْرَاتُه وْوْلَادُه وْكُلّْ مَا كَيْمْلَكْ بَاشْ يْرَدّْ الدِّينْ اللِّي عْلِيهْ.</verse>
				<verse number="26">وْسْجَدْ لِيهْ الْعَبْدْ وْݣَالْ: صْبَرْ عْلِيَّ آ سِيدِي وْغَادِي نْرَدّْ لِيكْ ݣَاعْ دَاكْشِّي اللِّي عْلِيَّ.</verse>
				<verse number="27">وْحَنّْ عْلِيهْ سِيدُه وْطَلْقُه وْسْمَحْ لِيهْ فْالدِّينْ اللِّي عْلِيهْ.</verse>
				<verse number="28">وْمْلِّي خْرَجْ دَاكْ الْعَبْدْ، لْقَا وَاحْدْ مْنْ الْعْبِيدْ صْحَابُه كَانْ كَيْتّْسَالُه مْيَةْ دْرْهَمْ دْ الْفْضَّة، وْهُوَ يْشْدُّه وْشْنَقْ عْلِيهْ وْݣَالْ: رَدّْ لِيَّ دَاكْشِّي اللِّي كَنْتّْسَالْكْ!</verse>
				<verse number="29">وْطَاحْ صَاحْبُه عَنْدْ رْجْلِيهْ كَيْطْلْبُه وْݣَالْ لِيهْ: صْبَرْ عْلِيَّ وْغَادِي نْرَدّْ لِيكْ دَاكْشِّي اللِّي عْلِيَّ.</verse>
				<verse number="30">وَلَكِنْ مَا بْغَاشْ، وْدَّاهْ وْرْمَاهْ فْالْحَبْسْ حْتَّى يْرَدّْ الدِّينْ اللِّي عْلِيهْ.</verse>
				<verse number="31">وْمْلِّي شَافُو الْعْبِيدْ صْحَابُه أَشْنُو طْرَا، حَزْنُو بْزَّافْ وْمْشَاوْ خَبّْرُو سِيدْهُمْ بْݣَاعْ دَاكْشِّي اللِّي وْقَعْ.</verse>
				<verse number="32">وْهُوَ يْعَيّْطْ عْلِيهْ سِيدُه وْݣَالْ لِيهْ: آ هَادْ الْعَبْدْ اللِّي مَا مْزْيَانْشْ! سْمَحْتْ لِيكْ فْدَاكْ الدِّينْ كُلُّه عْلَاحْقَّاشْ رْغَبْتِينِي،</verse>
				<verse number="33">إِيوَا عْلَاشْ نْتَ مَا رْحَمْتِيشْ الْعَبْدْ صَاحْبَكْ كِمَا رْحَمْتْكْ أَنَا؟</verse>
				<verse number="34">وْتّْقَلّْقْ سِيدُه، وْصِيفْطُه لْلْحَبْسْ بَاشْ يْعَدّْبُوهْ حْتَّى يْرَدّْ دَاكْشِّي اللِّي عْلِيهْ.</verse>
				<verse number="35">رَاهْ هَكَّا غَادِي يْدِيرْ لِيكُمْ بَّا اللِّي فْالسّْمَا إِلَا مَا سْمَحْشْ كُلّْ وَاحْدْ فِيكُمْ لْخُوهْ مْنْ كُلّْ قَلْبُه».</verse>
			</chapter>
			<chapter number="19">
				<verse number="1">الْفَصْلْ تْسَعْطَاشْ وْمْلِّي كَمّْلْ يَسُوعْ هَادْ الْكْلَامْ، خْرَجْ مْنْ الْجَلِيلْ وْمْشَى لْجْوَايْهْ بْلَادْ الْيَهُودِيَّة اللِّي مْنْ الجِّهَة لْخْرَى دْيَالْ وَادْ الْأُرْدُنْ.</verse>
				<verse number="2">وْتْبْعُوهْ بْزَّافْ دْ الجّْمَاعَاتْ دْ النَّاسْ وْشْفَاهُمْ تْمَّ.</verse>
				<verse number="3">وْقَرّْبُو لْعَنْدُه الْفْرِّيسِيِّينْ وْسْوّْلُوهْ بَاشْ يْجَرّْبُوهْ: «وَاشْ حْلَالْ يْطَلّْقْ الرَّاجْلْ مْرَاتُه كِمَا كَانْ السَّبَبْ؟».</verse>
				<verse number="4">وْهُوَ يْجَاوْبْهُمْ وْݣَالْ: «وَاشْ مَا قْرِيتُوشْ فْكْتَابْ اللَّهْ بْلِّي اللَّهْ خْلَقْ بْنَادْمْ مْنْ الْبْدُو دْكَرْ وْنْتْوَى،</verse>
				<verse number="5">وْݣَالْ: هَادْشِّي عْلَاشْ غَيْخَلِّي الرَّاجْلْ بَّاهْ وْمُّه وْغَيْتَّاحْدْ مْعَ مْرَاتُه، وْغَيْوَلِّيوْ بْجُوجْهُمْ دَاتْ وَحْدَة.</verse>
				<verse number="6">وْهَكَّا مَا غَيْبْقَاوْشْ جُوجْ وَلَكِنْ غَيْوَلِّيوْ دَاتْ وَحْدَة. وْاللِّي جْمْعُه اللَّهْ مَا يْقْدَرْشْ يْفَرّْقُه بْنَادْمْ».</verse>
				<verse number="7">وْسْوّْلُوهْ الْفْرِّيسِيِّينْ: «وْعْلَاشْ وْصَّى مُوسَى بَاشْ يْعْطِي الرَّاجْلْ لْمْرَاتُه وَرْقَةْ الطّْلَاقْ مْلِّي يْطَلّْقْهَا؟».</verse>
				<verse number="8">وْجَاوْبْهُمْ يَسُوعْ: «رَاهْ عْلَى وْدّْ قْسُوحِيَّةْ قْلُوبْكُمْ سْمَحْ لِيكُمْ مُوسَى تّْطَلّْقُو عْيَالَاتْكُمْ، وَلَكِنْ هَادْشِّي رَاهْ مَا كَانْشْ مْلِّي خْلَقْ اللَّهْ آدَمْ وْحَوَّاءْ فْاللّْوّْلْ.</verse>
				<verse number="9">رَانِي نْݣُولْ لِيكُمْ: اللِّي طَلّْقْ مْرَاتُه عْلَى شِي سْبَابْ مْنْ غِيرْ الْفْسَادْ وْتّْزَوّْجْ بْغِيرْهَا، رَاهْ كَيْفْسَدْ».</verse>
				<verse number="10">وْݣَالُو لِيهْ تْلَامْدُه: «إِلَا كَانْتْ هَادِي هِيَ حَالْةْ الرَّاجْلْ مْعَ الْمْرَاة، خْيَرْ لِيهْ مَا يْتّْزَوّْجْشْ ݣَاعْ».</verse>
				<verse number="11">وْجَاوْبْهُمْ يَسُوعْ: «مَاشِي كُلّْشِي كَيْقْبَلْ هَادْ الْكْلَامْ، غِيرْ هَادُوكْ اللِّي نْعَمْ عْلِيهُمْ اللَّهْ بَاشْ يْقْبْلُوهْ.</verse>
				<verse number="12">حِيتْ كَايْنِينْ النَّاسْ اللِّي تّْوَلْدُو مْنْ كْرُوشْ مَّاوَاتْهُمْ مَا قَادْرِينْشْ عْلَى الزّْوَاجْ، وْكَايْنِينْ اللِّي رْدُّوهُمْ النَّاسْ هَكَّا. وْكَايْنِينْ اللِّي مَا كَيْتّْزَوّْجُوشْ عْلَى قْبَلْ مَمْلَكَةْ السَّمَاوَاتْ. اللِّي قْدَرْ يْفْهَمْ هَادْشِّي يْفَهْمُه».</verse>
				<verse number="13">وْجَابُو لِيهْ النَّاسْ شِي وْلَادْ صْغَارْ بَاشْ يْحَطّْ يْدِّيهْ عْلِيهُمْ وْيْدْعِي مْعَاهُمْ، وْخَاصْمُو التّْلَامْدْ عْلَى اللِّي جَابُوهُمْ.</verse>
				<verse number="14">وَلَكِنْ يَسُوعْ ݣَالْ: «خَلِّيوْ الدّْرَارِي يْجِيوْ لْعَنْدِي وْمَا تْحَبْسُوهُمْشْ، عْلَاحْقَّاشْ بْحَالْ هَادُو اللِّي لِيهُمْ مَمْلَكَةْ السَّمَاوَاتْ».</verse>
				<verse number="15">وْحَطّْ يْدِّيهْ عْلِيهُمْ وْمْشَى مْنْ تْمَّ.</verse>
				<verse number="16">وْجَا عَنْدُه وَاحْدْ الشَّابْ وْݣَالْ لِيهْ: «آ الْمُعَلِّمْ، آشْ مْنْ عَمَلْ مْزْيَانْ نْقْدَرْ نْدِيرْ بَاشْ تْكُونْ عَنْدِي الْحَيَاةْ الدَّايْمَة؟».</verse>
				<verse number="17">وْجَاوْبُه يَسُوعْ: «عْلَاشْ كَتْسَوّْلْنِي آشْ مْنْ عَمَلْ مْزْيَانْ؟ اللَّهْ بُوحْدُه هُوَ اللِّي مْزْيَانْ. وْإِلَا بْغِيتِي تْدْخُلْ لْلْحَيَاةْ الدَّايْمَة، دِيرْ بْالْوْصِيَّاتْ».</verse>
				<verse number="18">وْهُوَ يْسْوّْلُه: «آشْ مْنْ وْصِيَّاتْ؟» وْجَاوْبُه يَسُوعْ: «مَا تْقْتَلْ، مَا تْفْسَدْ، مَا تْسْرَقْ، مَا تْشْهَدْ بْالزُّورْ،</verse>
				<verse number="19">تّْهَلَّى فْبَّاكْ وْمُّكْ، وْبْغِي اللِّي قْرِيبْ لِيكْ كِيفْ كَتْبْغِي رَاسْكْ».</verse>
				<verse number="20">وْهُوَ يْݣُولْ لِيهْ الشَّابْ: «رَانِي دْرْتْ بْهَادْ الْوْصِيَّاتْ كُلّْهُمْ، إِيوَا آشْ بَاقِي خَاصّْنِي؟».</verse>
				<verse number="21">وْجَاوْبُه يَسُوعْ: «إِلَا بْغِيتِي تْكُونْ بْلَا عِيبْ، سِيرْ بِيعْ ݣَاعْ دَاكْشِّي اللِّي كَتْمْلَكْ وْعْطِي تَمَنُه لْلْمَسَاكِينْ، وْغَيْكُونْ عَنْدْكْ كَنْزْ فْالسَّمَاوَاتْ، وْأَجِي تْبَعْنِي!».</verse>
				<verse number="22">وَلَكِنْ مْلِّي سْمَعْ الشَّابْ هَادْ الْكْلَامْ، مْشَى وْهُوَ حْزِينْ حِيتْ كَانْ لَبَاسْ عْلِيهْ بْزَّافْ.</verse>
				<verse number="23">وْݣَالْ يَسُوعْ لْتْلَامْدُه: «نْݣُولْ لِيكُمْ الْحَقّْ: رَاهْ صْعِيبْ عْلَى شِي وَاحْدْ لَبَاسْ عْلِيهْ يْدْخَلْ لْمَمْلَكَةْ السَّمَاوَاتْ.</verse>
				<verse number="24">وْنْزِيدْ نْݣُولْ لِيكُمْ: رَاهْ دْخُولْ الجّْمَلْ مْنْ عِينْ لِيبْرَة سْهَلْ مْنْ الدّْخُولْ دْيَالْ اللِّي لَبَاسْ عْلِيهْ لْمَمْلَكَةْ اللَّهْ!».</verse>
				<verse number="25">وْتّْعَجّْبُو التّْلَامْدْ بْزَّافْ مْلِّي سْمْعُو هَادْ الْكْلَامْ وْݣَالُو: «عْلَى هَادْ الْحْسَابْ، شْكُونْ غَيْقْدَرْ يْنْجَا؟».</verse>
				<verse number="26">وْشَافْ فِيهُمْ يَسُوعْ وْݣَالْ لِيهُمْ: «رَاهْ النَّاسْ مَا يْقَدْرُوشْ عْلَى هَادْشِّي، وَلَكِنْ اللَّهْ قَادْرْ عْلَى كُلّْشِي».</verse>
				<verse number="27">وْجَاوْبُه بُطْرُسْ وْݣَالْ: «هَا حْنَا خَلِّينَا كُلّْشِي وْتْبَعْنَاكْ، آشْ غَادِي يْكُونْ الْجَزَاءْ دْيَالْنَا؟».</verse>
				<verse number="28">وْݣَالْ لِيهُمْ يَسُوعْ: «نْݣُولْ لِيكُمْ الْحَقّْ: مْلِّي غَيْݣْلَسْ وَلْدْ الْإِنْسَانْ عْلَى عَرْشْ الْعَزّْ دْيَالُه فْالزّْمَانْ اللِّي غَيْوَلِّي فِيهْ كُلّْشِي جْدِيدْ، غَتْݣَلْسُو نْتُمَ اللِّي كَتّْبْعُونِي عْلَى طْنَاشْرْ عَرْشْ بَاشْ تْحَكْمُو قْبَايْلْ إِسْرَائِيلْ الطّْنَاشْ.</verse>
				<verse number="29">وْكُلّْ مْنْ سْمَحْ فْدْيُورُه، وْلَا خُوتُه، وْلَا خْوَاتَاتُه، وْلَا بَّاهْ، وْلَا مُّه، وْلَا وْلَادُه، وْلَا الْأَرَاضِي دْيَالُه عْلَى قْبَلْ الْإِسْمْ دْيَالِي، رَاهْ غَادِي يْتّْرَدّْ لِيهْ دَاكْشِّي اللِّي سْمَحْ فِيهْ عْلَى مْيَةْ مَرَّة وْغَيْوْرَتْ الْحَيَاةْ الدَّايْمَة عَنْدْ اللَّهْ.</verse>
				<verse number="30">رَاهْ بْزَّافْ مْنْ هَادُوكْ اللِّي كَانُو هُمَ اللّْوّْلِينْ غَادِي يْوَلِّيوْ هُمَ اللّْخْرِينْ، وْبْزَّافْ اللِّي كَانُو اللّْخْرِينْ غَادِي يْوَلِّيوْ هُمَ اللّْوّْلِينْ».</verse>
			</chapter>
			<chapter number="20">
				<verse number="1">الْفَصْلْ عْشْرِينْ «رَاهْ مَمْلَكَةْ السَّمَاوَاتْ كَتْشْبَهْ لْوَاحْدْ الرَّاجْلْ عَنْدُه جْنَانْ دْ الْعْنَبْ، خْرَجْ فْالصّْبَاحْ بْكْرِي بَاشْ يْكْرِي خْدَّامَا لْلجّْنَانْ دْيَالُه.</verse>
				<verse number="2">وْدَارْ مْعَاهُمْ دِينَارْ لْلنّْهَارْ وْصِيفْطْهُمْ لْلجّْنَانْ دْيَالُه.</verse>
				<verse number="3">وْخْرَجْ جْوَايْهْ التّْسْعُودْ دْ الصّْبَاحْ وْلْقَا خْدَّامَا خْرِينْ وَاقْفِينْ فْالسُّوقْ بْلَا خْدْمَة.</verse>
				<verse number="4">وْهُوَ يْݣُولْ لِيهُمْ: سِيرُو حْتَّى نْتُمَ لْلجّْنَانْ دْيَالِي، وْرَانِي غَادِي نْخَلّْصْكُمْ بْدَاكْشِّي اللِّي كَتْسْتَاهْلُوهْ،</verse>
				<verse number="5">وْمْشَاوْ. وْخْرَجْ تَانِي جْوَايْهْ الطّْنَاشْ دْ النّْهَارْ، وْعَاوْدْ خْرَجْ فْالتّْلَاتَة دْ النّْهَارْ، وْزَادْ خْدَّامَا خْرِينْ.</verse>
				<verse number="6">وْخْرَجْ مَرَّة خْرَى جْوَايْهْ الْخَمْسَة دْيَالْ الْعْشِيَّة، وْلْقَا خْدَّامَا خْرِينْ وَاقْفِينْ وْݣَالْ لِيهُمْ: عْلَاشْ وَاقْفِينْ هْنَا النّْهَارْ كُلُّه بْلَا خْدْمَة؟</verse>
				<verse number="7">وْجَاوْبُوهْ: حِيتْ حْتَّى حَدّْ مَا خَدّْمْنَا عَنْدُه. وْݣَالْ لِيهُمْ: إِيوَا سِيرُو حْتَّى نْتُمَ لْلجّْنَانْ دْيَالِي.</verse>
				<verse number="8">وْمْلِّي جَاتْ الْعْشِيَّة، ݣَالْ مُولْ الجّْنَانْ لْلْوْكِيلْ دْيَالُه: عَيّْطْ عْلَى الْخْدَّامَا كُلّْهُمْ وْعْطِيهُمْ الْخْلَاصْ دْيَالْهُمْ، وْبْدَا مْنْ اللّْخْرِينْ حْتَّى تْوْصَلْ لْلّْوّْلِينْ.</verse>
				<verse number="9">وْجَاوْ هَادُوكْ اللِّي كْرَاهُمْ فْالْخَمْسَة دْ الْعْشِيَّة وْخْدَا كُلّْ وَاحْدْ مْنّْهُمْ دِينَارْ.</verse>
				<verse number="10">وْمْلِّي جَاوْ اللّْوّْلِينْ، حْسَابْ لِيهُمْ بْلِّي غَادِي يْتّْخَلّْصُو بْتَمَنْ زَايْدْ، وَلَكِنْ حْتَّى هُمَ خْدَاوْ غِيرْ دِينَارْ لْلْوَاحْدْ.</verse>
				<verse number="11">وْمْلِّي كَانُو كَيْتّْخَلّْصُو، بْدَاوْ كَيْتّْشْكَّاوْ عْلَى مُولْ الْمْلْكْ،</verse>
				<verse number="12">وْكَيْݣُولُو: هَادُوكْ اللّْخْرِينْ خْدْمُو غِيرْ سَاعَة وَحْدَة وْقَادِّيتِيهُمْ فْالْخُلْصَة مْعَانَا حْنَا اللِّي بْقِينَا خْدَّامِينْ النّْهَارْ كَامْلْ فْالشّْمْسْ.</verse>
				<verse number="13">وْهُوَ يْجَاوْبْ مُولْ الْمْلْكْ وَاحْدْ فِيهُمْ، وْݣَالْ لِيهْ: أَنَا رَاهْ مَا ضْلَمْتْكْشْ أَصَاحْبِي، يَاكْ تَّافْقْتْ مْعَاكْ عْلَى دِينَارْ؟</verse>
				<verse number="14">إِيوَا خُدْ حَقّْكْ وْسِيرْ بْحَالْكْ! وْهَادَا اللِّي جَا فْاللّْخْرْ، أَنَا اللِّي بْغِيتْ نْعْطِيهْ بْحَالْكْ.</verse>
				<verse number="15">وَاشْ مَا عَنْدِيشْ الْحَقّْ نْتّْصَرّْفْ فْفْلُوسِي كِمَا بْغِيتْ؟ وْلَا نْتَ مْحْسَادْ حِيتْ أَنَا سْخِي؟».</verse>
				<verse number="16">وْزَادْ ݣَالْ يَسُوعْ: «هَكَّا غَيْوَلِّيوْ اللّْخْرِينْ هُمَ اللّْوّْلِينْ، وْاللّْوّْلِينْ هُمَ اللّْخْرِينْ».</verse>
				<verse number="17">وْمْلِّي كَانْ يَسُوعْ طَالْعْ لْأُورْشَلِيمْ، عْزَلْ تْلَامْدُه الطّْنَاشْ بُوحْدْهُمْ وْݣَالْ لِيهُمْ فْالطّْرِيقْ:</verse>
				<verse number="18">«هَا حْنَا طَالْعِينْ لْأُورْشَلِيمْ، وْرَاهْ شِي حَدّْ غَادِي يْسَلّْمْ وَلْدْ الْإِنْسَانْ لْلرُّؤَسَا دْ رْجَالْ الدِّينْ وْالْعُلَمَا دْ الشّْرَعْ، وْغَيْحَكْمُو عْلِيهْ بْالْمُوتْ</verse>
				<verse number="19">وْغَادِي يْسَلّْمُوهْ لْلِّي مَا كَيْعَرْفُوشْ اللَّهْ اللِّي غَيْضَحْكُو عْلِيهْ وْيْضْرْبُوهْ وْيْصَلْبُوهْ، وْفْالنّْهَارْ التَّالْتْ غَادِي يْتّْبْعَتْ مْنْ الْمُوتْ».</verse>
				<verse number="20">وْجَاتْ أُمّْ وْلَادْ زَبَدِي هِيَ وْوْلَادْهَا لْعَنْدْ يَسُوعْ، وْسْجْدَاتْ لِيهْ وْطْلْبَاتْ مْنُّه بَاشْ يْقْضِي لِيهَا وَاحْدْ الْحَاجَة.</verse>
				<verse number="21">وْسْوّْلْهَا: «شْنُو بْغِيتِي؟»، وْݣَالْتْ لِيهْ: «آمْرْ بَاشْ يْݣَلْسُو وْلَادِي بْجُوجْ، وَاحْدْ عْلَى لِيمْنْ دْيَالْكْ وْلَاخُرْ عْلَى لِيسْرْ دْيَالْكْ فْمَمْلَكْتَكْ».</verse>
				<verse number="22">وْهُوَ يْجَاوْبْ يَسُوعْ: «رَاكُمْ مَا عَارْفِينْشْ آشْ كَتْطْلْبُو، وَاشْ تْقَدْرُو تْشَرْبُو الْكَاسْ دْيَالْ الْمْحَايْنْ اللِّي غَنْشْرَبْ؟». وْݣَالُو لِيهْ: «إِيِّهْ نْقَدْرُو!».</verse>
				<verse number="23">وْݣَالْ لِيهُمْ: «بْالصَّحْ، كَاسِي غَادِي تْشَرْبُوهْ، وَلَكِنْ الْݣْلَاسْ عْلَى لِيمْنْ دْيَالِي وْلِيسْرْ دْيَالِي مَاشِي أَنَا اللِّي غَادِي نْعْطِيهْ، حِيتْ مَا غَادِي يْتّْعْطَى غِيرْ لْهَادُوكْ اللِّي وَجّْدُو لِيهُمْ بَّا».</verse>
				<verse number="24">وْمْلِّي سْمْعُو التّْلَامْدْ الْعَشْرَة هَادْ الْكْلَامْ، تّْقَلّْقُو بْزَّافْ عْلَى يَعْقُوبْ وْخُوهْ يُوحَنَّا.</verse>
				<verse number="25">وْعَيّْطْ لِيهُمْ يَسُوعْ وْݣَالْ: «كَتْعَرْفُو بْلِّي الرُّؤَسَا كَيْتّْحَكّْمُو فْالشّْعُوبْ دْيَالْهُمْ، وْالْمْسْؤُولِينْ الْكْبَارْ كَيْفَرْضُو السُّلْطَة دْيَالْهُمْ عْلَى كُلّْ وَاحْدْ تَحْتْ مْنّْهُمْ.</verse>
				<verse number="26">وْنْتُمَ هَادْشِّي مَا خَاصّْشْ يْكُونْ بِينَاتْكُمْ. وَلَكِنْ اللِّي بْغَا يْكُونْ كْبِيرْ فِيكُمْ، خَاصُّه يْوَلِّي الْخْدَّامْ دْيَالْكُمْ.</verse>
				<verse number="27">وْاللِّي بْغَا يْكُونْ اللّْوّْلْ فِيكُمْ، خَاصُّه يْوَلِّي الْعَبْدْ دْيَالْكُمْ.</verse>
				<verse number="28">وْهَكَّا وَلْدْ الْإِنْسَانْ مَا جَاشْ بَاشْ يْخَدْمُو عْلِيهْ النَّاسْ، وَلَكِنْ بَاشْ يْخْدَمْ وْيْفْدِي بْزَّافْ دْ النَّاسْ بْحْيَاتُه».</verse>
				<verse number="29">وْفْالْوَقْتْ فَاشْ كَانُو خَارْجِينْ مْنْ أَرِيحَا، تْبْعَاتْ يَسُوعْ وَاحْدْ الجّْمَاعَة كْبِيرَة دْ النَّاسْ.</verse>
				<verse number="30">وْكَانُو جُوجْ دْ الْعَمْيِينْ ݣَالْسِينْ فْجَنْبْ الطّْرِيقْ، وْغِيرْ سْمْعُو بْلِّي يَسُوعْ كَانْ دَايْزْ مْنْ تْمَّ، وْهُمَ يْبْدَاوْ كَيْغَوّْتُو وْكَيْݣُولُو: «رْحَمْنَا آ سِيدِي، آ بْنْ دَاوُدْ!».</verse>
				<verse number="31">وْوَاخَّا خَاصْمُو عْلِيهُمْ النَّاسْ بَاشْ يْسَكْتُو، زَادُو كَيْغَوّْتُو كْتَرْ وْكَيْݣُولُو: «رْحَمْنَا آ سِيدِي، آ بْنْ دَاوُدْ!».</verse>
				<verse number="32">وْوْقَفْ يَسُوعْ وْعَيّْطْ عْلِيهُمْ وْسْوّْلْهُمْ: «آشْ بْغِيتُونِي نْدِيرْ لِيكُمْ!»</verse>
				<verse number="33">وْجَاوْبُوهْ: «بْغِينَا عِينِينَا يْتّْحَلُّو آ سِيدِي!».</verse>
				<verse number="34">وْحَنّْ عْلِيهُمْ يَسُوعْ، وْغِيرْ مْسّْ عِينِيهُمْ بْدَاوْ كَيْشُوفُو، وْهُمَ يْتْبْعُوهْ.</verse>
			</chapter>
			<chapter number="21">
				<verse number="1">الْفَصْلْ وَاحْدْ وْعْشْرِينْ وْمْلِّي قَرّْبُو لْأُورْشَلِيمْ وْوَصْلُو لْدُوَّارْ بَيْتْ فَاجِي اللِّي حْدَا جْبَلْ الزِّيتُونْ، صِيفْطْ يَسُوعْ جُوجْ مْنْ تْلَامْدُه</verse>
				<verse number="2">وْݣَالْ لِيهُمْ: «سِيرُو لْلدُّوَّارْ اللِّي كَايْنْ قُدَّامْكُمْ، وْرَاكُمْ غَتْلْقَاوْ وَاحْدْ الْحْمَارَة مْرْبُوطَة، مْعَاهَا وَاحْدْ الدّْحْشْ، حْلُّوهُمْ وْجِيبُوهُمْ لِيَّ.</verse>
				<verse number="3">وْإِلَا ݣَالْ لِيكُمْ شِي وَاحْدْ شِي حَاجَة، ݣُولُو لِيهْ: رَاهْ الرَّبّْ مْحْتَاجْ لِيهُمْ، وْرَاهْ غَيْرَدّْهُمْ دْغْيَا».</verse>
				<verse number="4">وْوْقَعْ هَادْشِّي كُلُّه بَاشْ يْتّْحَقّْقْ كْلَامْ النّْبِي اللِّي ݣَالْ:</verse>
				<verse number="5">	«ݣُولُو لْبَنْتْ صِهْيَوْنْ: 	هَا هُوَ الْمَلِكْ دْيَالْكْ جَايْ لْعَنْدْكْ 		مْتْوَاضْعْ وْرَاكْبْ عْلَى حْمَارَة وْدْحْشْ وَلْدْ حْمَارَة».</verse>
				<verse number="6">وْمْشَاوْ التّْلَامْدْ بْجُوجْ وْدَارُو دَاكْشِّي اللِّي آمْرْهُمْ بِيهْ يَسُوعْ،</verse>
				<verse number="7">وْجَابُو الْحْمَارَة وْالدّْحْشْ وْحَطُّو عْلِيهُمْ حْوَايْجْهُمْ وْرْكَبْ يَسُوعْ فُوقْ مْنّْهُمْ.</verse>
				<verse number="8">وْفَرّْشُو جْمَاعَة كْبِيرَة دْ النَّاسْ حْوَايْجْهُمْ فْالطّْرِيقْ، وْقَطّْعُو نَاسْ خْرِينْ الْعْرُوشْ دْيَالْ الشّْجَرْ وْفَرّْشُوهُمْ فْالطّْرِيقْ.</verse>
				<verse number="9">وْكَانُو الجّْمَاعَاتْ دْ النَّاسْ اللِّي سْبْقُو يَسُوعْ وْاللِّي تَابْعِينُه كَيْغَوّْتُو وْكَيْݣُولُو: «الْعَزّْ لْوَلْدْ دَاوُدْ! مْبْرُوكْ هَادَاكْ اللِّي جَايْ بْإِسْمْ الرَّبّْ! الْعَزّْ لْلَّهْ فْالسّْمَا الْعَالْيَة!».</verse>
				<verse number="10">وْمْلِّي دْخَلْ لْأُورْشَلِيمْ هَاجُو سُكَّانْ الْمْدِينَة كَامْلِينْ وْبْدَاوْ كَيْݣُولُو: «شْكُونْ هُوَ هَادَا؟».</verse>
				<verse number="11">وْجَاوْبُوهُمْ الجّْمَاعَاتْ دْيَالْ النَّاسْ: «هَادَا هُوَ يَسُوعْ النّْبِي اللِّي مْنْ النَّاصِرَة اللِّي فْالْجَلِيلْ».</verse>
				<verse number="12">وْدْخَلْ يَسُوعْ لْبِيتْ اللَّهْ وْجْرَّى عْلَى ݣَاعْ هَادُوكْ اللِّي كَيْبِيعُو وْكَيْشْرِيوْ تْمَّ، وْقْلَبْ الطّْبَالِي دْيَالْ اللِّي كَيْصَرّْفُو الْفْلُوسْ وْالْكْرَاسَى دْيَالْ بِيَّاعِينْ الْحْمَامْ،</verse>
				<verse number="13">وْݣَالْ لِيهُمْ: «رَاهْ تّْكْتَبْ فْكْتَابْ اللَّهْ بْلِّي دَارِي غَادِي تّْسَمَّى دَارْ الصّْلَاة، وَلَكِنْ نْتُمَ رْدِّيتُوهَا غَارْ دْيَالْ الشّْفَارَا!».</verse>
				<verse number="14">وْجَاوْ لْعَنْدُه فْبِيتْ اللَّهْ نَاسْ عَمْيِينْ وْعَرْجِينْ وْشْفَاهُمْ.</verse>
				<verse number="15">وَلَكِنْ الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ تّْقَلّْقُو مْلِّي شَافُو الْمُعْجِزَاتْ اللِّي دَارْهَا يَسُوعْ، وْمْلِّي سْمْعُو الْوْلَادْ كَيْغَوّْتُو فْبِيتْ اللَّهْ وْكَيْݣُولُو: «الْعَزّْ لْوَلْدْ دَاوُدْ!».</verse>
				<verse number="16">وْݣَالُو لِيهْ: «وَاشْ كَتْسْمَعْ أَشْنُو كَيْݣُولُو هَادُوكْ؟»، وْجَاوْبْهُمْ يَسُوعْ وْݣَالْ: «إِيِّهْ، وَاشْ عَمّْرْكُمْ مَا قْرِيتُو فْكْتَابْ اللَّهْ: مْنْ فُمّْ الدّْرَارِي الصّْغَارْ وْمْنْ فُمّْ اللِّي كَيْرَضْعُو خَرّْجْتِي لِيكْ كْلَامْ التَّسْبِيحْ؟».</verse>
				<verse number="17">وْمْنْ بَعْدْ خْلَّاهُمْ وْخْرَجْ مْنْ الْمْدِينَة لْبَيْتْ عَنْيَا وْبَاتْ تْمَّ.</verse>
				<verse number="18">وْفْالصّْبَاحْ مْلِّي كَانْ رَاجْعْ لْلْمْدِينَة، جَاهْ الجُّوعْ،</verse>
				<verse number="19">وْهُوَ يْشُوفْ وَاحْدْ الْكَرْمَة عْلَى جَنْبْ الطّْرِيقْ، وْمْشَى لِيهَا وْمَا لْقَا فِيهَا حْتَّى حَاجَة مْنْ غِيرْ الْوْرَاقْ. وْݣَالْ لِيهَا يَسُوعْ: «عَمّْرْ الْغْلَّة مَا تْكُونْ فِيكْ عْلَى الدّْوَامْ!»، وْفْدِيكْ السَّاعَة يْبْسَاتْ الْكَرْمَة.</verse>
				<verse number="20">وْمْلِّي شَافُو التّْلَامْدْ دَاكْشِّي اللِّي وْقَعْ، تّْعَجّْبُو وْݣَالُو: «كِيفَاشْ يْبْسَاتْ الْكَرْمَة دْغْيَا؟».</verse>
				<verse number="21">وْهُوَ يْجَاوْبْهُمْ يَسُوعْ وْݣَالْ: «رَانِي نْݣُولْ لِيكُمْ الْحَقّْ: إِلَا كَانْ عَنْدْكُمْ الْإِيمَانْ وْمَا كَتْشَكُّوشْ، رَاهْ مَا غَتْدِيرُوشْ غِيرْ دَاكْشِّي اللِّي دْرْتْ أَنَا لْلْكَرْمَة، وَلَكِنْ حْتَّى إِلَا ݣْلْتُو لْهَادْ الجّْبَلْ يْتْحَرّْكْ وْيْطِيحْ فْالْبْحَرْ، غَادِي يْطْرَا دَاكْشِّي اللِّي ݣْلْتُو.</verse>
				<verse number="22">وْݣَاعْ الْحَاجَة اللِّي تْطَلْبُوهَا فْالصّْلَاة بْالْإِيمَانْ، غَتَاخْدُوهَا».</verse>
				<verse number="23">وْمْلِّي جَا يَسُوعْ لْبِيتْ اللَّهْ كَيْعَلّْمْ فِيهْ، جَاوْ لْعَنْدُه الرُّؤَسَا دْ رْجَالْ الدِّينْ وْالشّْيُوخْ دْ الشَّعْبْ وْݣَالُو لِيهْ: «بْآشْ مْنْ سُلْطَة كَتْدِيرْ هَادْشِّي؟ وْشْكُونْ عْطَاهَا لِيكْ؟».</verse>
				<verse number="24">وْجَاوْبْهُمْ يَسُوعْ وْݣَالْ لِيهُمْ: «حْتَّى أَنَا بَاغِي نْسْوّْلْكُمْ سُؤَالْ وَاحْدْ، وْإِلَا جَاوْبْتُونِي عْلِيهْ، غَادِي نْݣُولْ لِيكُمْ بْآشْ مْنْ سُلْطَة كَنْدِيرْ هَادْشِّي:</verse>
				<verse number="25">مْنِينْ جَاتْ الْمَعْمُودِيَّة دْيَالْ يُوحَنَّا؟ وَاشْ مْنْ اللَّهْ وْلَا مْنْ النَّاسْ؟». وْتّْشَاوْرُو مْعَ بْعْضِيَّاتْهُمْ وْݣَالُو: «إِلَا ݣْلْنَا جَاتْ مْنْ اللَّهْ، غَادِي يْݣُولْ لِينَا: عْلَاشْ مَا آمْنْتُوشْ بْيُوحَنَّا؟</verse>
				<verse number="26">وْإِلَا ݣْلْنَا جَاتْ مْنْ عَنْدْ النَّاسْ، نْخَافُو مْنْ الشَّعْبْ عْلَاحْقَّاشْ كَيْحَسْبُو يُوحَنَّا نْبِي».</verse>
				<verse number="27">وْهُمَ يْجَاوْبُو يَسُوعْ وْݣَالُو لِيهْ: «مَا كَنْعَرْفُوشْ». وْݣَالْ لِيهُمْ: «حْتَّى أَنَا مَا نْݣُولْشْ لِيكُمْ بْآشْ مْنْ سُلْطَة كَنْدِيرْ هَادْشِّي».</verse>
				<verse number="28">«آشْ ضْهَرْ لِيكُمْ فْوَاحْدْ الرَّاجْلْ كَانُو عَنْدُه جُوجْ دْ الْوْلَادْ، وْمْشَى لْعَنْدْ اللّْوّْلْ وْݣَالْ لِيهْ: سِيرْ آ وْلْدِي وْخْدَمْ الْيُومْ فْالجّْنَانْ دْ الْعْنَبْ دْيَالِي.</verse>
				<verse number="29">وْجَاوْبُه وَلْدُه وْݣَالْ لِيهْ: مَا بْغِيتْشْ. وَلَكِنْ نْدَمْ فْاللّْخْرْ وْمْشَى.</verse>
				<verse number="30">وْمْشَى الْبُو لْعَنْدْ الْوَلْدْ التَّانِي وْݣَالْ لِيهْ كِمَا ݣَالْ لَلّْوّْلْ، وْهُوَ يْجَاوْبُه وْݣَالْ: وَاخَّا آ سِيدِي! وَلَكِنْ مَا مْشَاشْ.</verse>
				<verse number="31">إِيوَا شْكُونْ فْهَادْ الجُّوجْ اللِّي دَارْ مُرَادْ بَّاهْ؟». وْهُمَ يْݣُولُو لِيهْ: «اللّْوّْلْ». وْݣَالْ لِيهُمْ يَسُوعْ: «نْݣُولْ لِيكُمْ الْحَقّْ: رَاهْ مَّالِينْ الضَّرِيبَة وْالْفَاسْدَاتْ غَادِي يْسَبْقُوكُمْ لْمَمْلَكَةْ اللَّهْ.</verse>
				<verse number="32">عْلَاحْقَّاشْ يُوحَنَّا جَا لِيكُمْ تَابْعْ طْرِيقْ الْحَقّْ وْمَا آمْنْتُوشْ بِيهْ، وَلَكِنْ مَّالِينْ الضَّرِيبَة وْالْفَاسْدَاتْ رَاهْ آمْنُو بِيهْ. وْحْتَّى مْنْ بَعْدْمَا شْفْتُو هَادْشِّي، مَا نْدَمْتُوشْ وْمَا آمْنْتُوشْ بِيهْ».</verse>
				<verse number="33">«سْمْعُو وَاحْدْ الْمْتَالْ آخُرْ: هَادَا وَاحْدْ الرَّاجْلْ عَنْدُه أَرْضْ، غْرَسْ جْنَانْ دْ الْعْنَبْ وْضَوّْرْ بِيهْ الْحِيطْ وْحْفَرْ فِيهْ مْعَصْرَة وْبْنَى بَرْجْ، وْكْرَاهْ لْشِي جْنَايْنِيَّة وْسَافْرْ.</verse>
				<verse number="34">وْمْلِّي وْصَلْ الْوَقْتْ فَاشْ كَيْتّْجْنَى الْعْنَبْ، صِيفْطْ الْعْبِيدْ دْيَالُه لْلجّْنَايْنِيَّة بَاشْ يَاخُدْ الْغْلَّة دْيَالُه.</verse>
				<verse number="35">وْنَاضُو الجّْنَايْنِيَّة وْقْبْطُو الْعْبِيدْ وْضْرْبُو وَاحْدْ، وْقْتْلُو وَاحْدْ آخْرْ، وْرْجْمُو وَاحْدْ آخْرْ بْالْحْجَرْ.</verse>
				<verse number="36">وْعَاوْدْ صِيفْطْ عْبِيدْ خْرِينْ كْتَرْ مْنْ اللّْوّْلِينْ، وْدَارُو لِيهُمْ الجّْنَايْنِيَّة كِيفْ دَارُو لْلُخْرِينْ.</verse>
				<verse number="37">وْفْاللّْخْرْ صِيفْطْ لِيهُمْ وَلْدُه وْݣَالْ: غَادِي يْحْتَرْمُو وْلْدِي.</verse>
				<verse number="38">وَلَكِنْ مْلِّي شَافُو الجّْنَايْنِيَّة وَلْدْ مُولْ الجّْنَانْ ݣَالُو بِينَاتْهُمْ: هَادَا هُوَ اللِّي غَادِي يْوْرَتْ! يَالَّاهُو نْقْتْلُوهْ وْنَاخْدُو الْوَرْتْ دْيَالُه!</verse>
				<verse number="39">وْهُمَ يْشَدُّوهْ وْخَرّْجُوهْ عْلَى بْرَّا دْ الجّْنَانْ دْ الْعْنَبْ وْقْتْلُوهْ.</verse>
				<verse number="40">إِيوَا، إِلَا جَا مُولْ الجّْنَانْ دْ الْعْنَبْ، أَشْنُو خَاصُّه يْدِيرْ لْدُوكْ الجّْنَايْنِيَّة؟».</verse>
				<verse number="41">وْهُمَ يْجَاوْبُوهْ: «هَادُوكْ الْمْشْرَارِينْ غَادِي تْكُونْ عَاقِبْتْهُمْ فْاللّْخْرْ خَايْبَة، وْغَيْعْطِي الجّْنَانْ دْ الْعْنَبْ لْجْنَايْنِيَّة خْرِينْ اللِّي غَيْعْطِيوْ الْغْلَّة فْوَقْتْهَا».</verse>
				<verse number="42">وْݣَالْ لِيهُمْ يَسُوعْ: «وَاشْ عَمّْرْكُمْ مَا قْرِيتُو فْكْتَابْ اللَّهْ: الْحَجْرَة اللِّي مَا بْغَاوْهَاشْ الْبْنَّايَا 	هِيَ اللِّي وْلَّاتْ حَجْرَةْ السَّاسْ؟ 		هَادْشِّي جَا مْنْ عَنْدْ الرَّبّْ، وْهُوَ عْجِيبْ فْنَضَرْنَا!</verse>
				<verse number="43">عْلَى هَادْشِّي كَنْݣُولْ لِيكُمْ: رَاهْ مَمْلَكَةْ اللَّهْ غَادِي تّْحَيّْدْ مْنْ يْدِّيكُمْ وْغَتّْعْطَى لْشَعْبْ كَيْعْطِي الْغْلَّة دْيَالْهَا.</verse>
				<verse number="44">وْرَاهْ اللِّي طَاحْ عْلَى هَادْ الْحَجْرَة غَادِي يْتّْهَرّْسْ طْرَافْ، وْاللِّي طَاحْتْ عْلِيهْ الْحَجْرَة غَيْتّْسْحَقْ».</verse>
				<verse number="45">وْمْلِّي سْمْعُو الرُّؤَسَا دْ رْجَالْ الدِّينْ وْالْفْرِّيسِيِّينْ الْمْتُولْ دْيَالُه، فَهْمُو بْلِّي عْلِيهُمْ كَيْتّْكَلّْمْ.</verse>
				<verse number="46">وْبْدَاوْ كَيْقَلّْبُو كِيفَاشْ يْشَدُّوهْ، وَلَكِنْ كَانُو خَايْفِينْ مْنْ الجّْمَاعَاتْ دْ النَّاسْ عْلَاحْقَّاشْ كَيْحَسْبُوهْ نْبِي.</verse>
			</chapter>
			<chapter number="22">
				<verse number="1">الْفَصْلْ تْنِينْ وْعْشْرِينْ وْعَاوْدْ يَسُوعْ تّْكَلّْمْ بْالْمْتُولْ مَرَّة خْرَى مْعَ الجّْمَاعَة دْ النَّاسْ وْݣَالْ:</verse>
				<verse number="2">«كَتْشْبَهْ مَمْلَكَةْ السَّمَاوَاتْ لْوَاحْدْ الْمَلِكْ دَارْ الْعَرْسْ لْوَلْدُه.</verse>
				<verse number="3">وْصِيفْطْ الْعْبِيدْ دْيَالُه يْعَيْطُو عْلَى الْمْعْرُوضِينْ، وَلَكِنْ هُمَ مَا بْغَاوْشْ يْجِيوْ.</verse>
				<verse number="4">وْعَاوْدْ صِيفْطْ عْبِيدْ خْرِينْ وْݣَالْ لِيهُمْ: ݣُولُو لْلْمْعْرُوضِينْ: رَانِي وَجّْدْتْ الْعَرْسْ وْدْبَحْتْ الْبْݣَرْ وْالْعْجُولْ السّْمَانْ وْكُلّْشِي رَاهْ مُوجُودْ، إِيوَا أَجِيوْ لْلْعَرْسْ!</verse>
				<verse number="5">وَلَكِنْ هُمَ مَا دَّاوْهَاشْ فِيهْ، فِيهُمْ اللِّي خْرَجْ لْلْفْدَّانْ دْيَالُه، وْفِيهُمْ اللِّي مْشَى يْبِيعْ وْيْشْرِي،</verse>
				<verse number="6">وْوْحْدِينْ خْرِينْ مْنْ الْمْعْرُوضِينْ شْدُّو الْعْبِيدْ دْيَالُه وْعَايْرُوهُمْ وْقْتْلُوهُمْ.</verse>
				<verse number="7">وْتّْقَلّْقْ الْمَلِكْ وْصِيفْطْ الْعَسْكَرْ دْيَالُه وْهْلَكْ هَادُوكْ الْقْتَّالَة وْحْرَقْ مْدِينْتْهُمْ.</verse>
				<verse number="8">وْهُوَ يْݣُولْ لْلْعْبِيدْ دْيَالُه: الْعَرْسْ هَا هُوَ مُوجُودْ وَلَكِنْ هَادُوكْ اللِّي عْرَضْنَا عْلِيهُمْ مَا يْسْتَاهْلُوشْ.</verse>
				<verse number="9">إِيوَا سِيرُو دَابَا لْفِينْ كَيْتّْلَاقَاوْ الطّْرْقَانْ وْعَرْضُو عْلَى كُلّْ وَاحْدْ لْقِيتُوهْ لْلْعَرْسْ.</verse>
				<verse number="10">وْخَرْجُو الْعْبِيدْ لْلطّْرْقَانْ وْجْمْعُو ݣَاعْ اللِّي لْقَاوْهْ، لَا النَّاسْ الْمْزْيَانِينْ وَلَا الْخَايْبِينْ حْتَّى عَمْرَاتْ دَارْ الْعَرْسْ بْالضّْيَافْ.</verse>
				<verse number="11">وْمْلِّي دْخَلْ الْمَلِكْ بَاشْ يْشُوفْ الضّْيَافْ، بَانْ لِيهْ وَاحْدْ الرَّاجْلْ مَا لَابْسْشْ الْحْوَايْجْ دْيَالْ الْعَرْسْ</verse>
				<verse number="12">وْهُوَ يْݣُولْ لِيهْ: كِي دْرْتِي أَصَاحْبِي حْتَّى دْخَلْتِي لّْهْنَا وْنْتَ مَا لَابْسْشْ الْحْوَايْجْ دْيَالْ الْعَرْسْ؟ وْسْكَتْ الرَّاجْلْ حِيتْ مَا عَنْدُه مَا يْݣُولْ.</verse>
				<verse number="13">وْهُوَ يْݣُولْ الْمَلِكْ لْلْخْدَّامَا: كَتّْفُوهْ مْنْ يْدِّيهْ وْرْجْلِيهْ وْرْمِيوْهْ عْلَى بْرَّا فْالضّْلَامْ، تْمَّ فِينْ غَادِي يْكُونْ الْبْكَا وْتْغْزَازْ السّْنَانْ.</verse>
				<verse number="14">حِيتْ كْتَارْ اللِّي تْعَرْضُو وَلَكِنْ اللِّي تّْخْتَارُو قْلَالْ».</verse>
				<verse number="15">وْمْشَاوْ الْفْرِّيسِيِّينْ دِيكْ السَّاعَة كَيْتّْشَاوْرُو بِينَاتْهُمْ بَاشْ يْشَدُّو عْلَى يَسُوعْ شِي غَلْطَة فْكْلَامُه.</verse>
				<verse number="16">وْهُمَ يْصِيفْطُو لِيهْ التّْلَامْدْ دْيَالْهُمْ مْعَ الْهِيرُودُسِيِّينْ وْݣَالُو لِيهْ: «آ سِيدِي، كَنْعَرْفُو بْلِّي رَاكْ صَادْقْ، وْكَتْعَلّْمْ طْرِيقْ اللَّهْ بْالْحَقّْ، وْمَا كَتْدِيرْشْ الْوْجْهِيَّاتْ، حِيتْ مَا كَيْهَمّْكْشْ بْنَادْمْ كِمَا كَانْ شَانُه.</verse>
				<verse number="17">إِيوَا ݣُولْ لِينَا آشْ ضْهَرْ لِيكْ؟ وَاشْ حْلَالْ نْخَلّْصُو الضَّرِيبَة لْلْقَيْصَرْ وْلَا لَّا؟».</verse>
				<verse number="18">وْعْرَفْ يَسُوعْ التَّحْرَمِيَّاتْ دْيَالْهُمْ وْݣَالْ لِيهُمْ: «عْلَاشْ كَتْجَرّْبُونِي آ هَادْ الْمُنَافِقِينْ؟</verse>
				<verse number="19">وْرِّيوْنِي الْفْلُوسْ بْآشْ كَتْخَلّْصُو الضَّرِيبَة!». وْجَابُو لِيهْ دِينَارْ.</verse>
				<verse number="20">وْسْوّْلْهُمْ: «هَادْ التّْصْوِيرَة وْهَادْ الْكْتْبَة اللِّي فْالْفْلُوسْ دْيَالْ مْنْ؟»،</verse>
				<verse number="21">ݣَالُو لِيهْ: «دْيَالْ قَيْصَرْ!»، وْهُوَ يْݣُولْ لِيهُمْ: «إِيوَا اللِّي هُوَ دْيَالْ قَيْصَرْ عْطِيوْهْ لْقَيْصَرْ وْاللِّي هُوَ دْيَالْ اللَّهْ عْطِيوْهْ لْلَّهْ!».</verse>
				<verse number="22">وْمْلِّي سْمْعُوهْ تّْعَجّْبُو، وْخْلَّاوْهْ وْمْشَاوْ.</verse>
				<verse number="23">وْفْدَاكْ النّْهَارْ جَاوْ لْعَنْدْ يَسُوعْ شِي وْحْدِينْ مْنْ الصّْدُّوقِيِّينْ اللِّي كَيْنَكْرُو بْلِّي الْمُوتَى كَيْتّْبَعْتُو، وْسْوّْلُوهْ:</verse>
				<verse number="24">«آ سِيدِي، ݣَالْ مُوسَى: إِلَا مَاتْ شِي رَاجْلْ وْمَا خْلَّاشْ الْوْلَادْ، خَاصّْ خُوهْ يْتّْزَوّْجْ بْمْرَاتُه بَاشْ يْدِيرْ وْلَادْ عْلَى سْمِيّْةْ خُوهْ.</verse>
				<verse number="25">وْكَانُو عَنْدْنَا سْبْعَة دْيَالْ الْخُوتْ، تّْزَوّْجْ اللّْوّْلْ فِيهُمْ وْمَاتْ، وْحِيتْ مَا كَانُو عَنْدُه وْلَادْ، خْلَّا مْرَاتُه لْخُوهْ بَاشْ يْتّْزَوّْجْ بِيهَا.</verse>
				<verse number="26">وْهَكَّا وْقَعْ لْلتَّانِي وْلْلتَّالْتْ حْتَّى لْلسَّابْعْ.</verse>
				<verse number="27">وْفْاللّْخْرْ مْنْ بَعْدْمَا مَاتُو كُلّْهُمْ، مَاتْتْ الْمْرَاة حْتَّى هِيَ.</verse>
				<verse number="28">إِيوَا شْكُونْ فْهَادْ السّْبْعَة اللِّي غَيْكُونْ رَاجْلْ هَادْ الْمْرَاة فْيُومْ الْبَعْتْ؟ حِيتْ كُلّْهُمْ كَانُو رْجَالْهَا».</verse>
				<verse number="29">وْجَاوْبْ يَسُوعْ وْݣَالْ لِيهُمْ: «نْتُمَ رَاكُمْ غَالْطِينْ، حِيتْ مَا كَتْعَرْفُو لَا كْتَابْ اللَّهْ وَلَا قُوَّةْ اللَّهْ.</verse>
				<verse number="30">حِيتْ فْيُومْ الْبَعْتْ، النَّاسْ مَا غَيْتّْزَوّْجُوشْ وْمَا غَيْزَوّْجُوهُمْشْ وَلَكِنْ غَيْكُونُو بْحَالْ الْمَلَايْكَة فْالسّْمَا.</verse>
				<verse number="31">أَمَّا مْنْ جِهْةْ الْبَعْتْ دْيَالْ الْمُوتَى، وَاشْ مَا قْرِيتُوشْ كْلَامْ اللَّهْ لِيكُمْ مْلِّي ݣَالْ:</verse>
				<verse number="32">أَنَا هُوَ إِلَاهْ إِبْرَاهِيمْ وْإِلَاهْ إِسْحَاقْ وْإِلَاهْ يَعْقُوبْ؟ اللَّهْ رَاهْ مَاشِي إِلَاهْ الْمُوتَى وَلَكِنْ إِلَاهْ الْحَيِّينْ».</verse>
				<verse number="33">وْمْلِّي سْمْعُو الجّْمَاعَاتْ دْ النَّاسْ هَادْ الْكْلَامْ، تّْعَجّْبُو مْنْ التَّعْلِيمْ دْيَالُه.</verse>
				<verse number="34">وْمْلِّي سَاقُو الْفْرِّيسِيِّينْ الْخْبَارْ بْلِّي يَسُوعْ سَكّْتْ الصّْدُّوقِيِّينْ، تّْجَمْعُو مْعَ بْعْضِيَّاتْهُمْ.</verse>
				<verse number="35">وْنَاضْ وَاحْدْ مْنّْهُمْ كَانْ مْنْ الْعُلَمَا دْ الشّْرَعْ، سْوّْلْ يَسُوعْ بَاشْ يْجَرّْبُه وْݣَالْ:</verse>
				<verse number="36">«آ سِيدِي، أَشْنُو هِيَ الْوْصِيَّة الْكْبِيرَة فْالشّْرَعْ؟».</verse>
				<verse number="37">وْجَاوْبُه يَسُوعْ وْݣَالْ لِيهْ: «تْبْغِي الرَّبّْ إِلَاهْكْ مْنْ قَلْبَكْ كُلُّه وْمْنْ نْفْسَكْ كُلّْهَا وْمْنْ عَقْلَكْ كُلُّه.</verse>
				<verse number="38">هَادِي هِيَ الْوْصِيَّة الْكْبِيرَة وْاللّْوّْلَى.</verse>
				<verse number="39">وْالْوْصِيَّة التَّانْيَة بْحَالْهَا: تْبْغِي اللِّي قْرِيبْ لِيكْ كِيفْ كَتْبْغِي رَاسْكْ.</verse>
				<verse number="40">وْعْلَى هَادْ الجُّوجْ دْيَالْ الْوْصِيَّاتْ كَيْتّْبْنَى الشّْرَعْ كُلُّه وْكْتُبْ الْأَنْبِيَا».</verse>
				<verse number="41">وْمْلِّي كَانُو الْفْرِّيسِيِّينْ مْجْمُوعِينْ، سْوّْلْهُمْ يَسُوعْ وْݣَالْ:</verse>
				<verse number="42">«آشْ كَتْݣُولُو عْلَى الْمَسِيحْ؟ وَلْدْ مْنْ هُوَ؟» وْجَاوْبُوهْ: «وَلْدْ دَاوُدْ!».</verse>
				<verse number="43">وْهُوَ يْسْوّْلْهُمْ: «إِيوَا كِيفَاشْ دَاوُدْ بْالْوَحْيْ دْيَالْ رُوحْ اللَّهْ عَيّْطْ لِيهْ رَبِّي مْلِّي ݣَالْ:</verse>
				<verse number="44">	ݣَالْ الرَّبّْ لْرَبِّي: 	ݣْلَسْ عْلَى لِيمْنْ دْيَالِي حْتَّى نْدِيرْ عْدْيَانْكْ تَحْتْ رْجْلِيكْ.</verse>
				<verse number="45">إِيوَا إِلَا دَاوُدْ كَيْعَيّْطْ لْلْمَسِيحْ رَبِّي، كِيفَاشْ غَيْكُونْ الْمَسِيحْ وَلْدُه؟».</verse>
				<verse number="46">وْمَا قْدَرْ حْتَّى وَاحْدْ يْجَاوْبُه بْشِي كْلْمَة، وَلَا زْعَمْ حْتَّى وَاحْدْ مْنْ دَاكْ النّْهَارْ بَاشْ يْسْوّْلُه أَسْئِلَة خْرَى.</verse>
			</chapter>
			<chapter number="23">
				<verse number="1">الْفَصْلْ تْلَاتَة وْعْشْرِينْ وْتّْكَلّْمْ يَسُوعْ مْعَ الجّْمَاعَاتْ دْ النَّاسْ وْمْعَ تْلَامْدُه،</verse>
				<verse number="2">وْݣَالْ: «الْعُلَمَا دْ الشّْرَعْ وْالْفْرِّيسِيِّينْ هُمَ اللِّي عَنْدْهُمْ الْحَقّْ بَاشْ يْفَسّْرُو شْرَعْ مُوسَى،</verse>
				<verse number="3">إِيوَا ݣَاعْ اللِّي كَيْݣُولُوهْ لِيكُمْ، دِيرُو بِيهْ وْتْبْعُوهْ، وَلَكِنْ مَا تْدِيرُوشْ فْعَايْلْهُمْ حِيتْ مَا كَيْدِيرُوشْ دَاكْشِّي اللِّي كَيْݣُولُو.</verse>
				<verse number="4">كَيْحَزْمُو حْزْمَاتْ تْقَالْ وْصْعَابْ فْالْهْزَّانْ وْكَيْحَطُّوهُمْ عْلَى كْتَافْ النَّاسْ، وَلَكِنْ هُمَ مَا كَيْحَرّْكُو حْتَّى صْبَعْ بَاشْ يْهَزُّوهُمْ مْعَاهُمْ.</verse>
				<verse number="5">وْإِلَا دَارُو شِي حَاجَة كَيْدِيرُوهَا غِيرْ بَاشْ النَّاسْ يْشُوفُوهُمْ، وْكَيْوَسّْعُو الْعْصَابَاتْ فْدْرْعَانْهُمْ وْفْجْبَاهِيهُمْ، وْكَيْطَوّْلُو جْلَايْلْهُمْ،</verse>
				<verse number="6">وْكَيْبْغِيوْ يْكُونُو فْالْبْلَايْصْ الْمْخَيّْرِينْ فْالْحَفَلَاتْ، وْالْبْلَايْصْ اللّْوّْلِينْ فْدْيُورْ الصّْلَاة،</verse>
				<verse number="7">وْكَيْبْغِيوْ يْسَلّْمُو عْلِيهُمْ النَّاسْ فْالسّْوَاقْ وْيْعَيْطُو عْلِيهُمْ: آ سِيدِي.</verse>
				<verse number="8">وَلَكِنْ نْتُمَ مَا تْخَلِّيوْ حَدّْ يْعَيّْطْ لِيكُمْ: آ سِيدِي، حِيتْ كُلّْكُمْ خُوتْ وْعَنْدْكُمْ سِيّْدْ وَاحْدْ.</verse>
				<verse number="9">وْمَا تْسَمِّيوْ حَدّْ فْهَادْ الدّْنْيَا بَّاكُمْ، حِيتْ عَنْدْكُمْ أَبْ وَاحْدْ هُوَ الْآبْ اللِّي فْالسَّمَاوَاتْ.</verse>
				<verse number="10">وْمَا تْخَلِّيوْ حَدّْ يْعَيّْطْ عْلِيكُمْ: آ الْمُعَلِّمْ، حِيتْ عَنْدْكُمْ مُعَلِّمْ وَاحْدْ هُوَ الْمَسِيحْ.</verse>
				<verse number="11">وْالْكْبِيرْ فِيكُمْ خَاصُّه يْكُونْ هُوَ الْخْدَّامْ دْيَالْكُمْ.</verse>
				<verse number="12">حِيتْ اللِّي غَيْعَلِّي مْنْ شَانُه، شَانُه غَيْطِيحْ، وْاللِّي غَيْتّْوَاضْعْ شَانُه غَيْعْلَا.</verse>
				<verse number="13">وَلَكِنْ يَا وِيلْكُمْ آ الْعُلَمَا دْ الشّْرَعْ وْالْفْرِّيسِيِّينْ الْمُنَافِقِينْ! عْلَاحْقَّاشْ كَتْسَدُّو مَمْلَكَةْ السَّمَاوَاتْ فُوجُوهْ النَّاسْ، لَا نْتُمَ كَتْدَخْلُو، وَلَا كَتْخَلِّيوْ اللِّي بْغَا يْدْخَلْ، يْدْخَلْ. [</verse>
				<verse number="14">وَلَكِنْ يَا وِيلْكُمْ آ الْعُلَمَا دْ الشّْرَعْ وْالْفْرِّيسِيِّينْ الْمُنَافِقِينْ! حِيتْ كَتَاكْلُو رْزَقْ الْهْجَّالَاتْ وْكَتْطَوّْلُو فْصْلَاتْكُمْ غِيرْ بَاشْ تْبَانُو، عْلَى هَادْشِّي الْعِقَابْ دْيَالْكُمْ غَيْكُونْ صْعَبْ مْنْ دْيَالْ النَّاسْ لْخْرِينْ.]</verse>
				<verse number="15">يَا وِيلْكُمْ آ الْعُلَمَا دْ الشّْرَعْ وْالْفْرِّيسِيِّينْ الْمُنَافِقِينْ! عْلَاحْقَّاشْ كَتْقْطْعُو الْبْرّْ وْالْبْحَرْ بَاشْ تْرَدُّو شِي وَاحْدْ يْهُودِي، وْمْلِّي كَيْوَلِّي يْهُودِي، كَتْرَدُّوهْ يْسْتَاهْلْ جَهْنَّمْ كْتَرْ مْنّْكُمْ عْلَى جُوجْ دْ الْمَرَّاتْ!</verse>
				<verse number="16">يَا وِيلْكُمْ آ الْمْسْؤُولِينْ الْعَمْيِينْ! كَتْݣُولُو اللِّي حْلَفْ بْبِيتْ اللَّهْ حْلُوفُه مَا مْقْبُولْشْ، وَلَكِنْ اللِّي حْلَفْ بْالدّْهَبْ دْيَالْ بِيتْ اللَّهْ خَاصُّه يُوفِي بْحْلُوفُه.</verse>
				<verse number="17">آ هَادْ الْحْمَّاقْ وْالْعَمْيِينْ! أَمَا حْسَنْ، الدّْهَبْ وْلَا بِيتْ اللَّهْ اللِّي كَيْرَدّْ الدّْهَبْ مْقَدّْسْ؟</verse>
				<verse number="18">وْكَتْݣُولُو تَانِي: اللِّي حْلَفْ بْالْمَدْبَحْ حْلُوفُه مَا مْقْبُولْشْ، وَلَكِنْ اللِّي حْلَفْ بْالْهْدِيَّة اللِّي فُوقْ مْنُّه، خَاصُّه يُوفِي بْحْلُوفُه.</verse>
				<verse number="19">آ هَادْ الْعَمْيِينْ! عْلَاهْ أَمَا حْسَنْ؟ الدّْبِيحَة، وْلَا الْمَدْبَحْ اللِّي كَيْرَدّْ الدّْبِيحَة مْقَدّْسَة؟</verse>
				<verse number="20">حِيتْ رَاهْ اللِّي حْلَفْ بْالْمَدْبَحْ كَيْحْلَفْ بِيهْ وْبْݣَاعْ دَاكْشِّي اللِّي فُوقْ مْنُّه،</verse>
				<verse number="21">وْاللِّي حْلَفْ بْبِيتْ اللَّهْ كَيْحْلَفْ بِيهْ وْبْاللَّهْ اللِّي سَاكْنْ فِيهْ،</verse>
				<verse number="22">وْاللِّي حْلَفْ بْالسّْمَا، كَيْحْلَفْ بْعَرْشْ اللَّهْ وْحْتَّى بْاللَّهْ اللِّي ݣَالْسْ عْلِيهْ.</verse>
				<verse number="23">يَا وِيلْكُمْ آ الْعُلَمَا دْ الشّْرَعْ وْالْفْرِّيسِيِّينْ الْمُنَافِقِينْ! كَتْعَشّْرُو عْلَى النّْعْنَاعْ وْالْبْسْبَاسْ وْالْكَامُونْ، وَلَيْنِّي كَتْخَلِّيوْ الْحْوَايْجْ الْمُهِمِّينْ فْالشّْرَعْ اللِّي هُمَ الْحَقّْ وْالرَّحْمَة وْالْإِيمَانْ. كَانْ خَاصّْكُمْ تْدِيرُو هَادْشِّي بْلَا مَا تْخَلِّيوْ الْأُمُورْ لْخْرَى.</verse>
				<verse number="24">آ هَادْ الْمْسْؤُولِينْ الْعَمْيِينْ! رَاكُمْ كَتْصَفِّيوْ الْمَا مْنْ النَّامُوسْ وَلَكِنْ كَتْسَرْطُو جْمَلْ.</verse>
				<verse number="25">يَا وِيلْكُمْ آ الْعُلَمَا دْ الشّْرَعْ وْالْفْرِّيسِيِّينْ الْمُنَافِقِينْ! رَاكُمْ كَتْنَقِّيوْ الْكَاسْ وْالطَّبْسِيلْ مْنْ بْرَّا وْكَتْخَلِّيوْ لْدَاخْلْ عَامْرْ بْدَاكْشِّي اللِّي جَاكُمْ مْنْ السّْرْقَة وْالطّْمَعْ.</verse>
				<verse number="26">آ هَادْ الْفْرِّيسِي الْعْمَى! نْقِّي فْاللّْوّْلْ الْكَاسْ وْالطَّبْسِيلْ مْنْ لْدَاخْلْ، بَاشْ يْوَلِّيوْ نْقِيِّينْ حْتَّى مْنْ بْرَّا.</verse>
				<verse number="27">يَا وِيلْكُمْ آ الْعُلَمَا دْ الشّْرَعْ وْالْفْرِّيسِيِّينْ الْمُنَافِقِينْ! نْتُمَ بْحَالْ الْقْبُورْ الْمْجْيّْرَة اللِّي كَتْبَانْ زْوِينَة مْنْ بْرَّا وَلَكِنْ لْدَاخْلْ دْيَالْهَا عَامْرْ بْعْضَامْ الْمُوتَى وْبْكُلّْ حَاجَة مْنْجُوسَة.</verse>
				<verse number="28">وْهَكَّا حْتَّى نْتُمَ، كَتْبَانُو لْلنَّاسْ مْنْ بْرَّا مْتَّاقْيِينْ اللَّهْ وَلَكِنْ مْنْ لْدَاخْلْ رَاكُمْ عَامْرِينْ بْالنِّفَاقْ وْالدّْنُوبْ.</verse>
				<verse number="29">يَا وِيلْكُمْ آ الْعُلَمَا دْ الشّْرَعْ وْالْفْرِّيسِيِّينْ الْمُنَافِقِينْ! كَتْبْنِيوْ قْبُورْ الْأَنْبِيَا وْكَتْزَيّْنُو الرُّوضَاتْ دْيَالْ الصَّالِحِينْ،</verse>
				<verse number="30">وْكَتْݣُولُو: كُونْ عْشْنَا فْوَقْتْ جْدُودْنَا، كُونْ ݣَاعْ مَا شَارْكْنَا فْالْقْتِيلَة دْيَالْ الْأَنْبِيَا.</verse>
				<verse number="31">وْهَكَّا كَتْشَهْدُو عْلَى رُوسْكُمْ بْلِّي نْتُمَ وْلَادْ هَادُوكْ اللِّي قْتْلُو الْأَنْبِيَا.</verse>
				<verse number="32">إِيوَا كَمّْلُو نْتُمَ دَاكْشِّي اللِّي بْدَاوْهْ جْدُودْكُمْ.</verse>
				<verse number="33">آ هَادْ الْحْنَاشْ، تْرِّيكْةْ اللّْفَاعِي! كِيفَاشْ غَادِي تْدِيرُو حْتَّى تْفَلْتُو مْنْ عْدَابْ جَهْنَّمْ؟</verse>
				<verse number="34">عْلَى دَاكْشِّي غَنْصِيفْطْ لِيكُمْ الْأَنْبِيَا وْالْحُكَمَا وْالْعُلَمَا دْ الشّْرَعْ، مْنّْهُمْ اللِّي غَتْقْتْلُوهُمْ وْاللِّي غَتْصَلْبُوهُمْ، وْمْنّْهُمْ اللِّي غَتْضْرْبُوهُمْ فْدْيُورْ الصّْلَاة دْيَالْكُمْ وْغَتْجَرِّيوْ عْلِيهُمْ مْنْ مْدِينَة لْمْدِينَة،</verse>
				<verse number="35">بَاشْ يْنْزَلْ عْلِيكُمْ الْعِقَابْ دْيَالْ كُلّْ دْمّْ مْغْدُورْ طَاهْرْ سَالْ عْلَى الْأَرْضْ، مْنْ دْمّْ هَابِيلْ اللِّي كَانْ مْتَّاقِي اللَّهْ حْتَّى لْدْمّْ زَكَرِيَّا بْنْ بَرَخِيَّا اللِّي قْتَلْتُوهْ بِينْ الْمُوضْعْ الْمْقَدّْسْ وْالْمَدْبَحْ.</verse>
				<verse number="36">وْرَانِي نْݣُولْ لِيكُمْ الْحَقّْ: هَادْ الْعِقَابْ كُلُّه غَيْنْزَلْ عْلَى هَادْ الْجِيلْ!»</verse>
				<verse number="37">«أُورْشَلِيمْ آ أُورْشَلِيمْ! آ اللِّي كَتْقْتَلْ الْأَنْبِيَا وْكَتْرْجَمْ الْمْرْسُولِينْ لِيهَا. شْحَالْ مْنْ مَرَّة بْغِيتْ نْجْمَعْ وْلَادْكْ كِمَا كَتْجْمَعْ الدّْجَاجَة فْلَالْسْهَا تَحْتْ جْنَاوْحْهَا، وَلَكِنْ مَا بْغِيتِيشْ.</verse>
				<verse number="38">وْهَا هِيَ دَارْكُمْ غَتْبْقَى لِيكُمْ خَرْبَة.</verse>
				<verse number="39">وْهَانِي كَنْݣُولْ لِيكُمْ: رَاكُمْ مَا بْقِيتُوشْ غَتْشُوفُونِي مْنْ دَابَا حْتَّى تْݣُولُو: مْبْرُوكْ اللِّي جَايْ بْإِسْمْ الرَّبّْ».</verse>
			</chapter>
			<chapter number="24">
				<verse number="1">الْفَصْلْ رْبْعَة وْعْشْرِينْ وْخْرَجْ يَسُوعْ وْمْشَى لْبِيتْ اللَّهْ، وْهُمَ يْجِيوْ لْعَنْدُه تْلَامْدُه بَاشْ يْوْرِّيوْهْ الْبْنِي دْيَالْ بِيتْ اللَّهْ.</verse>
				<verse number="2">وْݣَالْ لِيهُمْ يَسُوعْ: «وَاشْ شْفْتُو هَادْشِّي كُلُّه؟ رَانِي نْݣُولْ لِيكُمْ الْحَقّْ: مَا غَتْبْقَى هْنَا حْتَّى حَجْرَة فُوقْ حَجْرَة، إِلَّا وْغَتْرِيبْ».</verse>
				<verse number="3">وْمْلِّي كَانْ يَسُوعْ ݣَالْسْ فْجْبَلْ الزِّيتُونْ، جَاوْ لْعَنْدُه تْلَامْدُه وْسْوّْلُوهْ بِينْهُمْ وْبِينُه وْݣَالُو: «ݣُولْ لِينَا آ سِيدِي، وْقْتَاشْ غَيْوْقَعْ هَادْشِّي؟ وْأَشْنُو هِيَ الْعَلَامَة دْيَالْ الْمْجِي دْيَالْكْ وْدْيَالْ اللّْخْرْ دْ الزّْمَانْ؟».</verse>
				<verse number="4">وْهُوَ يْجَاوْبْهُمْ يَسُوعْ وْݣَالْ: «رْدُّو بَالْكُمْ لَيْغَلّْطْكُمْ شِي حَدّْ!</verse>
				<verse number="5">حِيتْ غَيْجِيوْ بْزَّافْ دْ النَّاسْ وْغَيَاخْدُو الْإِسْمْ دْيَالِي وْغَيْݣُولُو: أَنَا هُوَ الْمَسِيحْ! وْغَيْغَلّْطُو نَاسْ كْتَارْ.</verse>
				<verse number="6">وْرَاهْ غَتْسَمْعُو بْالْحَرْبْ وْبْخْبَارْ الْحَرْبْ، وْعَنْدَاكُمْ تّْخَلْعُو! حِيتْ هَادْشِّي كُلُّه لَابْدَّ يْوْقَعْ، وَلَكِنْ مَا غَادِيشْ يْكُونْ هَادَا هُوَ اللّْخْرْ دْ الزّْمَانْ.</verse>
				<verse number="7">حِيتْ غَادِي يْهْجَمْ شَعْبْ عْلَى شَعْبْ، وْمَمْلَكَة عْلَى مَمْلَكَة، وْغَيْجِي الجُّوعْ، وْغَيْضْرَبْ الزّْلْزَالْ فْبْلَايْصْ كْتَارْ.</verse>
				<verse number="8">وَلَكِنْ هَادْشِّي كُلُّه غِيرْ الْبْدُو دْيَالْ الْوْجَعْ.</verse>
				<verse number="9">دِيكْ السَّاعَة غَيْسَلّْمُوكُمْ لْلِّي غَادِي يْعَدّْبُوكُمْ وْيْقْتْلُوكُمْ. وْالشّْعُوبْ دْيَالْ الدّْنْيَا كُلّْهُمْ غَيْكَرْهُوكُمْ عْلَى وْدّْ الْإِسْمْ دْيَالِي.</verse>
				<verse number="10">وْدِيكْ السَّاعَة بْزَّافْ دْ النَّاسْ غَيْرْجْعُو عْلَى إِيمَانْهُمْ وْغَيْبَيّْعُو بْبَعْضِيَّاتْهُمْ وْغَيْكَرْهُو بْعْضِيَّاتْهُمْ.</verse>
				<verse number="11">وْغَيْبَانُو بْزَّافْ دْ الْأَنْبِيَا الْكْدَّابِينْ وْغَيْغَلّْطُو بْزَّافْ دْ النَّاسْ.</verse>
				<verse number="12">وْمْنْ كْتْرَةْ الدّْنُوبْ غَتْبْرَدْ الْمْحَبَّة دْيَالْ نَاسْ كْتَارْ.</verse>
				<verse number="13">وَلَكِنْ اللِّي بْقَى تَابْتْ حْتَّى لْلّْخْرْ هَادَاكْ غَيْنْجَا.</verse>
				<verse number="14">وْغَيْتّْخَبّْرْ بْهَادْ الْبْشَارَة دْيَالْ مَمْلَكَةْ اللَّهْ فْالدّْنْيَا كُلّْهَا، وْغَادِي تْكُونْ شْهَادَة لْشْعُوبْ الدّْنْيَا كُلّْهُمْ، وْدِيكْ السَّاعَة غَيْجِي اللّْخْرْ دْ الزّْمَانْ».</verse>
				<verse number="15">«وْمْلِّي تْشُوفُو فْالْمُوضْعْ الْمْقَدّْسْ النَّجَاسَة دْيَالْ الْخَرَابْ اللِّي تّْكَلّْمْ عْلِيهَا النّْبِي دَانْيَالْ -اللِّي كَيْقْرَا، يْفْهَمْ!-</verse>
				<verse number="16">دِيكْ السَّاعَة اللِّي فْبْلَادْ الْيَهُودِيَّة يْهَرْبُو لْلجّْبَالْ،</verse>
				<verse number="17">وْاللِّي فُوقْ السّْطَحْ مَا يْنْزَلْشْ بَاشْ يَاخُدْ دَاكْشِّي اللِّي فْدَارُه.</verse>
				<verse number="18">وْاللِّي كَانْ فْالْفْدَّانْ مَا يْرْجَعْشْ بَاشْ يَاخُدْ اللّْبَاسْ دْيَالُه.</verse>
				<verse number="19">وْيَا وِيلْ الْعْيَالَاتْ الْحَامْلَاتْ وْالْعْيَالَاتْ اللِّي كَيْرَضّْعُو فْدِيكْ لِيَّامْ.</verse>
				<verse number="20">صْلِّيوْ بَاشْ مَا يْكُونْشْ هْرُوبْكُمْ فْالشّْتَا وْلَا فْنْهَارْ السّْبْتْ.</verse>
				<verse number="21">وْفْدَاكْ الْوَقْتْ غَتْوْقَعْ مُصِيبَة كْبِيرَة عَمّْرْ مَا كَانْتْ بْحَالْهَا مْنْ الْوَقْتْ اللِّي خْلَقْ فِيهْ اللَّهْ الدّْنْيَا حْتَّى لْدَابَا، وْعَمّْرْهَا مَا غَتْعَاوْدْ تْوْقَعْ مْنْ بَعْدْ.</verse>
				<verse number="22">وْكُونْ مَا قَصّْرْشْ اللَّهْ دِيكْ لِيَّامْ، كُونْ حْتَّى وَاحْدْ مَا يْنْجَا مْنْ الْبَشَرْ، وَلَكِنْ بْسْبَابْ هَادُوكْ اللِّي خْتَارْهُمْ اللَّهْ دِيكْ لِيَّامْ غَتّْقَصّْرْ.</verse>
				<verse number="23">وْدِيكْ السَّاعَة إِلَا ݣَالْ لِيكُمْ شِي حَدّْ: هَا الْمَسِيحْ هْنَا، وْلَا رَاهْ لْهِيهْ! مَا تِيّْقُوهْشْ،</verse>
				<verse number="24">حِيتْ غَيْبَانُو نَاسْ كَيْكْدْبُو وْكَيْݣُولُو بْاللِّي هُمَ الْمَسِيحْ، وْنَاسْ خْرِينْ بْاللِّي هُمَ أَنْبِيَا، وْغَيْدِيرُو عَلَامَاتْ وْأُمُورْ عْجِيبَة، بَاشْ يْغَلّْطُو إِلَا قَدْرُو حْتَّى هَادُوكْ اللِّي خْتَارْهُمْ اللَّهْ.</verse>
				<verse number="25">إِيوَا، هَانِي عْلَمْتْكُمْ مْنْ قْبَلْ.</verse>
				<verse number="26">إِلَا ݣَالُو لِيكُمْ: رَاهْ هُوَ فْالصَّحْرَا! مَا تْخَرْجُوشْ، وْلَا هَا هُوَ فْالْبْيُوتْ الدّْخْلَانِيَّة! مَا تِّيقُوشْ بِيهُمْ.</verse>
				<verse number="27">حِيتْ كِيفْ كَيْضْرَبْ الْبَرْقْ فْالشَّرْقْ وْكَيْبَانْ فْالْغَرْبْ، هَكَّاكْ غَيْكُونْ الْمْجِي دْيَالْ وَلْدْ الْإِنْسَانْ.</verse>
				<verse number="28">فِينْ مَا كَتْكُونْ الجِّيفَة، تْمَّ كَيْتّْجَمْعُو النّْسُورَ».</verse>
				<verse number="29">«وْمْنْ بَعْدْ الْمْصَايْبْ دْيَالْ دِيكْ لِيَّامْ، دْغْيَا غَتْضْلَامْ الشّْمْسْ، وْمَا غَيْضَوِّيشْ الْقَمَرْ، وْالنّْجُومْ غَتْطِيحْ مْنْ السّْمَا، وْغَتّْزَعْزَعْ الْقُوَّاتْ دْيَالْ السَّمَاوَاتْ.</verse>
				<verse number="30">وْفْدِيكْ السَّاعَة غَتْبَانْ الْعَلَامَة دْيَالْ وَلْدْ الْإِنْسَانْ فْالسّْمَا، وْمْنْ بَعْدْ غَيْنَدْبُو قْبَايْلْ الْأَرْضْ كُلّْهُمْ وْغَيْشُوفُو وَلْدْ الْإِنْسَانْ جَايْ فُوقْ سْحَابْ السّْمَا بْقُوَّة وْعَزّْ كْبِيرْ.</verse>
				<verse number="31">وْغَيْصِيفْطْ الْمَلَايْكَة دْيَالُه وْمْعَاهُمْ بُوقْ صُوتُه قْوِي، بَاشْ يْجَمْعُو اللِّي تّْخْتَارُو لِيهْ مْنْ رْبْعَة دْ الجِّهَاتْ مْنْ كُلّْ مُوضْعْ تَحْتْ السّْمَا».</verse>
				<verse number="32">«وْتْعَلّْمُو هَادْ الْمْتَالْ مْنْ الْكَرْمَة: مْلِّي كَيْرْطَابُو عْرُوشْهَا وْكَيْوَلِّيوْ خَضْرِينْ وْكَتْخَرّْجْ الْوْرَاقْ دْيَالْهَا، كَتْعَرْفُو بْلِّي الصِّيفْ رَاهْ قَرّْبْ.</verse>
				<verse number="33">وْهَكَّا حْتَّى نْتُمَ، مْلِّي تْشُوفُو هَادْ الْأُمُورْ كُلّْهَا كَتْوْقَعْ، عَرْفُو بْلِّي رَاهْ قَرّْبْ يْجِي، وْرَاهْ حْدَا الْبِيبَانْ.</verse>
				<verse number="34">نْݣُولْ لِيكُمْ الْحَقّْ: مَا غَيْجِي فِينْ يْتْقَادَا هَادْ الْجِيلْ حْتَّى تْوْقَعْ هَادْ الْأُمُورْ كُلّْهَا.</verse>
				<verse number="35">رَاهْ السّْمَا وْالْأَرْضْ غَيْفْنَاوْ وَلَكِنْ كْلَامِي عَمّْرُه مَا غَيْفْنَى».</verse>
				<verse number="36">«أَمَّا دَاكْ النّْهَارْ وْدِيكْ السَّاعَة، مَا كَيْعْرَفْهُمْ حَدّْ، لَا الْمَلَايْكَة دْ السَّمَاوَاتْ وْلَا الْوَلْدْ، مْنْ غِيرْ الْآبْ بُوحْدُه.</verse>
				<verse number="37">وْكِمَا وْقَعْ فْيَّامْ نُوحْ، هَكَّا غَيْكُونْ الْمْجِي دْيَالْ وَلْدْ الْإِنْسَانْ.</verse>
				<verse number="38">حِيتْ كَانُو النَّاسْ فْلِيَّامْ اللِّي قْبَلْ مْنْ الطُّوفَانْ، كَيَاكْلُو وْكَيْشَرْبُو وْكَيْتّْزَوّْجُو وْكَيْزَوّْجُو حْتَّى لْلنّْهَارْ اللِّي دْخَلْ فِيهْ نُوحْ لْلسّْفِينَة.</verse>
				<verse number="39">وْمَا كَانُوشْ عَارْفِينْ أَشْ غَيْجْرَا، حْتَّى جَا الطُّوفَانْ وْدَّاهُمْ كُلّْهُمْ. هَكَّا غَيْكُونْ الْمْجِي دْيَالْ وَلْدْ الْإِنْسَانْ.</verse>
				<verse number="40">دِيكْ السَّاعَة غَيْكُونُو جُوجْ فْالْفْدَّانْ، غَيْتّْخَادْ وَاحْدْ وْغَيْبْقَى لَاخُرْ.</verse>
				<verse number="41">وْغَيْكُونُو جُوجْ عْيَالَاتْ كَيْطَحْنُو فْالرّْحَى، غَتّْخَادْ وَحْدَة وْغَتْبْقَى لْخْرَى.</verse>
				<verse number="42">إِيوَا سْهْرُو، حِيتْ مَا كَتْعَرْفُوشْ فَاشْ مْنْ وَقْتْ غَيْجِي الرَّبّْ دْيَالْكُمْ.</verse>
				<verse number="43">وْخَاصّْكُمْ تْعَرْفُو بْلِّي كُونْ كَانْ مُولْ الدَّارْ كَيْعْرَفْ آشْ مْنْ سَاعَة فْاللِّيلْ غَيْجِي الشّْفَارْ، كُونْ يْسْهَرْ وْمَا يْخَلِّيهْشْ يْسْرَقْ لِيهْ دَارُه.</verse>
				<verse number="44">عْلَى هَادْشِّي حْتَّى نْتُمَ كُونُو مُوجُودِينْ عْلَاحْقَّاشْ وَلْدْ الْإِنْسَانْ غَيْجِي فْوَاحْدْ الْوَقْتْ مَا غَيْكُونْشْ عْلَى بَالْكُمْ».</verse>
				<verse number="45">«وْشْكُونْ هُوَ الْعَبْدْ الْأَمِينْ الْحْكِيمْ اللِّي كَلّْفُه سِيدُه بْالْعْبِيدْ دْيَالْ دَارُه بَاشْ يْعْطِيهُمْ الْمَاكْلَة فْالْوَقْتْ؟</verse>
				<verse number="46">سْعْدَاتْ هَادَاكْ الْعَبْدْ اللِّي فْالْوَقْتْ فَاشْ غَيْجِي سِيدُه غَيْلْقَاهْ كَيْدِيرْ الْخْدْمَة اللِّي وْصَّاهْ عْلِيهَا.</verse>
				<verse number="47">نْݣُولْ لِيكُمْ الْحَقّْ: رَاهْ غَادِي يْكَلّْفُه بْكُلّْ مَا كَيْمْلَكْ.</verse>
				<verse number="48">أَمَّا إِلَا كَانْ دَاكْ الْعَبْدْ قْبِيحْ وْݣَالْ فْخَاطْرُه: سِيدِي غَيْتّْعَطّْلْ فْالرّْجُوعْ دْيَالُه،</verse>
				<verse number="49">وْبْدَا كَيْضْرَبْ صْحَابُه الْعْبِيدْ وْكَيَاكُلْ وْيْشْرَبْ مْعَ السّْكَايْرِيَة،</verse>
				<verse number="50">غَيْجِي سِيدْ هَادَاكْ الْعَبْدْ فْوَاحْدْ النّْهَارْ مَا عْوَّالْشْ عْلِيهْ وْفْسَاعَة مَا كَيْعْرَفْهَاشْ،</verse>
				<verse number="51">وْغَيْعَاقْبُه بْزَّافْ وْيْدِيرُه مْعَ الْمُنَافِقِينْ. تْمَّ فِينْ غَيْكُونْ الْبْكَا وْتْغْزَازْ السّْنَانْ».</verse>
			</chapter>
			<chapter number="25">
				<verse number="1">الْفَصْلْ خَمْسَة وْعْشْرِينْ «وْفْدَاكْ الْوَقْتْ غَتْكُونْ مَمْلَكَةْ السَّمَاوَاتْ كَتْشْبَهْ لْعَشْرَة دْيَالْ الْعَزْبَاتْ هْزُّو قْنَادْلْهُمْ وْخَرْجُو بَاشْ يْتّْلَاقَاوْ مْعَ الْعْرِيسْ.</verse>
				<verse number="2">وْكَانُو خَمْسَة مْنّْهُمْ بْهْلَاتْ وْخَمْسَة خْرِينْ عَاقْلَاتْ.</verse>
				<verse number="3">وْهْزُّو هَادُوكْ الْخَمْسَة دْ الْبَهْلَاتْ الْقْنَادْلْ دْيَالْهُمْ بْلَا مَا يْدِّيوْ مْعَاهُمْ الزِّيتْ بْزَايْدْ،</verse>
				<verse number="4">أَمَّا الْخَمْسَة دْ الْعَاقْلَاتْ دَّاوْ مْعَاهُمْ الْقْنَادْلْ دْيَالْهُمْ وْالزِّيتْ فْالْقْرَاعِي.</verse>
				<verse number="5">وْمْلِّي تْعَطّْلْ الْعْرِيسْ بْدَاوْ الْعَزْبَاتْ كُلّْهُمْ كَيْكَمْعُو حْتَّى نْعْسُو.</verse>
				<verse number="6">وْفْنَصّْ اللِّيلْ، تّْسْمَعْ وَاحْدْ الصُّوتْ عَالِي كَيْݣُولْ: هَا الْعْرِيسْ جَايْ، خَرْجُو بَاشْ تّْلَاقَاوْ مْعَاهْ!</verse>
				<verse number="7">وْهُمَ يْنُوضُو الْعَزْبَاتْ كُلّْهُمْ، وْوَجّْدُو الْقْنَادْلْ دْيَالْهُمْ.</verse>
				<verse number="8">وْݣَالُو الْبَهْلَاتْ لْلْعَاقْلَاتْ: عْطِيوْنَا شْوِيَّة مْنْ الزِّيتْ دْيَالْكُمْ حِيتْ الْقْنَادْلْ دْيَالْنَا قَرّْبُو يْطْفَاوْ.</verse>
				<verse number="9">وَلَكِنْ الْعَاقْلَاتْ جَاوْبُوهُمْ وْݣَالُو: رَاهْ يْقْدَرْ مَا يْكْفِينَاشْ حْنَا وْيَّاكُمْ، سِيرُو شْرِيوْهْ مْنْ عَنْدْ اللِّي كَيْبِيعُوهْ.</verse>
				<verse number="10">وْمْلِّي كَانُو غَادْيِينْ يْشْرِيوْ الزِّيتْ، جَا الْعْرِيسْ، وْدَخْلُو مْعَاهْ هَادُوكْ اللِّي مُوجُودَاتْ لْلْمُوضْعْ دْيَالْ الْعَرْسْ وْتّْسَدْ الْبَابْ.</verse>
				<verse number="11">وْمْنْ بَعْدْ رْجْعُو الْعَزْبَاتْ لْخْرِينْ وْݣَالُو: آ سِيدِي، آ سِيدِي، حَلّْ لِينَا!</verse>
				<verse number="12">وَلَكِنْ الْعْرِيسْ جَاوْبْهُمْ وْݣَالْ: فْالْحَقِيقَة رَانِي مَا كَنْعْرَفْكُمْشْ.</verse>
				<verse number="13">إِيوَا عْلَى هَادْشِّي سْهْرُو، حِيتْ مَا كَتْعَرْفُو لَا النّْهَارْ وَلَا السَّاعَة [اللِّي غَيْجِي فِيهَا وَلْدْ الْإِنْسَانْ] ».</verse>
				<verse number="14">«وْكَتْشْبَهْ مَمْلَكَةْ السَّمَاوَاتْ لْوَاحْدْ الرَّاجْلْ كَانْ غَيْسَافْرْ، وْعَيّْطْ عْلَى الْعْبِيدْ دْيَالُه وْكَلّْفْهُمْ بْالْمَالْ دْيَالُه،</verse>
				<verse number="15">وْعْطَى لْوَاحْدْ خَمْسَة دْ الصّْرَّاتْ دْ الْفْلُوسْ، وْلْلتَّانِي جُوجْ وْلْلتَّالْتْ صْرَّة وَحْدَة، كُلّْ وَاحْدْ عْلَى قْدّْ جْهْدُه. وْهُوَ يْسَافْرْ.</verse>
				<verse number="16">وْمْشَى هَادَاكْ اللِّي خْدَا خَمْسَة دْ الصّْرَّاتْ دْ الْفْلُوسْ وْبْدَا كَيْبِيعْ وْكَيْشْرِي بِيهُمْ، وْرْبَحْ خَمْسَة دْ الصّْرَّاتْ خْرِينْ.</verse>
				<verse number="17">وْهَادَاكْ اللِّي خْدَا جُوجْ دْيَالْ الصّْرَّاتْ حْتَّى هُوَ رْبَحْ جُوجْ دْ الصّْرَّاتْ خْرِينْ.</verse>
				<verse number="18">أَمَّا هَادَاكْ اللِّي خْدَا صْرَّة وَحْدَة، مْشَى وْحْفَرْ حَفْرَة فْالْأَرْضْ وْخْبَّا فِيهَا الصّْرَّة اللِّي عْطَاهْ سِيدُه.</verse>
				<verse number="19">وْمْنْ بَعْدْ وَاحْدْ الْمُدَّة طْوِيلَة، رْجَعْ السِّيّْدْ دْيَالْ هَادُوكْ الْعْبِيدْ وْتّْحَاسْبْ مْعَاهُمْ.</verse>
				<verse number="20">وْهُوَ يْجِي لْعَنْدُه اللِّي خْدَا خَمْسَة دْ الصّْرَّاتْ وْدْفَعْ مْعَاهُمْ خَمْسَة دْ الصّْرَّاتْ خْرِينْ وْݣَالْ: يَاكْ آ سِيدِي عْطِيتِينِي خَمْسَة دْ الصّْرَّاتْ، إِيوَا هَاكْ الْخَمْسَة لْخْرِينْ اللِّي رْبَحْتْهُمْ زَايْدِينْ.</verse>
				<verse number="21">وْݣَالْ لِيهْ سِيدُه: مَا عَنْدِي مَا نْتّْسَالْكْ، رَاكْ عَبْدْ مْزْيَانْ وْأَمِينْ! كْنْتِ أَمِينْ مْعَايَ فْالْقْلِيلْ وْدَابَا غَنْكَلّْفْكْ بْالْكْتِيرْ، إِيوَا أَجِي وْفْرَحْ مْعَ سِيدْكْ.</verse>
				<verse number="22">وْمْنْ بَعْدْ، جَا اللِّي خْدَا جُوجْ دْ الصّْرَّاتْ حْتَّى هُوَ وْݣَالْ: يَاكْ آ سِيدِي عْطِيتِينِي جُوجْ دْ الصّْرَّاتْ، إِيوَا هَاكْ مْعَاهُمْ جُوجْ خْرِينْ اللِّي رْبَحْتْهُمْ زَايْدِينْ.</verse>
				<verse number="23">وْݣَالْ لِيهْ سِيدُه: مَا عَنْدِي مَا نْتّْسَالْكْ، نْتَ عَبْدْ مْزْيَانْ وْأَمِينْ! كْنْتِ أَمِينْ مْعَايَ فْالْقْلِيلْ وْدَابَا غَنْكَلّْفْكْ بْالْكْتِيرْ، إِيوَا أَجِي وْفْرَحْ مْعَ سِيدْكْ.</verse>
				<verse number="24">وْمْنْ بَعْدْ، جَا عَنْدُه هَادَاكْ اللِّي خْدَا صْرَّة وَحْدَة حْتَّى هُوَ وْݣَالْ: آ سِيدِي، أَنَا عْرَفْتْ بْلِّي نْتَ رَاجْلْ قَاسْحْ، كَتْحْصَدْ دَاكْشِّي اللِّي مَا زْرَعْتِيهْشْ وْكَتْجْمَعْ دَاكْشِّي اللِّي مَا دْرِّيتِيهْشْ،</verse>
				<verse number="25">وْعْلَى هَادْشِّي خْفْتْ وْمْشِيتْ خْبِّيتْ الصّْرَّة دْيَالْكْ فْالْأَرْضْ، وْدَابَا هَا هُوَ رْزْقْكْ.</verse>
				<verse number="26">وْهُوَ يْجَاوْبُه سِيدُه وْݣَالْ لِيهْ: وَلَيْنِّي رَاكْ عَبْدْ قْبِيحْ وْمْعْݣَازْ! يَاكْ بْعْدَ عْرَفْتِينِي كَنْحْصَدْ دَاكْشِّي اللِّي مَا زْرَعْتْشْ وْكَنْجْمَعْ دَاكْشِّي اللِّي مَا دَرِّيتْشْ؟</verse>
				<verse number="27">إِيوَا كَانْ عْلِيكْ تْحَطّْ فْلُوسِي عَنْدْ التُّجَّارْ دْ الْفْلُوسْ، بَاشْ مْلِّي نْرْجَعْ نَاخُدْهَا مْعَ الرّْبَحْ دْيَالْهَا.</verse>
				<verse number="28">شْدُّو مْنُّه هَادْ الصّْرَّة وْزِيدُوهَا لْهَادَاكْ اللِّي عَنْدُه عَشْرَة دْ الصّْرَّاتْ،</verse>
				<verse number="29">حِيتْ كُلّْ مْنْ كَانْ عَنْدُه غَيْتّْعْطَاهْ وْيْتّْزَادْ لِيهْ كْتَرْ مْنْ الْقْيَاسْ. وْاللِّي مَا عَنْدُوشْ، حْتَّى دَاكْشِّي اللِّي عَنْدُه غَادِي يْتّْخَادْ مْنُّه.</verse>
				<verse number="30">وْهَادْ الْعَبْدْ اللِّي مَا صَالْحْ لْوَالُو، رْمِيوْهْ بْرَّا فْالضّْلَامْ، تْمَّ غَيْكُونْ الْبْكَا وْتْغْزَازْ السّْنَانْ».</verse>
				<verse number="31">«وْمْلِّي غَيْجِي وَلْدْ الْإِنْسَانْ فْالْعَزّْ دْيَالُه وْمْعَاهْ ݣَاعْ الْمَلَايْكَة، دِيكْ السَّاعَة غَيْݣْلَسْ عْلَى الْعَرْشْ دْيَالْ الْعَزّْ دْيَالُه،</verse>
				<verse number="32">وْغَيْتّْجَمْعُو الشّْعُوبْ كُلّْهُمْ قُدَّامُه وْغَيْعْزَلْهُمْ عْلَى بْعْضِيَّاتْهُمْ كِمَا كَيْعْزَلْ السّْرَّاحْ الْخْرْفَانْ مْنْ الْمَاعْزْ،</verse>
				<verse number="33">وْغَيْدِيرْ الْخْرْفَانْ عْلَى لِيمْنْ دْيَالُه وْالْمَاعْزْ عْلَى لِيسْرْ دْيَالُه.</verse>
				<verse number="34">وْمْنْ بَعْدْ غَيْݣُولْ الْمَلِكْ لْهَادُوكْ اللِّي عْلَى لِيمْنْ دْيَالُه: أَجِيوْ آ اللِّي بَارْكْهُمْ بَّا! وَرْتُو مَمْلَكَةْ اللَّهْ اللِّي مْوَجّْدْهَا لِيكُمْ مْنْ الْوَقْتْ اللِّي تّْخَلْقَاتْ فِيهْ الدّْنْيَا،</verse>
				<verse number="35">حِيتْ جْعْتْ وْوَكَّلْتُونِي، وْعْطَشْتْ وْشَرّْبْتُونِي، وْكْنْتْ غْرِيبْ وْضَايْفْتُونِي،</verse>
				<verse number="36">وْعْرْيَانْ وْكْسِيتُونِي، وْمْرِيضْ وْزْرْتُونِي، وْفْالْحَبْسْ وْجِيتُو لْعَنْدِي.</verse>
				<verse number="37">دِيكْ السَّاعَة غَيْجَاوْبُوهْ هَادُوكْ اللِّي دَارُو مُرَادْ اللَّهْ وْيْݣُولُو: آ رْبِّي، وْقْتَاشْ شْفْنَاكْ جِيعَانْ وْوَكَّلْنَاكْ؟ وْلَا عْطْشَانْ وْشَرّْبْنَاكْ؟</verse>
				<verse number="38">وْوْقْتَاشْ شْفْنَاكْ غْرِيبْ وْضَايْفْنَاكْ؟ وْلَا عْرْيَانْ وْكْسِينَاكْ؟</verse>
				<verse number="39">وْوْقْتَاشْ شْفْنَاكْ مْرِيضْ وْلَا فْالْحَبْسْ وْجِينَا لْعَنْدْكْ؟</verse>
				<verse number="40">وْغَيْجَاوْبْهُمْ الْمَلِكْ وْغَيْݣُولْ لِيهُمْ: نْݣُولْ لِيكُمْ الْحَقّْ: كُلّْ مَرَّة دْرْتُو هَادْشِّي لْشِي وَاحْدْ مْنْ هَادْ خُوتِي اللِّي شَانْهُمْ صْغِيرْ، رَاكُمْ دْرْتُوهْ لِيَّ!.</verse>
				<verse number="41">وْغَيْݣُولْ تَانِي لْهَادُوكْ اللِّي عْلَى لِيسْرْ دْيَالُه: بَعّْدُو عْلِيَّ آ هَادْ الْمْلْعُونِينْ لْلنَّارْ الدَّايْمَة اللِّي مْوَجّْدَة لْإِبْلِيسْ وْلْلْمَلَايْكَة اللِّي مْعَاهْ،</verse>
				<verse number="42">حِيتْ جْعْتْ وْمَا وْكَّلْتُونِيشْ، وْعْطَشْتْ وْمَا شَرّْبْتُونِيشْ،</verse>
				<verse number="43">وْكْنْتْ غْرِيبْ وْمَا ضَايْفْتُونِيشْ، وْعْرْيَانْ وْمَا كْسِيتُونِيشْ، وْمْرِيضْ وْمْسْجُونْ وْمَا جِيتُوشْ لْعَنْدِي.</verse>
				<verse number="44">وْدِيكْ السَّاعَة غَيْجَاوْبُوهْ وْغَيْݣُولُو: آ رْبِّي! إِيمْتَى شْفْنَاكْ جِيعَانْ وْلَا عْطْشَانْ، وْلَا غْرِيبْ وْلَا عْرْيَانْ، وْلَا مْرِيضْ وْلَا مْسْجُونْ، وْمَا عَاوْنَّاكْشْ؟</verse>
				<verse number="45">وْغَيْجَاوْبْهُمْ الْمَلِكْ وْغَيْݣُولْ: نْݣُولْ لِيكُمْ الْحَقّْ: حِيتْ مَا دْرْتُوشْ هَادْشِّي لْهَادُو اللِّي شَانْهُمْ صْغِيرْ، رَاكُمْ مَا دْرْتُوهْشْ لِيَّ.</verse>
				<verse number="46">هَادُو غَيْمْشِيوْ لْلْعْدَابْ الدَّايْمْ، وْاللِّي دَارُو مُرَادْ اللَّهْ غَيْمْشِيوْ لْلْحَيَاةْ الدَّايْمَة».</verse>
			</chapter>
			<chapter number="26">
				<verse number="1">الْفَصْلْ سْتَّة وْعْشْرِينْ وْمْلِّي كَمّْلْ يَسُوعْ هَادْ الْكْلَامْ كُلُّه، ݣَالْ لْلتّْلَامْدْ دْيَالُه:</verse>
				<verse number="2">«كَتْعَرْفُو بْلِّي عِيدْ الْفِصْحْ غَيْكُونْ مْنْ دَابَا يُومَيْنْ، وْوَلْدْ الْإِنْسَانْ غَيْسَلّْمُوهْ النَّاسْ بَاشْ يْتّْصْلَبْ».</verse>
				<verse number="3">وْفْدَاكْ الْوَقْتْ تّْجَمْعُو الرُّؤَسَا دْ رْجَالْ الدِّينْ وْشْيُوخْ الشَّعْبْ فْدَارْ قَيَافَا رَئِيسْ رْجَالْ الدِّينْ،</verse>
				<verse number="4">وْتّْشَاوْرُو بِينَاتْهُمْ بَاشْ يْشَدُّو يَسُوعْ بْالْحِيلَة وْيْقْتْلُوهْ،</verse>
				<verse number="5">وَلَكِنْ ݣَالُو: «مَا نْدِيرُوشْ هَادْشِّي فْالْعِيدْ، بَاشْ مَا تْنُوضْشْ الْفُوضَى وَسْطْ الشَّعْبْ».</verse>
				<verse number="6">وْمْلِّي كَانْ يَسُوعْ فْبَيْتْ عَنْيَا فْدَارْ سِمْعَانْ الْمْجْدَامْ،</verse>
				<verse number="7">قَرّْبَاتْ لْعَنْدُه وَاحْدْ الْمْرَاة عَنْدْهَا قَرْعَة دْيَالْ الرِّيحَة غَالْيَة بْزَّافْ وْكْبَّاتْهَا عْلَى رَاسُه مْلِّي كَانْ ݣَالْسْ حْدَا الْمِيدَة دْيَالْ الْمَاكْلَة.</verse>
				<verse number="8">وْمْلِّي شَافُو التّْلَامْدْ دْيَالُه هَادْشِّي اللِّي دَارْتْ، مَا عْجَبْهُمْشْ الْحَالْ وْݣَالُو: «عْلَاشْ هَادْ التَّضَيُعْ؟</verse>
				<verse number="9">حِيتْ هَادْ الرِّيحَة كَانْتْ تْقْدَرْ تّْبَاعْ بْتَمَنْ غَالِي، وْيْتّْفَرّْقْ تَمَنْهَا عْلَى الْفُقَرَا».</verse>
				<verse number="10">وْمْلِّي عْرَفْ يَسُوعْ عْلَايَاشْ كَيْدْوِيوْ بِينَاتْهُمْ، ݣَالْ لِيهُمْ: «عْلَاشْ كَتْصَدّْعُو هَادْ الْمْرَاة؟ رَاهْ مَا دَارْتْ مْعَايَ غِيرْ الْخِيرْ،</verse>
				<verse number="11">حِيتْ الْفُقَرَا دِيمَا مْعَاكُمْ، أَمَّا أَنَا مَا غَادِيشْ نْكُونْ مْعَاكُمْ دِيمَا،</verse>
				<verse number="12">وْهِيَ مْلِّي خْوَاتْ هَادْ الرِّيحَة عْلَى الدَّاتْ دْيَالِي، رَاهْ خْوَاتْهَا بَاشْ تْوَجّْدْنِي لْلدّْفِينْ.</verse>
				<verse number="13">نْݣُولْ لِيكُمْ الْحَقّْ: فِينْ مَا خَبّْرُو النَّاسْ بْهَادْ الْبْشَارَة فْالدّْنْيَا كُلّْهَا، غَادِي يْتّْكَلّْمُو عْلَى هَادْشِّي اللِّي دَارْتْ هَادْ الْمْرَاة وْيْتّْفَكّْرُوهَا».</verse>
				<verse number="14">وْفْدَاكْ الْوَقْتْ، مْشَى وَاحْدْ مْنْ التّْلَامْدْ الطّْنَاشْ اللِّي سْمِيتُه يَهُودَا الْإِسْخَرْيُوطِي، لْعَنْدْ الرُّؤَسَا دْ رْجَالْ الدِّينْ،</verse>
				<verse number="15">وْݣَالْ لِيهُمْ: «آشْ غَتْعْطِيوْنِي إِلَا سَلّْمْتُو لِيكُمْ؟». وْتَّافْقُو مْعَاهْ عْلَى تْلَاتِينْ قْطْعَة دْيَالْ الْفْضَّة.</verse>
				<verse number="16">وْمْنْ دَاكْ الْوَقْتْ وْيَهُودَا كَيْقَلّْبْ عْلَى الْوْجْبَة اللِّي غَادِي يْسَلّْمْ فِيهَا يَسُوعْ.</verse>
				<verse number="17">وْفْالنّْهَارْ اللّْوّْلْ دْيَالْ عِيدْ الْخُبْزْ الْفْطِيرْ، جَاوْ التّْلَامْدْ لْعَنْدْ يَسُوعْ وْسْوّْلُوهْ: «فِينْ بْغِيتِينَا نْوَجّْدُو لِيكْ الْعْشَا دْيَالْ عِيدْ الْفِصْحْ اللِّي غَتَّاكُلْ؟»</verse>
				<verse number="18">وْجَاوْبْهُمْ وْݣَالْ: «سِيرُو لْلْمْدِينَة لْعَنْدْ فْلَانْ وْݣُولُو لِيهْ: كَيْݣُولْ لِيكْ سِيدْنَا: رَاهْ سَاعْتِي قَرّْبَاتْ، وْرَانِي غَادِي نْجِي نْدَوّْزْ عَنْدْكْ الْفِصْحْ أَنَا وْالتّْلَامْدْ دْيَالِي».</verse>
				<verse number="19">وْدَارُو التّْلَامْدْ كِيفْ وْصَّاهُمْ يَسُوعْ وْوَجّْدُو عْشَا عِيدْ الْفِصْحْ.</verse>
				<verse number="20">وْمْلِّي قَرّْبْ وَقْتْ الْعْشَا، ݣْلَسْ يَسُوعْ حْدَا الْمِيدَة بَاشْ يَاكُلْ مْعَ التّْلَامْدْ الطّْنَاشْ.</verse>
				<verse number="21">وْهُمَ كَيْتّْعْشَّاوْ ݣَالْ لِيهُمْ: «نْݣُولْ لِيكُمْ الْحَقّْ: رَاهْ وَاحْدْ مْنّْكُمْ غَادِي يْسَلّْمْنِي».</verse>
				<verse number="22">وْحَزْنُو التّْلَامْدْ بْزَّافْ وْبْدَا كُلّْ وَاحْدْ مْنّْهُمْ كَيْسْوّْلُه: «وَاشْ أَنَا آ سِيدِي؟».</verse>
				<verse number="23">وْهُوَ يْجَاوْبْهُمْ وْݣَالْ: «اللِّي دَايْرْ مْعَايَ يْدُّه فْالطَّبْسِيلْ، هَادَاكْ هُوَ اللِّي غَادِي يْسَلّْمْنِي!</verse>
				<verse number="24">رَاهْ وَلْدْ الْإِنْسَانْ غَيْمُوتْ كِمَا مْكْتُوبْ عْلِيهْ فْكْتَابْ اللَّهْ، وَلَكِنْ يَا وِيلْ هَادَاكْ الرَّاجْلْ اللِّي غَيْسَلّْمْ وَلْدْ الْإِنْسَانْ، كَانْ حْسَنْ لِيهْ كُونْ مَا تّْوْلَدْشْ».</verse>
				<verse number="25">وْهُوَ يْسْوّْلُه يَهُودَا اللِّي كَانْ وَافْقْ بَاشْ يْسَلّْمُه: «وَاشْ أَنَا آ سِيدِي؟» وْجَاوْبُه يَسُوعْ وْݣَالْ لِيهْ: «رَاكْ ݣْلْتِيهَا».</verse>
				<verse number="26">وْمْلِّي كَانُو كَيَاكْلُو، خْدَا يَسُوعْ الْخُبْزْ وْشْكَرْ اللَّهْ وْقَطّْعُه وْعْطَى لْلتّْلَامْدْ دْيَالُه وْݣَالْ: «خُدُو كُولُو، هَادَا هُوَ الدَّاتْ دْيَالِي»،</verse>
				<verse number="27">وْمْنْ بَعْدْ خْدَا الْكَاسْ وْشْكَرْ اللَّهْ وْعْطَاهُمْ وْݣَالْ: «شَرْبُو مْنُّه كُلّْكُمْ،</verse>
				<verse number="28">حِيتْ هَادَا هُوَ الدّْمْ دْيَالِي، الدّْمْ دْيَالْ الْعَهْدْ اللِّي غَيْسِيلْ عْلَى وْدّْ بْزَّافْ دْ النَّاسْ بَاشْ يْتّْغَفْرُو الدّْنُوبْ.</verse>
				<verse number="29">وْنْݣُولْ لِيكُمْ: مْنْ الْيُومْ مَا غَنْعَاوْدْ نْشْرَبْ مْنْ هَادْ عَصِيرْ الْعْنَبْ حْتَّى يْجِي النّْهَارْ اللِّي غَنْشَرْبُه مْعَاكُمْ جْدِيدْ فْالْمَمْلَكَة دْيَالْ بَّا».</verse>
				<verse number="30">وْمْنْ بَعْدْ سَبّْحُو اللَّهْ وْخَرْجُو مْشَاوْ لْجْبَلْ الزِّيتُونْ.</verse>
				<verse number="31">وْݣَالْ لِيهُمْ يَسُوعْ: «فْهَادْ اللِّيلَة غَتْسَمْحُو فِيَّ كُلّْكُمْ، حِيتْ مْكْتُوبْ فْكْتَابْ اللَّهْ: غَنْضْرَبْ السّْرَّاحْ وْيْتّْشَتّْتُو الْخْرْفَانْ دْيَالْ الْقْطْعَة دْ الْغْنَمْ،</verse>
				<verse number="32">وَلَكِنْ مْنْ بَعْدْمَا نْتّْبْعَتْ مْنْ الْمُوتْ، غَنْسْبَقْكُمْ لْلْجَلِيلْ».</verse>
				<verse number="33">وْجَاوْبُه بُطْرُسْ وْݣَالْ لِيهْ: «وَاخَّا يْشَكُّو فِيكْ كُلّْهُمْ، أَنَا عَمّْرْنِي مَا نْشْكّْ فِيكْ!».</verse>
				<verse number="34">وْݣَالْ لِيهْ يَسُوعْ: «نْݣُولْ لِيكْ الْحَقّْ: رَاهْ فْهَادْ اللِّيلَة وْقْبَلْ مَا يْصِيحْ الْفْرُّوجْ، غَتْنْكَرْنِي تْلَاتَة دْ الْمَرَّاتْ».</verse>
				<verse number="35">وْجَاوْبُه بُطْرُسْ: «وَاخَّا نْعْرَفْ نْمُوتْ مْعَاكْ مَا غَادِيشْ نّْكْرَكْ!». وْهَادْشِّي اللِّي ݣَالُو لِيهْ التّْلَامْدْ كُلّْهُمْ.</verse>
				<verse number="36">وْفْدَاكْ الْوَقْتْ جَا يَسُوعْ مْعَ التّْلَامْدْ دْيَالُه لْوَاحْدْ الجّْنَانْ سْمِيتُه جَتْسِيمَانِي، وْݣَالْ لِيهُمْ: «ݣَلْسُو هْنَا بِينْمَا نْمْشِي نْصَلِّي تْمَّ!».</verse>
				<verse number="37">وْمْنْ بَعْدْ دَّا مْعَاهْ بُطْرُسْ وْوْلَادْ زَبَدِي بْجُوجْ، وْبْدَا كَيْحَسّْ بْالْهَمّْ وْالْغَمّْ.</verse>
				<verse number="38">وْهُوَ يْݣُولْ لِيهُمْ: «نْفْسِي حْزِينَة بْزَّافْ حْتَّى لْلْمُوتْ، بْقَاوْ هْنَا وْسَهْرُو مْعَايَ!».</verse>
				<verse number="39">وْبَعّْدْ عْلِيهُمْ شْوِيَّة وْسْجَدْ وْبْدَا كَيْصَلِّي وْݣَالْ: «آ بَّا! إِلَا مُمْكِنْ بَعّْدْ عْلِيَّ هَادْ الْمْحْنَة، وَلَكِنْ مَاشِي كِيفْ بْغِيتْ أَنَا، لَكِنْ كِيفْ بْغِيتِي نْتَ».</verse>
				<verse number="40">وْمْنْ بَعْدْ رْجَعْ لْعَنْدْ التّْلَامْدْ وْلْقَاهُمْ نَاعْسِينْ، وْݣَالْ لْبُطْرُسْ: «وَاشْ مَا قْدَرْتُوشْ تْسَهْرُو مْعَايَ حْتَّى سَاعَة وَحْدَة؟</verse>
				<verse number="41">سْهْرُو وْصَلِّيوْ بَاشْ مَا تْطِيحُوشْ فْالتَّجْرِبَة، رَاهْ الرُّوحْ قْوِيَّة وَلَكِنْ الدَّاتْ ضْعِيفَة».</verse>
				<verse number="42">وْهُوَ يْمْشِي لْلْمَرَّة التَّانْيَة وْصْلَّى وْݣَالْ: «آ بَّا! إِلَا مَا كَانْشْ يْمْكَنْ لْهَادْ الْمْحْنَة تْدُوزْ بْعِيدَة عْلِيَّ بْلَا مَا نْدُوقْهَا، إِيوَا مَا يْكُونْ غِيرْ مُرَادْكْ».</verse>
				<verse number="43">وْعَاوْدْ رْجَعْ وْلْقَاهُمْ نَاعْسِينْ، حِيتْ غْلَبْ عْلِيهُمْ النّْعَاسْ.</verse>
				<verse number="44">وْخْلَّاهُمْ وْمْشَى تَانِي، وْصْلَّى لْلْمَرَّة التَّالْتَة وْعَاوْدْ نَفْسْ الْكْلَامْ.</verse>
				<verse number="45">مْنْ بَعْدْ، جَا لْعَنْدْ التّْلَامْدْ دْيَالُه وْݣَالْ لِيهُمْ: «وَاشْ بَاقْيِينْ نَاعْسِينْ وْمْرْتَاحِينْ! هَا هِيَ السَّاعَة قَرّْبَاتْ وْوَلْدْ الْإِنْسَانْ غَادِي يْتّْسَلّْمْ لْلْيْدِّينْ دْيَالْ الْمُدْنِبِينْ،</verse>
				<verse number="46">نُوضُو نْمْشِيوْ! هَا هَادَاكْ اللِّي غَيْسَلّْمْنِي جَايْ».</verse>
				<verse number="47">وْمْلِّي كَانْ يَسُوعْ بَاقِي كَيْتّْكَلّْمْ، وْصَلْ يَهُودَا اللِّي هُوَ وَاحْدْ مْنْ الطّْنَاشْرْ تْلْمِيدْ وْمْعَاهْ جْمَاعَة كْبِيرَة مْسَلّْحِينْ بْالسّْيُوفَ وْالزّْرَاوْطْ، صِيفْطُوهُمْ الرُّؤَسَا دْ رْجَالْ الدِّينْ وْشْيُوخْ الشَّعْبْ.</verse>
				<verse number="48">وْهَادَاكْ اللِّي سَلّْمُه كَانْ عْطَاهُمْ وَاحْدْ الْعَلَامَة وْݣَالْ لِيهُمْ: «الرَّاجْلْ اللِّي غَنْبُوسُه رَاهْ هُوَ هَادَاكْ، شْدُّوهْ!»</verse>
				<verse number="49">وْفْدِيكْ السَّاعَة قَرّْبْ يَهُودَا لْيَسُوعْ وْݣَالْ لِيهْ: «السّْلَامْ عْلِيكْ آ سِيدِي!» وْبَاسُه.</verse>
				<verse number="50">وْهُوَ يْݣُولْ لِيهْ يَسُوعْ: «عْلَاشْ جِيتِي آ صَاحْبِي!». وْهُمَ يْقَرّْبُو لْعَنْدْ يَسُوعْ وْشْدُّوهْ.</verse>
				<verse number="51">وْمْدّْ وَاحْدْ مْنْ هَادُوكْ اللِّي كَانُو مْعَ يَسُوعْ يْدُّه وْجْبَدْ السِّيفْ دْيَالُه وْضْرَبْ الْعَبْدْ دْيَالْ رَئِيسْ رْجَالْ الدِّينْ، وْهُوَ يْقْطَعْ لِيهْ وْدْنُه.</verse>
				<verse number="52">وْݣَالْ لِيهْ يَسُوعْ: «رَدّْ سِيفْكْ لْجْوَاهْ! حِيتْ ݣَاعْ هَادُوكْ اللِّي كَيْخَدّْمُو السِّيفْ، بْالسِّيفْ غَيْمُوتُو.</verse>
				<verse number="53">وَاشْ كَتْضَنّْ بْلِّي أَنَا مَا قَادْرْشْ نْعَيّْطْ دَابَا عْلَى بَّا وْغَيْصِيفْطْ لِيَّ كْتَرْ مْنْ طْنَاشْرْ فَرْقَة دْ الْعَسْكَرْ دْيَالْ الْمَلَايْكَة؟</verse>
				<verse number="54">وَلَكِنْ كِيفَاشْ غَيْتّْحَقّْقْ الْكْلَامْ اللِّي فْكْتَابْ اللَّهْ وْاللِّي كَيْݣُولْ بْلِّي هَادْشِّي هَكَّا خَاصُّه يْكُونْ؟».</verse>
				<verse number="55">وْفْدِيكْ السَّاعَة ݣَالْ يَسُوعْ لْلجّْمَاعَاتْ: «مَالْكُمْ جَايِّينْ بْالسّْيُوفَ وْالزّْرَاوْطْ بَاشْ تْشَدُّونِي بْحَالْ شِي شْفَّارْ، يَاكْ كْنْتْ كُلَّ نْهَارْ كَنْݣْلَسْ مْعَاكُمْ وْكَنْعَلّْمْ فْبِيتْ اللَّهْ وْمَا شْدِّيتُونِيشْ!</verse>
				<verse number="56">وَلَكِنْ هَادْشِّي كُلُّه جْرَا بَاشْ يْتّْحَقّْقْ دَاكْشِّي اللِّي جَا فْكْتُبْ الْأَنْبِيَا». وْدِيكْ السَّاعَة سْمْحُو فِيهْ التّْلَامْدْ كُلّْهُمْ وْهَرْبُو.</verse>
				<verse number="57">وَلَكِنْ هَادُوكْ اللِّي شْدُّو يَسُوعْ، دَّاوْهْ لْعَنْدْ قَيَافَا رَئِيسْ رْجَالْ الدِّينْ فِينْ كَانُو مْجْمُوعِينْ الْعُلَمَا دْ الشّْرَعْ وْالشّْيُوخْ.</verse>
				<verse number="58">وْتْبْعُه بُطْرُسْ مْنْ بْعِيدْ حْتَّى لْلدَّارْ دْيَالْ رَئِيسْ رْجَالْ الدِّينْ، وْهُوَ يْدْخَلْ وْݣْلَسْ مْعَ الْخْدَّامَا بَاشْ يْشُوفْ آشْ غَيْجْرَا فْاللّْخْرْ.</verse>
				<verse number="59">وْكَانُو الرُّؤَسَا دْ رْجَالْ الدِّينْ، وْكْبَارْ الْمَحْكَمَة، كَيْقَلّْبُو عْلَى شِي شْهَادَة دْيَالْ الزُّورْ ضْدّْ يَسُوعْ بَاشْ يْقْتْلُوهْ،</verse>
				<verse number="60">وَلَكِنْ مَا لْقَاوْشْ، وَاخَّا جَاوْ بْزَّافْ دْ شْهُودْ الزُّورْ. وْفْاللّْخْرْ تْقَدّْمُو جُوجْ دْ الشّْهُودْ.</verse>
				<verse number="61">وْهُمَ يْݣُولُو: «هَادْ الرَّاجْلْ ݣَالْ: رَانِي نْقْدَرْ نْرَيّْبْ بِيتْ اللَّهْ وْفْتْلْتْ يَّامْ نْبْنِيهْ».</verse>
				<verse number="62">وْهُوَ يْنُوضْ رَئِيسْ رْجَالْ الدِّينْ وْسْوّْلْ يَسُوعْ: «وَاشْ مَا غَادِي تْجَاوْبْ حْتَّى بْشِي حَاجَة عْلَى هَادْشِّي اللِّي كَيْشَهْدُو بِيهْ ضْدّْكْ هَادْ الرّْجَالْ؟».</verse>
				<verse number="63">وَلَكِنْ يَسُوعْ بْقَى سَاكْتْ، وْهُوَ يْݣُولْ لِيهْ رَئِيسْ رْجَالْ الدِّينْ: «دَخّْلْتْ عْلِيكْ بْاللَّهْ الْحَيّْ إِلَا مَا ݣُولْ لِينَا: وَاشْ نْتَ هُوَ الْمَسِيحْ وَلْدْ اللَّهْ؟».</verse>
				<verse number="64">وْجَاوْبُه يَسُوعْ: «رَاكْ ݣْلْتِيهَا! وَلَكِنْ نْزِيدْ نْݣُولْ لِيكُمْ: مْنْ دَابَا غَتْشُوفُو وَلْدْ الْإِنْسَانْ ݣَالْسْ عْلَى لِيمْنْ دْ اللَّهْ الْقَادْرْ عْلَى كُلّْشِي وْجَايّْ عْلَى سْحَابْ السّْمَا!».</verse>
				<verse number="65">وْدِيكْ السَّاعَة شَرّْݣْ رَئِيسْ رْجَالْ الدِّينْ حْوَايْجُه، وْݣَالْ: «هَادَا رَاهْ كُفْرْ! مَا بْقَى عَنْدْنَا مَا نْدِيرُو بْالشّْهُودْ، هَا نْتُمَ سْمَعْتُو كْلَامْ الْكُفْرْ دْيَالُه.</verse>
				<verse number="66">إِيوَا آشْ بَانْ لِيكُمْ؟». وْجَاوْبُوهْ وْݣَالُو: «رَاهْ يْسْتَاهْلْ الْمُوتْ!».</verse>
				<verse number="67">وْهُمَ يْدْفْلُو عْلَى وْجْهُه وْضْرْبُوهْ، وْشِي وْحْدِينْ مْنّْهُمْ صَرْفْقُوهْ</verse>
				<verse number="68">وْݣَالُو: «يَالَّاهْ تّْنَبّْأْ لِينَا آ الْمَسِيحْ، شْكُونْ اللِّي ضْرْبَكْ؟».</verse>
				<verse number="69">وْكَانْ بُطْرُسْ ݣَالْسْ عْلَى بْرَّا، فْالْمْرَاحْ دْيَالْ الدَّارْ، وْهِيَ تْجِي لْعَنْدُه وَاحْدْ الْخْدَّامَة وْݣَالْتْ لِيهْ: «حْتَّى نْتَ كْنْتِ مْعَ يَسُوعْ اللِّي مْنْ الْجَلِيلْ!».</verse>
				<verse number="70">وْنْكَرْ قُدَّامْ اللِّي حَاضْرِينْ كُلّْهُمْ وْݣَالْ: «مَا عْرَفْتْشْ آشْ كَتْݣُولِي!».</verse>
				<verse number="71">وْمْنْ بَعْدْ، مْشَى لْلدّْخْلَة دْيَالْ الدَّارْ وْشَافْتُه خْدَّامَة خْرَى وْݣَالْتْ لْهَادُوكْ اللِّي كَانُو تْمَّ: «حْتَّى هَادَا رَاهْ كَانْ مْعَ يَسُوعْ النَّاصِرِي!».</verse>
				<verse number="72">وْنْكَرْ بُطْرُسْ مَرَّة خْرَى وْحْلَفْ وْݣَالْ: «مَا كَنْعْرَفْشْ هَادْ الرَّاجْلْ!».</verse>
				<verse number="73">وْمْنْ بَعْدْ شْوِيَّة جَاوْ اللِّي وَاقْفِينْ تْمَّ وْݣَالُو لْبُطْرُسْ: «بْلَا شْكّْ حْتَّى نْتَ وَاحْدْ مْنّْهُمْ، حِيتْ كَتْبَانْ عْلِيكْ مْنْ هَضْرْتَكْ!».</verse>
				<verse number="74">وْبْدَا كَيْلْعَنْ وْكَيْحْلَفْ وْكَيْݣُولْ: «أَنَا ݣَاعْ مَا كَنْعْرَفْ هَادْ الرَّاجْلْ!». وْفْدِيكْ السَّاعَة صَاحْ الْفْرُّوجْ.</verse>
				<verse number="75">وْتّْفَكّْرْ بُطْرُسْ الْكْلَامْ اللِّي ݣَالْ لِيهْ يَسُوعْ: «قْبَلْ مَا يْصِيحْ الْفْرُّوجْ غَتْنْكَرْنِي تْلَاتَة دْ الْمَرَّاتْ». وْهُوَ يْخْرَجْ عْلَى بْرَّا وْبْكَى بْزَّافْ.</verse>
			</chapter>
			<chapter number="27">
				<verse number="1">الْفَصْلْ سْبْعَة وْعْشْرِينْ وْفْالصّْبَاحْ بْكْرِي، تَّافْقُو الرُّؤَسَا دْ رْجَالْ الدِّينْ وْشْيُوخْ الشَّعْبْ كُلّْهُمْ عْلَى يَسُوعْ بَاشْ يْقْتْلُوهْ.</verse>
				<verse number="2">وْهُمَ يْكَتّْفُوهْ وْدَّاوْهْ سَلّْمُوهْ لْلْحَاكْمْ بِيلَاطُسْ.</verse>
				<verse number="3">وْدِيكْ السَّاعَة مْلِّي شَافْ يَهُودَا اللِّي خَانُه بْلِّي حْكْمُو عْلَى يَسُوعْ، نْدَمْ وْرَدّْ تْلَاتِينْ قْطْعَة دْ الْفْضَّة لْلرُّؤَسَا دْ رْجَالْ الدِّينْ وْالشّْيُوخْ،</verse>
				<verse number="4">وْݣَالْ لِيهُمْ: «رَانِي دْنَبْتْ حِيتْ سَلّْمْتْ وَاحْدْ مَا عْلِيهْ دَنْبْ». وْݣَالُو لِيهْ: «مَاشِي شْغُلْنَا، دَبّْرْ رَاسْكْ».</verse>
				<verse number="5">وْرْمَى يَهُودَا دِيكْ الْفْضَّة فْبِيتْ اللَّهْ، وْمْنْ بَعْدْ مْشَى وْشْنَقْ رَاسُه.</verse>
				<verse number="6">وْخْدَاوْ الرُّؤَسَا دْ رْجَالْ الدِّينْ الْفْضَّة وْݣَالُو: «مَاشِي حْلَالْ نْدِيرُوهَا فْصْنْدُوقْ بِيتْ اللَّهْ، حِيتْ رَاهْ هِيَ تَمَنْ دْمّْ بْنَادْمْ».</verse>
				<verse number="7">وْتَّافْقُو بَاشْ يْشْرِيوْ بِيهَا فْدَّانْ الْفْخَّارِي وْيْدِيرُوهْ رُوضَة دْيَالْ الْبْرَّانِيِّينْ،</verse>
				<verse number="8">وْعْلَى دَاكْشِّي كَيْسَمِّيوْ النَّاسْ هَادْ الْفْدَّانْ فْدَّانْ الدّْمْ حْتَّى لْلْيُومْ.</verse>
				<verse number="9">وْدِيكْ السَّاعَة تْحَقّْقْ دَاكْشِّي اللِّي وْحَى بِيهْ الرَّبّْ لْلنّْبِي إِرْمِيَا مْلِّي ݣَالْ: «وْخْدَاوْ تْلَاتِينْ قْطْعَة دْ الْفْضَّة، التَّمَنْ اللِّي تَّافْقُو عْلِيهْ شِي وْحْدِينْ مْنْ شَعْبْ إِسْرَائِيلْ بَاشْ تْكُونْ التَّمَنْ دْيَالُه،</verse>
				<verse number="10">وْبْهَادْ التَّمَنْ شْرَاوْ فْدَّانْ الْفْخَّارِي كِيفْ وْصَّانِي الرَّبّْ».</verse>
				<verse number="11">وْوْقَفْ يَسُوعْ قُدَّامْ الْحَاكْمْ اللِّي سْوّْلُه وْݣَالْ: «وَاشْ نْتَ هُوَ مَلِكْ لِيهُودْ؟». وْهُوَ يْجَاوْبُه يَسُوعْ: «رَاكْ ݣْلْتِيهَا».</verse>
				<verse number="12">وْمْلِّي كَانُو الرُّؤَسَا دْ رْجَالْ الدِّينْ وْالشّْيُوخْ كَيْتَّهْمُوهْ، مَا كَانْ كَيْجَاوْبْهُمْ حْتَّى بْحَاجَة.</verse>
				<verse number="13">وْݣَالْ لِيهْ بِيلَاطُسْ: «وَاشْ مَا سْمَعْتِيشْ هَادْشِّي كُلُّه اللِّي كَيْشَهْدُو بِيهْ عْلِيكْ؟».</verse>
				<verse number="14">وْمَا جَاوْبُه يَسُوعْ حْتَّى بْشِي كْلْمَة، وْعْلَى هَادْشِّي تّْعَجّْبْ الْحَاكْمْ بْزَّافْ.</verse>
				<verse number="15">وْكَانْتْ الْعَادَة عَنْدْ الْحَاكْمْ فْكُلّْ عِيدْ الْفِصْحْ كَيْطْلَقْ وَاحْدْ مْنْ الْمْسْجُونِينْ اللِّي بْغَاوْ النَّاسْ.</verse>
				<verse number="16">وْكَانْ عَنْدْهُمْ دِيكْ السَّاعَة وَاحْدْ الْمْسْجُونْ مْشْهُورْ سْمِيتُه يَشُوعْ بَارَابَاسْ.</verse>
				<verse number="17">وْمْلِّي تّْجَمْعُو النَّاسْ، سْوّْلْهُمْ بِيلَاطُسْ: «شْكُونْ اللِّي بْغِيتُو نْطْلَقْ لِيكُمْ، يَشُوعْ بَارَابَاسْ وْلَا يَسُوعْ اللِّي كَيْسَمِّيوْهْ الْمَسِيحْ؟».</verse>
				<verse number="18">حِيتْ كَانْ بِيلَاطُسْ كَيْعْرَفْ بْلِّي مْنْ الْحْسَدْ اللِّي فِيهُمْ قَدّْمُو لِيهْ يَسُوعْ.</verse>
				<verse number="19">وْمْلِّي كَانْ بِيلَاطُسْ ݣَالْسْ عْلَى الْكُرْسِي دْ الْحُكْمْ، صِيفْطَاتْ لِيهْ مْرَاتُه بَاشْ تْݣُولْ لِيهْ: «عَنْدَاكْ تْآدِي هَادْ الرَّاجْلْ اللِّي مَا دَارْ حْتَّى دَنْبْ، حِيتْ رَانِي تْعَدّْبْتْ بْزَّافْ الْيُومْ فْالْحُلْمْ مْنْ جِهْتُه».</verse>
				<verse number="20">وَلَكِنْ الرُّؤَسَا دْ رْجَالْ الدِّينْ وْالشّْيُوخْ حَرّْشُو الجّْمَاعَاتْ دْ النَّاسْ بَاشْ يْطْلْبُو مْنْ بِيلَاطُسْ يْطْلَقْ لِيهُمْ بَارَابَاسْ وْيْقْتَلْ يَسُوعْ.</verse>
				<verse number="21">وْسْوّْلْهُمْ بِيلَاطُسْ: «شْكُونْ فْهَادْ الجُّوجْ اللِّي بْغِيتُو نْطْلَقْ لِيكُمْ؟» وْجَاوْبُوهْ: «بَارَابَاسْ».</verse>
				<verse number="22">وْهُوَ يْݣُولْ لِيهُمْ بِيلَاطُسْ: «إِيوَا آشْ غَنْدِيرْ بْيَسُوعْ اللِّي كَيْسَمِّيوْهْ الْمَسِيحْ؟» وْجَاوْبُوهْ كُلّْهُمْ: «صْلْبُه!».</verse>
				<verse number="23">وْݣَالْ لِيهُمْ: «آشْ مْنْ شَرّْ دَارْ؟»، وَلَكِنْ هُمَ زَادُو فْغْوَاتْهُمْ وْݣَالُو لِيهْ: «صْلْبُه!».</verse>
				<verse number="24">وْمْلِّي شَافْ بِيلَاطُسْ بْلِّي مَا نْفْعَاتْ مْعَاهُمْ حْتَّى حَاجَة وْالشَّعْبْ غِيرْ مَا زَادْ هَاجْ، خْدَا الْمَا وْغْسَلْ يْدِّيهْ قُدَّامْ الجّْمَاعَة دْ النَّاسْ وْݣَالْ: «أَنَا رَانِي بَارِي مْنْ دْمّْ هَادْ الرَّاجْلْ، دَبّْرُو نْتُمَ مْعَاهْ!».</verse>
				<verse number="25">وْهُوَ يْجَاوْبُه الشَّعْبْ كُلُّه وْݣَالْ: «غِيرْ خَلِّي دْمُّه عْلِينَا وْعْلَى وْلَادْنَا!».</verse>
				<verse number="26">وْفْدِيكْ السَّاعَة طْلَقْ لِيهُمْ بَارَابَاسْ أَمَّا يَسُوعْ سَلّْمُه بَاشْ يْتّْصْلَبْ مْنْ بَعْدْمَا صَوْطُوهْ.</verse>
				<verse number="27">وْدَّاوْ الْعَسْكَرْ دْيَالْ الْحَاكْمْ يَسُوعْ لْقْصَرْ الْحَاكْمْ، وْجْمْعُو عْلِيهْ الْفَرْقَة دْ الْعَسْكَرْ كُلّْهَا.</verse>
				<verse number="28">وْعْرَّاوْهْ وْلَبّْسُوهْ سْلْهَامْ حْمَرْ،</verse>
				<verse number="29">وْضْفْرُو تَاجْ دْيَالْ الشُّوكْ وْحَطُّوهْ لِيهْ عْلَى رَاسُه، وْدَارُو لِيهْ فْيْدُّه لِيمْنَى قْصْبَة، وْبْدَاوْ كَيْرَكْعُو قُدَّامُه وْكَيْضَحْكُو عْلِيهْ وْكَيْݣُولُو: «السّْلَامْ عْلِيكْ آ مَلِكْ لِيهُودْ!».</verse>
				<verse number="30">وْدْفْلُو عْلِيهْ وْخْدَاوْ الْقْصْبَة وْضْرْبُوهْ بِيهَا عْلَى رَاسُه.</verse>
				<verse number="31">وْمْنْ بَعْدْمَا ضَحْكُو عْلِيهْ، حَيّْدُو لِيهْ السّْلْهَامْ وْلَبّْسُو لِيهْ حْوَايْجُه وْدَّاوْهْ بَاشْ يْتّْصْلَبْ.</verse>
				<verse number="32">وْمْلِّي كَانُو خَارْجِينْ بِيهْ مْنْ الْمْدِينَة، تّْلَاقَاوْ مْعَ وَاحْدْ الرَّاجْلْ مْنْ الْقَيْرَوَانْ سْمِيتُه سِمْعَانْ، وْهُمَ يْلَزّْمُو عْلِيهْ بَاشْ يْهَزّْ الصّْلِيبْ دْيَالْ يَسُوعْ.</verse>
				<verse number="33">وْوَصْلُو لْلْمُوضْعْ اللِّي سْمِيتُه الْجُلْجُتَة وْاللِّي كَيْعْنِي مُوضْعْ الْجُمْجُمَة.</verse>
				<verse number="34">وْعْطَاوْهْ يْشْرَبْ الْخْمَرْ مْخَلّْطْ بْوَاحْدْ الْعْشْبَة سْمِيتْهَا الْمُرّْ، وْمْلِّي دَاقُه مَا بْغَاشْ يْشَرْبُه.</verse>
				<verse number="35">وْصَلْبُوهْ وْقْسْمُو بِينَاتْهُمْ حْوَايْجُه بَعْدْمَا ضْرْبُو عْلِيهُمْ الْعُودْ.</verse>
				<verse number="36">وْبْقَاوْ ݣَالْسِينْ تْمَّ عْسَّاسِينْ عْلِيهْ،</verse>
				<verse number="37">وْدَارُو فُوقْ مْنْ رَاسُه وَاحْدْ اللُّوحَة مْكْتُوبَة فِيهَا التُّهْمَة دْيَالُه: «هَادَا هُوَ يَسُوعْ مَلِكْ لِيهُودْ».</verse>
				<verse number="38">وْدِيكْ السَّاعَة صْلْبُو مْعَاهْ جُوجْ دْ الشّْفَارَا، وَاحْدْ عْلَى لِيمْنْ دْيَالُه وْلَاخُرْ عْلَى لِيسْرْ.</verse>
				<verse number="39">وْكَانُو النَّاسْ اللِّي دَايْزِينْ كَيْعَايْرُوهْ وْهُمَ كَيْضَوّْرُو فْرَاسْهُمْ</verse>
				<verse number="40">وْكَيْݣُولُو: «آ اللِّي غَتْرَيّْبْ بِيتْ اللَّهْ وْغَتْعَاوْدْ تْبْنِيهْ فْتْلْتْ يَّامْ، نْجِّي رَاسْكْ إِلَا كْنْتِ وَلْدْ اللَّهْ، وْنْزَلْ مْنْ فُوقْ الصّْلِيبْ!».</verse>
				<verse number="41">وْكَانُو الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ وْالشّْيُوخْ حْتَّى هُمَ كَيْضَحْكُو عْلِيهْ وْكَيْݣُولُو:</verse>
				<verse number="42">«نْجَّا نَاسْ خْرِينْ وَلَكِنْ مَا قْدَرْشْ يْنَجِّي رَاسُه! إِلَا كَانْ هُوَ مَلِكْ إِسْرَائِيلْ، يْنْزَلْ دَابَا مْنْ فُوقْ الصّْلِيبْ وْغَنْآمْنُو بِيهْ!</verse>
				<verse number="43">يَاكْ هُوَ تّْكَلْ عْلَى اللَّهْ! إِيوَا يْعَتْقُه دَابَا إِلَا بْغَاهْ، حِيتْ هُوَ ݣَالْ: أَنَا وَلْدْ اللَّهْ!».</verse>
				<verse number="44">وْحْتَّى الشّْفَارَا اللِّي تّْصْلْبُو مْعَاهْ عَايْرُوهْ بْحَالْ لْخْرِينْ.</verse>
				<verse number="45">وْطَاحْ الضّْلَامْ عْلَى الْبْلَادْ كُلّْهَا مْنْ الطّْنَاشْ دْ النّْهَارْ حْتَّى لْلتّْلَاتَة دْ الْعْشِيَّة.</verse>
				<verse number="46">وْمْعَ جْوَايْهْ التّْلَاتَة دْ الْعْشِيَّة، غَوّْتْ يَسُوعْ بْصُوتْ عَالِي: «إِيلِي، إِيلِي، لِمَا شَبَقْتَنِي؟» اللِّي كَتْعْنِي: «إِلَاهِي، إِلَاهِي، عْلَاشْ سْمَحْتِي فِيَّ؟».</verse>
				<verse number="47">وْسْمْعُوهْ شِي وْحْدِينْ مْنْ هَادُوكْ اللِّي كَانُو وَاقْفِينْ تْمَّ وْݣَالُو: «رَاهْ كَيْعَيّْطْ عْلَى إِيلِيَّا»،</verse>
				<verse number="48">وْجْرَّى وَاحْدْ مْنّْهُمْ وْخْدَا طَرْفْ دْيَالْ التُّوبْ وْفَزّْݣُه بْالْخْلّْ وْدَارُه فْالرَّاسْ دْيَالْ وَاحْدْ الْقْصْبَة وْمْدُّه لِيهْ بَاشْ يْشْرَبْ.</verse>
				<verse number="49">وْهُمَ يْݣُولُو لِيهْ لْخْرِينْ: «خَلِّيهْ حْتَّى نْشُوفُو وَاشْ غَادِي يْجِي إِيلِيَّا يْنَجِّيهْ!».</verse>
				<verse number="50">وْعَاوْدْ غَوّْتْ يَسُوعْ مَرَّة خْرَى بْصُوتْ عَالِي وْمَاتْ.</verse>
				<verse number="51">وْتْشَرّْݣَاتْ الْخَامِيَّة دْيَالْ بِيتْ اللَّهْ عْلَى جُوجْ، مْنْ الْفُوقْ لْلْتَحْتْ. وْتّْزَلْزْلَاتْ الْأَرْضْ وْتّْشَقّْ الصّْخَرْ.</verse>
				<verse number="52">وْتّْحَلُّو الْقْبُورَ وْتّْبَعْتُو بْزَّافْ دْ النَّاسْ الْمْقَدّْسِينْ مْنْ الْمُوتْ،</verse>
				<verse number="53">وْخَرْجُو مْنْ الْقْبُورْ مْنْ بَعْدْمَا تّْبْعَتْ يَسُوعْ مْنْ الْمُوتْ، وْدَخْلُو لْأُورْشَلِيمْ الْمْدِينَة الْمْقَدّْسَة، وْبَانُو لْبْزَّافْ دْ النَّاسْ.</verse>
				<verse number="54">وْمْلِّي الْقَايْدْ دْ الْعَسْكَرْ وْالْعْسَّاسَا اللِّي كَيْعَسُّو مْعَاهْ عْلَى يَسُوعْ، شَافُو الزّْلْزَالْ وْݣَاعْ دَاكْشِّي اللِّي جْرَا، تّْخَلْعُو بْزَّافْ وْݣَالُو: «فْالْحَقِيقَة هَادْ الرَّاجْلْ كَانْ وَلْدْ اللَّهْ».</verse>
				<verse number="55">وْكَانُو تْمَّ بْزَّافْ دْ الْعْيَالَاتْ اللِّي تْبْعُو يَسُوعْ مْنْ الْجَلِيلْ وْاللِّي كَانُو كَيْتّْسَخّْرُو عْلِيهْ، كَيْشُوفُو مْنْ بْعِيدْ.</verse>
				<verse number="56">اللِّي مْنْ بِينَاتْهُمْ مَرْيَمْ الْمَجْدَلِيَّة، وْمَرْيَمْ أُمّْ يَعْقُوبْ وْيُوسْفْ، وْأُمّْ وْلَادْ زَبَدِي.</verse>
				<verse number="57">وْفْالْعْشِيَّة، جَا وَاحْدْ الرَّاجْلْ لَبَاسْ عْلِيهْ مْنْ الرَّامَة سْمِيتُه يُوسْفْ، كَانْ حْتَّى هُوَ تْلْمِيدْ لْيَسُوعْ.</verse>
				<verse number="58">وْدْخَلْ هَادْ الرَّاجْلْ وْتْقَدّْمْ لْعَنْدْ الْحَاكْمْ بِيلَاطُسْ، وْطْلْبُه بَاشْ يْعْطِيهْ الدَّاتْ دْيَالْ يَسُوعْ. وْدِيكْ السَّاعَة آمْرْ بِيلَاطُسْ بَاشْ يْعْطِيوْهَا لِيهْ.</verse>
				<verse number="59">وْخْدَا يُوسْفْ الدَّاتْ وْكَفّْنْهَا فْكْتَّانْ نْقِي،</verse>
				<verse number="60">وْحَطّْهَا فْالْقْبَرْ الجّْدِيدْ اللِّي كَانْ حَفْرُه فْالصّْخَرْ، وْرَدّْ حَجْرَة كْبِيرَة عْلَى بَابْ الْقْبَرْ وْمْشَى.</verse>
				<verse number="61">وْكَانْتْ تْمَّ مَرْيَمْ الْمَجْدَلِيَّة وْمَرْيَمْ لْخْرَى ݣَالْسِينْ قْبَالْةْ الْقْبَرْ.</verse>
				<verse number="62">وْفْالْغَدّْ لِيهْ، اللِّي مْنْ بَعْدْ النّْهَارْ اللِّي كَيْوَجّْدُو فِيهْ لْلسّْبْتْ، تّْجَمْعُو الرُّؤَسَا دْ رْجَالْ الدِّينْ وْالْفْرِّيسِيِّينْ عَنْدْ بِيلَاطُسْ،</verse>
				<verse number="63">وْݣَالُو لِيهْ: «تّْفَكّْرْنَا آ سِيدِي بْلِّي هَادَاكْ الْكْدَّابْ مْلِّي كَانْ حَيّْ، كَانْ كَيْݣُولْ بْلِّي مْنْ بَعْدْ تْلْتْ يَّامْ غَيْتّْبْعَتْ.</verse>
				<verse number="64">إِيوَا عْطِي الْأَمْرْ دْيَالْكْ بَاشْ تْكُونْ الْعْسَّة عْلَى الْقْبَرْ حْتَّى لْلنّْهَارْ التَّالْتْ، بَاشْ مَا يْجِيوْشْ التّْلَامْدْ دْيَالُه فْاللِّيلْ يْسَرْقُوهْ وْيْݣُولُو لْلشَّعْبْ: رَاهْ تّْبْعَتْ مْنْ الْمُوتْ! وْغَتْكُونْ هَادْ الْكْدْبَة اللّْخْرَة كْفَسْ مْنْ اللّْوّْلَى».</verse>
				<verse number="65">وْهُوَ يْݣُولْ لِيهُمْ بِيلَاطُسْ: «عَنْدْكُمْ عْسَّاسَا، إِيوَا سِيرُو وْدِيرُو الْعْسَّة عْلَى الْقْبَرْ كِيفْ بْغِيتُو».</verse>
				<verse number="66">وْمْشَاوْ شَمّْعُو الْحَجْرَة دْ الْقْبَرْ وْدَارُو عْلِيهْ الْعْسَّة.</verse>
			</chapter>
			<chapter number="28">
				<verse number="1">الْفَصْلْ تْمَنْيَة وْعْشْرِينْ وْمْلِّي دَازْ نْهَارْ السّْبْتْ وْطْلَعْ الْفْجَرْ دْيَالْ نْهَارْ الْحَدّْ، جَاتْ مَرْيَمْ الْمَجْدَلِيَّة وْمَرْيَمْ لْخْرَى بَاشْ يْشُوفُو الْقْبَرْ.</verse>
				<verse number="2">وْعْلَى غَفْلَة وْقَعْ زْلْزَالْ قْوِي، حِيتْ نْزَلْ مَلَاكْ الرَّبّْ مْنْ السّْمَا وْجَا وْكْرْكَبْ الْحَجْرَة اللِّي عْلَى بَابْ الْقْبَرْ وْݣْلَسْ عْلِيهَا.</verse>
				<verse number="3">وْكَانْتْ صِفْتُه ضَاوْيَّة بْحَالْ الْبَرْقْ وْلْبَاسُه بْيَضْ بْحَالْ التّْلْجْ.</verse>
				<verse number="4">وْتّْرَعّْدُو الْعْسَّاسَا مْنْ الْخُوفْ وْوْلَّاوْ بْحَالْ الْمُوتَى.</verse>
				<verse number="5">وَلَكِنْ الْمَلَاكْ ݣَالْ لْلْعْيَالَاتْ بْجُوجْ: «مَا تْخَافُوشْ! أَنَا عْرَفْتْ بْلِّي كَتْقَلّْبُو عْلَى يَسُوعْ اللِّي تّْصْلَبْ،</verse>
				<verse number="6">رَاهْ مَا كَايْنْشْ هْنَا، حِيتْ هُوَ تّْبْعَتْ مْنْ الْمُوتْ كِيفْ ݣَالْ. أَجِيوْ شُوفُو الْمُوضْعْ اللِّي كَانْ مْحْطُوطْ فِيهْ.</verse>
				<verse number="7">وْسِيرُو بْالزّْرْبَة وْݣُولُو لْلتّْلَامْدْ دْيَالُه بْلِّي رَاهْ هُوَ تّْبْعَتْ مْنْ الْمُوتْ، وْغَيْسْبَقْكُمْ لْلْجَلِيلْ، تْمَّ فِينْ غَتْشُوفُوهْ. إِيوَا هَانَا خْبَرْتْكُمْ».</verse>
				<verse number="8">وْخَرْجُو الْعْيَالَاتْ مْزْرُوبِينْ مْنْ الْقْبَرْ خَايْفِينْ وْفْرْحَانِينْ بْزَّافْ، وْمْشَاوْ كَيْجْرِيوْ بَاشْ يْدِّيوْ الْخْبَارْ لْلتّْلَامْدْ دْيَالُه.</verse>
				<verse number="9">وْهُوَ يْتّْلَاقَى مْعَاهُمْ يَسُوعْ عْلَى غَفْلَة وْݣَالْ لِيهُمْ: «السَّلَامْ عْلِيكُمْ!». وْزَادُو لْعَنْدُه، وْهُمَ يْشَدُّو فْرْجْلِيهْ وْسْجْدُو لِيهْ.</verse>
				<verse number="10">وْݣَالْ لِيهُمْ يَسُوعْ: «مَا تّْخَلْعُوشْ! سِيرُو وْݣُولُو لْخُوتِي يْمْشِيوْ لْلْجَلِيلْ، وْرَاهْ تْمَّ فِينْ غَيْشُوفُونِي».</verse>
				<verse number="11">وْمْلِّي كَانُو الْعْيَالَاتْ غَادْيِينْ، مْشَاوْ شِي وْحْدِينْ مْنْ الْعْسَّاسَا دْيَالْ الْقْبَرْ لْلْمْدِينَة وْخَبّْرُو الرُّؤَسَا دْيَالْ رْجَالْ الدِّينْ بْݣَاعْ دَاكْشِّي اللِّي جْرَا.</verse>
				<verse number="12">وْتّْجَمْعُو مْعَ الشّْيُوخْ وْتّْشَاوْرُو فْهَادْشِّي، وْرْشَاوْ الْعَسْكَرْ بْفْلُوسْ كْتِيرَة،</verse>
				<verse number="13">وْݣَالُو لِيهُمْ: «ݣُولُو بْلِّي التّْلَامْدْ دْيَالُه جَاوْ فْاللِّيلْ سْرْقُوهْ وْحْنَا نَاعْسِينْ،</verse>
				<verse number="14">وْإِلَا سَاقْ الْحَاكْمْ الْخْبَارْ، حْنَا غَادِي نْقَنْعُوهْ وْرَاهْ مَا غَتْوْقَعْ لِيكُمْ حْتَّى شِي حَاجَة خَايْبَة».</verse>
				<verse number="15">وْخْدَاوْ الْعْسَّاسَا الْفْلُوسْ وْدَارُو كِيفْ وْصَّاوْهُمْ، وْدَاعْتْ هَادْ الْخْبَارْ بِينْ لِيهُودْ حْتَّى لْلْيُومْ.</verse>
				<verse number="16">أَمَّا التّْلَامْدْ بْحْضَاشْ، مْشَاوْ لْلْجَلِيلْ، لْلجّْبَلْ كِيفْ وْصَّاهُمْ يَسُوعْ،</verse>
				<verse number="17">وْغِيرْ شَافُوهْ سْجْدُو لِيهْ، وَلَكِنْ شِي وْحْدِينْ مْنّْهُمْ شْكُّو.</verse>
				<verse number="18">وْقَرّْبْ لْعَنْدْهُمْ يَسُوعْ وْتّْكَلّْمْ مْعَاهُمْ وْݣَالْ: «اللَّهْ عْطَانِي السُّلْطَة كُلّْهَا فْالسّْمَا وْعْلَى الْأَرْضْ،</verse>
				<verse number="19">إِيوَا سِيرُو وْدِيرُو تْلَامْدْ مْنْ الشّْعُوبْ كُلّْهُمْ، وْعَمّْدُوهُمْ بْإِسْمْ الْآبْ وْالْإِبْنْ وْالرُّوحْ الْقُدُسْ.</verse>
				<verse number="20">وْعَلّْمُوهُمْ بَاشْ يْدِيرُو بْݣَاعْ دَاكْشِّي اللِّي وْصِّيتْكُمْ بِيهْ، وْهَانَا مْعَاكُمْ لِيَّامْ كُلّْهَا، حْتَّى لْلّْخْرْ دْ الزّْمَانْ».</verse>
			</chapter>
		</book>
		<book number="41">
			<chapter number="1">
				<verse number="1">الْفَصْلْ اللّْوّْلْ هَادَا هُوَ الْبْدُو دْيَالْ الْبْشَارَة بْيَسُوعْ الْمَسِيحْ وَلْدْ اللَّهْ،</verse>
				<verse number="2">كِمَا مْكْتُوبْ فْكْتَابْ النّْبِي إِشْعِيَا: «هَانِي غَنْصِيفْطْ الرَّسُولْ دْيَالِي قُدَّامْكْ اللِّي غَادِي يْوَجّْدْ لِيكْ الطّْرِيقْ.</verse>
				<verse number="3">	صُوتْ كَيْبَرّْحْ فْالصَّحْرَا وْكَيْݣُولْ: 	وَجّْدُو طْرِيقْ الرَّبّْ، وْقَادُّو طْرْقَانُه».</verse>
				<verse number="4">وْهَكَّا جَا يُوحَنَّا لْلصَّحْرَا كَيْعَمّْدْ النَّاسْ وْكَيْخَبّْرْهُمْ عْلَى مَعْمُودِيَّةْ التُّوبَة بَاشْ يْغْفَرْ لِيهُمْ اللَّهْ دْنُوبْهُمْ.</verse>
				<verse number="5">وْخَرْجُو لْعَنْدُه النَّاسْ كُلّْهُمْ اللِّي مْنْ بْلَادْ الْيَهُودِيَّة وْأُورْشَلِيمْ، وْتّْعَمّْدُو عْلَى يْدِّيهْ فْوَادْ الْأُرْدُنْ وْهُمَ كَيْعْتَرْفُو بْدْنُوبْهُمْ.</verse>
				<verse number="6">وْكَانْ يُوحَنَّا كَيْلْبَسْ حْوَايْجْ مْصَايْبِينْ مْنْ شْعَرْ الجّْمَلْ، وْكَيْتّْحَزّْمْ بْحْزَامْ دْيَالْ الجّْلْدْ، وْكَيَاكُلْ الجّْرَادْ وْالْعْسَلْ الْحُرّْ.</verse>
				<verse number="7">وْكَانْ كَيْخَبّْرْ النَّاسْ وْكَيْݣُولْ: «غَادِي يْجِي مْنْ بَعْدْ مْنِّي وَاحْدْ اللِّي هُوَ قْوَى مْنِّي، وْمَا نْسْتَاهْلْشْ نْتّْحْنَى حْتَّى بَاشْ نْحَلّْ لِيهْ سْيُورْ صْبَّاطُه.</verse>
				<verse number="8">أَنَا عَمّْدْتْكُمْ بْالْمَا، وَلَكِنْ هُوَ غَيْعَمّْدْكُمْ بْالرُّوحْ الْقُدُسْ».</verse>
				<verse number="9">وْفْدِيكْ لِيَّامْ جَا يَسُوعْ مْنْ النَّاصِرَة اللِّي فْالْجَلِيلْ، وْتّْعَمّْدْ عْلَى يْدّْ يُوحَنَّا فْوَادْ الْأُرْدُنْ.</verse>
				<verse number="10">وْفْدِيكْ السَّاعَة اللِّي طْلَعْ فِيهَا مْنْ الْمَا شَافْ السّْمَا تّْحَلَّاتْ وْرُوحْ اللَّهْ نَازْلْ عْلِيهْ بْحَالْ الْحْمَامَة.</verse>
				<verse number="11">وْتّْسْمَعْ وَاحْدْ الصُّوتْ مْنْ السَّمَاوَاتْ كَيْݣُولْ: «نْتَ هُوَ وْلْدِي الْعْزِيزْ اللِّي بِيهْ فْرَحْتْ بْزَّافْ».</verse>
				<verse number="12">وْفْدَاكْ الْوَقْتْ خَرّْجْ رُوحْ اللَّهْ يَسُوعْ لْلصَّحْرَا،</verse>
				<verse number="13">وْبْقَى تْمَّ رْبْعِينْ يُومْ وْالشِّيطَانْ كَيْجَرّْبْ فِيهْ. وْكَانْتْ الْوْحُوشْ ضَايْرَة بِيهْ وْالْمَلَايْكَة كَيْتّْسَخّْرُو عْلِيهْ.</verse>
				<verse number="14">وْمْنْ بَعْدْمَا تّْشَدّْ يُوحَنَّا فْالْحَبْسْ، جَا يَسُوعْ لْبْلَادْ الْجَلِيلْ كَيْخَبّْرْ بْالْبْشَارَة دْيَالْ اللَّهْ،</verse>
				<verse number="15">وْݣَالْ: «هَا الْوَقْتْ كْمَلْ وْمَمْلَكَةْ اللَّهْ قَرّْبَاتْ، إِيوَا تُوبُو وْآمْنُو بْالْبْشَارَة».</verse>
				<verse number="16">وْمْلِّي كَانْ يَسُوعْ كَيْتّْمَشَّى فْجَنْبْ الْبْحَرْ اللِّي سْمِيتُه بْحَرْ الْجَلِيلْ، شَافْ سِمْعَانْ وْخُوهْ أَنْدْرَاوُسْ كَيْرْمِيوْ الشّْبْكَة فْالْبْحَرْ، عْلَاحْقَّاشْ كَانُو صْيَّادَا دْ الْحُوتْ.</verse>
				<verse number="17">وْهُوَ يْݣُولْ لِيهُمْ يَسُوعْ: «تْبْعُونِي، وْأَنَا نْرَدّْكُمْ صْيَّادَا دْيَالْ النَّاسْ».</verse>
				<verse number="18">وْدِيكْ السَّاعَة خْلَّاوْ الشّْبَاكْ دْيَالْهُمْ وْتْبْعُوهْ.</verse>
				<verse number="19">وْزَادْ شِي شْوِيَّة وْهُوَ يْشُوفْ يَعْقُوبْ وَلْدْ زَبَدِي، وْيُوحَنَّا خُوهْ فْالْفْلُوكَة كَيْصَلْحُو الشّْبَاكْ دْيَالْهُمْ.</verse>
				<verse number="20">وْغِيرْ عَيّْطْ عْلِيهُمْ يَسُوعْ، وْهُمَ يْخَلِّيوْ بَّاهُمْ زَبَدِي مْعَ الْخْدَّامَا فْالْفْلُوكَة وْتْبْعُوهْ.</verse>
				<verse number="21">وْمْشَاوْ لْكَفْرْنَاحُومْ. وْغِيرْ وْصَلْ السّْبْتْ، مْشَى يَسُوعْ لْدَارْ الصّْلَاة وْبْدَا كَيْعَلّْمْ.</verse>
				<verse number="22">وْتّْعَجّْبُو النَّاسْ مْنْ التَّعْلِيمْ دْيَالُه، حِيتْ كَانْ كَيْعَلّْمْهُمْ بْحَالْ شِي وَاحْدْ عَنْدُه السُّلْطَة مَاشِي بْحَالْ الْعُلَمَا دْ الشّْرَعْ.</verse>
				<verse number="23">وْكَانْ فْدَارْ الصّْلَاة وَاحْدْ الرَّاجْلْ سَاكْنُه جْنّْ، بْدَا كَيْغَوّْتْ</verse>
				<verse number="24">وْكَيْݣُولْ: «أَشْنُو بْغِيتِي عَنْدْنَا آ يَسُوعْ النَّاصِرِي؟ وَاشْ جِيتِي بَاشْ تْهْلَكْنَا؟ أَنَا كَنْعْرَفْ شْكُونْ نْتَ: نْتَ هُوَ الْمْقَدّْسْ دْيَالْ اللَّهْ!».</verse>
				<verse number="25">وْنْهَضْ يَسُوعْ فْالجّْنّْ وْݣَالْ لِيهْ: «سْكُتْ وْخْرُجْ مْنْ الرَّاجْلْ!».</verse>
				<verse number="26">وْطِيّْحْ الجّْنْ الرَّاجْلْ لْلْأَرْضْ وْبْدَا كَيْتّْمَرّْغْ، وْغَوّْتْ الجّْنْ بْالجّْهْدْ وْخْرَجْ مْنُّه.</verse>
				<verse number="27">وْتّْعَجّْبُو النَّاسْ كُلّْهُمْ وْبْدَاوْ كَيْسْوّْلُو بْعْضِيَّاتْهُمْ: «آشْ هَادْشِّي؟ هَادَا تَعْلِيمْ جْدِيدْ كَيْعَلّْمُه بْالسُّلْطَة، حْتَّى الجّْنُونْ كَيْطِيعُوهْ مْلِّي كَيْآمْرْهُمْ!».</verse>
				<verse number="28">وْدْغْيَا دَاعْتْ خْبَارْ يَسُوعْ فْكُلّْ جْوَايْهْ الْجَلِيلْ.</verse>
				<verse number="29">وْغِيرْ خْرَجْ يَسُوعْ مْعَ يَعْقُوبْ وْيُوحَنَّا مْنْ دَارْ الصّْلَاة وْهُمَ يْمْشِيوْ لْدَارْ سِمْعَانْ وْأَنْدْرَاوُسْ.</verse>
				<verse number="30">وْكَانْتْ نْسِيبْةْ سِمْعَانْ طَايْحَة فْالْفْرَاشْ حِيتْ فِيهَا السّْخَانَة، وْهُمَ يْخَبّْرُو يَسُوعْ عْلِيهَا.</verse>
				<verse number="31">وْقَرّْبْ لْعَنْدْهَا وْشْدّْهَا مْنْ يْدّْهَا وْنَاضْتْ. وْتّْحَيّْدَاتْ مْنّْهَا السّْخَانَة، وْضَايْفَاتْهُمْ.</verse>
				<verse number="32">وْفْدِيكْ الْعْشِيَّة مْلِّي غْرْبَاتْ الشّْمْسْ، جَابُو النَّاسْ لْيَسُوعْ ݣَاعْ الْمَرْضَى وْاللِّي مْسْكُونِينْ بْالجّْنُونْ.</verse>
				<verse number="33">وْݣَاعْ النَّاسْ دْ الْمْدِينَة كَانُو تّْجَمْعُو حْدَا الْبَابْ.</verse>
				<verse number="34">وْشْفَى يَسُوعْ بْزَّافْ دْ الْمَرْضَى مْنْ بْزَّافْ دْ الْأَمْرَاضْ، وْخَرّْجْ بْزَّافْ دْ الجّْنُونْ مْنْ النَّاسْ، وْمَا خْلَّاشْ الجّْنُونْ يْهَضْرُو حِيتْ عَرْفُوهْ.</verse>
				<verse number="35">وْنَاضْ يَسُوعْ بْكْرِي قْبَلْ مَا يْصْبَحْ الْحَالْ وْخْرَجْ وْمْشَى لْوَاحْدْ الْمُوضْعْ خَالِي، وْتْمَّ بْدَا كَيْصَلِّي.</verse>
				<verse number="36">وْبْدَا سِمْعَانْ وْاللِّي كَانُو مْعَاهْ كَيْقَلّْبُو عْلِيهْ،</verse>
				<verse number="37">وْمْلِّي لْقَاوْهْ ݣَالُو لِيهْ: «رَاهْ ݣَاعْ النَّاسْ كَيْقَلّْبُو عْلِيكْ!».</verse>
				<verse number="38">وْهُوَ يْݣُولْ لِيهُمْ يَسُوعْ: «أَجِيوْ نْمْشِيوْ لْلدّْوَاوْرْ اللِّي قْرَابْ بَاشْ نْخَبّْرْ حْتَّى تْمَّ بْالْبْشَارَة، حِيتْ عْلَى هَادْشِّي جِيتْ».</verse>
				<verse number="39">وْمْشَى كَيْخَبّْرْ بْالْبْشَارَة فْدْيُورْ الصّْلَاة دْيَالْهُمْ، وْكَيْخَرّْجْ الجّْنُونْ فْالجّْوَايْهْ دْ الْجَلِيلْ كُلّْهَا.</verse>
				<verse number="40">وْجَا عَنْدْ يَسُوعْ وَاحْدْ الرَّاجْلْ مْجْدَامْ وْطَاحْ عْلَى رْكَابِيهْ وْرَغْبُه وْݣَالْ لِيهْ: «آ سِيدِي، إِلَا بْغِيتِي رَاكْ تْقْدَرْ تْرَدّْنِي طَاهْرْ».</verse>
				<verse number="41">وْحَنّْ عْلِيهْ وْمْدّْ يْدُّه وْمْسُّه وْݣَالْ لِيهْ: «أَنَا بْغِيتْ، إِيوَا كُونْ طَاهْرْ!».</verse>
				<verse number="42">وْدِيكْ السَّاعَة تْحَيّْدْ مْنُّه الجّْدَامْ وْوْلَّى طَاهْرْ.</verse>
				<verse number="43">وْنْهَاهْ يَسُوعْ بْزَّافْ بَاشْ مَا يْخَبّْرْشْ النَّاسْ، وْصِيفْطُه بْحَالُه وْݣَالْ لِيهْ:</verse>
				<verse number="44">«رَدّْ بَالْكْ بَاشْ مَا تْݣُولْ حْتَّى حَاجَة لْشِي حَدّْ! وَلَكِنْ سِيرْ وْرِّي دَاتْكْ لْرَاجْلْ الدِّينْ وْعْطِي عْلَى التَّطْهِيرْ دْيَالْكْ دَاكْشِّي اللِّي وْصَّى بِيهْ مُوسَى، بَاشْ يْكُونْ شْهَادَة لِيهُمْ».</verse>
				<verse number="45">وَلَكِنْ هَادَاكْ الرَّاجْلْ خْرَجْ وْبْدَا كَيْخَبّْرْ النَّاسْ بْݣَاعْ دَاكْشِّي اللِّي جْرَا وْدَيّْعْ هَادْ الْخْبَارْ، حْتَّى وْلَّى يَسُوعْ مَا قَادْرْشْ يْدْخَلْ لْشِي مْدِينَة قُدَّامْ النَّاسْ، وْكَيْبْقَى عْلَى بْرَّا فْالْبْلَايْصْ الْخَالْيَة. وْالنَّاسْ كَيْجِيوْ لْعَنْدُه مْنْ كُلّْ جِهَة.</verse>
			</chapter>
			<chapter number="2">
				<verse number="1">الْفَصْلْ التَّانِي وْمْنْ بَعْدْ شِي يَّامَاتْ، رْجَعْ يَسُوعْ لْكَفْرْنَاحُومْ وْسْمْعُو النَّاسْ بْلِّي هُوَ فْالدَّارْ.</verse>
				<verse number="2">وْتّْجَمْعُو بْزَّافْ دْ النَّاسْ، حْتَّى مَا بْقَاتْ حْتَّى بْلَاصَة قُدَّامْ الْبَابْ. وْبْدَا كَيْعَلّْمْهُمْ كْلَامْ اللَّهْ.</verse>
				<verse number="3">وْجَابُو لِيهْ وَاحْدْ الرَّاجْلْ مْشْلُولْ هَازِّينُه رْبْعَة دْ الرّْجَالْ.</verse>
				<verse number="4">وْمْلِّي مَا قَدْرُوشْ يْقَرّْبُوهْ لِيهْ بْقُوَّةْ الزّْحَامْ دْ النَّاسْ، عْرَّاوْ السّْقَفْ فُوقْ الْبْلَاصَة اللِّي كَانْ ݣَالْسْ فِيهَا، وْدَارُو فِيهْ فَتْحَة، وْدْلَّاوْ الْفْرَاشْ اللِّي نَاعْسْ فِيهْ الْمْشْلُولْ.</verse>
				<verse number="5">وْمْلِّي شَافْ يَسُوعْ إِيمَانْهُمْ ݣَالْ لْلْمْشْلُولْ: «آ وْلْدِي، رَاهْ تّْغَفْرُو لِيكْ دْنُوبْكْ!».</verse>
				<verse number="6">وْكَانُو ݣَالْسِينْ تْمَّ شِي عُلَمَا دْ الشّْرَعْ وْݣَالُو فْخَاطْرْهُمْ:</verse>
				<verse number="7">«عْلَاشْ كَيْتّْكَلّْمْ هَادْ الرَّاجْلْ هَكَّا، وْكَيْݣُولْ كْلَامْ الْكُفْرْ؟ شْكُونْ يْقْدَرْ يْغْفَرْ الدّْنُوبْ مْنْ غِيرْ اللَّهْ بُوحْدُه؟».</verse>
				<verse number="8">وْدْغْيَا عْرَفْ يَسُوعْ بْالرُّوحْ دْيَالُه آشْ كَيْݣُولُو فْخَاطْرْهُمْ، وْهُوَ يْݣُولْ لِيهُمْ: «عْلَاشْ عَنْدْكُمْ هَادْ الْأَفْكَارْ فْخَاطْرْكُمْ؟</verse>
				<verse number="9">أَمَا سْهَلْ، يْتّْݣَالْ لْلْمْشْلُولْ: مْغْفُورِينْ لِيكْ دْنُوبْكْ وْلَا يْتّْݣَالْ لِيهْ: نُوضْ هْزّْ فْرَاشْكْ وْسِيرْ؟،</verse>
				<verse number="10">وَلَكِنْ خَاصّْ تْعَرْفُو بْلِّي وَلْدْ الْإِنْسَانْ عَنْدُه السُّلْطَة عْلَى الْأَرْضْ بَاشْ يْغْفَرْ الدّْنُوبْ». وْݣَالْ لْلْمْشْلُولْ:</verse>
				<verse number="11">«لِيكْ كَنْݣُولْ: نُوضْ هْزّْ فْرَاشْكْ، وْسِيرْ لْدَارْكْ!».</verse>
				<verse number="12">وْوْقَفْ الرَّاجْلْ وْهْزّْ فْرَاشُه وْخْرَجْ قُدَّامْ النَّاسْ. وْتّْعَجّْبُو كُلّْهُمْ وْعْطَاوْ الْعَزّْ لْلَّهْ وْݣَالُو: «عَمّْرْنَا مَا شْفْنَا بْحَالْ هَادْشِّي!».</verse>
				<verse number="13">وْعَاوْدْ رْجَعْ يَسُوعْ لْجَنْبْ بْحَرْ الْجَلِيلْ، وْجَاتْ عَنْدُه الجّْمَاعَة دْ النَّاسْ وْبْدَا كَيْعَلّْمْهُمْ.</verse>
				<verse number="14">وْمْلِّي كَانْ دَايْزْ شَافْ وَاحْدْ الرَّاجْلْ سْمِيتُه لَاوِي وَلْدْ حَلْفَى ݣَالْسْ فْدَارْ الضَّرِيبَة، وْهُوَ يْݣُولْ لِيهْ: «تْبَعْنِي». وْنَاضْ تْبْعُه.</verse>
				<verse number="15">وْمْلِّي كَانْ يَسُوعْ كَيَاكُلْ فْدَارْ لَاوِي، ݣَلْسُو كَيَاكْلُو مْعَاهْ وْمْعَ التّْلَامْدْ دْيَالُه بْزَّافْ دْ النَّاسْ مْنْ مَّالِينْ الضَّرِيبَة وْالْمُدْنِبِينْ، حِيتْ بْزَّافْ دْ النَّاسْ مْنّْهُمْ كَانُو تْبْعُوهْ.</verse>
				<verse number="16">وْمْلِّي شَافُو الْعُلَمَا دْ الشّْرَعْ دْيَالْ الْفْرِّيسِيِّينْ بْلِّي هُوَ كَيَاكُلْ مْعَ الْمُدْنِبِينْ وْمَّالِينْ الضَّرِيبَة، ݣَالُو لْتْلَامْدُه: «عْلَاشْ كَيَاكُلْ مْعَ مَّالِينْ الضَّرِيبَة وْالْمُدْنِبِينْ؟».</verse>
				<verse number="17">وْهُوَ يْسْمَعْهُمْ يَسُوعْ وْݣَالْ لِيهُمْ: «رَاهْ مَاشِي الصْحَاحْ اللِّي مْحْتَاجِينْ لْلطّْبِيبْ، وَلَكِنْ الْمَرْضَى. أَنَا مَا جِيتْشْ بَاشْ نْعَيّْطْ عْلَى اللِّي مْتَّاقْيِينْ اللَّهْ، وَلَكِنْ عْلَى الْمُدْنِبِينْ».</verse>
				<verse number="18">وْكَانُو التّْلَامْدْ دْيَالْ يُوحَنَّا وْالْفْرِّيسِيِّينْ صَايْمِينْ، وْجَاوْ وْݣَالُو لْيَسُوعْ: «عْلَاشْ التّْلَامْدْ دْيَالْ يُوحَنَّا وْالتّْلَامْدْ دْيَالْ الْفْرِّيسِيِّينْ كَيْصُومُو، وْالتّْلَامْدْ دْيَالْكْ مَا كَيْصُومُوشْ؟».</verse>
				<verse number="19">وْجَاوْبْهُمْ يَسُوعْ: «وَاشْ يْقَدْرُو الْمْعْرُوضِينْ لْلْعَرْسْ يْصُومُو وْالْعْرِيسْ مْعَاهُمْ؟ مَا حَدّْ الْعْرِيسْ مْعَاهُمْ رَاهْ مَا يْقَدْرُوشْ يْصُومُو.</verse>
				<verse number="20">وَلَكِنْ غَادِي يْجِي الْوَقْتْ اللِّي غَيْتّْخَادْ فِيهْ الْعْرِيسْ مْنْ بِينَاتْهُمْ، وْفْدَاكْ النّْهَارْ غَيْصُومُو.</verse>
				<verse number="21">حْتَّى وَاحْدْ مَا كَيْرَقّْعْ لْبَاسْ قْدِيمْ بْطَرْفْ دْيَالْ التُّوبْ جْدِيدْ، حِيتْ إِلَا دَارْ هَادْشِّي غَادِي تّْكَمّْشْ الرّْقْعَة الجّْدِيدَة وْتْزِيدْ التّْشْرِيݣَة تْكْبَرْ.</verse>
				<verse number="22">وْرَاهْ حْتَّى وَاحْدْ مَا كَيْدِيرْ الْخْمَرْ الجّْدِيدْ فْݣْرْبَاتْ دْيَالْ الجّْلْدْ قْدَامْ، حِيتْ إِلَا دَارْ هَادْشِّي الْخْمَرْ الجّْدِيدْ غَادِي يْتْقُبْ الْݣْرْبَاتْ، وْيْسِيلْ الْخْمَرْ وْالْݣْرْبَاتْ يْضِيعُو. وَلَكِنْ الْخْمَرْ الجّْدِيدْ كَيْتّْدَارْ فْݣْرْبَاتْ دْ الجّْلْدْ جْدَادْ».</verse>
				<verse number="23">وْفْوَاحْدْ السّْبْتْ ، دَازْ يَسُوعْ بِينْ الْفْدَادْنْ دْ الزّْرَعْ، وْبْدَاوْ التّْلَامْدْ دْيَالُه كَيْقَطّْعُو السّْبُولْ وْهُمَ غَادْيِينْ.</verse>
				<verse number="24">وْجَاوْ الْفْرِّيسِيِّينْ وْݣَالُو لِيهْ: «شُوفْ! عْلَاشْ التّْلَامْدْ دْيَالْكْ كَيْدِيرُو شِي حْوَايْجْ اللِّي مَا خَاصّْهُمْشْ يْتّْدَارُو نْهَارْ السّْبْتْ؟».</verse>
				<verse number="25">وْرَدّْ عْلِيهُمْ يَسُوعْ: «وَاشْ عَمّْرْكُمْ مَا قْرِيتُو آشْ دَارْ دَاوُدْ مْلِّي جَاهْ الجُّوعْ هُوَ وْهَادُوكْ اللِّي مْعَاهْ؟</verse>
				<verse number="26">وْكِيفَاشْ دْخَلْ لْبِيتْ اللَّهْ، فْيَّامْ أَبِيَأَتَارْ اللِّي كَانْ هُوَ الرَّئِيسْ دْ رْجَالْ الدِّينْ، وْكْلَا الْخُبْزْ اللِّي كَيْقَدّْمُوهْ لْلَّهْ، اللِّي مَا كَانْ خَاصّْ يَاكْلُه حْتَّى وَاحْدْ، مْنْ غِيرْ رْجَالْ الدِّينْ بُوحْدْهُمْ، وْعْطَى مْنُّه حْتَّى لْلرّْجَالْ اللِّي كَانُو مْعَاهْ؟».</verse>
				<verse number="27">وْݣَالْ لِيهُمْ: «نْهَارْ السّْبْتْ تْدَارْ لْبْنَادْمْ، مَاشِي بْنَادْمْ اللِّي تْدَارْ لْنْهَارْ السّْبْتْ.</verse>
				<verse number="28">حِيتْ وَلْدْ الْإِنْسَانْ هُوَ الرَّبّْ حْتَّى دْيَالْ السّْبْتْ».</verse>
			</chapter>
			<chapter number="3">
				<verse number="1">الْفَصْلْ التَّالْتْ وْدْخَلْ يَسُوعْ مَرَّة خْرَى لْدَارْ الصّْلَاة، وْكَانْ تْمَّ وَاحْدْ الرَّاجْلْ يْدُّه مْشْلُولَة.</verse>
				<verse number="2">وْبْقَاوْ الْفْرِّيسِيِّينْ حَاضْيِينْ يَسُوعْ بَاشْ يْشُوفُو وَاشْ غَادِي يْشَافِيهْ نْهَارْ السّْبْتْ، وْيْلْقَاوْ عْلِيهْ شِي تُهْمَة.</verse>
				<verse number="3">وْݣَالْ يَسُوعْ لْلرَّاجْلْ اللِّي يْدُّه مْشْلُولَة: «نُوضْ وْقَفْ فْالْوَسْطْ!».</verse>
				<verse number="4">وْهُوَ يْݣُولْ لْلْفْرِّيسِيِّينْ: «أَشْنُو اللِّي حْلَالْ نْهَارْ السّْبْتْ، نْدِيرُو الْخِيرْ وْلَا نْدِيرُو الشَّرّْ، نْعَتْقُو رُوحْ وْلَا نْقْتْلُوهَا؟» وْبْقَاوْ سَاكْتِينْ.</verse>
				<verse number="5">وْضَارْ وْشَافْ فِيهُمْ وْهُوَ غْضْبَانْ، وْكَانْ حْزِينْ بْزَّافْ عْلَى قْسُوحِيَّةْ قَلْبْهُمْ، وْݣَالْ لْلرَّاجْلْ: «مْدّْ يْدّْكْ!»، وْمْدّْ يْدُّه وْوْلَّاتْ صْحِيحَة.</verse>
				<verse number="6">وْدِيكْ السَّاعَة خَرْجُو الْفْرِّيسِيِّينْ وْبْدَاوْ كَيْتّْشَاوْرُو مْعَ الْهِيرُودُسِيِّينْ كِيفَاشْ يْدِيرُو بَاشْ يْقْتْلُوهْ.</verse>
				<verse number="7">وْخْرَجْ يَسُوعْ مْعَ التّْلَامْدْ دْيَالُه لْجَنْبْ بْحَرْ الْجَلِيلْ، وْتْبْعُوهُمْ بْزَّافْ دْ النَّاسْ مْنْ الْجَلِيلْ وْالْيَهُودِيَّة،</verse>
				<verse number="8">وْمْنْ أُورْشَلِيمْ وْأَدُومِيَّة، وْمْنْ الجِّهَة لْخْرَى دْيَالْ وَادْ الْأُرْدُنْ وْمْنْ جْوَايْهْ صُورْ وْصَيْدَا. هَادْ النَّاسْ كُلّْهُمْ جَاوْ لْعَنْدْ يَسُوعْ حِيتْ سْمْعُو عْلَى دَاكْشِّي اللِّي كَانْ كَيْدِيرْ.</verse>
				<verse number="9">وْݣَالْ لْلتّْلَامْدْ دْيَالُه بَاشْ يْوَجّْدُو لِيهْ شِي فْلُوكَة بَاشْ النَّاسْ مَا يْتْزَاحْمُوشْ عْلِيهْ،</verse>
				<verse number="10">حِيتْ شْفَى بْزَّافْ مْنّْهُمْ، حْتَّى بْدَاوْ ݣَاعْ الْمَرْضَى كَيْتّْزَاحْمُو عْلِيهْ بَاشْ يْمَسُّوهْ.</verse>
				<verse number="11">وْالْمْسْكُونِينْ بْالجّْنُونْ مْلِّي شَافُو يَسُوعْ طَاحُو عَنْدْ رْجْلِيهْ وْغَوّْتُو وْݣَالُو: «نْتَ هُوَ وَلْدْ اللَّهْ!».</verse>
				<verse number="12">وَلَكِنْ يَسُوعْ وْصَّاهُمْ وْأَكّْدْ عْلِيهُمْ بَاشْ مَا يْݣُولُوشْ شْكُونْ هُوَ.</verse>
				<verse number="13">وْطْلَعْ لْوَاحْدْ الجّْبَلْ وْعَيّْطْ عْلَى الرّْجَالْ اللِّي خْتَارْهُمْ، وْهُمَ يْجِيوْ لْعَنْدُه.</verse>
				<verse number="14">وْخْتَارْ طْنَاشْرْ وَاحْدْ اللِّي سْمَّاهُمْ رُسُلْ، بَاشْ يْكُونُو مْعَاهْ وْيْصِيفْطْهُمْ بَاشْ يْخَبّْرُو بْالْبْشَارَة،</verse>
				<verse number="15">وْتْكُونْ عَنْدْهُمْ السُّلْطَة بَاشْ يْخَرّْجُو الجّْنُونْ.</verse>
				<verse number="16">وْهَادْ الطّْنَاشْ هُمَ: سِمْعَانْ اللِّي سْمَّاهْ يَسُوعْ بُطْرُسْ،</verse>
				<verse number="17">وْيَعْقُوبْ وَلْدْ زَبَدِي وْخُوهْ يُوحَنَّا اللِّي سْمَّاهُمْ يَسُوعْ بُوَانَرْجِسْ اللِّي كَتْعْنِي وْلَادْ الرَّعْدْ،</verse>
				<verse number="18">وْأَنْدْرَاوُسْ وْفِيلُبُّسْ وْبَرْتُولَمَاوُسْ، وْمَتَّى وْتُومَا، وْيَعْقُوبْ وَلْدْ حَلْفَى وْتَدَّاوُسْ وْسِمْعَانْ الْمْكَنِّي بْالْوَطَنِي،</verse>
				<verse number="19">وْيَهُودَا الْإِسْخَرْيُوطِي اللِّي غَادِي يْخُونْ يَسُوعْ.</verse>
				<verse number="20">وْمْنْ بَعْدْ، مْشَى يَسُوعْ لْوَاحْدْ الدَّارْ، وْتّْجَمْعَاتْ عْلِيهْ عَاوْتَانِي الجّْمَاعَة دْ النَّاسْ حْتَّى مَا قْدَرْشْ هُوَ وْتْلَامْدُه يَاكْلُو.</verse>
				<verse number="21">وْمْلِّي سَاقْتْ الْعَائِلَة دْ يَسُوعْ الْخْبَارْ، جَاوْ بَاشْ يْدِّيوْهْ حِيتْ ݣَالُو: «هَادَا رَاهْ خْرَجْ لِيهْ عَقْلُه!».</verse>
				<verse number="22">وْݣَالُو الْعُلَمَا دْ الشّْرَعْ اللِّي جَاوْ مْنْ أُورْشَلِيمْ: «رَاهْ فِيهْ بَعْلَزَبُولْ، وْرَاهْ كَيْخَرّْجْ الجّْنُونْ بْرَئِيسْ الجّْنُونْ».</verse>
				<verse number="23">وْعَيّْطْ يَسُوعْ عْلَى الْعُلَمَا دْ الشّْرَعْ وْهْضَرْ مْعَاهُمْ بْالْمْتُولْ وْݣَالْ لِيهُمْ: «كِيفَاشْ الشِّيطَانْ يْقْدَرْ يْخَرّْجْ الشِّيطَانْ؟</verse>
				<verse number="24">إِلَا شِي مَمْلَكَة تْقَسّْمَاتْ وْبْدَاوْ مَّالِيهَا كَيْتّْحَارْبُو بِينَاتْهُمْ، رَاهْ دِيكْ الْمَمْلَكَة مَا غَتْقْدَرْشْ تْبْقَى تَابْتَة،</verse>
				<verse number="25">وْإِلَا شِي عَائِلَة تْقَسّْمَاتْ وْبْدَاوْ كَيْدَّابْزُو بِينَاتْهُمْ، رَاهْ دِيكْ الْعَائِلَة مَا غَتْقْدَرْشْ تْبْقَى تَابْتَة.</verse>
				<verse number="26">وْإِلَا وْلَّى الشِّيطَانْ ضْدّْ رَاسُه وْتّْقْسَمْ، رَاهْ مَا يْقْدَرْشْ يْبْقَى تَابْتْ، وْغَادِي يْتّْفْنَى.</verse>
				<verse number="27">حْتَّى وَاحْدْ مَا يْقْدَرْ يْدْخَلْ لْدَارْ شِي وَاحْدْ صْحِيحْ وْيْسْرَقْ لِيهْ حْوَايْجُه، بْلَا مَا يْكَتّْفْ فْاللّْوّْلْ هَادَاكْ الرَّاجْلْ الصّْحِيحْ، عَادْ يْسْرَقْ لِيهْ دَارُه.</verse>
				<verse number="28">وْرَانِي نْݣُولْ لِيكُمْ الْحَقّْ: رَاهْ ݣَاعْ الدّْنُوبْ وْكْلَامْ الْكُفْرْ دْيَالْ بْنَادْمْ غَادِي يْتّْغَفْرُو.</verse>
				<verse number="29">وَلَكِنْ اللِّي كَيْݣُولْ كْلَامْ الْكُفْرْ عْلَى الرُّوحْ الْقُدُسْ، عَمّْرُه مَا غَيْتّْغْفَرْ لِيهْ، وْغَيْبْقَى هَادْ الدَّنْبْ مْحْسُوبْ عْلِيهْ عْلَى الدّْوَامْ».</verse>
				<verse number="30">ݣَالْ هَادْشِّي حِيتْ ݣَالُو عْلِيهْ: «رَاهْ سَاكْنُه جْنّْ!».</verse>
				<verse number="31">وْجَاتْ أُمّْ يَسُوعْ وْخُوتُه، وْبْقَاوْ وَاقْفِينْ عْلَى بْرَّا وْصِيفْطُو شِي وَاحْدْ بَاشْ يْعَيّْطْ لِيهُمْ عْلِيهْ.</verse>
				<verse number="32">وْكَانُو بْزَّافْ دْ النَّاسْ ݣَالْسِينْ وْضَايْرِينْ بِيهْ، وْݣَالُو لِيهْ: «هَا هِيَ مُّكْ وْخُوتْكْ وْخْوَاتَتْكْ عْلَى بْرَّا كَيْقَلّْبُو عْلِيكْ».</verse>
				<verse number="33">وْݣَالْ لِيهُمْ: «شْكُونْ هِيَ مِّي وْشْكُونْ هُمَ خُوتِي؟».</verse>
				<verse number="34">وْشَافْ فْهَادُوكْ اللِّي ضَايْرِينْ بِيهْ وْݣَالْ لِيهُمْ: «هَا هُمَ مِّي وْخُوتِي!</verse>
				<verse number="35">حِيتْ اللِّي كَيْدِيرْ مُرَادْ اللَّهْ، هُوَ خُويَا وْخْتِي وْمِّي».</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْبْدَا يَسُوعْ كَيْعَلّْمْ عَاوْتَانِي حْدَا بْحَرْ الْجَلِيلْ، وْتّْجَمْعَاتْ عْلِيهْ جْمَاعَة كْبِيرَة دْ النَّاسْ، دَاكْشِّي عْلَاشْ طْلَعْ لْوَاحْدْ الْفْلُوكَة فْجَنْبْ الْبْحَرْ وْݣْلَسْ فِيهَا، وْݣَاعْ الجّْمَاعَة دْ النَّاسْ وْقْفُو عْلَى جَنْبْ الْبْحَرْ فْالْبْرّْ.</verse>
				<verse number="2">وْعَلّْمْهُمْ بْزَّافْ دْيَالْ الْحْوَايْجْ بْالْمْتُولْ وْݣَالْ:</verse>
				<verse number="3">«سْمْعُو: هَادَا وَاحْدْ الرَّاجْلْ خْرَجْ بَاشْ يْزْرَعْ.</verse>
				<verse number="4">وْمْلِّي كَانْ كَيْزْرَعْ، طَاحُو شِي حَبَّاتْ دْيَالْ الزّْرَعْ فْجَنْبْ الطّْرِيقْ، وْجَاوْ الطّْيُورْ وْنَقْبُوهُمْ.</verse>
				<verse number="5">وْطَاحُو شِي حَبَّاتْ خْرِينْ فْوَاحْدْ الْأَرْضْ مْحَجّْرَة، مَا فِيهَاشْ تْرَابْ كْتِيرْ، وْدْغْيَا نْبْتُو حِيتْ التّْرَابْ مَا كَانْشْ غَارْقْ.</verse>
				<verse number="6">وْمْلِّي شْرْقَاتْ الشّْمْسْ، تّْحَرْقُو، وْحِيتْ مَا كَانْشْ عَنْدْهُمْ الجّْدَرْ، يَبْسُو.</verse>
				<verse number="7">وْطَاحُو حَبَّاتْ خْرِينْ فْوَسْطْ الشُّوكْ، وْمْلِّي كْبَرْ الشُّوكْ خْنَقْهُمْ وْمَا عْطَاوْشْ الْغْلَّة.</verse>
				<verse number="8">وْطَاحُو حَبَّاتْ خْرِينْ فْأَرْضْ مْزْيَانَة، وْنْبْتُو، وْكْبْرُو، وْعْطَاوْ الْغْلَّة، مْنّْهُمْ اللِّي عْطَى تْلَاتِينْ، وْمْنّْهُمْ اللِّي عْطَى سْتِّينْ، وْمْنّْهُمْ اللِّي عْطَى مْيَة».</verse>
				<verse number="9">وْݣَالْ لِيهُمْ: «اللِّي عَنْدُه شِي وْدْنِينْ بَاشْ يْسْمَعْ، يْسْمَعْ!».</verse>
				<verse number="10">وْمْلِّي كَانْ بُوحْدُه، سْوّْلُوهْ النَّاسْ اللِّي تَابْعِينُه وْالتّْلَامْدْ دْيَالُه الطّْنَاشْ عْلَى الْمَعْنَى دْيَالْ الْمْتُولْ،</verse>
				<verse number="11">وْݣَالْ لِيهُمْ: «لِيكُمْ تّْعْطَى السِّرّْ دْيَالْ مَمْلَكَة اللَّهْ. وَلَكِنْ هَادُوكْ اللِّي عْلَى بْرَّا كَيْسَمْعُو كُلّْشِي بْالْمْتُولْ،</verse>
				<verse number="12">	بَاشْ يْشُوفُو اللِّي يْشُوفُو وْمَا يْبَانْ لِيهُمْ وَالُو، 	وْيْسَمْعُو اللِّي يْسْمَعُو وْمَا يْفَهْمُو وَالُو، حِيتْ إِلَا دَارُو هَادْشِّي غَيْرْجْعُو لْلَّهْ وْغَيْغْفَرْ لِيهُمْ».</verse>
				<verse number="13">وْعَاوْدْ سْوّْلْهُمْ وْݣَالْ: «وَاشْ مَا فْهَمْتُوشْ هَادْ الْمْتَالْ؟ إِيوَا كِيفَاشْ غَادِي تْفَهْمُو الْمَعْنَى دْيَالْ الْمْتُولْ لْخْرِينْ؟».</verse>
				<verse number="14">«رَاهْ الرَّاجْلْ اللِّي كَيْزْرَعْ، كَيْزْرَعْ كْلَامْ اللَّهْ،</verse>
				<verse number="15">وْهَادْ الزّْرِّيعَة اللِّي تّْزَرْعَاتْ فْجَنْبْ الطّْرِيقْ، هِيَ النَّاسْ اللِّي تّْزْرَعْ فِيهُمْ كْلَامْ اللَّهْ، وَلَكِنْ مَا كَيْجِيوْ فِينْ يْسَمْعُوهْ، حْتَّى كَيْجِي الشِّيطَانْ وْكَيْحَيّْدْ الْكْلَامْ اللِّي تّْزْرَعْ فِيهُمْ.</verse>
				<verse number="16">وْاللِّي تّْزْرَعْ فْالْأَرْضْ الْمْحَجّْرَة، هُمَ هَادُوكْ اللِّي كَيْسَمْعُو كْلَامْ اللَّهْ وْكَيْقْبْلُوهْ بْالْفَرْحَة،</verse>
				<verse number="17">وْحِيتْ مَا تَابْتِينْشْ مْزْيَانْ، كَيْبْقَاوْ غِيرْ وَقْتْ قْلِيلْ. وْمْلِّي كَيْوَقْعُو الْمَشَاكِيلْ وْالتَّعَدُّو، كَيْبَعّْدُو دْغْيَا عْلَى الْإِيمَانْ.</verse>
				<verse number="18">وْاللِّي مْزْرُوعْ وَسْطْ الشُّوكْ هُمَ اللِّي كَيْسَمْعُو كْلَامْ اللَّهْ،</verse>
				<verse number="19">وَلَكِنْ هْمُومْ الدّْنْيَا وْمْحَبَّةْ الْفْلُوسْ وْݣَاعْ الشَّهَوَاتْ كَيْدَخْلُو فْقَلْبْهُمْ وْكَيْخَنْقُو كْلَامْ اللَّهْ وْمَا كَيْعْطِيشْ غْلَّة.</verse>
				<verse number="20">وْاللِّي مْزْرُوعْ فْالْأَرْضْ الْمْزْيَانَة، هُمَ اللِّي كَيْسَمْعُو كْلَامْ اللَّهْ وْكَيْقْبْلُوهْ وْكَيْعْطِيوْ الْغْلَّة، كَايْنْ اللِّي كَيْعْطِي تْلَاتِينْ، وْاللِّي كَيْعْطِي سْتِّينْ، وْاللِّي كَيْعْطِي مْيَة».</verse>
				<verse number="21">وْعَاوْدْ ݣَالْ لِيهُمْ: «وَاشْ الْقْنْدِيلْ كَيْتّْحَطّْ تَحْتْ السّْطَلْ دْ الْعْبَارْ وْلَا تَحْتْ الْفْرَاشْ؟ وَاشْ مَا خَاصّْشْ يْتّْحَطّْ فْبْلَاصْتُه؟</verse>
				<verse number="22">حِيتْ مَا كَايْنْ حْتَّى حَاجَة مْخَبّْيَة إِلَّا وْغَادِي تْبَانْ، وْمَا كَايْنْ حْتَّى حَاجَة مْسْتُورَة إِلَّا وْغَادِي تّْفْضَحْ.</verse>
				<verse number="23">اللِّي عَنْدُه شِي وْدْنِينْ بَاشْ يْسْمَعْ، يْسْمَعْ!».</verse>
				<verse number="24">وْݣَالْ لِيهُمْ: «رْدُّو بَالْكُمْ أَشْنُو كَتْسَمْعُو! رَاهْ الْعْبَارْ بَاشْ كَتْعَبْرُو، بِيهْ غَيْتّْعْبَرْ لِيكُمْ وْيْتّْزَادْكُمْ،</verse>
				<verse number="25">حِيتْ اللِّي عَنْدُه، غَيْتّْعْطَاهْ كْتَرْ. وْاللِّي مَا عَنْدُوشْ، حْتَّى دَاكْشِّي اللِّي عَنْدُه غَادِي يْتّْخَادْ مْنُّه».</verse>
				<verse number="26">وْݣَالْ لِيهُمْ يَسُوعْ: «رَاهْ مَمْلَكَةْ اللَّهْ كَتْشْبَهْ لْوَاحْدْ الرَّاجْلْ كَيْزْرَعْ الزّْرِّيعَة فْالْأَرْضْ.</verse>
				<verse number="27">كَيْنْعَسْ بْاللِّيلْ وْكَيْنُوضْ بْالنّْهَارْ، وْالزّْرِّيعَة كَتْنْبَتْ وْكَتْكْبَرْ، بْلَا مَا يْعْرَفْ كِيفَاشْ.</verse>
				<verse number="28">رَاهْ الْأَرْضْ بْنَفْسْهَا كَتْعْطِي الْغْلَّة، كَيْنْبَتْ الرّْبِيعْ فْاللّْوّْلْ، وْمْنْ بَعْدْ السّْبُولَة، وْمْنْ بَعْدْ الزّْرَعْ اللِّي كَيْعَمّْرْ السّْبُولَة.</verse>
				<verse number="29">وْغِيرْ كَيْوْجَدْ الزّْرَعْ، كَيْتّْحْصَدْ بْالْمَنْجَلْ، حِيتْ جَا وَقْتْ الْحْصَادْ».</verse>
				<verse number="30">وْݣَالْ يَسُوعْ: «بْآشْ غَنْشَبّْهُو مَمْلَكَةْ اللَّهْ؟ وْبْآشْ مْنْ مْتَالْ غَنْفَسّْرُوهَا؟</verse>
				<verse number="31">رَاهْ هِيَ بْحَالْ حَبَّةْ الْخَرْدَلْ، مْلِّي كَتّْزْرَعْ فْالْأَرْضْ كَتْكُونْ هِيَ الصّْغِيرَة فْالْحَبّْ كُلُّه الْمَزْرُوعْ فْالْأَرْضْ،</verse>
				<verse number="32">وَلَكِنْ مْلِّي كَتّْزْرَعْ، كَتْكْبَرْ وْكَتْوَلِّي كْبَرْ مْنْ ݣَاعْ الْغَرْسْ، وْكَتْخَرّْجْ عْرُوشْ كْبَارْ، اللِّي طْيُورْ السّْمَا كَيْعَشّْشُو فْالضّْلْ دْيَالْهَا».</verse>
				<verse number="33">وْكَانْ يَسُوعْ كَيْخَبّْرْ بْكْلَامْ اللَّهْ بْمْتُولْ كْتَارْ بْحَالْ هَادُو عْلَى قْدّْ الْفْهَامَة دْيَالْ النَّاسْ.</verse>
				<verse number="34">وْمَا كَانْشْ كَيْتّْكَلّْمْ مْعَاهُمْ بْلَا مْتَالْ، وَلَكِنْ كَانْ كَيْفَسّْرْ كُلّْشِي لْلتّْلَامْدْ دْيَالُه غِيرْ بِينُه وْبِينْهُمْ.</verse>
				<verse number="35">وْفْالْعْشِيَّة دْيَالْ دَاكْ النّْهَارْ، ݣَالْ يَسُوعْ لْلتّْلَامْدْ دْيَالُه: «أَجِيوْ نْقْطْعُو لْلجِّهَة لْخْرَى».</verse>
				<verse number="36">وْخْلَّاوْ التّْلَامْدْ الجّْمَاعَة دْيَالْ النَّاسْ وْدَّاوْ يَسُوعْ مْعَاهُمْ فْالْفْلُوكَة اللِّي كَانْ رَاكْبْ فِيهَا، وْكَانُو مْعَاهْ فْلَايْكْ خْرِينْ.</verse>
				<verse number="37">وْتّْحَرّْكَاتْ رِيحْ قْوِيَّة بْزَّافْ، وْبْدَاوْ الْمَّاجْ كَيْضْرْبُو الْفْلُوكَة حْتَّى قَرّْبَاتْ تْعْمَرْ بْالْمَا.</verse>
				<verse number="38">وْكَانْ يَسُوعْ نَاعْسْ فْاللّْخْرْ دْيَالْ الْفْلُوكَة مْوَسّْدْ مْخَدَّة. وْفَيّْقُوهْ وْݣَالُو لِيهْ: «آ سِيدِي، وَاشْ مَا كَيْهَمّْكْشْ بْلِّي حْنَا كَنْمُوتُو؟».</verse>
				<verse number="39">وْنَاضْ يَسُوعْ وْنْهَضْ فْالرِّيحْ وْݣَالْ لْلْبْحَرْ: «سْكُتْ! تْهَدّْنْ!». وْوَقْفَاتْ الرِّيحْ وْتّْهَدّْنَاتْ الدّْنْيَا.</verse>
				<verse number="40">وْݣَالْ لْلتّْلَامْدْ دْيَالُه: «مَالْكُمْ خَايْفِينْ؟ وَاشْ مَا بْقَى عَنْدْكُمْ إِيمَانْ؟».</verse>
				<verse number="41">وْكَانُو مْخْلُوعِينْ بْزَّافْ، وْݣَالُو لْبَعْضِيَّاتْهُمْ: «شْكُونْ هَادَا اللِّي حْتَّى الرِّيحْ وْالْبْحَرْ كَيْطِيعُوهْ؟».</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْوْصَلْ يَسُوعْ وْالتّْلَامْدْ دْيَالُه لْلجِّهَة لْخْرَى دْيَالْ بْحَرْ الْجَلِيلْ، فْالْبْلَادْ دْيَالْ الْجَرَاسِيِّينْ.</verse>
				<verse number="2">وْغِيرْ نْزَلْ مْنْ الْفْلُوكَة تّْلَاقَى بِيهْ وَاحْدْ الرَّاجْلْ خَارْجْ مْنْ الرُّوضَة فِيهْ جْنّْ.</verse>
				<verse number="3">وْكَانْ كَيْسْكُنْ فْالرُّوضَة، وْحْتَّى وَاحْدْ مَا كَانْ قَادْرْ يْرَبْطُه وَلَا حْتَّى بْسَنْسْلَة.</verse>
				<verse number="4">حِيتْ بْزَّافْ دْ الْمَرَّاتْ كَانُو كَيْكَتّْفُوهْ بْالْحْبَالْ وْكَيْرَبْطُوهْ بْالسّْنَاسْلْ، وْكَانْ كَيْهَرّْسْ السّْنَاسْلْ وْكَيْقَطّْعْ الْحْبَالْ، وْحْتَّى وَاحْدْ مَا كَانْ قَادْرْ يْغْلَبْ عْلِيهْ.</verse>
				<verse number="5">وْكَانْ دِيمَا بْاللِّيلْ وْبْالنّْهَارْ فْالرُّوضَة وْفْالجّْبَالْ، كَيْغَوّْتْ بْالجّْهْدْ وْكَيْضْرَبْ رَاسُه بْالْحْجَرْ.</verse>
				<verse number="6">وْمْلِّي شَافْ يَسُوعْ مْنْ بْعِيدْ، جْرَى لْعَنْدُه وْسْجَدْ لِيهْ.</verse>
				<verse number="7">وْغَوّْتْ بْصُوتْ عَالِي وْݣَالْ لِيهْ: «أَشْنُو بِينِي وْبِينْكْ آ يَسُوعْ وَلْدْ اللَّهْ الْعَالِي؟ دَخّْلْتْ عْلِيكْ بْاللَّهْ مَا تْعَدّْبْنِيشْ!».</verse>
				<verse number="8">حِيتْ ݣَالْ لِيهْ يَسُوعْ: «خْرُجْ مْنْ الرَّاجْلْ آ هَادْ الجّْنْ!».</verse>
				<verse number="9">وْسْوّْلُه يَسُوعْ: «أَشْنُو سْمِيتْكْ؟». وْرَدّْ عْلِيهْ: «سْمِيتِي لَجِيُونْ، حِيتْ حْنَا كْتَارْ».</verse>
				<verse number="10">وْبْدَا الجّْنْ كَيْرْغَبْ يَسُوعْ بْزَّافْ بَاشْ مَا يْخَرّْجْهُمْشْ عْلَى بْرَّا دْ الْبْلَادْ.</verse>
				<verse number="11">وْكَانْتْ تْمَّ وَاحْدْ الْقْطْعَة كْبِيرَة دْيَالْ الْحْلَالْفْ كَتْسْرَحْ فْالجّْبَلْ.</verse>
				<verse number="12">وْرَغْبُو الجّْنُونْ يَسُوعْ وْݣَالُو لِيهْ: «صِيفْطْنَا لْهَادُوكْ الْحْلَالْفْ بَاشْ نْدَخْلُو فِيهُمْ».</verse>
				<verse number="13">وْوَافْقْ لِيهُمْ. وْهُمَ يْخَرْجُو مْنْ دَاكْ الرَّاجْلْ وْدَخْلُو فْالْحْلَالْفْ، وْجْرَاتْ الْقْطْعَة دْيَالْ الْحْلَالْفْ لْلْحَافَة دْيَالْ الجّْبَلْ وْطَاحُو فْالْبْحَرْ وْغَرْقُو. وْكَانُو شِي أَلْفَيْنْ رَاسْ.</verse>
				<verse number="14">وْهَرْبُو السّْرَّاحَا وْدَيّْعُو الْخْبَارْ فْالْمْدِينَة وْفْالْفِيرْمَاتْ، وْخَرْجُو النَّاسْ بَاشْ يْشُوفُو آشْ وْقَعْ.</verse>
				<verse number="15">وْجَاوْ لْعَنْدْ يَسُوعْ، وْشَافُو هَادَاكْ اللِّي كَانْ مْسْكُونْ بْالجّْنُونْ ݣَالْسْ وْلَابْسْ الْحْوَايْجْ وْبْعَقْلُه. وْهُمَ يْتّْخَلْعُو.</verse>
				<verse number="16">وْخَبّْرُوهُمْ هَادُوكْ اللِّي شَافُو آشْ وْقَعْ، بْدَاكْشِّي اللِّي جْرَا لْلرَّاجْلْ اللِّي كَانْ مْسْكُونْ بْالجّْنُونْ، وْبْدَاكْشِّي اللِّي جْرَا لْلْحْلَالْفْ.</verse>
				<verse number="17">وْبْدَاوْ النَّاسْ كَيْرَغْبُو يَسُوعْ بَاشْ يْخْرَجْ مْنْ بْلَادْهُمْ.</verse>
				<verse number="18">وْمْلِّي بْغَا يَسُوعْ يْرْكَبْ فْالْفْلُوكَة، طْلَبْ مْنُّه الرَّاجْلْ اللِّي كَانْ فِيهْ الجّْنُونْ بَاشْ يْمْشِي مْعَاهْ.</verse>
				<verse number="19">وَلَكِنْ يَسُوعْ مَا وَافْقْشْ لِيهْ، وْݣَالْ لِيهْ: «رْجَعْ لْدَارْكْ وْلْعَائِلْتْكْ وْخَبّْرْهُمْ بْݣَاعْ دَاكْشِّي اللِّي دَارْ مْعَاكْ الرَّبّْ وْكِيفَاشْ رَحْمْكْ».</verse>
				<verse number="20">وْمْشَى الرَّاجْلْ وْبْدَا كَيْخَبّْرْ فْالْمْدُونْ الْعَشْرَة بْݣَاعْ دَاكْشِّي اللِّي دَارْ مْعَاهْ يَسُوعْ، وْالنَّاسْ كُلّْهُمْ كَانُو كَيْتّْعَجّْبُو.</verse>
				<verse number="21">وْمْلِّي قْطَعْ يَسُوعْ عَاوْتَانِي بْالْفْلُوكَة لْلجِّهَة لْخْرَى دْيَالْ الْبْحَرْ، تّْجَمْعَاتْ عْلِيهْ جْمَاعَة كْبِيرَة دْ النَّاسْ وْكَانْ هُوَ فْجَنْبْ الْبْحَرْ.</verse>
				<verse number="22">وْجَا وَاحْدْ مْنْ الرُّؤَسَا دْيَالْ دَارْ الصّْلَاة سْمِيتُه يَايْرُسْ، وْغِيرْ شَافْ يَسُوعْ وْهُوَ يْطِيحْ عَنْدْ رْجْلِيهْ،</verse>
				<verse number="23">وْرَغْبُه بْزَّافْ وْݣَالْ لِيهْ: «آ سِيدِي، رَاهْ بَنْتِي عْلَى فْرَاشْ الْمُوتْ! أَجِي حَطّْ يْدِّيكْ عْلِيهَا بَاشْ تْبْرَا وْتْعِيشْ».</verse>
				<verse number="24">وْمْشَى مْعَاهْ يَسُوعْ. وْتْبْعَاتُه جْمَاعَة كْبِيرَة دْ النَّاسْ وْكَانُو كَيْزَاحْمُوهْ مْنْ كُلّْ جِهَة.</verse>
				<verse number="25">وْكَانْتْ تْمَّ وَاحْدْ الْمْرَاة مْرِيضَة، طْنَاشْرْ عَامْ وْهِيَ كَتْدُوزْ بْالدّْمْ،</verse>
				<verse number="26">وْشْحَالْ تْعَدّْبَاتْ عْلَى يْدِّينْ بْزَّافْ دْيَالْ الْأَطِبَّا، وْصْرْفَاتْ كُلّْ مَا كَتْكْسَابْ وْمَا نْفَعْهَا وَالُو، بْالْعَكْسْ زَادْتْ مَرْضَاتْ كْتَرْ.</verse>
				<verse number="27">وْمْلِّي سْمْعَاتْ عْلَى يَسُوعْ، دْخْلَاتْ فْوَسْطْ الزّْحَامْ وْجَاتْ مُورَاهْ وْمْسَّاتْ جْلَايْلُه،</verse>
				<verse number="28">حِيتْ ݣَالْتْ فْخَاطْرْهَا: «إِلَا مْسِّيتْ غِيرْ حْوَايْجُه نْتّْشَافَى».</verse>
				<verse number="29">وْفْدِيكْ السَّاعَة تّْحْبَسْ الدّْمْ. وْحْسَّاتْ الْمْرَاة فْدَاتْهَا بْلِّي بْرَاتْ مْنْ الْمَرْضْ دْيَالْهَا.</verse>
				<verse number="30">وْدِيكْ السَّاعَة عْرَفْ يَسُوعْ بْلِّي شِي قُوَّة خْرْجَاتْ مْنُّه، وْتْلَفّْتْ لْجِهْةْ الجّْمَاعَة دْ النَّاسْ وْݣَالْ: «شْكُونْ اللِّي مْسّْ حْوَايْجِي؟».</verse>
				<verse number="31">وْݣَالُو لِيهْ التّْلَامْدْ دْيَالُه: «كَتْشُوفْ الجّْمَاعَة دْ النَّاسْ كَيْتّْزَاحْمُو عْلِيكْ، وْكَتْسَوّْلْ شْكُونْ اللِّي مْسّْنِي؟».</verse>
				<verse number="32">وْكَانْ يَسُوعْ كَيْشُوفْ فْاللِّي ضَايْرِينْ بِيهْ بَاشْ يْعْرَفْ شْكُونْ اللِّي مْسُّه.</verse>
				<verse number="33">وْخَافْتْ الْمْرَاة وْبْدَاتْ كَتّْرَعّْدْ حِيتْ عَرْفَاتْ دَاكْشِّي اللِّي وْقَعْ لِيهَا، وْجَاتْ وْطَاحْتْ عَنْدْ رْجْلِيهْ وْݣَالْتْ لِيهْ الْحَقِيقَة كُلّْهَا.</verse>
				<verse number="34">وْهُوَ يْݣُولْ لِيهَا يَسُوعْ: «آ بَنْتِي، رَاهْ الْإِيمَانْ دْيَالْكْ هُوَ اللِّي شْفَاكْ. سِيرِي عْلَى سْلَامْتْكْ وْتّْشَافَايْ مْنْ الْمَرْضْ دْيَالْكْ».</verse>
				<verse number="35">وْفْالْوَقْتْ اللِّي كَانْ كَيْتّْكَلّْمْ فِيهْ يَسُوعْ، جَاوْ شِي نَاسْ مْنْ دَارْ يَايْرُسْ الرَّئِيسْ دْيَالْ دَارْ الصّْلَاة وْݣَالُو لِيهْ: «رَاهْ بَنْتْكْ مَاتْتْ، عْلَاشْ مَازَالْ بَاغِي تْمَحّْنْ مْعَاكْ الْمُعَلِّمْ؟».</verse>
				<verse number="36">وَلَكِنْ غِيرْ سْمَعْ يَسُوعْ دَاكْشِّي اللِّي تّْݣَالْ، ݣَالْ لْلرَّئِيسْ دْيَالْ دَارْ الصّْلَاة: «مَا تْخَافْشْ! غِيرْ آمْنْ».</verse>
				<verse number="37">وْمَا خْلَّا حْتَّى شِي وَاحْدْ يْمْشِي مْعَاهْ مْنْ غِيرْ بُطْرُسْ وْيَعْقُوبْ وْيُوحَنَّا خُو يَعْقُوبْ.</verse>
				<verse number="38">وْمْلِّي وْصْلُو لْدَارْ رَئِيسْ دَارْ الصّْلَاة، شَافْ يَسُوعْ رْوِينَة كْبِيرَة نَايْضَة، وْالنَّاسْ كَيْبْكِيوْ بْالْغْوَاتْ وْكَيْنْوّْحُو.</verse>
				<verse number="39">وْدْخَلْ وْݣَالْ لِيهُمْ: «عْلَاشْ هَادْ الصّْدَاعْ وْالْبْكَا؟ الْبَنْتْ مَا مَاتْتْشْ، رَاهَا غِيرْ نَاعْسَة!».</verse>
				<verse number="40">وْبْدَاوْ كَيْضَحْكُو عْلِيهْ. وَلَكِنْ هُوَ خَرّْجْهُمْ كُلّْهُمْ عْلَى بْرَّا، وْدَّا بَّاتْ الْبَنْتْ وْمّْهَا وْاللِّي كَانُو مْعَاهْ وْدَخْلُو لْلْبِيتْ فِينْ كَانْتْ الْبَنْتْ.</verse>
				<verse number="41">وْشْدّْ الْبَنْتْ مْنْ يْدّْهَا وْݣَالْ لِيهَا: «طَلِيتَا قُومْ!» اللِّي كَتْعْنِي: «آ بَنْتِي، كَنْݣُولْ لِيكْ نُوضِي!».</verse>
				<verse number="42">وْدِيكْ السَّاعَة نَاضْتْ وْبْدَاتْ كَتْمْشِي، وْكَانْ فْعْمَرْهَا طْنَاشْرْ عَامْ، وْكُلّْهُمْ تّْعَجّْبُو بْزَّافْ.</verse>
				<verse number="43">وْوْصَّاهُمْ وْأَكّْدْ عْلِيهُمْ بَاشْ حْتَّى وَاحْدْ مَا يْعْرَفْ هَادْشِّي اللِّي جْرَا، وْݣَالْ لِيهُمْ: «عْطِيوْهَا تَاكُلْ».</verse>
			</chapter>
			<chapter number="6">
				<verse number="1">الْفَصْلْ السَّادْسْ وْخْرَجْ يَسُوعْ مْنْ تْمَّ وْمْشَا لْمْدِينْتُه، وْتْبْعُوهْ التّْلَامْدْ دْيَالُه.</verse>
				<verse number="2">وْنْهَارْ السّْبْتْ بْدَا كَيْعَلّْمْ فْدَارْ الصّْلَاة، وْبْزَّافْ دْ النَّاسْ اللِّي سْمْعُوهْ تّْعَجّْبُو مْنُّه، وْݣَالُو: «مْنِينْ تْعَلّْمْ هَادْشِّي؟ وْأَشْنُو هَادْ الْحْكْمَة اللِّي تّْعْطَاتْ لِيهْ، وْالْمُعْجِزَاتْ اللِّي كَيْتّْدَارُو عْلَى يْدِّيهْ؟</verse>
				<verse number="3">وَاشْ مَاشِي هَادَا هُوَ النّْجَّارْ وَلْدْ مَرْيَمْ، خُو يَعْقُوبْ، وْيُوسِي، وْيَهُودَا، وْسِمْعَانْ؟ وَاشْ خْوَاتَاتُه مَاشِي سَاكْنِينْ مْعَانَا هْنَا؟». وْتّْقَلّْقُو وْمَا بْغَاوْشْ يْآمْنُو بِيهْ.</verse>
				<verse number="4">وْهُوَ يْݣُولْ لِيهُمْ يَسُوعْ: «النّْبِي كَيْتّْحْتَرْمْ فْكُلّْ بْلَاصَة، مْنْ غِيرْ فْبْلَادُه وْفْوَسْطْ عَائِلْتُه وْمَّالِينْ دَارُه».</verse>
				<verse number="5">وْمَا قْدَرْ يَسُوعْ يْدِيرْ حْتَّى شِي مُعْجِزَة تْمَّ، وَلَكِنْ حَطّْ يْدِّيهْ عْلَى نَاسْ قْلَالْ كَانُو مْرَاضْ وْشْفَاهُمْ.</verse>
				<verse number="6">وْتّْعَجّْبْ مْنْ قَلّْةْ إِيمَانْهُمْ. وْمْنْ بَعْدْ، مْشَى كَيْضُورْ فْالدّْوَاوْرْ كَيْعَلّْمْ فِيهُمْ.</verse>
				<verse number="7">وْعَيّْطْ عْلَى التّْلَامْدْ الطّْنَاشْ وْصِيفْطْهُمْ جُوجْ بْجُوجْ وْعْطَاهُمْ السُّلْطَة بَاشْ يْخَرّْجُو الجّْنُونْ.</verse>
				<verse number="8">وْوْصَّاهُمْ وْݣَالْ: «مَا تْدِّيوْ مْعَاكُمْ حْتَّى شِي حَاجَة فْالسّْفَرْ مْنْ غِيرْ الْعْكَّازْ. لَا خُبْزْ، وَلَا رَزْمَة، وَلَا فْلُوسْ فْحْزَامْكُمْ.</verse>
				<verse number="9">دِيرُو الصّْبَّاطْ فْرْجْلِيكُمْ، وْمَا تْلَبْسُوشْ جُوجْ لْبْسَاتْ».</verse>
				<verse number="10">وْݣَالْ لِيهُمْ: «الدَّارْ اللِّي قْبْلُوكُمْ مَّالِيهَا، بْقَاوْ فِيهَا حْتَّى تْخَرْجُو مْنْ تْمَّ.</verse>
				<verse number="11">وْإِلَا جِيتُو لْشِي مُوضْعْ وْمَا رَحّْبُوشْ بِيكُمْ مَّالِيهْ، وْمَا سْمْعُوشْ كْلَامْكُمْ، خَرْجُو مْنْ تْمَّ وْسُوسُو الْغَبْرَة اللِّي فْرْجْلِيكُمْ بَاشْ تْكُونْ هَادِي شْهَادَة ضْدّْهُمْ».</verse>
				<verse number="12">وْخَرْجُو التّْلَامْدْ وْخَبّْرُو النَّاسْ بْاللِّي خَاصّْهُمْ يْتُوبُو،</verse>
				<verse number="13">وْخَرّْجُو بْزَّافْ دْيَالْ الجّْنُونْ، وْدَهْنُو بْالزِّيتْ بْزَّافْ دْيَالْ الْمَرْضَى وْشَافَاوْهُمْ.</verse>
				<verse number="14">وْسْمَعْ الْمَلِكْ هِيرُودُسْ عْلَى يَسُوعْ حِيتْ سْمِيتُه وْلَّاتْ مْعْرُوفَة. وْشِي وْحْدِينْ ݣَالُو: «يُوحَنَّا الْمَعْمَدَانْ تّْبْعَتْ مْنْ بِينْ الْمُوتَى، وْدَاكْشِّي عْلَاشْ عَنْدُه الْقُدْرَة بَاشْ يْدِيرْ الْمُعْجِزَاتْ».</verse>
				<verse number="15">وْشِي نَاسْ خْرِينْ ݣَالُو: «هَادَا رَاهْ إِيلِيَّا»، وْوْحْدِينْ خْرِينْ ݣَالُو: «هَادَا شِي نْبِي بْحَالْ الْأَنْبِيَا اللّْوّْلِينْ».</verse>
				<verse number="16">وْمْلِّي سْمَعْ هِيرُودُسْ عْلَى هَادْ الْأُمُورْ، ݣَالْ: «هَادَا هُوَ يُوحَنَّا اللِّي قْطَعْتْ لِيهْ رَاسُه، رَاهْ تّْبْعَتْ مْنْ الْمُوتْ».</verse>
				<verse number="17">حِيتْ هِيرُودُسْ هُوَ اللِّي آمْرْ بَاشْ يْتّْقْبَطْ يُوحَنَّا وْيْتّْكَتّْفْ فْالْحَبْسْ، بْسْبَابْ هِيرُودِيَّا مْرَاةْ فِيلُبُّسْ خُو هِيرُودُسْ حِيتْ تّْزَوّْجْ بِيهَا.</verse>
				<verse number="18">عْلَاحْقَّاشْ يُوحَنَّا كَانْ كَيْݣُولْ لْهِيرُودُسْ: «حْرَامْ تّْزَوّْجْ بْمْرَاةْ خُوكْ!».</verse>
				<verse number="19">وْحْقْدَاتْ هِيرُودِيَّا عْلَى يُوحَنَّا وْبْغَاتْ تْقْتْلُه وْمَا قْدْرَاتْشْ،</verse>
				<verse number="20">حِيتْ هِيرُودُسْ كَانْ كَيْحْتَرْمْ يُوحَنَّا وْكَيْعْرَفْ بْلِّي هُوَ رَاجْلْ مْتَّاقِي اللَّهْ وْطَاهْرْ، وْكَانْ كَيْحْمِيهْ. وْمْلِّي كَانْ كَيْسَمْعُه كَانْ كَيْجِيهْ كْلَامُه قَاسْحْ بْزَّافْ، وْوَاخَّا هَكَّاكْ كَانْ كَيْعَجْبُه يْتّْصَنّْتْ لِيهْ.</verse>
				<verse number="21">وْجَاتْ الْوْجْبَة لْهِيرُودِيَّا مْلِّي وْصَلْ عِيدْ الْمِيلَادْ دْيَالْ هِيرُودُسْ، وْدَارْ وَاحْدْ الْحَفْلَة وْعْرَضْ عْلَى الْوُزَرَا دْيَالُه، وْالْكْبَارْ دْ الْعَسْكَرْ، وْالنَّاسْ الْمُهِمِّينْ اللِّي فْالْجَلِيلْ.</verse>
				<verse number="22">وْدْخْلَاتْ بَنْتْ هِيرُودِيَّا وْشْطْحَاتْ، وْعْجْبَاتْ هِيرُودُسْ وْالضّْيَافْ دْيَالُه. وْݣَالْ الْمَلِكْ لْلْبَنْتْ: «طْلْبِي اللِّي بْغِيتِي وْغَنْعْطِيهْ لِيكْ».</verse>
				<verse number="23">وْحْلَفْ لِيهَا وْݣَالْ: «اللِّي طْلَبْتِي مْنِّي غَنْعْطِيهْ لِيكْ، وَاخَّا يْكُونْ النَّصّْ فْالْمَمْلَكَة دْيَالِي!».</verse>
				<verse number="24">وْخْرْجَاتْ الْبَنْتْ وْسْوّْلَاتْ مّْهَا: «أَشْنُو نْطْلَبْ؟». وْهِيَ تْݣُولْ لِيهَا: «الرَّاسْ دْيَالْ يُوحَنَّا الْمَعْمَدَانْ!».</verse>
				<verse number="25">وْدِيكْ السَّاعَة رْجْعَاتْ لْعَنْدْ الْمَلِكْ وْطْلْبَاتْ مْنُّه وْݣَالْتْ: «بْغِيتْكْ تْعْطِينِي دَابَا رَاسْ يُوحَنَّا الْمَعْمَدَانْ فْطَبْسِيلْ!».</verse>
				<verse number="26">وْحْزَنْ الْمَلِكْ بْزَّافْ، وَلَكِنْ فَاتْ مْنُّه حْلَفْ قُدَّامْ الضّْيَافْ دْيَالُه وْمَا بْغَاشْ يْرْجَعْ فْكْلْمْتُه مْعَاهَا.</verse>
				<verse number="27">وْدِيكْ السَّاعَة صِيفْطْ وَاحْدْ الْعَسْكْرِي وْآمْرُه يْجِيبْ رَاسْ يُوحَنَّا الْمَعْمَدَانْ. وْمْشَى هَادَاكْ الْعَسْكْرِي لْلْحَبْسْ وْقْطَعْ رَاسْ يُوحَنَّا الْمَعْمَدَانْ،</verse>
				<verse number="28">وْجَابُه فْطَبْسِيلْ وْعْطَاهْ لْلْبَنْتْ، وْالْبَنْتْ عْطَاتُه لْمّْهَا.</verse>
				<verse number="29">وْمْلِّي وْصْلَاتْ الْخْبَارْ لْلتّْلَامْدْ دْيَاوْلْ يُوحَنَّا، جَاوْ وْدَّاوْ الدَّاتْ دْيَالُه وْدْفْنُوهَا فْالْقْبَرْ.</verse>
				<verse number="30">وْرْجْعُو الرُّسُلْ مْجْمُوعِينْ عَنْدْ يَسُوعْ، وْهُمَ يْخَبّْرُوهْ بْݣَاعْ دَاكْشِّي اللِّي دَارُوهْ وْعَلّْمُوهْ.</verse>
				<verse number="31">وْݣَالْ لِيهُمْ يَسُوعْ: «أَجِيوْ نْتُمَ بُوحْدْكُمْ لْوَاحْدْ الْمُوضْعْ خَالِي وْرْتَاحُو شِي شْوِيَّة»، حِيتْ كَانُو بْزَّافْ دْ النَّاسْ كَيْمْشِيوْ وْكَيْجِيوْ، وْمَا بْقَاشْ لْلرُّسُلْ الْوَقْتْ فِينْ يَاكْلُو.</verse>
				<verse number="32">وْمْشَاوْ بُوحْدْهُمْ فْالْفْلُوكَة لْوَاحْدْ الْمُوضْعْ خَالِي.</verse>
				<verse number="33">وَشَافُوهُمْ بْزَّافْ دْ النَّاسْ وْعَرْفُوهُمْ فِينْ غَادْيِينْ، وْتّْجَمْعُو مْنْ ݣَاعْ الْمْدُونْ وْسْبْقُوهُمْ عْلَى رْجْلِيهُمْ لْهَادَاكْ الْمُوضْعْ.</verse>
				<verse number="34">وْمْلِّي نْزَلْ يَسُوعْ مْنْ الْفْلُوكَة شَافْ جْمَاعَة كْبِيرَة دْ النَّاسْ، وْحَنّْ عْلِيهُمْ حِيتْ كَانُو بْحَالْ شِي غْنَمْ بْلَا سْرَّاحْ، وْبْدَا كَيْعَلّْمْهُمْ بْزَّافْ دْ الْحَاجَاتْ.</verse>
				<verse number="35">وْمْلِّي مْشَى الْحَالْ، قَرّْبُو التّْلَامْدْ لْعَنْدْ يَسُوعْ وْݣَالُو لِيهْ: «رَاهْ مْشَى الْحَالْ، وْهَادْ الْمُوضْعْ خَالِي،</verse>
				<verse number="36">صِيفْطْ هَادْ النَّاسْ بْحَالْهُمْ بَاشْ يْمْشِيوْ لْلْفِيرْمَاتْ وْلْلدّْوَاوْرْ اللِّي قْرَابْ وْيْشْرِيوْ لْرَاسْهُمْ الْمَاكْلَة».</verse>
				<verse number="37">وْجَاوْبْهُمْ يَسُوعْ وْݣَالْ: «عْطِيوْهُمْ نْتُمَ مَا يَاكْلُو». وْݣَالُو لِيهْ: «وَاشْ بْغِيتِينَا نْمْشِيوْ وْنْشْرِيوْ الْخُبْزْ بْمْيَتَايْنْ دِينَارْ بَاشْ نْوَكّْلُوهُمْ؟»</verse>
				<verse number="38">وْݣَالْ لِيهُمْ يَسُوعْ: «شْحَالْ مْنْ خُبْزَة عَنْدْكُمْ؟ سِيرُو وْشُوفُو!». وْمْلِّي عَرْفُو ݣَالُو لِيهْ: «عَنْدْنَا خَمْسَة دْ الْخُبْزَاتْ وْجُوجْ حُوتَاتْ».</verse>
				<verse number="39">وْآمْرْ يَسُوعْ تْلَامْدُه، وْݣَالْ لِيهُمْ: «ݣُولُو لْلنَّاسْ يْݣَلْسُو جْمَاعَة جْمَاعَة فُوقْ الرّْبِيعْ الْخْضَرْ».</verse>
				<verse number="40">وْݣَلْسُو فْجْمَاعَاتْ مْفَرّْقِينْ، شِي فِيهُمْ خَمْسِينْ وْشِي فِيهُمْ مْيَة.</verse>
				<verse number="41">وْخْدَا يَسُوعْ هَادُوكْ الْخَمْسَة دْ الْخُبْزَاتْ وْالجُّوجْ دْ الْحُوتَاتْ وْهْزّْ عِينِيهْ لْلسّْمَا وْشْكَرْ اللَّهْ وْقَطّْعْ الْخُبْزْ وْعْطَاهْ لْلتّْلَامْدْ دْيَالُه بَاشْ يْفَرّْقُوهْ عْلَى النَّاسْ، وْقَسّْمْ الجُّوجْ دْ الْحُوتَاتْ عْلِيهُمْ كَامْلِينْ.</verse>
				<verse number="42">وْكْلَاوْ كُلّْهُمْ حْتَّى شْبْعُو.</verse>
				<verse number="43">وْمْنْ بَعْدْ، جْمْعُو طْنَاشْرْ ݣُفَّة مْنْ دَاكْشِّي اللِّي شَاطْ مْنْ الطّْرُوفَ دْ الْخُبْزْ وْمْنْ الْحُوتْ.</verse>
				<verse number="44">وْهَادُوكْ اللِّي كْلَاوْ الْخُبْزْ كَانُو خَمْسَالَافْ رَاجْلْ.</verse>
				<verse number="45">وْدِيكْ السَّاعَة آمْرْ يَسُوعْ التّْلَامْدْ دْيَالُه بَاشْ يْرَكْبُو فْالْفْلُوكَة لْلجِّهَة لْخْرَى دْيَالْ الْبْحَرْ، وْيْسَبْقُوهْ لْبَيْتْ صَيْدَا عْلَى مَا يْصِيفْطْ النَّاسْ بْحَالْهُمْ.</verse>
				<verse number="46">وْبَعْدْمَا صِيفْطْهُمْ طْلَعْ لْلجّْبَلْ بَاشْ يْصَلِّي.</verse>
				<verse number="47">وْمْلِّي طَاحْ الضّْلَامْ، كَانْتْ الْفْلُوكَة فْوَسْطْ الْبْحَرْ، وْبْقَى هُوَ بُوحْدُه فْالْبْرّْ.</verse>
				<verse number="48">وْشَافْ يَسُوعْ بْلِّي التّْلَامْدْ دْيَالُه كَيْتّْعَدّْبُو وْهُمَ كَيْقَدّْفُو بْالْفْلُوكَة، حِيتْ الرِّيحْ كَانْتْ جَايَّة ضْدّْهُمْ. وْقْبَلْ الْفْجَرْ جَا لْعَنْدْهُمْ وْهُوَ كَيْمْشِي فُوقْ الْمَا دْ الْبْحَرْ، وْكَانْ بَاغِي يْفُوتْهُمْ.</verse>
				<verse number="49">وْمْلِّي شَافُوهْ جَايْ فُوقْ الْمَا فَكّْرُو بْلِّي هُوَ شِي خْيَالْ دْيَالْ شِي وَاحْدْ مْيّْتْ وْبْدَاوْ كَيْغَوّْتُو،</verse>
				<verse number="50">حِيتْ كُلّْهُمْ شَافُوهْ وْتّْخَلْعُو. وْفْدِيكْ السَّاعَة، تّْكَلّْمْ مْعَاهُمْ وْݣَالْ: «تْشَجّْعُو، أَنَا هُوَ، مَا تْخَافُوشْ!».</verse>
				<verse number="51">وْمْنْ بَعْدْ طْلَعْ لْعَنْدْهُمْ لْلْفْلُوكَة وْهِيَ تّْهَدّْنْ الرِّيحْ. وْتْبَهْضُو التّْلَامْدْ وْتّْعَجّْبُو بْزَّافْ،</verse>
				<verse number="52">عْلَاحْقَّاشْ مَا فَهْمُوشْ الْمُعْجِزَة دْيَالْ الْخُبْزْ، حِيتْ قَلْبْهُمْ كَانْ قَاسْحْ.</verse>
				<verse number="53">وْمْلِّي قْطْعُو الْبْحَرْ، وْصْلُو لْجَنِّيسَارَتْ وْرْبْطُو الْفْلُوكَة تْمَّ.</verse>
				<verse number="54">وْغِيرْ نْزَلْ يَسُوعْ وْالتّْلَامْدْ مْنْ الْفْلُوكَة، وْهُمَ يْعَرْفُوهْ النَّاسْ،</verse>
				<verse number="55">وْبْدَاوْ كَيْتّْسَرَاوْ فْݣَاعْ هَادِيكْ الجِّهَة، وْكَيْجِيبُو الْمَرْضَى مْهْزُوزِينْ فْفْرَاشَاتْهُمْ لْكُلّْ مُوضْعْ سْمْعُو بْلِّي يَسُوعْ كَايْنْ فِيهْ.</verse>
				<verse number="56">وْفِينْ مَا مْشَى سْوَا لْلدّْوَاوْرْ وْلَا لْلْمْدُونْ وْلَا لْلْفِيرْمَاتْ، كَيْحَطُّو لِيهْ الْمَرْضَى فْالسّْوَاقْ، وْكَيْطْلْبُوهْ بَاشْ يْمَسُّو وَاخَّا غِيرْ جْلَايْلُه. وْݣَاعْ الْمَرْضَى اللِّي مْسُّوهْ تّْشَافَاوْ.</verse>
			</chapter>
			<chapter number="7">
				<verse number="1">الْفَصْلْ السَّابْعْ وْتّْجَمْعُو عْلَى يَسُوعْ الْفْرِّيسِيِّينْ وْشِي وْحْدِينْ مْنْ الْعُلَمَا دْ الشّْرَعْ اللِّي جَاوْ مْنْ أُورْشَلِيمْ،</verse>
				<verse number="2">وْشَافُو شِي وْحْدِينْ مْنْ تْلَامْدْ يَسُوعْ كَيَاكْلُو بْيْدِّيهُمْ مُّوسّْخِينْ، وْمَا مْغْسُولِينْشْ.</verse>
				<verse number="3">عْلَاحْقَّاشْ الْفْرِّيسِيِّينْ وْلِيهُودْ كُلّْهُمْ مَا كَيَاكْلُو حْتَّى كَيْغَسْلُو يْدِّيهُمْ مْزْيَانْ كِمَا هِيَ الْعَادَة دْيَالْ الشّْيُوخْ.</verse>
				<verse number="4">وْمْلِّي كَيْرَجْعُو مْنْ السُّوقْ مَا كَيَاكْلُو حْتَّى كَيْغَسْلُو. وْكَايْنِينْ بْزَّافْ دْ الْحْوَايْجْ خْرِينْ اللِّي وْرْتُوهُمْ وْكَيْدِيرُوهُمْ، بْحَالْ الْغْسِيلْ دْيَالْ الْكِيسَانْ وْالْبْرْقَانْ وْالْمَّاعْنْ دْيَالْ النّْحَاسْ.</verse>
				<verse number="5">وْسْوّْلُو الْفْرِّيسِيِّينْ وْالْعُلَمَا دْ الشّْرَعْ يَسُوعْ وْݣَالُو لِيهْ: «عْلَاشْ مَا كَيْتْبْعُوشْ التّْلَامْدْ دْيَاوْلْكْ الْعَادَة دْيَالْ الشّْيُوخْ، وْكَيَاكْلُو بْيْدِّينْ مُّوسّْخِينْ؟».</verse>
				<verse number="6">وْجَاوْبْهُمْ: «آ الْمُنَافِقِينْ! رَاهْ إِشْعِيَا كَانْ عَنْدُه الْحَقّْ مْلِّي تّْنَبّْأْ عْلِيكُمْ وْݣَالْ: هَادْ الشَّعْبْ كَيْحَمْدُونِي غِيرْ بْفُمّْهُمْ، وَلَكِنْ قَلْبْهُمْ بْعِيدْ عْلِيَّ.</verse>
				<verse number="7">	بْلَا فَايْدَة كَيْعَبْدُونِي، وْكَيْعَلّْمُو التَّعَالِيمْ اللِّي هِيَ وْصِيَّاتْ دْيَالْ النَّاسْ.</verse>
				<verse number="8">نْتُمَ سْمَحْتُو فْالْوْصِيَّة دْيَالْ اللَّهْ وْتْبَعْتُو الْعَادَاتْ دْ النَّاسْ».</verse>
				<verse number="9">وْݣَالْ لِيهُمْ: «مَا عَنْدِي مَا نْتّْسَالْكُمْ! كَتْعَرْفُو كِيفَاشْ تْسَمْحُو فْالْوْصِيَّة دْيَالْ اللَّهْ بَاشْ تْشَدُّو فْالْعَادَاتْ دْيَالْكُمْ.</verse>
				<verse number="10">حِيتْ مُوسَى ݣَالْ: تّْهَلَّى فْبَّاكْ وْمُّكْ، وْاللِّي سْبّْ بَّاهْ وْلَا مُّه خَاصُّه يْتّْقْتَلْ.</verse>
				<verse number="11">وَلَكِنْ نْتُمَ كَتْݣُولُو: إِلَا شِي وَاحْدْ ݣَالْ لْبَّاهْ وْلَا مُّه: مَا نْقْدَرْشْ نْعَاوْنْكُمْ حِيتْ هَادْشِّي اللِّي كْنْتْ كَنْعْطِيكُمْ رَاهْ هُوَ قُرْبَانْ، يَعْنِي هْدِيَّة لْلَّهْ،</verse>
				<verse number="12">مَا بْقَاشْ وَاجْبْ عْلِيهْ يْعَاوْنْ بَّاهْ وْلَا مُّه.</verse>
				<verse number="13">وْهَكَّا كَتْلْغِيوْ كْلَامْ اللَّهْ بْالْعَادَة دْيَالْكُمْ اللِّي وْرَتُّوهَا، وْكَتْدِيرُو بْزَّافْ دْ الْحْوَايْجْ بْحَالْ هَادِي».</verse>
				<verse number="14">وْعَيّْطْ يَسُوعْ عَاوْتَانِي عْلَى الجّْمَاعَة دْ النَّاسْ بَاشْ يْجِيوْ لْعَنْدُه وْݣَالْ لِيهُمْ: «تْصَنّْتُو لِيَّ كُلّْكُمْ وْفْهْمُو.</verse>
				<verse number="15">مَا كَايْنَة حْتَّى شِي حَاجَة اللِّي كَتْدْخُلْ لْبْنَادْمْ مْنْ بْرَّا وْكَتْنَجّْسُه، وَلَكِنْ دَاكْشِّي اللِّي كَيْخْرُجْ مْنْ بْنَادْمْ هُوَ اللِّي كَيْنَجّْسُه». [</verse>
				<verse number="16">وْاللِّي عَنْدُه شِي وْدْنِينْ بَاشْ يْسْمَعْ، يْسْمَعْ.]</verse>
				<verse number="17">وْمْلِّي خْلَّا يَسُوعْ الجّْمَاعَة دْ النَّاسْ وْدْخَلْ لْوَاحْدْ الدَّارْ، سْوّْلُوهْ التّْلَامْدْ دْيَالُه عْلَى الْمَعْنَى دْيَالْ هَادْ الْمْتَالْ.</verse>
				<verse number="18">وْهُوَ يْݣُولْ لِيهُمْ: «وَاشْ حْتَّى نْتُمَ مَا كَتْفَهْمُوشْ؟ وَاشْ مَا كَتْشُوفُوشْ بْلِّي كُلّْشِي اللِّي كَيْدْخَلْ لْبْنَادْمْ مْنْ بْرَّا مَا يْقْدَرْشْ يْنَجّْسُه؟</verse>
				<verse number="19">حِيتْ مَا كَيْدْخَلْشْ لْلْقَلْبْ دْيَالُه، وَلَكِنْ كَيْدْخَلْ لْلْكَرْشْ دْيَالُه، وْمْنْ بَعْدْ كَيْخْرُجْ لْبَرَّا». وْبْهَادْ الْكْلَامْ رَدّْ يَسُوعْ ݣَاعْ اللِّي كَيْتّْكَالْ طَاهْرْ.</verse>
				<verse number="20">وْݣَالْ لِيهُمْ: «رَاهْ اللِّي كَيْخْرُجْ مْنْ بْنَادْمْ هُوَ اللِّي كَيْنَجّْسُه.</verse>
				<verse number="21">حِيتْ مْنْ لْدَاخْلْ مْنْ الْقَلْبْ دْيَالْ بْنَادْمْ كَتْخْرَجْ الْأَفْكَارْ الْخَايْبَة، الزّْنَا، وْالسّْرْقَة، وْالْقْتِيلَة،</verse>
				<verse number="22">وْالْفْسَادْ، وْالطّْمَعْ، وْالْخُبْتْ، وْالْخْدِيعَة، وْالْخْسْرَانْ، وْالْحْسَدْ، وْالسّْبَّانْ، وْالتَّكَبُّرْ، وْقَلّْةْ الْعْقَلْ.</verse>
				<verse number="23">ݣَاعْ هَادْ الْأُمُورْ دْيَالْ الشَّرّْ كَيْخَرْجُو مْنْ لْدَاخْلْ دْيَالْ بْنَادْمْ وْكَيْنَجّْسُوهْ».</verse>
				<verse number="24">وْمْشَى يَسُوعْ مْنْ تْمَّ لْجْوَايْهْ صُورْ. وْدْخَلْ لْوَاحْدْ الدَّارْ، وْمَا بْغَا حْتَّى وَاحْدْ يْعَرْفُه فِينْ كَايْنْ، وَلَكِنْ مَا قْدَرْشْ يْتْخَبَّا.</verse>
				<verse number="25">وْغِيرْ سْمْعَاتْ عْلِيهْ وَاحْدْ الْمْرَاة كَانْتْ عَنْدْهَا بَنْتْ صْغِيرَة سَاكْنْهَا جْنّْ، وْهِيَ تْمْشِي لْعَنْدُه وْطَاحْتْ عَنْدْ رْجْلِيهْ،</verse>
				<verse number="26">وْكَانْتْ الْمْرَاة يُونَانِيَّة مْنْ أَصْلْ سُورِي فِينِيقِي. وْرْغْبَاتُه بَاشْ يْخَرّْجْ الجّْنْ مْنْ بَنْتْهَا.</verse>
				<verse number="27">وْجَاوْبْهَا يَسُوعْ: «خَلِّي بْعْدَ الْوْلَادْ يْشْبْعُو، حِيتْ مَاشِي مْعْقُولْ يْتّْخَادْ خُبْزْ الْوْلَادْ وْيْتّْرْمَى لْلْكْلَابْ».</verse>
				<verse number="28">وَلَكِنْ جَاوْبَتُه وْݣَالْتْ: «آ سِيدِي، حْتَّى الْكْلَابْ كَيَاكْلُو تَحْتْ الْمِيدَة مْنْ الْفْرَاتْتْ اللِّي كَيْطِيحُو لْلْوْلَادْ!».</verse>
				<verse number="29">وْهُوَ يْݣُولْ لِيهَا: «عْلَى وْدّْ هَادْ الْكْلَامْ، غِيرْ سِيرِي! رَاهْ الجّْنْ خْرَجْ مْنْ بَنْتْكْ».</verse>
				<verse number="30">وْرْجْعَاتْ الْمْرَاة لْدَارْهَا، وْلْقَاتْ بَنْتْهَا نَاعْسَة فْالْفْرَاشْ، وْالجّْنْ خْرَجْ مْنّْهَا.</verse>
				<verse number="31">وْخْرَجْ يَسُوعْ مْنْ جْوَايْهْ صُورْ، وْدَازْ مْنْ صَيْدَا وْمْنْ الجّْوَايْهْ دْيَالْ الْمْدُونْ الْعَشْرَة، وْجَا لْبْحَرْ الْجَلِيلْ.</verse>
				<verse number="32">وْجَابُو لِيهْ شِي نَاسْ وَاحْدْ الرَّاجْلْ صْمَكْ وْمَا كَيْقْدَرْشْ يْتّْكَلّْمْ مْزْيَانْ، وْرَغْبُو يَسُوعْ بَاشْ يْحَطّْ عْلِيهْ يْدُّه.</verse>
				<verse number="33">وْبَعّْدُه يَسُوعْ عْلَى الجّْمَاعَة دْ النَّاسْ، وْدَارْ صْبَاعُه فْوْدْنِينْ الرَّاجْلْ، وْدْفَلْ وْمْسّْ لِيهْ لْسَانُه.</verse>
				<verse number="34">وْهْزّْ عِينِيهْ لْلسّْمَا وْتْنَهّْدْ وْݣَالْ لِيهْ: «إِفَّاتَا» يَعْنِي: «تّْحَلّْ».</verse>
				<verse number="35">وْدِيكْ السَّاعَة تّْحَلُّو وْدْنِينْ الرَّاجْلْ وْتّْسَرّْحْ لْسَانُه، وْبْدَا كَيْهْضَرْ مْزْيَانْ.</verse>
				<verse number="36">وْوْصَّى يَسُوعْ النَّاسْ بَاشْ مَا يْخَبّْرُو حْتَّى وَاحْدْ. وَلَكِنْ شْحَالْ مَّا كَانْ كَيْوَصِّيهُمْ بَاشْ يْسَكْتُو، كَانُو كَيْزِيدُو يْدَيّْعُو الْخْبَارْ.</verse>
				<verse number="37">وْكَانُو كَيْتّْعَجّْبُو بْلَا قْيَاسْ وْكَيْݣُولُو: «ݣَاعْ دَاكْشِّي اللِّي كَيْدِيرْ، كَيْدِيرُه مْزْيَانْ! رَدّْ الصَّمْكِينْ كَيْسَمْعُو وْالزّْيَازْنْ كَيْتّْكَلّْمُو».</verse>
			</chapter>
			<chapter number="8">
				<verse number="1">الْفَصْلْ التَّامْنْ وْفْدِيكْ لِيَّامْ عَاوْدْ تّْجَمْعَاتْ جْمَاعَة كْبِيرَة دْ النَّاسْ، وْمَا كَانْ عَنْدْهُمْ مَا يْتّْكَالْ. وْعَيّْطْ يَسُوعْ عْلَى التّْلَامْدْ دْيَالُه وْݣَالْ لِيهُمْ:</verse>
				<verse number="2">«بْقَاوْ فِيَّ هَادْ النَّاسْ، عْلَاحْقَّاشْ تْلْتْ يَّامْ هَادِي وْهُمَ مْعَايَ، وْمَا عَنْدْهُمْ مَا يْتّْكَالْ.</verse>
				<verse number="3">وْإِلَا صِيفْطْتْهُمْ لْدْيُورْهُمْ بْالجُّوعْ غَادِي يْسَخْفُو فْالطّْرِيقْ، وْشِي وْحْدِينْ مْنّْهُمْ جَاوْ مْنْ بْعِيدْ».</verse>
				<verse number="4">وْجَاوْبُوهْ التّْلَامْدْ دْيَالُه: «مْنِينْ غَادِي يْقْدَرْ يْجِيبْ شِي وَاحْدْ فْهَادْ الْخْلَا الْخُبْزْ اللِّي يْشَبّْعْ هَادْ النَّاسْ؟».</verse>
				<verse number="5">وْسْوّْلْهُمْ يَسُوعْ: «شْحَالْ مْنْ خُبْزَة عَنْدْكُمْ؟»، وْجَاوْبُوهْ: «سْبْعَة».</verse>
				<verse number="6">وْآمْرْ يَسُوعْ الجّْمَاعَة دْ النَّاسْ بَاشْ يْݣَلْسُو لْلْأَرْضْ، وْهْزّْ السّْبْعَة دْ الْخُبْزَاتْ وْشْكَرْ اللَّهْ، وْقَطّْعْهُمْ وْعْطَاهُمْ لْلتّْلَامْدْ دْيَالُه بَاشْ يْفَرّْقُوهُمْ عْلَى الجّْمَاعَة دْ النَّاسْ، وْهُمَ يْفَرّْقُوهُمْ.</verse>
				<verse number="7">وْكَانُو عَنْدْهُمْ شِي حُوتَاتْ صْغَارْ. وْبَعْدْمَا شْكَرْ يَسُوعْ اللَّهْ عْلِيهُمْ، ݣَالْ لْلتّْلَامْدْ دْيَالُه يْفَرّْقُوهُمْ حْتَّى هُمَ.</verse>
				<verse number="8">وْكْلَاوْ النَّاسْ حْتَّى شْبْعُو، وْمْنْ بَعْدْ جْمْعُو التّْلَامْدْ دْيَالُه سْبْعَة دْ الْݣُفَّاتْ عَامْرِينْ بْالطّْرُوفَ دْ الْخُبْزْ.</verse>
				<verse number="9">وْكَانُو تْقْرِيبًا شِي رَبْعَالَافْ وَاحْدْ. وْمْنْ بَعْدْ صِيفْطْهُمْ يَسُوعْ بْحَالْهُمْ.</verse>
				<verse number="10">وْدِيكْ السَّاعَة رْكَبْ فْالْفْلُوكَة مْعَ التّْلَامْدْ دْيَالُه وْوْصَلْ لْجْوَايْهْ دَلْمَانُوتَة.</verse>
				<verse number="11">وْجَاوْ شِي وْحْدِينْ مْنْ الْفْرِّيسِيِّينْ عَنْدْ يَسُوعْ وْبْدَاوْ كَيْتّْنَاقْشُو مْعَاهْ. وْبَاشْ يْجَرّْبُوهْ، طْلْبُو مْنُّه عَلَامَة مْنْ السّْمَا،</verse>
				<verse number="12">وْهُوَ يْتّْنَهّْدْ مْنْ قَلْبُه وْݣَالْ: «عْلَاشْ هَادْ الْجِيلْ كَيْطْلَبْ عَلَامَة؟ نْݣُولْ لِيكُمْ الْحَقّْ: حْتَّى عَلَامَة مَا غَتّْعْطَى لْهَادْ الْجِيلْ!».</verse>
				<verse number="13">وْخْلَّاهُمْ تْمَّ وْطْلَعْ لْلْفْلُوكَة وْمْشَى لْلجِّهَة لْخْرَى دْ الْبْحَرْ.</verse>
				<verse number="14">وْنْسَاوْ التّْلَامْدْ دْيَالُه يْدِّيوْ مْعَاهُمْ الْخُبْزْ، مْنْ غِيرْ خُبْزَة وَحْدَة اللِّي كَانْتْ عَنْدْهُمْ فْالْفْلُوكَة.</verse>
				<verse number="15">وْوْصَّاهُمْ يَسُوعْ وْݣَالْ: «رْدُّو الْبَالْ، حْضِيوْ رَاسْكُمْ مْنْ خْمِيرَةْ الْفْرِّيسِيِّينْ وْخْمِيرَةْ هِيرُودُسْ!».</verse>
				<verse number="16">وْبْدَاوْ كَيْتّْنَاقْشُو بِينَاتْهُمْ وْݣَالُو: «كَيْݣُولْ هَادْشِّي حِيتْ مَا عَنْدْنَاشْ الْخُبْزْ!».</verse>
				<verse number="17">وْعْرَفْ يَسُوعْ، وْݣَالْ لِيهُمْ: «عْلَاشْ كَتّْنَاقْشُو وْكَتْݣُولُو: مَا عَنْدْنَاشْ الْخُبْزْ؟ وَاشْ مَازَالْ مَا كَتْعَرْفُوشْ وْمَا كَتْفَهْمُوشْ؟ مَالْ قَلْبْكُمْ قَاسْحْ؟</verse>
				<verse number="18">عَنْدْكُمْ الْعِينِينْ وْمَا كَتْشُوفُوشْ؟ وْعَنْدْكُمْ الْوَدْنِينْ وْمَا كَتْسَمْعُوشْ؟ وَاشْ مَا كَتْعَقْلُوشْ</verse>
				<verse number="19">مْلِّي قَطّْعْتْ خَمْسَة دْ الْخُبْزَاتْ وْفَرّْقْتْهُمْ عْلَى خَمْسَالَافْ وَاحْدْ، شْحَالْ مْنْ ݣُفَّة جْمَعْتُو مْنْ الطّْرُوفَ دْ الْخُبْزْ؟»، وْجَاوْبُوهْ: «طْنَاشْ!».</verse>
				<verse number="20">وْݣَالْ لِيهُمْ: «وْمْلِّي قَطّْعْتْ سْبْعَة دْ الْخُبْزَاتْ وْفَرّْقْتْهُمْ عْلَى رَبْعَالَافْ وَاحْدْ، شْحَالْ مْنْ ݣُفَّة جْمَعْتُو مْنْ الطّْرُوفَ دْ الْخُبْزْ؟»، وْجَاوْبُوهْ: «سْبْعَة!».</verse>
				<verse number="21">وْهُوَ يْݣُولْ لِيهُمْ: «إِيوَا! هَادْشِّي كَامْلْ وْمَازَالْ مَا فْهَمْتُوشْ؟».</verse>
				<verse number="22">وْمْلِّي وْصَلْ يَسُوعْ وْالتّْلَامْدْ دْيَالُه لْبَيْتْ صَيْدَا، جَابُو لِيهْ شِي نَاسْ وَاحْدْ الرَّاجْلْ عْمَى وْرَغْبُوهْ بَاشْ يْمَسُّه.</verse>
				<verse number="23">وْشْدّْ يَسُوعْ فْيْدّْ الْعْمَى وْخَرّْجُه عْلَى بْرَّا دْ الدُّوَّارْ، وْبَخّْ فْعِينِيهْ وْحَطّْ يْدِّيهْ عْلِيهْ وْسْوّْلُه: «وَاشْ كَتْشُوفْ شِي حَاجَة؟».</verse>
				<verse number="24">وْهْزّْ الْعْمَى عِينِيهْ وْݣَالْ: «كَنْشُوفْ نَاسْ بْحَالْ الشّْجَرْ كَيْتّْمْشَّاوْ».</verse>
				<verse number="25">وْحَطّْ يَسُوعْ يْدِّيهْ مَرَّة خْرَى عْلَى عِينِيهْ، وْهُوَ يْتّْشَافَى وْوْلَّى كَيْشُوفْ كُلّْشِي وَاضْحْ.</verse>
				<verse number="26">وْصِيفْطُه يَسُوعْ لْدَارُه وْݣَالْ لِيهْ: «مَا تْرْجَعْشْ لْلدُّوَّارْ».</verse>
				<verse number="27">وْمْشَى يَسُوعْ وْالتّْلَامْدْ دْيَالُه لْلدّْوَاوْرْ اللِّي فْجْوَايْهْ قَيْصَرِيَّةْ فِيلُبُّسْ، وْفْالطّْرِيقْ سْوّْلْ يَسُوعْ التّْلَامْدْ دْيَالُه: «شْكُونْ أَنَا فْنَضَرْ النَّاسْ؟».</verse>
				<verse number="28">وْجَاوْبُوهْ: «يُوحَنَّا الْمَعْمَدَانْ، وْعَنْدْ شِي وْحْدِينْ: النّْبِي إِيلِيَّا، وْعَنْدْ وْحْدِينْ خْرِينْ: وَاحْدْ مْنْ الْأَنْبِيَا».</verse>
				<verse number="29">وْسْوّْلْهُمْ: «وْنْتُمَ شْكُونْ أَنَا فْنَضَرْكُمْ؟». وْجَاوْبْ بُطْرُسْ: «نْتَ هُوَ الْمَسِيحْ!».</verse>
				<verse number="30">وْوْصَّاهُمْ بَاشْ مَا يْتّْكَلّْمُو مْعَ حْتَّى شِي وَاحْدْ عْلِيهْ.</verse>
				<verse number="31">وْبْدَا كَيْعَلّْمْ تْلَامْدُه بْلِّي وَلْدْ الْإِنْسَانْ لَابْدَّ مَا يْتّْعَدّْبْ بْزَّافْ، وْبْلِّي الشّْيُوخْ وْالرُّؤَسَا دْ رْجَالْ الدِّينْ وْالْعُلَمَا دْ الشّْرَعْ مَا غَيْقْبْلُوهْشْ، وْغَيْتّْقْتَلْ، وْمْنْ بَعْدْ تْلْتْ يَّامْ غَيْتّْبْعَتْ مْنْ الْمُوتْ.</verse>
				<verse number="32">وْݣَالْ هَادْ الْكْلَامْ قُدَّامْ كُلّْشِي. وْجَرُّه بُطْرُسْ لْلجّْنْبْ وْبْدَا كَيْخَاصْمْ عْلِيهْ!</verse>
				<verse number="33">وْضَارْ يَسُوعْ وْشَافْ فْتْلَامْدُه وْخَاصْمْ عْلَى بُطْرُسْ وْݣَالْ لِيهْ: «بَعّْدْ مْنِّي آ هَادْ الشِّيطَانْ، نْتَ مَا كَيْهَمّْكْشْ مُرَادْ اللَّهْ وَلَكِنْ غِيرْ أَشْنُو بْغَاوْ النَّاسْ».</verse>
				<verse number="34">وْعَيّْطْ يَسُوعْ عْلَى الجّْمَاعَة دْ النَّاسْ وْالتّْلَامْدْ دْيَالُه، وْݣَالْ لِيهُمْ: «اللِّي بْغَا يْتْبَعْنِي، خَاصُّه يْسْمَحْ فْرَاسُه وْيْهَزّْ صْلِيبُه وْيْتْبَعْنِي.</verse>
				<verse number="35">حِيتْ اللِّي بْغَا يْنَجِّي حْيَاتُه غَيْضَيّْعْهَا، وَلَكِنْ اللِّي غَيْضَيّْعْ حْيَاتُه عْلَى وْدِّي وْعْلَى وْدّْ الْبْشَارَة، غَيْنَجِّيهَا.</verse>
				<verse number="36">آشْ مْنْ نْفَعْ عَنْدْ بْنَادْمْ إِلَا رْبَحْ الدّْنْيَا كُلّْهَا وْضَيّْعْ حْيَاتُه؟</verse>
				<verse number="37">وْآشْ يْمْكَنْ يْعْطِي بْنَادْمْ فْعُوضْ حْيَاتُه؟</verse>
				<verse number="38">عْلَاحْقَّاشْ اللِّي حْشَمْ يْݣُولْ بْلِّي كَيْعْرَفْنِي وْكَيْعْرَفْ كْلَامِي فْهَادْ الْجِيلْ الْفَاسْدْ وْالْمُدْنِبْ، رَاهْ وَلْدْ الْإِنْسَانْ غَيْكُونْ حْشْمَانْ بِيهْ مْلِّي غَيْرْجَعْ فْالْعَزّْ دْيَالْ بَّاهْ مْعَ الْمَلَايْكَة الْمْقَدّْسِينْ».</verse>
			</chapter>
			<chapter number="9">
				<verse number="1">الْفَصْلْ التَّاسْعْ وْݣَالْ لِيهُمْ يَسُوعْ: «نْݣُولْ لِيكُمْ الْحَقّْ: رَاهْ كَايْنْ فْالنَّاسْ اللِّي حَاضْرِينْ هْنَا اللِّي مَا غَادِيشْ يْدُوقُو الْمُوتْ حْتَّى يْشُوفُو مَمْلَكَةْ اللَّهْ جَايَّة بْالْقُوَّة».</verse>
				<verse number="2">وْمْنْ بَعْدْ سْتّْ يَّامْ دَّا يَسُوعْ مْعَاهْ بُطْرُسْ وْيَعْقُوبْ وْيُوحَنَّا بُوحْدْهُمْ وْطْلْعُو لْوَاحْدْ الجّْبَلْ عَالِي، وْتْمَّ تّْبَدّْلَاتْ صِفْتُه قُدَّامْهُمْ.</verse>
				<verse number="3">وْوْلَّاوْ حْوَايْجُه كَيْلَمْعُو بْزَّافْ وْبِيضِينْ، بْيُوضِيَة مَا كَايْنْ حْتَّى شِي وَاحْدْ فْالدّْنْيَا اللِّي يْقْدَرْ يْدِيرْ بْحَالْهَا.</verse>
				<verse number="4">وْهُوَ يْبَانْ لِيهُمْ إِيلِيَّا وْمُوسَى كَيْتّْكَلّْمُو مْعَ يَسُوعْ.</verse>
				<verse number="5">وْݣَالْ بُطْرُسْ لْيَسُوعْ: «آ سِيدِي، شْحَالْ مْزْيَانْ نْكُونُو هْنَا. خَلِّينَا نْصَايْبُو تْلَاتَة دْ النّْوَايْلْ، وَحْدَة لِيكْ، وَحْدَة لْمُوسَى وْوَحْدَة لْإِيلِيَّا».</verse>
				<verse number="6">ݣَالْ هَادْ الْكْلَامْ حِيتْ مَا كَانْشْ عَارْفْ أَشْنُو كَيْݣُولْ بْسْبَابْ الْخَلْعَة اللِّي شْدَّاتُه هُوَ وْصْحَابُه.</verse>
				<verse number="7">وْجَاتْ وَاحْدْ السّْحَابَة وْضَلّْلَاتْ عْلِيهُمْ، وْجَا صُوتْ مْنْ السّْحَابَة وْݣَالْ: «هَادَا هُوَ وْلْدِي الْعْزِيزْ، سْمْعُو لِيهْ».</verse>
				<verse number="8">وْمْلِّي تْلَفّْتُو دْغْيَا، مَا شَافُو حْتَّى وَاحْدْ مْنْ غِيرْ يَسُوعْ بُوحْدُه.</verse>
				<verse number="9">وْهُمَ نَازْلِينْ مْنْ الجّْبَلْ، وْصَّاهُمْ يَسُوعْ بَاشْ مَا يْخَبّْرُو حْتَّى وَاحْدْ بْدَاكْشِّي اللِّي شَافُو، حْتَّى يْتّْبْعَتْ وَلْدْ الْإِنْسَانْ مْنْ بِينْ الْمُوتَى.</verse>
				<verse number="10">وْدَارُو بْكْلَامُه وَلَكِنْ بْقَاوْ كَيْسْوّْلُو بْعْضِيَّاتْهُمْ: «أَشْنُو الْمَعْنَى دْيَالْ يْتّْبْعَتْ مْنْ بِينْ الْمُوتَى؟».</verse>
				<verse number="11">وْهُمَ يْسْوّْلُوهْ: «عْلَاشْ كَيْݣُولُو الْعُلَمَا دْ الشّْرَعْ بْلِّي فْاللّْوّْلْ خَاصّْ إِيلِيَّا يْجِي؟».</verse>
				<verse number="12">وْجَاوْبْهُمْ يَسُوعْ: «فْالْحَقِيقَة إِيلِيَّا خَاصّْ يْجِي فْاللّْوّْلْ وْيْصْلَحْ كُلّْشِي. وَلَكِنْ وَاشْ مَا مْكْتُوبْشْ عَاوْتَانِي فْكْتَابْ اللَّهْ بْلِّي لَابْدَّ وَلْدْ الْإِنْسَانْ يْتّْعَدّْبْ بْزَّافْ وْيْحْتَقْرُوهْ النَّاسْ؟</verse>
				<verse number="13">نْݣُولْ لِيكُمْ: رَاهْ جَا إِيلِيَّا، وْدَارُو بِيهْ مَا بْغَاوْ كِيفْ مْكْتُوبْ عْلِيهْ فْكْتَابْ اللَّهْ».</verse>
				<verse number="14">وْمْلِّي وْصَلْ يَسُوعْ وْالتّْلَامْدْ اللِّي كَانُو مْعَاهْ لْعَنْدْ التّْلَامْدْ لْخْرِينْ، شَافُو جْمَاعَة كْبِيرَة دْ النَّاسْ ضَايْرَة بْهَادْ التّْلَامْدْ وْشِي وْحْدِينْ مْنْ الْعُلَمَا دْ الشّْرَعْ كَيْتّْنَاقْشُو مْعَاهُمْ.</verse>
				<verse number="15">وْغِيرْ شَافُو النَّاسْ يَسُوعْ تّْعَجّْبُو كُلّْهُمْ وْجْرَاوْ لْعَنْدُه بَاشْ يْسَلّْمُو عْلِيهْ.</verse>
				<verse number="16">وْسْوّْلْ يَسُوعْ التّْلَامْدْ: «فَاشْ كَتّْنَاقْشُو مْعَاهُمْ؟».</verse>
				<verse number="17">وْجَاوْبُه وَاحْدْ الرَّاجْلْ مْنْ وَسْطْ الجّْمَاعَة دْ النَّاسْ وْݣَالْ لِيهْ: «آ سِيدِي، جْبْتْ لِيكْ وْلْدِي حِيتْ سَاكْنُه وَاحْدْ الجّْنْ اللِّي رْدُّه زِيزُونْ،</verse>
				<verse number="18">وْفِينْ مَا كَيْشَدُّه كَيْطِيّْحُه، وْكَيْخَرْجُو الْكْشَاكْشْ مْنْ فُمُّه وْكَيْغَزّْزْ سْنَانُه وْكَيْبَسْ. وْݣْلْتْ لْلتّْلَامْدْ دْيَالْكْ بَاشْ يْخَرّْجُوهْ مْنُّه، وَلَكِنْ مَا قَدْرُوشْ».</verse>
				<verse number="19">وْجَاوْبْهُمْ يَسُوعْ وْݣَالْ: «آ هَادْ الْجِيلْ اللِّي مَا عَنْدُه إِيمَانْ! حْتَّى لْإِمْتَى غَنْبْقَى مْعَاكُمْ؟ حْتَّى لْإِمْتَى غَنْتّْحَمّْلْكُمْ؟ جِيبُو لِيَّ الْوَلْدْ!».</verse>
				<verse number="20">وْجَابُو لِيهْ الْوَلْدْ، وْغِيرْ الجّْنْ شَافْ يَسُوعْ وْهُوَ يْلُوحْ الْوَلْدْ بْالجّْهْدْ، وْطَاحْ الْوَلْدْ لْلْأَرْضْ وْبْدَا كَيْتّْمَرّْغْ فِيهَا وْالْكْشَاكْشْ خَارْجِينْ مْنْ فُمُّه.</verse>
				<verse number="21">وْسْوّْلْ يَسُوعْ بَّاتْ الْوَلْدْ وْݣَالْ لِيهْ: «مْنْ إِيمْتَى وْهُوَ هَكَّا؟»، وْجَاوْبُه: «مْنْ صْغْرُه.</verse>
				<verse number="22">وْبْزَّافْ دْ الْمَرَّاتْ كَيْرْمِيهْ فْالْعَافْيَة وْلَا فْالْمَا بَاشْ يْقْتْلُه. وَلَكِنْ إِلَا قْدَرْتِي تْدِيرْ شِي حَاجَة حَنّْ عْلِينَا وْعَاوْنَّا».</verse>
				<verse number="23">وْݣَالْ لِيهْ يَسُوعْ: «كَتْݣُولْ إِلَا قْدَرْتِي؟ رَاهْ كُلّْشِي مُمْكِنْ لْهَادَاكْ اللِّي كَيْآمْنْ».</verse>
				<verse number="24">وْدِيكْ السَّاعَة غَوّْتْ الْبُو دْيَالْ الْوَلْدْ وْݣَالْ: «كَنْآمْنْ! عَاوْنِّي بَاشْ إِيمَانِي يْزِيدْ!».</verse>
				<verse number="25">وْمْلِّي شَافْ يَسُوعْ بْلِّي الجّْمَاعَة دْ النَّاسْ كَتّْجْمَعْ عْلِيهُمْ، نْهَضْ فْالجّْنّْ وْݣَالْ لِيهْ: «آ هَادْ الجّْنْ الزِّيزُونْ وْالصّْمَكْ! أَنَا كَنْآمْرَكْ: خْرُجْ مْنْ الْوَلْدْ وْعَمّْرَكْ مَا تْرْجَعْ لِيهْ!».</verse>
				<verse number="26">وْغَوّْتْ الجّْنْ وْطِيّْحْ الْوَلْدْ بْالجّْهْدْ لْلْأَرْضْ وْبْدَا كَيْتّْمَرّْغْ وْخْرَجْ مْنُّه. وْطَاحْ الْوَلْدْ بْحَالْ الْمْيّْتْ، حْتَّى ݣَالُو بْزَّافْ دْ النَّاسْ: «رَاهْ مَاتْ».</verse>
				<verse number="27">وَلَكِنْ يَسُوعْ شْدُّه مْنْ يْدُّه وْعَاوْنُه بَاشْ يْنُوضْ، وْهُوَ يْوْقَفْ عْلَى رْجْلِيهْ.</verse>
				<verse number="28">وْمْلِّي دْخَلْ يَسُوعْ لْلدَّارْ، كَانُو التّْلَامْدْ دْيَالُه مْعَاهْ بُوحْدْهُمْ، وْهُمَ يْسْوّْلُوهْ: «عْلَاشْ مَا قْدَرْنَاشْ حْنَا نْخَرّْجُو الجّْنْ؟».</verse>
				<verse number="29">وْهُوَ يْݣُولْ لِيهُمْ: «هَادْ النُّوعْ دْيَالْ الجّْنُونْ مَا كَيْخْرُجْ حْتَّى بْشِي حَاجَة مْنْ غِيرْ الصّْلَاة».</verse>
				<verse number="30">وْخَرْجُو مْنْ تْمَّ وْدَازُو عْلَى الْجَلِيلْ. وْمَا بْغَاشْ يَسُوعْ يْعَرْفُه شِي حَدّْ بْاللِّي رَاهْ هُوَ تْمَّ،</verse>
				<verse number="31">حِيتْ كَانْ كَيْعَلّْمْ التّْلَامْدْ دْيَالُه، وْكَيْݣُولْ لِيهُمْ: «وَلْدْ الْإِنْسَانْ غَيْتّْسَلّْمْ لْلْيْدِّينْ دْ النَّاسْ وْغَيْقْتْلُوهْ، وْتْلْتْ يَّامْ مْنْ بَعْدْمَا يْقْتْلُوهْ غَيْتّْبْعَتْ مْنْ الْمُوتْ».</verse>
				<verse number="32">وَلَكِنْ التّْلَامْدْ مَا فَهْمُوشْ هَادْ الْكْلَامْ، وْخَافُو يْسْوّْلُوهْ.</verse>
				<verse number="33">وْوَصْلُو لْكَفْرْنَاحُومْ، وْمْلِّي دَخْلُو لْلدَّارْ سْوّْلْ يَسُوعْ تْلَامْدُه: «فَاشْ كْنْتُو كَتّْنَاقْشُو فْالطّْرِيقْ؟».</verse>
				<verse number="34">وْبْقَاوْ سَاكْتِينْ، حِيتْ كَانُو كَيْتّْنَاقْشُو فْالطّْرِيقْ عْلَى شْكُونْ هُوَ الْمْخَيّْرْ فِيهُمْ.</verse>
				<verse number="35">وْݣْلَسْ يَسُوعْ وْعَيّْطْ عْلَى التّْلَامْدْ الطّْنَاشْ وْݣَالْ لِيهُمْ: «اللِّي بْغَا يْوَلِّي اللّْوّْلْ، خَاصُّه يْكُونْ هُوَ اللّْخْرْ، وْالْخْدَّامْ دْيَالْ النَّاسْ كُلّْهُمْ».</verse>
				<verse number="36">وْجَابْ وَاحْدْ الْوْلِيِّدْ وْوَقّْفُه وَسْطْ مْنّْهُمْ وْعَنّْقُه وْݣَالْ لِيهُمْ:</verse>
				<verse number="37">«اللِّي كَيْرَحّْبْ بْشِي وَلْدْ بْحَالْ هَادَا عْلَى قْبْلِي، رَاهْ كَيْرَحّْبْ بِيَّ. وْاللِّي كَيْرَحّْبْ بِيَّ، رَاهْ مَا كَيْرَحّْبْشْ بِيَّ أَنَا، وَلَكِنْ كَيْرَحّْبْ بْهَادَاكْ اللِّي صِيفْطْنِي».</verse>
				<verse number="38">وْݣَالْ لِيهْ يُوحَنَّا: «آ سِيدِي، رَاهْ شْفْنَا وَاحْدْ الرَّاجْلْ كَيْخَرّْجْ الجّْنُونْ بْالْإِسْمْ دْيَالْكْ وْمَا خَلِّينَاهْشْ، عْلَاحْقَّاشْ هُوَ مَاشِي مْعَانَا».</verse>
				<verse number="39">وْرَدّْ عْلِيهُمْ يَسُوعْ وْݣَالْ: «مَا تْحَبْسُوهْشْ! عْلَاحْقَّاشْ مَا كَايْنْ حْتَّى شِي وَاحْدْ غَيْدِيرْ مُعْجِزَة بْالْإِسْمْ دْيَالِي، وْغَيْقْدَرْ مْنْ بَعْدْ يْتّْكَلّْمْ عْلِيَّ بْكْلَامْ قْبِيحْ.</verse>
				<verse number="40">حِيتْ اللِّي مَا كَيْضَادّْنَاشْ، رَاهْ هُوَ مْعَانَا.</verse>
				<verse number="41">وْاللِّي كَيْعْطِيكُمْ كَاسْ دْ الْمَا بْالْإِسْمْ دْيَالِي حِيتْ نْتُمَ دْيَالْ الْمَسِيحْ، نْݣُولْ لِيكُمْ الْحَقّْ: رَاهْ الْأَجْرْ دْيَالُه مَا غَيْضِيعْشْ.</verse>
				<verse number="42">وْاللِّي طِيّْحْ فْالدّْنُوبْ وَاحْدْ مْنْ هَادْ الصّْغَارْ اللِّي كَيْآمْنُو بِيَّ، رَاهْ هَادَاكْ خْيَرْ لِيهْ تْتْعَلّْقْ فْعُنْقُه حَجْرَة كْبِيرَة دْيَالْ الرّْحَى وْيْتّْرْمَى فْقَاعْ الْبْحَرْ.</verse>
				<verse number="43">إِلَا الْيْدّْ دْيَالْكْ طِيّْحَاتْكْ فْالدّْنُوبْ، قْطَعْهَا، حِيتْ حْسَنْ لِيكْ تْدْخُلْ لْلْحَيَاةْ الدَّايْمَة وْيْدّْكْ مْقْطُوعَة، وَلَا يْكُونُو عَنْدْكْ جُوجْ دْ الْيْدِّينْ وْتّْرْمَى فْجَهْنَّمْ فْالْعَافْيَة اللِّي مَا كَتْطْفَاشْ. [</verse>
				<verse number="44">تْمَّ فِينْ دُودْهُمْ مَا كَيْمُوتْشْ وْالْعَافْيَة مَا كَتْطْفَاشْ.]</verse>
				<verse number="45">وْإِلَا الرّْجَلْ دْيَالْكْ طِيّْحَاتْكْ فْالدّْنُوبْ، قْطَعْهَا، حِيتْ حْسَنْ لِيكْ تْدْخُلْ لْلْحَيَاةْ الدَّايْمَة عْرَجْ، وَلَا يْكُونُو عَنْدْكْ جُوجْ دْ الرّْجْلِينْ وْتّْرْمَى فْجَهْنَّمْ. [</verse>
				<verse number="46">تْمَّ فِينْ دُودْهُمْ مَا كَيْمُوتْشْ وْالْعَافْيَة مَا كَتْطْفَاشْ.]</verse>
				<verse number="47">وْإِلَا الْعِينْ دْيَالْكْ طِيّْحَاتْكْ فْالدّْنُوبْ، ݣْلَعْهَا، حِيتْ حْسَنْ لِيكْ تْدْخُلْ لْمَمْلَكَةْ اللَّهْ عْوَرْ، وَلَا يْكُونُو عَنْدْكْ جُوجْ دْ الْعِينِينْ وْتّْرْمَى فْجَهْنَّمْ،</verse>
				<verse number="48">تْمَّ فِينْ دُودْهُمْ مَا كَيْمُوتْشْ وْالْعَافْيَة مَا كَتْطْفَاشْ.</verse>
				<verse number="49">رَاهْ كُلّْ وَاحْدْ غَيْتّْمَلّْحْ بْالْعَافْيَة.</verse>
				<verse number="50">الْمْلْحَة مْزْيَانَة، وَلَكِنْ إِلَا مْشَاتْ لِيهَا الْمْلُوحِيَّة دْيَالْهَا إِيوَا كِيفَاشْ غَتّْرْجْعُوهَا لِيهَا؟ خَاصّْ الْمْلْحَة تْكُونْ فِيكُمْ وْيْكُونْ الْهْنَا بِينَاتْكُمْ».</verse>
			</chapter>
			<chapter number="10">
				<verse number="1">الْفَصْلْ الْعَاشْرْ وْخْرَجْ يَسُوعْ مْنْ تْمَّ وْمْشَى لْجْوَايْهْ الْيَهُودِيَّة اللِّي مْنْ الجِّهَة لْخْرَى دْيَالْ وَادْ الْأُرْدُنْ، وْعَاوْدْ تّْجَمْعُو عْلِيهْ بْزَّافْ دْ الجّْمَاعَاتْ دْ النَّاسْ وْكِمَا الْعَادَة دْيَالُه بْدَا كَيْعَلّْمْهُمْ عَاوْتَانِي.</verse>
				<verse number="2">وْقَرّْبُو لْعَنْدُه الْفْرِّيسِيِّينْ وْسْوّْلُوهْ بَاشْ يْجَرّْبُوهْ: «وَاشْ حْلَالْ يْطَلّْقْ الرَّاجْلْ مْرَاتُه؟».</verse>
				<verse number="3">وْهُوَ يْجَاوْبْهُمْ وْݣَالْ: «بْآشْ وْصَّاكُمْ مُوسَى؟»،</verse>
				<verse number="4">وْݣَالُو لِيهْ: «مُوسَى سْمَحْ لْلرَّاجْلْ بَاشْ يْعْطِي لْمْرَاتُه وَرْقَةْ الطّْلَاقْ وْيْصِيفْطْهَا».</verse>
				<verse number="5">وْهُوَ يْݣُولْ لِيهُمْ يَسُوعْ: «رَاهْ عْلَى وْدّْ قْسُوحِيَّةْ قْلُوبْكُمْ كْتَبْ لِيكُمْ مُوسَى هَادْ الْوْصِيَّة،</verse>
				<verse number="6">وَلَكِنْ رَاهْ مْنْ الْبْدُو، مْلِّي خْلَقْ اللَّهْ الدّْنْيَا، خْلَقْ بْنَادْمْ دْكَرْ وْنْتْوَى.</verse>
				<verse number="7">هَادْشِّي عْلَاشْ غَيْخَلِّي الرَّاجْلْ بَّاهْ وْمُّه وْغَيْتَّاحْدْ مْعَ مْرَاتُه،</verse>
				<verse number="8">وْغَيْوَلِّيوْ بْجُوجْ دَاتْ وَحْدَة، يَعْنِي مَا غَيْبْقَاوْشْ جُوجْ وَلَكِنْ غَيْوَلِّيوْ دَاتْ وَحْدَة.</verse>
				<verse number="9">وْاللِّي جْمْعُه اللَّهْ مَا يْقْدَرْشْ يْفَرّْقُه بْنَادْمْ».</verse>
				<verse number="10">وْمْلِّي رْجْعُو لْلدَّارْ، عَاوْدُو سْوّْلُوهْ التّْلَامْدْ دْيَالُه عْلَى هَادْ الْقَضِيَّة،</verse>
				<verse number="11">وْݣَالْ لِيهُمْ يَسُوعْ: «اللِّي طَلّْقْ مْرَاتُه وْتّْزَوّْجْ بْوَحْدَة خْرَى، رَاهْ كَيْفْسَدْ مْعَاهَا،</verse>
				<verse number="12">وْإِلَا طَلّْقَاتْ الْمْرَاة رَاجْلْهَا وْتّْزَوّْجَاتْ بْرَاجْلْ آخُرْ، رَاهَا كَتْفْسَدْ».</verse>
				<verse number="13">وْجَابُو لِيهْ النَّاسْ شِي وْلَادْ صْغَارْ بَاشْ يْحَطّْ يْدِّيهْ عْلِيهُمْ، وَلَكِنْ التّْلَامْدْ خَاصْمُو عْلَى اللِّي جَابُوهُمْ.</verse>
				<verse number="14">وْشَافْ يَسُوعْ دَاكْشِّي وْتّْقَلّْقْ وْݣَالْ: «خَلِّيوْ الدّْرَارِي يْجِيوْ لْعَنْدِي وْمَا تْحَبْسُوهُمْشْ، عْلَاحْقَّاشْ بْحَالْ هَادُو اللِّي لِيهُمْ مَمْلَكَةْ اللَّهْ.</verse>
				<verse number="15">وْرَانِي نْݣُولْ لِيكُمْ الْحَقّْ: اللِّي مَا كَيْقْبَلْشْ مَمْلَكَةْ اللَّهْ بْحَالْ شِي وَلْدْ صْغِيرْ، عَمّْرُه مَا غَيْدْخَلْ لِيهَا».</verse>
				<verse number="16">وْعَنّْقْ يَسُوعْ الدّْرَارِي وْحَطّْ يْدِّيهْ عْلِيهُمْ وْبَارْكْهُمْ.</verse>
				<verse number="17">وْمْلِّي خْرَجْ يَسُوعْ لْلطّْرِيقْ، جْرَّى لْعَنْدُه وَاحْدْ الرَّاجْلْ وْطَاحْ قُدَّامُه عْلَى رْكَابِيهْ وْسْوّْلُه: «آ الْمُعَلِّمْ الْمْزْيَانْ، أَشْنُو اللِّي يْمْكَنْ لِي نْدِيرْ بَاشْ نْوْرَتْ الْحَيَاةْ الدَّايْمَة؟».</verse>
				<verse number="18">وْجَاوْبُه يَسُوعْ: «عْلَاشْ كَتْݣُولْ لِيَّ آ الْمْزْيَانْ؟ رَاهْ مَا كَايْنْ حْتَّى شِي وَاحْدْ مْزْيَانْ مْنْ غِيرْ اللَّهْ بُوحْدُه.</verse>
				<verse number="19">الْوْصِيَّاتْ رَاكْ كَتْعَرْفْهُمْ: مَا تْقْتَلْ، مَا تْفْسَدْ، مَا تْسْرَقْ، مَا تْشْهَدْ بْالزُّورْ، مَا تْغَشّْ، تّْهَلَّى فْبَّاكْ وْمُّكْ».</verse>
				<verse number="20">وْهُوَ يْݣُولْ لِيهْ الرَّاجْلْ: «آ الْمُعَلِّمْ، رَانِي دْرْتْ بْهَادْ الْوْصِيَّاتْ كُلّْهُمْ مْنْ صُغْرِي».</verse>
				<verse number="21">وْشَافْ فِيهْ يَسُوعْ بْالْمْحَبَّة وْݣَالْ لِيهْ: «نَاقْصَاكْ حَاجَة وَحْدَة: سِيرْ بِيعْ ݣَاعْ دَاكْشِّي اللِّي كَتْمْلَكْ وْعْطِي تَمَنُه لْلْمَسَاكِينْ وْغَيْكُونْ عَنْدْكْ كَنْزْ فْالسّْمَا، وْأَجِي تْبَعْنِي».</verse>
				<verse number="22">وْتّْصْدَمْ الرَّاجْلْ مْلِّي سْمَعْ هَادْ الْكْلَامْ وْمْشَى حْزِينْ حِيتْ كَانْ لَبَاسْ عْلِيهْ بْزَّافْ.</verse>
				<verse number="23">وْشَافْ يَسُوعْ فْاللِّي ضَايْرِينْ بِيهْ وْݣَالْ لْتْلَامْدُه: «شْحَالْ صْعِيبْ عْلَى النَّاسْ اللِّي لَبَاسْ عْلِيهُمْ يْدَخْلُو لْمَمْلَكَةْ اللَّهْ!».</verse>
				<verse number="24">وْتّْعَجّْبُو التّْلَامْدْ مْنْ كْلَامُه، وْعَاوْدْ ݣَالْ لِيهُمْ: «آ وْلَادِي، شْحَالْ صْعِيبْ عْلَى الْوَاحْدْ بَاشْ يْدْخَلْ لْمَمْلَكَةْ اللَّهْ.</verse>
				<verse number="25">رَاهْ دْخُولْ الجّْمَلْ مْنْ عِينْ لِيبْرَة سْهَلْ مْنْ الدّْخُولْ دْيَالْ اللِّي لَبَاسْ عْلِيهْ لْمَمْلَكَةْ اللَّهْ».</verse>
				<verse number="26">وْتّْعَجّْبُو التّْلَامْدْ بْزَّافْ وْݣَالُو لْبَعْضِيَّاتْهُمْ: «إِيوَا عْلَى هَادْ الْحْسَابْ شْكُونْ اللِّي غَيْقْدَرْ يْنْجَا؟».</verse>
				<verse number="27">وْشَافْ فِيهُمْ يَسُوعْ وْݣَالْ: «رَاهْ النَّاسْ مَا يْقَدْرُوشْ عْلَى هَادْشِّي، وَلَكِنْ اللَّهْ يْقْدَرْ، حِيتْ اللَّهْ قَادْرْ عْلَى كُلّْشِي».</verse>
				<verse number="28">وْبْدَا بُطْرُسْ كَيْݣُولْ لِيهْ: «هَا حْنَا خَلِّينَا كُلّْشِي وْتْبَعْنَاكْ».</verse>
				<verse number="29">وْݣَالْ لِيهْ يَسُوعْ: «نْݣُولْ لِيكُمْ الْحَقّْ، كُلّْ وَاحْدْ سْمَحْ فْدَارُه، وْلَا خُوتُه، وْلَا خْوَاتَاتُه، وْلَا مُّه، وْلَا بَّاهْ، وْلَا وْلَادُه، وْلَا الْأَرَاضِي دْيَالُه عْلَى قْبْلِي وْعْلَى قْبَلْ الْبْشَارَة،</verse>
				<verse number="30">رَاهْ غَادِي يْتّْرَدّْ لِيهْ فْهَادْ الدّْنْيَا -وَاخَّا غَيْكُونْ التَّعَدُّو- دَاكْشِّي اللِّي سْمَحْ فِيهْ عْلَى مْيَةْ مَرَّة، مْنْ الدّْيُورْ، وْالْخُوتْ، وْالْخْوَاتَاتْ، وْالْمَّاوَاتْ، وْالْوْلَادْ، وْالْأَرَاضِي. وْفْالْآخِرَة غَتْكُونْ لِيهْ الْحَيَاةْ الدَّايْمَة.</verse>
				<verse number="31">رَاهْ بْزَّافْ مْنْ هَادُوكْ اللِّي كَانُو هُمَ اللّْوّْلِينْ غَادِي يْوَلِّيوْ هُمَ اللّْخْرِينْ، وْبْزَّافْ اللِّي كَانُو اللّْخْرِينْ غَادِي يْوَلِّيوْ هُمَ اللّْوّْلِينْ».</verse>
				<verse number="32">وْكَانْ يَسُوعْ وْالتّْلَامْدْ دْيَالُه مْسَافْرِينْ لْأُورْشَلِيمْ وْيَسُوعْ قُدَّامْهُمْ، وْكَانُو التّْلَامْدْ حَايْرِينْ، وْالنَّاسْ اللِّي تَابْعِينُه كَانُو خَايْفِينْ. وْجْمَعْ يَسُوعْ مَرَّة خْرَى التّْلَامْدْ الطّْنَاشْ وْبْدَا كَيْخَبّْرْهُمْ عْلَى دَاكْشِّي اللِّي غَادِي يْوْقَعْ لِيهْ،</verse>
				<verse number="33">وْݣَالْ لِيهُمْ: «هَا حْنَا طَالْعِينْ لْأُورْشَلِيمْ، وْوَلْدْ الْإِنْسَانْ غَيْسَلّْمُوهْ لْلرُّؤَسَا دْ رْجَالْ الدِّينْ وْالْعُلَمَا دْ الشّْرَعْ، وْغَيْحَكْمُو عْلِيهْ بْالْمُوتْ وْغَيْسَلّْمُوهْ لْلشّْعُوبْ اللِّي مَاشِي يْهُودْ،</verse>
				<verse number="34">وْغَيْضَحْكُو عْلِيهْ وْغَيْدْفْلُو عْلِيهْ وْغَيْصَوّْطُوهْ وْغَيْقْتْلُوهْ، وْمْنْ بَعْدْ تْلْتْ يَّامْ غَيْتّْبْعَتْ مْنْ الْمُوتْ».</verse>
				<verse number="35">وْقَرّْبْ يَعْقُوبْ وْيُوحَنَّا وْلَادْ زَبَدِي لْعَنْدْ يَسُوعْ وْݣَالُو لِيهْ: «آ الْمُعَلِّمْ، بْغِينَاكْ تْدِيرْ لِينَا ݣَاعْ دَاكْشِّي اللِّي غَنْطْلْبُوهْ مْنّْكْ».</verse>
				<verse number="36">وْسْوّْلْهُمْ يَسُوعْ: «آشْ بْغِيتُونِي نْدِيرْ لِيكُمْ؟».</verse>
				<verse number="37">وْجَاوْبُوهْ: «وَافْقْ لِينَا بَاشْ يْݣْلَسْ وَاحْدْ مْنَّا عْلَى لِيمْنْ دْيَالْكْ وْوَاحْدْ آخْرْ عْلَى لِيسْرْ دْيَالْكْ مْلِّي تْكُونْ فْالْعَزّْ دْيَالْكْ».</verse>
				<verse number="38">وْݣَالْ لِيهُمْ يَسُوعْ: «رَاكُمْ مَا كَتْعَرْفُوشْ آشْ كَتْطْلْبُو: وَاشْ تْقَدْرُو تْشَرْبُو مْنْ الْكَاسْ اللِّي غَنْشْرَبْ مْنُّه أَنَا، وْلَا وَاشْ تْقَدْرُو تْتْعَمّْدُو بْالْمَعْمُودِيَّة اللِّي غَنْتْعَمّْدْ بِيهَا أَنَا؟».</verse>
				<verse number="39">وْݣَالُو لِيهْ: «إِيِّهْ نْقَدْرُو!». وْݣَالْ لِيهُمْ: «الْكَاسْ اللِّي غَنْشْرَبْ مْنُّه أَنَا، غَتْشَرْبُو مْنُّه حْتَّى نْتُمَ، وْالْمَعْمُودِيَّة اللِّي غَنْتْعَمّْدْ بِيهَا أَنَا، غَتّْعَمْدُو بِيهَا حْتَّى نْتُمَ.</verse>
				<verse number="40">وَلَكِنْ الْݣْلَاسْ عْلَى لِيمْنْ دْيَالِي وْلَا عْلَى لِيسْرْ دْيَالِي مَاشِي أَنَا اللِّي غَادِي نْعْطِيهْ، وَلَكِنْ غَادِي يْتّْعْطَى لْهَادُوكْ اللِّي وَجّْدُو لِيهُمْ اللَّهْ».</verse>
				<verse number="41">وْمْلِّي سْمْعُو التّْلَامْدْ الْعَشْرَة هَادْ الْكْلَامْ، تْقَلّْقُو بْزَّافْ عْلَى يَعْقُوبْ وْيُوحَنَّا.</verse>
				<verse number="42">وْعَيّْطْ لِيهُمْ يَسُوعْ وْݣَالْ: «كَتْعَرْفُو بْلِّي هَادُوكْ اللِّي كَيْحَسْبُو رَاسْهُمْ الرُّؤَسَا دْ الشّْعُوبْ هُمَ سْيَادْ هَادْ الشّْعُوبْ، وْالْمْسْؤُولِينْ الْكْبَارْ كَيْفَرْضُو السُّلْطَة دْيَالْهُمْ عْلَى كُلّْ وَاحْدْ تَحْتْ مْنّْهُمْ.</verse>
				<verse number="43">وَلَكِنْ نْتُمَ بِينَاتْكُمْ مَا خَاصّْكُمْشْ تْكُونُو بْحَالْهُمْ، اللِّي بْغَا يْكُونْ كْبِيرْ فِيكُمْ، خَاصُّه يْوَلِّي الْخْدَّامْ دْيَالْكُمْ.</verse>
				<verse number="44">وْاللِّي بْغَا يْكُونْ اللّْوّْلْ فِيكُمْ، خَاصُّه يْوَلِّي الْعَبْدْ دْيَالْ كُلّْشِي.</verse>
				<verse number="45">حِيتْ حْتَّى وَلْدْ الْإِنْسَانْ مَا جَاشْ بَاشْ يْخَدْمُو عْلِيهْ النَّاسْ، وَلَكِنْ جَا بَاشْ يْخْدَمْ وْيْفْدِي بْزَّافْ دْ النَّاسْ بْحْيَاتُه».</verse>
				<verse number="46">وْوْصَلْ يَسُوعْ هُوَ وْالتّْلَامْدْ دْيَالُه لْأَرِيحَا. وْمْلِّي كَانُو خَارْجِينْ مْنّْهَا مْعَ جْمَاعَة كْبِيرَة دْ النَّاسْ، كَانْ وَاحْدْ الْعْمَى سْمِيتُه بَارْتِيمَاوُسْ وَلْدْ تِيمَاوُسْ ݣَالْسْ فْجَنْبْ الطّْرِيقْ كَيْسْعَى.</verse>
				<verse number="47">وْمْلِّي سْمَعْ بْلِّي يَسُوعْ اللِّي مْنْ النَّاصِرَة كَانْ دَايْزْ مْنْ تْمَّ، بْدَا كَيْغَوّْتْ وْكَيْݣُولْ: «آ يَسُوعْ بْنْ دَاوُدْ، رْحَمْنِي!».</verse>
				<verse number="48">وْخَاصْمُو عْلِيهْ بْزَّافْ دْ النَّاسْ بَاشْ يْسْكُتْ، وَلَكِنْ زَادْ كَيْغَوّْتْ كْتَرْ وْكَيْݣُولْ: «آ بْنْ دَاوُدْ، رْحَمْنِي!».</verse>
				<verse number="49">وْوْقَفْ يَسُوعْ وْݣَالْ لِيهُمْ: «عَيْطُو عْلِيهْ!». وْهُمَ يْعَيْطُو عْلَى الْعْمَى وْݣَالُو لِيهْ: «تْشَجّْعْ، نُوضْ! رَاهْ كَيْعَيّْطْ عْلِيكْ!».</verse>
				<verse number="50">وْحَيّْدْ الْعْمَى جْلَّابْتُه وْنَقّْزْ وْجَا لْعَنْدْ يَسُوعْ.</verse>
				<verse number="51">وْسْوّْلُه يَسُوعْ: «آشْ بْغِيتِي نْدِيرْ لِيكْ؟»، وْهُوَ يْجَاوْبُه الْعْمَى: «بْغِيتْ نْوَلِّي نْشُوفْ آ سِيدِي!».</verse>
				<verse number="52">وْݣَالْ لِيهْ يَسُوعْ: «سِيرْ، الْإِيمَانْ دْيَالْكْ هُوَ اللِّي شْفَاكْ». وْفْدِيكْ السَّاعَة بْدَا كَيْشُوفْ مْنْ جْدِيدْ. وْتْبَعْ يَسُوعْ فْالطّْرِيقْ.</verse>
			</chapter>
			<chapter number="11">
				<verse number="1">الْفَصْلْ حْضَاشْ وْمْلِّي قَرّْبُو لْأُورْشَلِيمْ جِهْةْ دُوَّارْ بَيْتْ فَاجِي وْدُوَّارْ بَيْتْ عَنْيَا، اللِّي حْدَا جْبَلْ الزِّيتُونْ، صِيفْطْ يَسُوعْ جُوجْ مْنْ التّْلَامْدْ دْيَالُه</verse>
				<verse number="2">وْݣَالْ لِيهُمْ: «سِيرُو لْلدُّوَّارْ اللِّي كَايْنْ قُدَّامْكُمْ، وْغِيرْ غَتْدَخْلُو لِيهْ رَاكُمْ غَتْلْقَاوْ وَاحْدْ الدّْحْشْ مْرْبُوطْ عَمّْرْ شِي حَدّْ مَا رْكَبْ عْلِيهْ، حْلُّو الرّْبَاطْ دْيَالُه وْجِيبُوهْ.</verse>
				<verse number="3">وْإِلَا ݣَالْ لِيكُمْ شِي وَاحْدْ: عْلَاشْ كَتْدِيرُو هَكَّا؟ ݣُولُو لِيهْ: رَاهْ الرَّبّْ مْحْتَاجْ لِيهْ وْرَاهْ غَيْرَدُّه دْغْيَا لّْهْنَا».</verse>
				<verse number="4">وْمْشَاوْ وْلْقَاوْ الدّْحْشْ مْرْبُوطْ حْدَا وَاحْدْ الْبَابْ عْلَى الطّْرِيقْ، وْهُمَ يْحَلُّو لِيهْ الرّْبَاطْ.</verse>
				<verse number="5">وْسْوّْلُوهُمْ شِي وْحْدِينْ كَانُو تْمَّ: «عْلَاشْ كَتْحَلُّو الرّْبَاطْ دْيَالْ الدّْحْشْ؟».</verse>
				<verse number="6">وْجَاوْبُوهُمْ كِمَا وْصَّاهُمْ يَسُوعْ. وْخْلَّاوْهُمْ يَاخْدُوهْ.</verse>
				<verse number="7">وْجَابُو التّْلَامْدْ الدّْحْشْ لْيَسُوعْ، وْحَطُّو عْلِيهْ حْوَايْجْهُمْ وْهُوَ يْرْكَبْ عْلِيهْ.</verse>
				<verse number="8">وْفَرّْشُو بْزَّافْ دْ النَّاسْ حْوَايْجْهُمْ فْالطّْرِيقْ، وْوْحْدِينْ خْرِينْ قَطّْعُو الْعْرُوشْ دْ الشّْجَرْ مْنْ الْفْدَادْنْ.</verse>
				<verse number="9">وْهَادُوكْ اللِّي سَابْقِينْ يَسُوعْ وْاللِّي تَابْعِينُه كَانُو كَيْغَوّْتُو وْكَيْݣُولُو: «الْعَزّْ لْلَّهْ! مْبْرُوكْ هَادَاكْ اللِّي جَايْ بْإِسْمْ الرَّبّْ!</verse>
				<verse number="10">مْبَارْكَة مَمْلَكَةْ بُونَا دَاوُدْ اللِّي جَايَّة. الْعَزّْ لْلَّهْ فْالسّْمَا الْعَالْيَة!».</verse>
				<verse number="11">وْمْلِّي وْصَلْ يَسُوعْ لْأُورْشَلِيمْ دْخَلْ لْبِيتْ اللَّهْ، وْشَافْ فْݣَاعْ اللِّي ضَايْرْ بِيهْ، وْمْلِّي لْقَا الْحَالْ فَاتْ، خْرَجْ لْبَيْتْ عَنْيَا مْعَ تْلَامْدُه الطّْنَاشْ.</verse>
				<verse number="12">وْفْالصّْبَاحْ مْلِّي خَرْجُو مْنْ بَيْتْ عَنْيَا جَاهْ الجُّوعْ،</verse>
				<verse number="13">وْهُوَ يْشُوفْ مْنْ بْعِيدْ وَاحْدْ الْكَرْمَة عَامْرَة بْالْوْرَاقْ، وْمْشَى يْشُوفْ وَاشْ غَيْلْقَا فِيهَا شِي حَاجَة. وْمْلِّي قَرّْبْ لِيهَا، لْقَا غِيرْ الْوْرَاقْ، حِيتْ وَقْتْ الْكَرْمُوسْ مَازَالْ مَا وْصَلْ.</verse>
				<verse number="14">وْݣَالْ لِيهَا يَسُوعْ: «عَمّْرْ شِي وَاحْدْ مَا يْعَاوْدْ يَاكُلْ غَلّْتْكْ عْلَى الدّْوَامْ». وْكَانُو التّْلَامْدْ دْيَالُه كَيْسَمْعُوهْ.</verse>
				<verse number="15">وْوَصْلُو لْأُورْشَلِيمْ، وْدْخَلْ يَسُوعْ لْبِيتْ اللَّهْ وْبْدَا كَيْجَرِّي عْلَى هَادُوكْ اللِّي كَيْبِيعُو وْيْشْرِيوْ تْمَّ، وْقْلَبْ الطّْبَالِي دْيَالْ اللِّي كَيْصَرّْفُو الْفْلُوسْ وْالْكْرَاسَى دْيَالْ بِيَّاعِينْ الْحْمَامْ،</verse>
				<verse number="16">وْمَا خْلَّا حَدّْ مْنْ هَادُوكْ اللِّي كَيْهَزُّو السّْلْعَة يْدُوزُو مْنْ بِيتْ اللَّهْ.</verse>
				<verse number="17">وْبْدَا كَيْعَلّْمْ النَّاسْ وْكَيْݣُولْ: «وَاشْ مَا مْكْتُوبْشْ فْكْتَابْ اللَّهْ: الدَّارْ دْيَالِي غَادِي تّْسَمَّى دَارْ لْلصّْلَاة لْݣَاعْ الشّْعُوبْ؟ وَلَكِنْ نْتُمَ رْدِّيتُوهَا غَارْ دْيَالْ الشّْفَارَا!».</verse>
				<verse number="18">وْالرُّؤَسَا دْ رْجَالْ الدِّينْ وْالْعُلَمَا دْ الشّْرَعْ سَاقُو الْخْبَارْ، وْبْدَاوْ كَيْقَلّْبُو كِيفَاشْ يْقْتْلُوهْ، وَلَكِنْ كَانُو خَايْفِينْ مْنُّه عْلَاحْقَّاشْ النَّاسْ كَامْلِينْ تْبَهْضُو مْنْ التَّعْلِيمْ دْيَالُه.</verse>
				<verse number="19">وْفْالْعْشِيَّة خْرَجْ يَسُوعْ وْالتّْلَامْدْ دْيَالُه مْنْ الْمْدِينَة.</verse>
				<verse number="20">وْفْالصّْبَاحْ بْكْرِي، مْلِّي كَانُو دَايْزِينْ فْالطّْرِيقْ شَافُو الْكَرْمَة يْبْسَاتْ مْنْ الجّْدَرْ دْيَالْهَا.</verse>
				<verse number="21">وْتّْفَكّْرْ بُطْرُسْ دَاكْشِّي اللِّي جْرَا، وْݣَالْ لْيَسُوعْ: «شُوفْ آ سِيدِي، رَاهْ الْكَرْمَة اللِّي لْعَنْتِيهَا يْبْسَاتْ».</verse>
				<verse number="22">وْهُوَ يْجَاوْبْهُمْ يَسُوعْ وْݣَالْ: «خَاصّْكُمْ تْآمْنُو بْاللَّهْ.</verse>
				<verse number="23">وْنْݣُولْ لِيكُمْ الْحَقّْ: اللِّي ݣَالْ لْهَادْ الجّْبَلْ: يْتْحَرّْكْ وْيْتْلَاحْ فْالْبْحَرْ وْمَا شْكّْشْ فْقَلْبُه وْآمْنْ بْلِّي دَاكْشِّي اللِّي ݣَالْ غَادِي يْطْرَا، رَاهْ غَادِي يْكُونْ لِيهْ.</verse>
				<verse number="24">وْعْلَى هَادْشِّي كَنْݣُولْ لِيكُمْ: ݣَاعْ اللِّي كَتْطْلْبُوهْ فْالصّْلَاة، آمْنُو بْلِّي خْدِيتُوهْ وْغَيْكُونْ لِيكُمْ.</verse>
				<verse number="25">وْمْلِّي تْوَقْفُو بَاشْ تْصَلِّيوْ، غْفْرُو لْلنَّاسْ إِلَا بِينْكُمْ وْبِينْهُمْ شِي حَاجَة، بَاشْ حْتَّى بَّاكُمْ اللِّي فْالسّْمَا يْغْفَرْ لِيكُمْ دْنُوبْكُمْ». [</verse>
				<verse number="26">وْإِلَا مَا غْفَرْتُوشْ لْلنَّاسْ الْغَلْطَاتْ دْيَالْهُمْ، حْتَّى نْتُمَ مَا غَيْغْفَرْشْ لِيكُمْ بَّاكُمْ اللِّي فْالسّْمَا الْغَلْطَاتْ دْيَالْكُمْ.]</verse>
				<verse number="27">وْرْجْعُو لْأُورْشَلِيمْ عَاوْتَانِي. وْمْلِّي كَانْ يَسُوعْ كَيْمْشِي فْبِيتْ اللَّهْ، جَاوْ لْعَنْدُه الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ وْالشّْيُوخْ،</verse>
				<verse number="28">وْݣَالُو لِيهْ: «بْآشْ مْنْ سُلْطَة كَتْدِيرْ هَادْ الْأُمُورْ؟ وْشْكُونْ اللِّي عْطَاكْ هَادْ السُّلْطَة بْآشْ تْدِيرْهُمْ؟».</verse>
				<verse number="29">وَلَكِنْ يَسُوعْ جَاوْبْهُمْ وْݣَالْ: «حْتَّى أَنَا بْغِيتْ نْسْوّْلْكُمْ سُؤَالْ وَاحْدْ. جَاوْبُونِي، وْنْݣُولْ لِيكُمْ بْآشْ مْنْ سُلْطَة كَنْدِيرْ هَادْشِّي:</verse>
				<verse number="30">مْنِينْ جَاتْ الْمَعْمُودِيَّة دْيَالْ يُوحَنَّا؟ وَاشْ مْنْ اللَّهْ وْلَا مْنْ النَّاسْ؟ إِيوَا جَاوْبُونِي!».</verse>
				<verse number="31">وْبْدَاوْ كَيْتّْشَاوْرُو مْعَ بْعْضِيَّاتْهُمْ وْݣَالُو: «إِلَا ݣْلْنَا جَاتْ مْنْ اللَّهْ، غَادِي يْݣُولْ لِينَا: عْلَاشْ مَا آمْنْتُوشْ بْيُوحَنَّا؟</verse>
				<verse number="32">إِيوَا وَاشْ نْݣُولُو بْاللِّي جَاتْ مْنْ عَنْدْ النَّاسْ؟» -وَلَكِنْ كَانُو خَايْفِينْ مْنْ الجّْمَاعَة دْ النَّاسْ، حِيتْ كُلّْهُمْ كَانُو مْتْأَكّْدِينْ بْلِّي يُوحَنَّا نْبِي-</verse>
				<verse number="33">وْهُمَ يْجَاوْبُو يَسُوعْ وْݣَالُو لِيهْ: «مَا كَنْعَرْفُوشْ!»، وْݣَالْ لِيهُمْ: «حْتَّى أَنَا مَا نْݣُولْشْ لِيكُمْ بْآشْ مْنْ سُلْطَة كَنْدِيرْ هَادْشِّي».</verse>
			</chapter>
			<chapter number="12">
				<verse number="1">الْفَصْلْ طْنَاشْ وْبْدَا يَسُوعْ كَيْتّْكَلّْمْ مْعَاهُمْ بْالْمْتُولْ وْݣَالْ: «هَادَا وَاحْدْ الرَّاجْلْ غْرَسْ جْنَانْ دْ الْعْنَبْ، وْضَوّْرْ بِيهْ الْحِيطْ، وْحْفَرْ فِيهْ مْعَصْرَة وْبْنَى بَرْجْ لْلْعْسَّة، وْكْرَاهْ لْشِي جْنَايْنِيَّة وْسَافْرْ.</verse>
				<verse number="2">وْمْلِّي وْصَلْ الْوَقْتْ فَاشْ كَيْتّْجْنَى الْعْنَبْ، صِيفْطْ لِيهُمْ وَاحْدْ الْعَبْدْ بَاشْ يَاخُدْ الْغْلَّة دْ الْعْنَبْ.</verse>
				<verse number="3">وْنَاضُو الجّْنَايْنِيَّة وْقْبْضُو الْعَبْدْ وْضْرْبُوهْ وْرْجّْعُوهْ بْيْدِّيهْ خَاوْيِينْ.</verse>
				<verse number="4">وْعَاوْدْ صِيفْطْ لِيهُمْ عَبْدْ آخُرْ، وْضْرْبُوهْ عْلَى رَاسُه وْعَايْرُوهْ.</verse>
				<verse number="5">وْعَاوْدْ صِيفْطْ لِيهُمْ عَبْدْ آخُرْ، وْهُمَ يْقْتْلُوهْ. وْمْنْ بَعْدْ صِيفْطْ لِيهُمْ وْحْدِينْ خْرِينْ كْتَارْ، شِي مْنّْهُمْ ضْرْبُوهُمْ وْالْخْرِينْ قْتْلُوهُمْ.</verse>
				<verse number="6">وْبْقَى لِيهْ غِيرْ وَلْدُه الْعْزِيزْ، وْفْاللّْخْرْ صِيفْطُه لِيهُمْ وْݣَالْ: غَادِي يْحْتَرْمُو وْلْدِي.</verse>
				<verse number="7">وَلَكِنْ هَادُوكْ الجّْنَايْنِيَّة ݣَالُو بِينَاتْهُمْ: هَا هُوَ اللِّي غَادِي يْوْرَتْ! يَالَّاهُو نْقْتْلُوهْ بَاشْ يْوَلِّي الْوَرْتْ دْيَالْنَا.</verse>
				<verse number="8">وْهُمَ يْشَدُّوهْ وْقْتْلُوهْ وْخَرّْجُوهْ عْلَى بْرَّا دْ الجّْنَانْ».</verse>
				<verse number="9">وْݣَالْ لِيهُمْ يَسُوعْ: «إِيوَا آشْ غَيْدِيرْ مُولْ الجّْنَانْ دْ الْعْنَبْ؟ رَاهْ غَادِي يْجِي وْيْقْتَلْ هَادُوكْ الجّْنَايْنِيَّة، وْغَادِي يْعْطِي الجّْنَانْ دْ الْعْنَبْ لْجْنَايْنِيَّة خْرِينْ.</verse>
				<verse number="10">وَاشْ مَا قْرِيتُوشْ فْكْتَابْ اللَّهْ: الْحَجْرَة اللِّي مَا بْغَاوْهَاشْ الْبْنَّايَا، هِيَ اللِّي وْلَّاتْ حَجْرَةْ السَّاسْ؟</verse>
				<verse number="11">	هَادْشِّي جَا مْنْ عَنْدْ الرَّبّْ، وْهُوَ عْجِيبْ فْنَضَرْنَا!».</verse>
				<verse number="12">وْفْهْمُو الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ وْالشّْيُوخْ بْلِّي الْمْتَالْ كَانْ عْلِيهُمْ، دَاكْشِّي عْلَاشْ بْدَاوْ كَيْقَلّْبُو كِيفَاشْ يْشَدُّو يَسُوعْ. وَلَكِنْ كَانُو خَايْفِينْ مْنْ الجّْمَاعَة دْ النَّاسْ، وْخْلَّاوْهْ، وْمْشَاوْ بْحَالْهُمْ.</verse>
				<verse number="13">وْصِيفْطُو لْيَسُوعْ شِي رْجَالْ مْنْ الْفْرِّيسِيِّينْ وْالْهِيرُودُسِيِّينْ، بَاشْ يْشَدُّو عْلِيهْ شِي غَلْطَة فْكْلَامُه.</verse>
				<verse number="14">وْجَاوْ لْعَنْدُه وْݣَالُو لِيهْ: «آ سِيدِي، كَنْعَرْفُو بْلِّي رَاكْ صَادْقْ، مَا كَيْهَمّْكْشْ بْنَادْمْ كِمَا كَانْ شَانُه، وْمَا كَتْدِيرْشْ الْوْجْهِيَّاتْ، وَلَكِنْ كَتْعَلّْمْ طْرِيقْ اللَّهْ بْالْحَقّْ. وَاشْ حْلَالْ نْخَلّْصُو الضَّرِيبَة لْلْقَيْصَرْ وْلَا لَّا؟».</verse>
				<verse number="15">وْعْرَفْ يَسُوعْ النِّفَاقْ دْيَالْهُمْ وْݣَالْ لِيهُمْ: «عْلَاشْ كَتْجَرّْبُونِي؟ جِيبُو لِيَّ وَاحْدْ الدِّينَارْ بَاشْ نْشُوفُه».</verse>
				<verse number="16">وْجَابُوهْ لِيهْ، وْݣَالْ لِيهُمْ: «هَادْ التّْصْوِيرَة وْهَادْ الْكْتْبَة اللِّي فْالْفْلُوسْ دْيَالْ مْنْ؟»، وْݣَالُو لِيهْ: «دْيَالْ قَيْصَرْ».</verse>
				<verse number="17">وْݣَالْ لِيهُمْ: «إِيوَا اللِّي هُوَ دْيَالْ قَيْصَرْ عْطِيوْهْ لْقَيْصَرْ وْاللِّي هُوَ دْيَالْ اللَّهْ عْطِيوْهْ لْلَّهْ!». وْتّْعَجّْبُو مْنْ كْلَامُه.</verse>
				<verse number="18">وْجَاوْ لْعَنْدْ يَسُوعْ شِي وْحْدِينْ مْنْ الصّْدُّوقِيِّينْ اللِّي كَيْنَكْرُو بْلِّي الْمُوتَى كَيْتّْبَعْتُو، وْسْوّْلُوهْ وْݣَالُو لِيهْ:</verse>
				<verse number="19">«آ سِيدِي، مُوسَى كْتَبْ لِينَا: إِلَا شِي وَاحْدْ مَاتْ وْخْلَّا مْرَاتُه بْلَا وْلَادْ، خَاصّْ خُوهْ يْتّْزَوّْجْ بِيهَا بَاشْ يْدِيرْ وْلَادْ عْلَى سْمِيّْةْ خُوهْ.</verse>
				<verse number="20">وْكَانُو سْبْعَة دْيَالْ الْخُوتْ، تّْزَوّْجْ اللّْوّْلْ بْوَاحْدْ الْمْرَاة وْمَاتْ، وْمَا خْلَّاشْ الْوْلَادْ.</verse>
				<verse number="21">وْتّْزَوّْجْ بِيهَا التَّانِي، وْمَا وْلَدْشْ مْعَاهَا وْمَاتْ. وْالتَّالْتْ حْتَّى هُوَ.</verse>
				<verse number="22">وْهَكَّا تّْزَوّْجُو بِيهَا الْخُوتْ بْسَبْعَة، وْحْتَّى وَاحْدْ فِيهُمْ مَا خْلَّا وْلَادْ. وْفْاللّْخْرْ مْنْ بَعْدْمَا مَاتُو كُلّْهُمْ مَاتْتْ الْمْرَاة حْتَّى هِيَ.</verse>
				<verse number="23">إِيوَا، فْيُومْ الْبَعْتْ، مْلِّي غَيْتّْبَعْتُو مْنْ الْمُوتْ، لَمّْنْ فِيهُمْ غَادِي تْكُونْ هَادْ الْمْرَاة؟ حِيتْ كَانْتْ مْزَوّْجَة بِيهُمْ بْسَبْعَة».</verse>
				<verse number="24">وْݣَالْ لِيهُمْ يَسُوعْ: «نْتُمَ رَاكُمْ غَالْطِينْ حِيتْ مَا كَتْعَرْفُو لَا كْتَابْ اللَّهْ وَلَا قُوَّةْ اللَّهْ.</verse>
				<verse number="25">عْلَاحْقَّاشْ مْلِّي غَيْتّْبَعْتُو النَّاسْ مْنْ الْمُوتْ رَاهْ مَا غَيْتّْزَوّْجُوشْ وْمَا غَيْزَوّْجُوهُمْشْ، وَلَكِنْ غَيْعِيشُو بْحَالْ الْمَلَايْكَة فْالسَّمَاوَاتْ.</verse>
				<verse number="26">أَمَّا مْنْ جِهْةْ الْمُوتَى اللِّي غَيْتّْبَعْتُو مْنْ الْمُوتْ، وَاشْ مَا قْرِيتُوشْ فْالْكْتَابْ دْيَالْ مُوسَى الْقْصَّة دْ السّْدْرَة مْلِّي ݣَالْ لِيهْ اللَّهْ: أَنَا هُوَ إِلَاهْ إِبْرَاهِيمْ، وْإِلَاهْ إِسْحَاقْ، وْإِلَاهْ يَعْقُوبْ؟</verse>
				<verse number="27">رَاهْ هُوَ مَاشِي إِلَاهْ الْمُوتَى، وَلَكِنْ إِلَاهْ الْحَيِّينْ. نْتُمَ رَاكُمْ غَالْطِينْ بْزَّافْ!».</verse>
				<verse number="28">وْجَا وَاحْدْ الْعَالِمْ دْ الشّْرَعْ وْسْمَعْهُمْ كَيْتّْنَاقْشُو. وْشَافْ بْلِّي يَسُوعْ كَيْجَاوْبْهُمْ مْزْيَانْ، وْهُوَ يْسْوّْلُه: «أَشْنُو هِيَ الْوْصِيَّة اللّْوّْلَى فْݣَاعْ الْوْصِيَّاتْ؟».</verse>
				<verse number="29">وْجَاوْبُه يَسُوعْ: «الْوْصِيَّة اللّْوّْلَى هِيَ: سْمَعْ آ شَعْبْ إِسْرَائِيلْ، رَاهْ الرَّبّْ إِلَاهْنَا هُوَ رَبّْ وَاحْدْ.</verse>
				<verse number="30">تْبْغِي الرَّبّْ إِلَاهْكْ مْنْ قَلْبَكْ كُلُّه، وْمْنْ نْفْسَكْ كُلّْهَا، وْمْنْ عَقْلَكْ كُلُّه، وْمْنْ قُوّْتْكْ كُلّْهَا.</verse>
				<verse number="31">وْالْوْصِيَّة التَّانْيَة هِيَ: تْبْغِي اللِّي قْرِيبْ لِيكْ كِيفْ كَتْبْغِي رَاسْكْ. مَا كَايْنْ حْتَّى شِي وْصِيَّة خْرَى مُهِمَّة كْتَرْ مْنْ هَادُو».</verse>
				<verse number="32">وْݣَالْ لِيهْ الْعَالِمْ دْ الشّْرَعْ: «مْزْيَانْ آ الْمُعَلِّمْ! عَنْدْكْ الْحَقّْ. رَاهْ اللَّهْ وَاحْدْ، وْمَا كَايْنْ حْتَّى وَاحْدْ آخُرْ مْنْ غِيرُه،</verse>
				<verse number="33">وْخَاصّْ الْوَاحْدْ يْبْغِي اللَّهْ مْنْ قَلْبُه كُلُّه، وْمْنْ عَقْلُه كُلُّه، وْمْنْ قُوّْتُه كُلّْهَا، وْخَاصُّه يْبْغِي اللِّي قْرِيبْ لِيهْ كِيفْ كَيْبْغِي رَاسُه، هَادْ الْوْصِيَّاتْ مُهِمِّينْ كْتَرْ مْنْ ݣَاعْ الدّْبَايْحْ اللِّي كَتّْحْرَقْ لْلَّهْ وْالتَّقْدِمَاتْ».</verse>
				<verse number="34">وْمْلِّي شَافْ يَسُوعْ بْلِّي الرَّاجْلْ جَاوْبُه بْالْحْكْمَة ݣَالْ لِيهْ: «نْتَ رَاكْ مَاشِي بْعِيدْ عْلَى مَمْلَكَةْ اللَّهْ». وْمَا زْعَمْ حْتَّى وَاحْدْ يْعَاوْدْ يْسْوّْلُه أَسْئِلَة خْرَى.</verse>
				<verse number="35">وْمْلِّي كَانْ يَسُوعْ كَيْعَلّْمْ فْبِيتْ اللَّهْ سْوّْلْهُمْ: «كِيفَاشْ كَيْݣُولُو الْعُلَمَا دْ الشّْرَعْ بْلِّي الْمَسِيحْ هُوَ وَلْدْ دَاوُدْ؟</verse>
				<verse number="36">حِيتْ دَاوُدْ بْرَاسُه مْلِّي وْحَى لِيهْ الرُّوحْ الْقُدُسْ ݣَالْ: ݣَالْ الرَّبّْ لْرَبِّي: 	ݣْلَسْ عْلَى لِيمْنْ دْيَالِي حْتَّى نْدِيرْ عْدْيَانْكْ تَحْتْ رْجْلِيكْ.</verse>
				<verse number="37">رَاهْ دَاوُدْ بْرَاسُه كَيْعَيّْطْ لْلْمَسِيحْ رْبِّي، إِيوَا كِيفَاشْ غَيْكُونْ الْمَسِيحْ وَلْدُه؟». وْكَانُو الجّْمَاعَاتْ دْ النَّاسْ كَيْسَمْعُو لْيَسُوعْ وْهُمَ فْرْحَانِينْ.</verse>
				<verse number="38">وْزَادْ كَيْعَلّْمْهُمْ وْݣَالْ: «رْدُّو بَالْكُمْ مْنْ الْعُلَمَا دْ الشّْرَعْ! رَاهْ كَيْبْغِيوْ يْتّْسَارَاوْ بْالسّْلَاهْمْ وْكَيْبْغِيوْ يْسَلّْمُو عْلِيهُمْ النَّاسْ فْالسّْوَاقْ،</verse>
				<verse number="39">وْكَيْبْغِيوْ يْكُونُو فْالْبْلَايْصْ اللّْوّْلِينْ فْدْيُورْ الصّْلَاة، وْيْݣَلْسُو فْالْبْلَايْصْ الْمْخَيّْرِينْ فْالْحَفَلَاتْ.</verse>
				<verse number="40">وْكَيَاكْلُو رْزَقْ الْهْجَّالَاتْ، وْكَيْطَوّْلُو فْصْلَاتْهُمْ غِيرْ بَاشْ يْبَانُو. هَادُو غَيْتّْعَاقْبُو بْزَّافْ».</verse>
				<verse number="41">وْݣْلَسْ يَسُوعْ فْبِيتْ اللَّهْ قُدَّامْ صْنْدُوقْ التَّقْدِمَاتْ، كَيْشُوفْ فْالنَّاسْ وْهُمَ كَيْحَطُّو فِيهْ الْفْلُوسْ. وْكَانُو بْزَّافْ دْ النَّاسْ اللِّي لَبَاسْ عْلِيهُمْ كَيْحَطُّو فْلُوسْ كْتِيرَة.</verse>
				<verse number="42">وْجَاتْ وَاحْدْ الْمْرَاة هْجَّالَة مَا فْحَالْهَاشْ، وْحْطَّاتْ غِيرْ جُوجْ شْقْفَاتْ دْيَالْ الْفْلُوسْ اللِّي هِيَ جُوجْ رْيَالَاتْ.</verse>
				<verse number="43">وْعَيّْطْ يَسُوعْ عْلَى التّْلَامْدْ دْيَالُه وْݣَالْ لِيهُمْ: «نْݣُولْ لِيكُمْ الْحَقّْ: هَادْ الْهْجَّالَة اللِّي مَا فْحَالْهَاشْ حْطَّاتْ كْتَرْ مْنْ دَاكْشِّي اللِّي حَطُّو ݣَاعْ النَّاسْ فْالصّْنْدُوقْ.</verse>
				<verse number="44">عْلَاحْقَّاشْ هُمَ حَطُّو مْنْ دَاكْشِّي اللِّي شَايْطْ عْلِيهُمْ، وَلَكِنْ هِيَ وَاخَّا مَا فْحَالْهَاشْ حْطَّاتْ ݣَاعْ دَاكْشِّي اللِّي عَنْدْهَا وْاللِّي بِيهْ كَتْعِيشْ».</verse>
			</chapter>
			<chapter number="13">
				<verse number="1">الْفَصْلْ تْلْطَاشْ وْمْلِّي خْرَجْ يَسُوعْ مْنْ بِيتْ اللَّهْ، ݣَالْ لِيهْ وَاحْدْ مْنْ التّْلَامْدْ دْيَالُه: «آ سِيدِي، شُوفْ شْحَالْ كْبِيرْ هَادْ الْحْجَرْ، وْشْحَالْ كْبِيرْ هَادْ الْبْنِي!».</verse>
				<verse number="2">وْهُوَ يْجَاوْبُه يَسُوعْ: «يَاكْ كَتْشُوفْ هَادْ الْبْنِي الْكْبِيرْ؟ رَاهْ حْتَّى حَجْرَة مْنُّه مَا غَتْبْقَى فْبْلَاصْتْهَا، كُلّْشِي غَيْرِيبْ».</verse>
				<verse number="3">وْمْلِّي كَانْ يَسُوعْ ݣَالْسْ فْجْبَلْ الزِّيتُونْ مْقَابْلْ مْعَ بِيتْ اللَّهْ، سْوّْلُه بُطْرُسْ وْيَعْقُوبْ وْيُوحَنَّا وْأَنْدْرَاوُسْ بِينْهُمْ وْبِينُه:</verse>
				<verse number="4">«ݣُولْ لِينَا إِيمْتَى غَيْوْقَعْ هَادْشِّي؟ وْأَشْنُو هِيَ الْعَلَامَة اللِّي غَتْبَيّْنْ بْلِّي هَادْشِّي كُلُّه قَرّْبْ يْوْقَعْ؟».</verse>
				<verse number="5">وْجَاوْبْهُمْ يَسُوعْ وْبْدَا كَيْݣُولْ لِيهُمْ: «رْدُّو بَالْكُمْ لَيْغَلّْطْكُمْ شِي حَدّْ.</verse>
				<verse number="6">حِيتْ غَيْجِيوْ بْزَّافْ دْ النَّاسْ وْغَيَاخْدُو الْإِسْمْ دْيَالِي وْغَيْݣُولُو: أَنَا هُوَ! وْغَيْغَلّْطُو نَاسْ كْتَارْ.</verse>
				<verse number="7">مَا تّْخَلْعُوشْ مْلِّي تْسَمْعُو عْلَى الْحَرْبْ وْعْلَى خْبَارْ الْحَرْبْ، حِيتْ هَادْشِّي كُلُّه لَابْدَّ يْوْقَعْ، وَلَكِنْ مَا غَادِيشْ يْكُونْ هَادَا هُوَ اللّْخْرْ دْ الزّْمَانْ.</verse>
				<verse number="8">غَادِي يْهْجَمْ شَعْبْ عْلَى شَعْبْ وْمَمْلَكَة عْلَى مَمْلَكَة، وْغَيْضْرَبْ الزّْلْزَالْ فْبْلَايْصْ كْتَارْ، وْغَيْجِي الجُّوعْ، وْهَادْشِّي كُلُّه غِيرْ الْبْدُو دْيَالْ الْوْجَعْ.</verse>
				<verse number="9">وْنْتُمَ رْدُّو بَالْكُمْ: رَاهْ غَيْسَلّْمُوكُمْ لْلْمَحَاكِمْ، وْغَيْضَرْبُوكُمْ فْدْيُورْ الصّْلَاة، وْغَتْوَقْفُو قُدَّامْ الْحُكَّامْ وْالْمُلُوكْ عْلَى قْبْلِي بَاشْ تْشَهْدُو لِيَّ قُدَّامْهُمْ،</verse>
				<verse number="10">وْرَاهْ خَاصّْ فْاللّْوّْلْ يْتْخَبّْرُو الشّْعُوبْ كُلّْهُمْ بْالْبْشَارَة.</verse>
				<verse number="11">وْمْلِّي يْشَدُّوكُمْ بَاشْ يْسَلّْمُوكُمْ لْلْمَحْكَمَة، مَا تْرَفْدُوشْ الْهَمّْ لْدَاكْشِّي اللِّي غَتْݣُولُو، وَلَكِنْ جَاوْبُو بْالْكْلَامْ اللِّي غَيْعْطِيكُمْ اللَّهْ فْدَاكْ الْوَقْتْ، عْلَاحْقَّاشْ الرُّوحْ الْقُدُسْ هُوَ اللِّي غَيْتّْكَلّْمْ فِيكُمْ مَاشِي نْتُمَ.</verse>
				<verse number="12">الْخُو غَيْسَلّْمْ خُوهْ بَاشْ يْتّْقْتَلْ، وْالْبُو غَيْسَلّْمْ وَلْدُه بَاشْ يْتّْقْتَلْ، وْالْوْلَادْ غَيْنُوضُو ضْدّْ وَالِدِيهُمْ وْغَيْقْتْلُوهُمْ،</verse>
				<verse number="13">وْغَيْكَرْهُوكُمْ ݣَاعْ النَّاسْ عْلَى وْدّْ الْإِسْمْ دْيَالِي. وَلَكِنْ اللِّي بْقَى تَابْتْ حْتَّى لْلّْخْرْ غَيْنْجَا».</verse>
				<verse number="14">«وْمْلِّي تْشُوفُو النَّجَاسَة دْيَالْ الْخَرَابْ فْالْبْلَاصَة فِينْ مَا خَاصّْهَاشْ تْكُونْ -اللِّي كَيْقْرَا هَادْشِّي يْفْهَمْ!- دِيكْ السَّاعَة اللِّي فْبْلَادْ الْيَهُودِيَّة يْهَرْبُو لْلجّْبَالْ،</verse>
				<verse number="15">وْاللِّي فُوقْ السّْطَحْ ، مَا يْنْزَلْشْ وَلَا يْدْخَلْ لْدَارُه بَاشْ يَاخُدْ دَاكْشِّي اللِّي فِيهَا.</verse>
				<verse number="16">وْاللِّي فْالْفْدَّانْ، مَا خَاصُّوشْ يْرْجَعْ لْدَارُه بَاشْ يْدِّي لْبَاسُه!</verse>
				<verse number="17">يَا وِيلْ الْعْيَالَاتْ الْحَامْلَاتْ وْاللِّي كَيْرَضّْعُو فْدِيكْ لِيَّامْ!</verse>
				<verse number="18">وْصَلِّيوْ لْلَّهْ بَاشْ مَا يْوْقَعْشْ هَادْشِّي فْالشّْتْوَة،</verse>
				<verse number="19">حِيتْ فْدِيكْ لِيَّامْ غَتْكُونْ وَاحْدْ الْمْحْنَة عَمّْرْ مَا كَانْتْ بْحَالْهَا مْنْ النّْهَارْ اللِّي خْلَقْ اللَّهْ الدّْنْيَا حْتَّى لْدَابَا، وْعَمّْرْهَا مَا غَتْعَاوْدْ تْكُونْ.</verse>
				<verse number="20">وْإِلَا مَا قَصّْرْشْ الرَّبّْ مْنْ دِيكْ لِيَّامْ، رَاهْ حْتَّى وَاحْدْ مَا غَيْنْجَا. وَلَكِنْ عْلَى وْدّْ النَّاسْ دْيَالُه اللِّي خْتَارْهُمْ هُوَ، رَاهْ قَصّْرْ مْنْ دِيكْ لِيَّامْ.</verse>
				<verse number="21">وْرَاهْ إِلَا ݣَالْ لِيكُمْ شِي وَاحْدْ: هَا الْمَسِيحْ هْنَا! وْلَا: رَاهْ هُوَ تْمَّ! مَا تِّيقُوشْ بِيهْ.</verse>
				<verse number="22">حِيتْ غَادِي يْجِيوْ نَاسْ اللِّي غَيْكَدْبُو وْغَيْݣُولُو بْلِّي هُمَ الْمَسِيحْ وْغَيْجِيوْ أَنْبِيَا كْدَّابِينْ، غَيْدِيرُو عَلَامَاتْ وْعْجَايْبْ، بَاشْ يْوَضّْرُو إِلَا قَدْرُو حْتَّى النَّاسْ اللِّي خْتَارْهُمْ اللَّهْ.</verse>
				<verse number="23">إِيوَا رْدُّو بَالْكُمْ نْتُمَ. هَانِي خَبّْرْتْكُمْ بْكُلّْشِي قْبَلْ مَا يْوْقَعْ».</verse>
				<verse number="24">«وَلَكِنْ فْدِيكْ لِيَّامْ، مْنْ بَعْدْ دِيكْ الْمْحْنَة، غَتْضْلَامْ الشّْمْسْ وْالْقَمَرْ مَا غَيْضَوِّيشْ.</verse>
				<verse number="25">وْغَيْطِيحُو نْجُومْ السّْمَا وْالْقُوَّاتْ اللِّي فْالسّْمَا غَيْتّْزَعْزْعُو.</verse>
				<verse number="26">وْفْدِيكْ السَّاعَة، غَيْشُوفُو النَّاسْ وَلْدْ الْإِنْسَانْ جَايْ فْالسّْحَابْ بْقُوَّة كْبِيرَة وْبْالْعَزّْ.</verse>
				<verse number="27">وْغَيْصِيفْطْ دْغْيَا الْمَلَايْكَة دْيَالُه بَاشْ يْجَمْعُو اللِّي تّْخْتَارُو لِيهْ مْنْ الشَّرْقْ حْتَّى لْلْغَرْبْ، وْمْنْ الشَّمَالْ حْتَّى لْلْجَنُوبْ، مْنْ الدّْنْيَا كُلّْهَا».</verse>
				<verse number="28">«تْعَلّْمُو مْنْ الْكَرْمَة هَادْشِّي: مْلِّي كَيْخْضَارُو الْعْرُوشْ وْكَيْخَرّْجُو الْوْرَاقْ، كَتْعَرْفُو بْلِّي الصِّيفْ قَرّْبْ.</verse>
				<verse number="29">وْهَكَّا حْتَّى نْتُمَ مْلِّي تْشُوفُو هَادْشِّي كَيْوْقَعْ، عَرْفُو بْلِّي وَلْدْ الْإِنْسَانْ رَاهْ قَرّْبْ يْجِي وْرَاهْ هُوَ حْدَا الْبِيبَانْ.</verse>
				<verse number="30">وْنْݣُولْ لِيكُمْ الْحَقّْ: مَا يْجِي فِينْ يْتْقَادَا هَادْ الْجِيلْ حْتَّى تْوْقَعْ هَادْ الْأُمُورْ كُلّْهَا.</verse>
				<verse number="31">رَاهْ السّْمَا وْالْأَرْضْ غَيْفْنَاوْ وَلَكِنْ كْلَامِي عَمّْرُه مَا غَيْفْنَى.</verse>
				<verse number="32">أَمَّا دَاكْ النّْهَارْ وْدِيكْ السَّاعَة مَا كَيْعْرَفْهُمْ حَدّْ، لَا مَلَايْكَةْ السّْمَا وَلَا الْوَلْدْ، مْنْ غِيرْ الْآبْ بُوحْدُه».</verse>
				<verse number="33">«رْدُّو بَالْكُمْ وْبْقَاوْ سْهْرَانِينْ! حِيتْ نْتُمَ مَا كَتْعَرْفُوشْ إِيمْتَى غَيْجِي هَادْ الْوَقْتْ.</verse>
				<verse number="34">رَاهْ بْحَالْ وَاحْدْ الرَّاجْلْ سَافْرْ وْخْلَّا دَارُه وْكَلّْفْ بِيهَا الْخْدَّامَا دْيَالُه، كُلّْ وَاحْدْ وْخْدَمْتُه، وْوْصَّى الْعْسَّاسْ دْيَالْ الْبَابْ بَاشْ يْعَسّْ مْزْيَانْ.</verse>
				<verse number="35">إِيوَا بْقَاوْ سْهْرَانِينْ! حِيتْ مَا كَتْعَرْفُوشْ إِيمْتَى غَيْجِي مُولْ الدَّارْ، وَاشْ فْالْعْشِيَّة، وْلَا فْنَصّْ اللِّيلْ، وْلَا قْبَلْ مَا يْصْبَحْ الْحَالْ، وْلَا فْالصّْبَاحْ،</verse>
				<verse number="36">بَاشْ إِلَا جَا عْلَى غَفْلَة مَا يْلْقَاكُمْشْ نَاعْسِينْ.</verse>
				<verse number="37">وْاللِّي كَنْݣُولُه لِيكُمْ، كَنْݣُولُه لْݣَاعْ النَّاسْ: بْقَاوْ سْهْرَانِينْ».</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ وْقْبَلْ عِيدْ الْفِصْحْ وْعِيدْ الْخُبْزْ الْفْطِيرْ بْيُومَيْنْ، نَاضُو الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ كَيْقَلّْبُو كِيفَاشْ يْشَدُّو يَسُوعْ بْالْحِيلَة وْيْقْتْلُوهْ،</verse>
				<verse number="2">وَلَكِنْ ݣَالُو: «مَا نْدِيرُوشْ هَادْشِّي فْالْعِيدْ، بَاشْ مَا تْنُوضْشْ الْفُوضَى وَسْطْ الشَّعْبْ».</verse>
				<verse number="3">وْكَانْ يَسُوعْ فْبَيْتْ عَنْيَا فْدَارْ سِمْعَانْ الْمْجْدَامْ. وْمْلِّي كَانْ ݣَالْسْ كَيَاكُلْ، دْخْلَاتْ وَاحْدْ الْمْرَاة عَنْدْهَا قَرْعَةْ الرِّيحَة دْيَالْ النَّارْدِينْ الْحُرّْ غَالْيَة بْزَّافْ، وْهَرّْسَاتْ الْقَرْعَة وْكْبَّاتْهَا عْلَى رَاسْ يَسُوعْ.</verse>
				<verse number="4">وْمَا عْجَبْشْ الْحَالْ شِي وْحْدِينْ كَانُو حَاضْرِينْ تْمَّ وْݣَالُو: «عْلَاشْ ضَيّْعَاتْ هَادْ الرِّيحَة؟</verse>
				<verse number="5">حِيتْ كَانْتْ تْقْدَرْ تّْبَاعْ بْكْتَرْ مْنْ تْلْتْمِيَةْ دِينَارْ وْيْتّْفَرّْقْ تَمَنْهَا عْلَى الْفُقَرَا!». وْتّْقَلّْقُو وْخَاصْمُو عْلِيهَا.</verse>
				<verse number="6">وَلَكِنْ يَسُوعْ ݣَالْ لِيهُمْ: «خَلِّيوْهَا عْلِيكُمْ، عْلَاشْ كَتْصَدّْعُوهَا؟ رَاهْ مَا دَارْتْ مْعَايَ غِيرْ الْخِيرْ،</verse>
				<verse number="7">حِيتْ الْفُقَرَا دِيمَا مْعَاكُمْ، وْوَقْتْمَا بْغِيتُو تْقَدْرُو تْدِيرُو مْعَاهُمْ الْخِيرْ، أَمَّا أَنَا مَا غَادِيشْ نْكُونْ مْعَاكُمْ دِيمَا،</verse>
				<verse number="8">وْهَادْ الْمْرَاة دَارْتْ اللِّي قَدْرَاتْ عْلِيهْ، وْدْهْنَاتْ بْالرِّيحَة الدَّاتْ دْيَالِي بَاشْ تْوَجّْدْنِي لْلدّْفِينْ.</verse>
				<verse number="9">نْݣُولْ لِيكُمْ الْحَقّْ: فِينْ مَا خَبّْرُو النَّاسْ بْهَادْ الْبْشَارَة فْالدّْنْيَا كُلّْهَا، غَادِي يْتّْكَلّْمُو عْلَى هَادْشِّي اللِّي دَارْتْ هَادْ الْمْرَاة وْيْتّْفَكّْرُوهَا».</verse>
				<verse number="10">وْمْنْ بَعْدْ مْشَى يَهُودَا الْإِسْخَرْيُوطِي، اللِّي هُوَ وَاحْدْ مْنْ التّْلَامْدْ الطّْنَاشْ، لْعَنْدْ الرُّؤَسَا دْ رْجَالْ الدِّينْ بَاشْ يْسَلّْمْ لِيهُمْ يَسُوعْ.</verse>
				<verse number="11">وْمْلِّي سْمْعُوهْ فْرْحُو بْكْلَامُه، وْوَاعْدُوهْ بَاشْ يْعْطِيوْهْ الْفْلُوسْ. وْبْدَا يَهُودَا كَيْقَلّْبْ عْلَى الْوْجْبَة اللِّي غَيْسَلّْمْ فِيهَا يَسُوعْ.</verse>
				<verse number="12">وْفْالنّْهَارْ اللّْوّْلْ دْيَالْ عِيدْ الْخُبْزْ الْفْطِيرْ، اللِّي فِيهْ كَيْدَبْحُو الْخْرْفَانْ دْيَالْ عِيدْ الْفِصْحْ، سْوّْلُو التّْلَامْدْ يَسُوعْ: «فِينْ بْغِيتِينَا نْمْشِيوْ نْوَجّْدُو لِيكْ الْعْشَا دْيَالْ عِيدْ الْفِصْحْ اللِّي غَتَّاكُلْ؟».</verse>
				<verse number="13">وْصِيفْطْ جُوجْ مْنْ التّْلَامْدْ دْيَالُه وْݣَالْ لِيهُمْ: «سِيرُو لْلْمْدِينَة، وْرَاهْ غَيْتّْلَاقَاكُمْ وَاحْدْ الرَّاجْلْ هَازّْ ݣْلَّة دْ الْمَا، سِيرُو تْبْعُوهْ.</verse>
				<verse number="14">وْالدَّارْ اللِّي غَيْدْخَلْ لِيهَا، ݣُولُو لْمُولَاهَا: ݣَالْ لِيكْ سِيدْنَا فِينْ هُوَ بِيتْ الضّْيَافْ اللِّي غَنَاكُلْ فِيهْ الْعْشَا دْيَالْ عِيدْ الْفِصْحْ مْعَ التّْلَامْدْ دْيَالِي؟</verse>
				<verse number="15">وْرَاهْ هُوَ غَيْوَرِّيكُمْ بِيتْ كْبِيرْ الْفُوقْ، مْفَرّْشْ وْمْصَايْبْ، وْتْمَّ وَجّْدُو لِينَا الْعْشَا».</verse>
				<verse number="16">وْخَرْجُو التّْلَامْدْ بْجُوجْ وْمْشَاوْ لْلْمْدِينَة، وْلْقَاوْ كُلّْشِي كِمَا ݣَالْ لِيهُمْ يَسُوعْ. وْوَجّْدُو الْعْشَا دْ عِيدْ الْفِصْحْ.</verse>
				<verse number="17">وْمْلِّي قَرّْبْ وَقْتْ الْعْشَا، جَا يَسُوعْ مْعَ التّْلَامْدْ الطّْنَاشْ.</verse>
				<verse number="18">وْهُمَ ݣَالْسِينْ كَيْتّْعْشَّاوْ ݣَالْ لِيهُمْ يَسُوعْ: «نْݣُولْ لِيكُمْ الْحَقّْ: رَاهْ وَاحْدْ فِيكُمْ غَادِي يْسَلّْمْنِي، وْرَاهْ كَيَاكُلْ مْعَايَ».</verse>
				<verse number="19">وْحَزْنُو التّْلَامْدْ دْيَالُه وْبْدَاوْ كَيْسْوّْلُوهْ وَاحْدْ مُورَا وَاحْدْ: «وَاشْ أَنَا؟»</verse>
				<verse number="20">وْجَاوْبْهُمْ وْݣَالْ: «رَاهْ هُوَ وَاحْدْ مْنْ الطّْنَاشْ، اللِّي دَايْرْ مْعَايَ يْدُّه فْالطَّبْسِيلْ.</verse>
				<verse number="21">رَاهْ وَلْدْ الْإِنْسَانْ غَيْمُوتْ كِمَا مْكْتُوبْ عْلِيهْ فْكْتَابْ اللَّهْ، وَلَكِنْ يَا وِيلْ هَادَاكْ الرَّاجْلْ اللِّي غَيْسَلّْمْ وَلْدْ الْإِنْسَانْ، كَانْ حْسَنْ لِيهْ كُونْ مَا تّْوْلَدْشْ».</verse>
				<verse number="22">وْمْلِّي كَانُو كَيَاكْلُو، خْدَا يَسُوعْ الْخُبْزْ وْشْكَرْ اللَّهْ وْقَطّْعُه وْعْطَاهُمْ وْݣَالْ: «خُدُو كُولُو، هَادَا هُوَ الدَّاتْ دْيَالِي».</verse>
				<verse number="23">وْمْنْ بَعْدْ خْدَا الْكَاسْ وْشْكَرْ اللَّهْ وْعْطَاهُمْ، وْهُمَ يْشَرْبُو مْنُّه كُلّْهُمْ،</verse>
				<verse number="24">وْݣَالْ لِيهُمْ: «هَادَا هُوَ الدّْمْ دْيَالِي، الدّْمْ دْيَالْ الْعَهْدْ اللِّي غَيْسِيلْ عْلَى وْدّْ بْزَّافْ دْ النَّاسْ.</verse>
				<verse number="25">نْݣُولْ لِيكُمْ الْحَقّْ: مْنْ الْيُومْ مَا غَنْعَاوْدْ نْشْرَبْ مْنْ عَصِيرْ الْعْنَبْ، حْتَّى يْجِي النّْهَارْ اللِّي غَنْشَرْبُه جْدِيدْ فْمَمْلَكَةْ اللَّهْ».</verse>
				<verse number="26">وْمْنْ بَعْدْ سَبّْحُو اللَّهْ وْخَرْجُو وْمْشَاوْ لْجْبَلْ الزِّيتُونْ.</verse>
				<verse number="27">وْݣَالْ لِيهُمْ يَسُوعْ: «فْهَادْ اللِّيلَة غَتْسَمْحُو فِيَّ كُلّْكُمْ، حِيتْ مْكْتُوبْ فْكْتَابْ اللَّهْ: غَنْضْرَبْ السّْرَّاحْ وْيْتّْشَتّْتُو الْخْرْفَانْ دْيَالْ الْقْطْعَة دْ الْغْنَمْ.</verse>
				<verse number="28">وَلَكِنْ مْنْ بَعْدْمَا نْتّْبْعَتْ مْنْ الْمُوتْ، غَنْسْبَقْكُمْ لْلْجَلِيلْ».</verse>
				<verse number="29">وْݣَالْ لِيهْ بُطْرُسْ: «وَاخَّا يْشَكُّو فِيكْ كُلّْهُمْ، أَنَا عَمّْرِي مَا نْشْكّْ فِيكْ!».</verse>
				<verse number="30">وْݣَالْ لِيهْ يَسُوعْ: «نْݣُولْ لِيكْ الْحَقّْ: رَاهْ فْهَادْ اللِّيلَة وْقْبَلْ مَا يْصِيحْ الْفْرُّوجْ جُوجْ دْ الْمَرَّاتْ، غَتْنْكَرْنِي تْلَاتَة دْ الْمَرَّاتْ».</verse>
				<verse number="31">وَلَكِنْ بُطْرُسْ بْقَى كَيْݣُولْ وْكَيْأَكّْدْ: «وَاخَّا نْعْرَفْ نْمُوتْ مْعَاكْ مَا غَادِيشْ نّْكْرَكْ!» وْهَادْشِّي اللِّي ݣَالُو لِيهْ التّْلَامْدْ كُلّْهُمْ.</verse>
				<verse number="32">وْمْشَاوْ لْوَاحْدْ الجّْنَانْ سْمِيتُه جَتْسِيمَانِي، وْݣَالْ لْلتّْلَامْدْ دْيَالُه: «ݣَلْسُو هْنَا بِينْمَا نْصَلِّي».</verse>
				<verse number="33">وْمْنْ بَعْدْ دَّا مْعَاهْ بُطْرُسْ وْيَعْقُوبْ وْيُوحَنَّا، وْبْدَا كَيْحَسّْ بْالْهَمّْ وْالْغَمّْ.</verse>
				<verse number="34">وْهُوَ يْݣُولْ لِيهُمْ: «نْفْسِي حْزِينَة بْزَّافْ حْتَّى لْلْمُوتْ، بْقَاوْ هْنَا وْسَهْرُو».</verse>
				<verse number="35">وْبَعّْدْ عْلِيهُمْ شْوِيَّة وْسْجَدْ عْلَى الْأَرْضْ وْبْدَا كَيْصَلِّي بَاشْ إِلَا مُمْكِنْ يْبَعّْدْ عْلِيهْ اللَّهْ السَّاعَة دْيَالْ الْعْدَابْ.</verse>
				<verse number="36">وْݣَالْ: «آ بَّا! آ الْآبْ! نْتَ قَادْرْ عْلَى كُلّْشِي، بَعّْدْ عْلِيَّ هَادْ الْمْحْنَة، وَلَكِنْ مَاشِي كِيفْ بْغِيتْ أَنَا، لَكِنْ كِيفْ بْغِيتِي نْتَ».</verse>
				<verse number="37">وْمْنْ بَعْدْ رْجَعْ لْعَنْدْهُمْ وْلْقَاهُمْ نَاعْسِينْ، وْݣَالْ لْبُطْرُسْ: «آ سِمْعَانْ، وَاشْ نْعَسْتِي؟ وَاشْ مَا قْدَرْتِيشْ تْسْهَرْ حْتَّى سَاعَة وَحْدَة؟</verse>
				<verse number="38">سْهْرُو وْصَلِّيوْ بَاشْ مَا تْطِيحُوشْ فْالتَّجْرِبَة، رَاهْ الرُّوحْ قْوِيَّة وَلَكِنْ الدَّاتْ ضْعِيفَة».</verse>
				<verse number="39">وْمْشَى عَاوْتَانِي وْصْلَّى نَفْسْ الصّْلَاة.</verse>
				<verse number="40">وْعَاوْدْ رْجَعْ وْلْقَاهُمْ نَاعْسِينْ، حِيتْ غْلَبْ عْلِيهُمْ النّْعَاسْ، وْمَا عَرْفُو بْآشْ يْجَاوْبُوهْ.</verse>
				<verse number="41">وْرْجَعْ عَنْدْهُمْ فْالْمَرَّة التَّالْتَة وْݣَالْ لِيهُمْ: «وَاشْ بَاقْيِينْ نَاعْسِينْ وْمْرْتَاحِينْ؟ كُلّْشِي كْمَلْ! السَّاعَة قَرّْبَاتْ. هَا هُوَ وَلْدْ الْإِنْسَانْ غَادِي يْتّْسَلّْمْ لْلْيْدِّينْ دْيَالْ الْمُدْنِبِينْ.</verse>
				<verse number="42">نُوضُو نْمْشِيوْ! هَا هَادَاكْ اللِّي غَيْسَلّْمْنِي، جَايْ!»</verse>
				<verse number="43">وْفْدِيكْ السَّاعَة مْلِّي كَانْ كَيْتّْكَلّْمْ يَسُوعْ، وْصَلْ يَهُودَا اللِّي هُوَ وَاحْدْ مْنْ الطّْنَاشْ، وْمْعَاهْ جْمَاعَة كْبِيرَة مْسَلّْحِينْ بْالسّْيُوفَ وْالزّْرَاوْطْ، صِيفْطُوهُمْ الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ وْالشّْيُوخْ.</verse>
				<verse number="44">وْهَادَاكْ اللِّي غَيْسَلّْمْ يَسُوعْ كَانْ عْطَاهُمْ وَاحْدْ الْعَلَامَة وْݣَالْ لِيهُمْ: «الرَّاجْلْ اللِّي غَنْبُوسُه رَاهْ هُوَ هَادَاكْ، شْدُّوهْ! وْدِّيوْهْ وْعْسُّو عْلِيهْ مْزْيَانْ».</verse>
				<verse number="45">وْفْدِيكْ السَّاعَة قَرّْبْ يَهُودَا لْيَسُوعْ وْݣَالْ لِيهْ: «آ سِيدِي!» وْبَاسُه.</verse>
				<verse number="46">وْهُمَ يْشَنْقُو عْلِيهْ وْشْدُّوهْ.</verse>
				<verse number="47">وْوَاحْدْ مْنْ هَادُوكْ اللِّي كَانُو حَاضْرِينْ مْعَ يَسُوعْ جْبْدْ السِّيفْ، وْضْرَبْ الْعَبْدْ دْيَالْ رَئِيسْ رْجَالْ الدِّينْ، وْهُوَ يْقْطَعْ لِيهْ وْدْنُه.</verse>
				<verse number="48">وْجَاوْبْهُمْ يَسُوعْ وْݣَالْ: «مَالْكُمْ جَايِّينْ بْالسّْيُوفَ وْالزّْرَاوْطْ بَاشْ تْشَدُّونِي بْحَالْ شِي شْفَّارْ؟</verse>
				<verse number="49">يَاكْ كْنْتْ كُلَّ نْهَارْ مْعَاكُمْ فْبِيتْ اللَّهْ كَنْعَلّْمْ وْمَا شْدِّيتُونِيشْ! وَلَكِنْ هَادْشِّي وْقَعْ بَاشْ يْتّْحَقّْقْ دَاكْشِّي اللِّي فْكْتَابْ اللَّهْ».</verse>
				<verse number="50">وْدِيكْ السَّاعَة سْمْحُو فِيهْ كُلّْهُمْ وْهَرْبُو.</verse>
				<verse number="51">وْتْبْعُه وَاحْدْ الشَّابْ مَا لَابْسْ وَالُو مْنْ غِيرْ يْزَارْ مَلْوِي عْلِيهْ، وْهُمَ يْشَدُّوهْ.</verse>
				<verse number="52">وَلَكِنْ سْمَحْ فْلِيزَارْ وْهْرَبْ عْرْيَانْ.</verse>
				<verse number="53">وْدَّاوْ يَسُوعْ عَنْدْ الرَّئِيسْ دْ رْجَالْ الدِّينْ، وْتّْجَمْعُو تْمَّ ݣَاعْ الرُّؤَسَا دْ رْجَالْ الدِّينْ وْالشّْيُوخْ وْالْعُلَمَا دْ الشّْرَعْ.</verse>
				<verse number="54">وْتْبَعْ بُطْرُسْ يَسُوعْ مْنْ بْعِيدْ حْتَّى لْدَاخْلْ دْيَالْ دَارْ رَئِيسْ رْجَالْ الدِّينْ، وْݣْلَسْ مْعَ الْخْدَّامَا كَيْسْخُنْ قُدَّامْ الْعَافْيَة.</verse>
				<verse number="55">وْكَانُو الرُّؤَسَا دْ رْجَالْ الدِّينْ وْݣَاعْ كْبَارْ الْمَحْكَمَة، كَيْقَلّْبُو عْلَى شِي شْهَادَة ضْدّْ يَسُوعْ بَاشْ يْقْتْلُوهْ، وَلَكِنْ مَا لْقَاوْشْ.</verse>
				<verse number="56">حِيتْ بْزَّافْ اللِّي شْهْدُو عْلِيهْ بْالزُّورْ، وَلَكِنْ مَا كَانُوشْ مْتَّافْقِينْ عْلَى شْهَادَة وَحْدَة.</verse>
				<verse number="57">وْنَاضُو شِي وْحْدِينْ وْشْهْدُو عْلِيهْ بْالزُّورْ وْݣَالُو:</verse>
				<verse number="58">«سْمَعْنَاهْ كَيْݣُولْ: غَنْرَيّْبْ هَادْ بِيتْ اللَّهْ اللِّي مْبْنِي بْيْدّْ بْنَادْمْ، وْفْتْلْتْ يَّامْ غَنْبْنِي وَاحْدْ آخُرْ مَا مْبْنِيشْ بْيْدّْ بْنَادْمْ».</verse>
				<verse number="59">وَاخَّا هَادْشِّي، مَا كَانْتْشْ الشّْهَادَة دْيَالْهُمْ كَتْتَّافْقْ.</verse>
				<verse number="60">وْنَاضْ الرَّئِيسْ دْ رْجَالْ الدِّينْ فْالْوَسْطْ وْسْوّْلْ يَسُوعْ وْݣَالْ: «وَاشْ مَا غَتْجَاوْبْ حْتَّى بْشِي حَاجَة عْلَى هَادْشِّي اللِّي كَيْشَهْدُو بِيهْ هَادُو ضْدّْكْ؟».</verse>
				<verse number="61">وَلَكِنْ يَسُوعْ بْقَى سَاكْتْ، وْمَا جَاوْبْ حْتَّى بْكْلْمَة. وْعَاوْدْ سْوّْلُه الرَّئِيسْ دْ رْجَالْ الدِّينْ وْݣَالْ لِيهْ: «وَاشْ نْتَ هُوَ الْمَسِيحْ وَلْدْ اللَّهْ الْمُبَارَكْ؟».</verse>
				<verse number="62">وْجَاوْبْ يَسُوعْ: «أَنَا هُوَ! وْغَتْشُوفُو وَلْدْ الْإِنْسَانْ ݣَالْسْ عْلَى لِيمْنْ دْيَالْ اللَّهْ الْقَادْرْ عْلَى كُلّْشِي، وْجَايّْ فْسْحَابْ السّْمَا!».</verse>
				<verse number="63">وْشَرّْݣْ الرَّئِيسْ دْ رْجَالْ الدِّينْ حْوَايْجُه ، وْݣَالْ: «مَا بْقَى عَنْدْنَا مَا نْدِيرُو بْالشّْهُودْ!</verse>
				<verse number="64">رَاكُمْ سْمَعْتُو كْلَامْ الْكُفْرْ، آشْ بَانْ لِيكُمْ؟». وْكُلّْهُمْ حْكْمُو عْلِيهْ بْلِّي يْسْتَاهْلْ الْمُوتْ.</verse>
				<verse number="65">وْبْدَاوْ شِي وْحْدِينْ كَيْدْفْلُو عْلِيهْ، وْغْطَّاوْ لِيهْ وْجْهُه وْضْرْبُوهْ وْسْوّْلُوهْ: «يَالَّاهْ تّْنَبّْأْ؟». وْنَاضُو الْخْدَّامَا كَيْصَرْفْقُوهْ.</verse>
				<verse number="66">وْمْلِّي كَانْ بُطْرُسْ مَازَالْ لْتَحْتْ فْالْمْرَاحْ دْيَالْ الدَّارْ، جَاتْ وَحْدَة مْنْ الْخْدَّامَاتْ دْيَالْ الرَّئِيسْ دْ رْجَالْ الدِّينْ.</verse>
				<verse number="67">وْغِيرْ شَافْتْ بُطْرُسْ وْهُوَ كَيْسْخُنْ، حَقّْقَاتْ فِيهْ وْݣَالْتْ: «حْتَّى نْتَ كْنْتِ مْعَ يَسُوعْ اللِّي مْنْ النَّاصِرَة!».</verse>
				<verse number="68">وَلَكِنْ نْكَرْ وْݣَالْ: «مَا عْرَفْتْشْ وْمَا فْهَمْتْشْ آشْ كَتْݣُولِي!». وْخْرَجْ وْمْشَى لْلدّْخْلَة دْيَالْ الدَّارْ، وْفْدِيكْ السَّاعَة صَاحْ الْفْرُّوجْ.</verse>
				<verse number="69">وْعَاوْتَانِي شَافْتُه الْخْدَّامَة وْبْدَاتْ كَتْݣُولْ لْهَادُوكْ اللِّي كَانُو تْمَّ: «هَادَا رَاهْ وَاحْدْ مْنّْهُمْ!».</verse>
				<verse number="70">وْنْكَرْ مَرَّة خْرَى. وْمْنْ بَعْدْ شْوِيَّة ݣَالُو لِيهْ هَادُوكْ اللِّي كَانُو تْمَّ: «بْلَا شْكّْ نْتَ وَاحْدْ مْنّْهُمْ، حِيتْ نْتَ مْنْ الْجَلِيلْ».</verse>
				<verse number="71">وْبْدَا كَيْلْعَنْ وْكَيْحْلَفْ: «أَنَا ݣَاعْ مَا كَنْعْرَفْ هَادْ الرَّاجْلْ اللِّي كَتْهَضْرُو عْلِيهْ!».</verse>
				<verse number="72">وْفْدِيكْ السَّاعَة صَاحْ الْفْرُّوجْ لْلْمَرَّة التَّانْيَة. وْهُوَ يْتّْفَكّْرْ بُطْرُسْ الْكْلَامْ اللِّي ݣَالْ لِيهْ يَسُوعْ: «قْبَلْ مَا يْصِيحْ الْفْرُّوجْ جُوجْ دْ الْمَرَّاتْ، غَتْنْكَرْنِي تْلَاتَة دْ الْمَرَّاتْ». وْبْدَا كَيْبْكِي بْزَّافْ.</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ وْفْالصّْبَاحْ بْكْرِي، تَّافْقُو الرُّؤَسَا دْ رْجَالْ الدِّينْ وْالشّْيُوخْ وْالْعُلَمَا دْ الشّْرَعْ وْݣَاعْ الْكْبَارْ دْ الْمَحْكَمَة، وْكَتّْفُو يَسُوعْ وْدَّاوْهْ وْسَلّْمُوهْ لْبِيلَاطُسْ.</verse>
				<verse number="2">وْسْوّْلْ بِيلَاطُسْ يَسُوعْ وْݣَالْ لِيهْ: «وَاشْ نْتَ هُوَ مَلِكْ لِيهُودْ؟» وْهُوَ يْجَاوْبُه: «رَاكْ ݣْلْتِيهَا بْنَفْسَكْ».</verse>
				<verse number="3">وْكَانُو الرُّؤَسَا دْ رْجَالْ الدِّينْ كَيْتَّهْمُوهْ بْبْزَّافْ دْيَالْ التُّهَمْ.</verse>
				<verse number="4">وْسْوّْلْ بِيلَاطُسْ يَسُوعْ مَرَّة خْرَى: «وَاشْ مَا عَنْدْكْ جْوَابْ؟ شُوفْ شْحَالْ مْنْ تُهْمَة كَيْتَّهْمُوكْ بِيهَا!».</verse>
				<verse number="5">وَلَكِنْ يَسُوعْ مَا جَاوْبْ بْحْتَّى شِي حَاجَة خْرَى، وْعْلَى هَادْشِّي تّْعَجّْبْ بِيلَاطُسْ.</verse>
				<verse number="6">وْكَانْ مْنْ الْعِيدْ لْلْعِيدْ كَيْطْلَقْ وَاحْدْ مْنْ الْمْسْجُونِينْ، اللِّي بْغَاوْ النَّاسْ.</verse>
				<verse number="7">وْكَانْ وَاحْدْ الرَّاجْلْ سْمِيتُه بَارَابَاسْ فْالْحَبْسْ مْعَ هَادُوكْ اللِّي دَارُو الْفُوضَى وْقْتْلُو النَّاسْ فْوَقْتْ الْفُوضَى.</verse>
				<verse number="8">وْمْشَاتْ جْمَاعَة دْ النَّاسْ عَنْدْ بِيلَاطُسْ وْطْلْبُو مْنُّه بَاشْ يْدِيرْ دَاكْشِّي اللِّي كَيْدِيرْ دِيمَا مْعَاهُمْ.</verse>
				<verse number="9">وْݣَالْ لِيهُمْ: «وَاشْ بْغِيتُو نْطْلَقْ لِيكُمْ الْمَلِكْ دْيَالْ لِيهُودْ؟».</verse>
				<verse number="10">حِيتْ بِيلَاطُسْ عْرَفْ بْلِّي مْنْ الْحْسَدْ اللِّي فْالرُّؤَسَا دْ رْجَالْ الدِّينْ قَدّْمُو لِيهْ يَسُوعْ.</verse>
				<verse number="11">وَلَكِنْ الرُّؤَسَا دْ رْجَالْ الدِّينْ حَرّْشُو الجّْمَاعَة دْ النَّاسْ بَاشْ يْطْلْبُو مْنْ بِيلَاطُسْ يْطْلَقْ لِيهُمْ بَارَابَاسْ.</verse>
				<verse number="12">وْعَاوْدْ سْوّْلْهُمْ بِيلَاطُسْ: «آشْ بْغِيتُو نْدِيرْ بْهَادْ الرَّاجْلْ اللِّي كَتْݣُولُو عْلِيهْ مَلِكْ لِيهُودْ؟».</verse>
				<verse number="13">وْجَاوْبُوهْ بْالْغْوَاتْ: «صْلْبُه!».</verse>
				<verse number="14">وْݣَالْ لِيهُمْ: «آشْ مْنْ شَرّْ دَارْ؟»، وَلَكِنْ هُمَ زَادُو كَيْغَوّْتُو: «صْلْبُه!».</verse>
				<verse number="15">وْحِيتْ بِيلَاطُسْ كَانْ كَيْبْغِي يْدِيرْ الْخَاطْرْ لْلنَّاسْ، طْلَقْ لِيهُمْ بَارَابَاسْ أَمَّا يَسُوعْ سَلّْمُه بَاشْ يْتّْصْلَبْ مْنْ بَعْدْمَا صَوْطُوهْ.</verse>
				<verse number="16">وْدَّاوْ الْعَسْكَرْ يَسُوعْ لْدَاخْلْ دْيَالْ الدَّارْ اللِّي هِيَ قْصَرْ الْحَاكْمْ، وْتّْجَمْعَاتْ تْمَّ الْفَرْقَة دْ الْعَسْكَرْ كُلّْهَا.</verse>
				<verse number="17">وْلَبّْسُوهْ لْبَاسْ مْدَادِي، وْضْفْرُو تَاجْ دْيَالْ الشُّوكْ وْحَطُّوهْ لِيهْ عْلَى رَاسُه،</verse>
				<verse number="18">وْبْدَاوْ كَيْقَدّْمُو لِيهْ السّْلَامْ وْكَيْݣُولُو: «السّْلَامْ عْلِيكْ آ مَلِكْ لِيهُودْ!».</verse>
				<verse number="19">وْضْرْبُوهْ عْلَى رَاسُه بْالْقْصْبَة وْدْفْلُو عْلِيهْ، وْبْدَاوْ كَيْرَكْعُو عْلَى رْكَابِيهُمْ وْكَيْسَجْدُو لِيهْ.</verse>
				<verse number="20">وْمْنْ بَعْدْمَا ضَحْكُو عْلِيهْ، حَيّْدُو لِيهْ اللّْبَاسْ الْمْدَادِي وْلَبّْسُوهْ حْوَايْجُه وْخَرّْجُوهْ بَاشْ يْصَلْبُوهْ.</verse>
				<verse number="21">وْلَزّْمُو الْعَسْكَرْ عْلَى وَاحْدْ الرَّاجْلْ كَانْ رَاجْعْ مْنْ الْفْدَّانْ دْيَالُه بَاشْ يْهَزّْ الصّْلِيبْ دْيَالْ يَسُوعْ، وْهَادْ الرَّاجْلْ سْمِيتُه سِمْعَانْ مْنْ الْقَيْرَوَانْ، وْهُوَ الْبُو دْيَالْ إِسْكَنْدَرْ وْرُوفُسْ.</verse>
				<verse number="22">وْدَّاوْ يَسُوعْ لْوَاحْدْ الْمُوضْعْ سْمِيتُه الْجُلْجُتَة، وْاللِّي كَيْعْنِي مُوضْعْ الْجُمْجُمَة.</verse>
				<verse number="23">وْعْطَاوْهْ يْشْرَبْ الْخْمَرْ مْخَلّْطْ بْوَاحْدْ الْعْشْبَة سْمِيتْهَا الْمُرّْ، وَلَكِنْ هُوَ مَا بْغَاشْ.</verse>
				<verse number="24">وْصَلْبُوهْ، وْقْسْمُو بِينَاتْهُمْ حْوَايْجُه بَعْدْمَا ضْرْبُو عْلِيهُمْ الْعُودْ، بَاشْ يْشُوفُو كُلّْ وَاحْدْ أَشْنُو غَادِي يَاخُدْ.</verse>
				<verse number="25">وْمْلِّي صَلْبُوهْ كَانْتْ التّْسْعُودْ دْيَالْ الصّْبَاحْ.</verse>
				<verse number="26">وْكْتْبُو فْوَاحْدْ اللُّوحَة التُّهْمَة دْيَالُه: «مَلِكْ لِيهُودْ».</verse>
				<verse number="27">وْصَلْبُو مْعَاهْ جُوجْ دْيَالْ الشّْفَارَا، وَاحْدْ عْلَى لِيمْنْ دْيَالُه وْلَاخُرْ عْلَى لِيسْرْ. [</verse>
				<verse number="28">وْهَكَّا تْحَقّْقْ دَاكْشِّي اللِّي مْكْتُوبْ عْلِيهْ فْكْتَابْ اللَّهْ: «وْحْسْبُوهْ مْعَ الْمُجْرِمِينْ».]</verse>
				<verse number="29">وْكَانُو النَّاسْ اللِّي دَايْزِينْ كَيْعَايْرُوهْ وْكَيْضَوّْرُو رَاسْهُمْ وْكَيْݣُولُو لِيهْ: «آ اللِّي غَتْرَيّْبْ بِيتْ اللَّهْ وْغَتْعَاوْدْ تْبْنِيهْ فْتْلْتْ يَّامْ!</verse>
				<verse number="30">نْجِّي رَاسْكْ وْنْزَلْ مْنْ فُوقْ الصّْلِيبْ!».</verse>
				<verse number="31">وْكَانُو الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ حْتَّى هُمَ كَيْضَحْكُو عْلِيهْ وْكَيْݣُولُو بِينَاتْهُمْ: «نْجَّا نَاسْ خْرِينْ وَلَكِنْ مَا قْدَرْشْ يْنَجِّي رَاسُه.</verse>
				<verse number="32">إِيوَا يْنْزَلْ دَابَا الْمَسِيحْ مَلِكْ إِسْرَائِيلْ مْنْ فُوقْ الصّْلِيبْ، بَاشْ إِلَا شْفْنَا هَادْشِّي نْآمْنُو بِيهْ!». وْحْتَّى الشّْفَارَا اللِّي تّْصْلْبُو مْعَاهْ عَايْرُوهْ بْحَالْ لْخْرِينْ.</verse>
				<verse number="33">وْطَاحْ الضّْلَامْ عْلَى الْبْلَادْ كُلّْهَا مْنْ الطّْنَاشْ دْ النّْهَارْ حْتَّى لْلتّْلَاتَة دْ الْعْشِيَّة.</verse>
				<verse number="34">وْمْعَ جْوَايْهْ التّْلَاتَة دْيَالْ الْعْشِيَّة، غَوّْتْ يَسُوعْ بْصُوتْ عَالِي: «إِيلِي، إِيلِي، لِمَا شَبَقْتَنِي؟» اللِّي كَتْعْنِي: «إِلَاهِي، إِلَاهِي، عْلَاشْ سْمَحْتِي فِيَّ؟».</verse>
				<verse number="35">وْسْمْعُوهْ شِي وْحْدِينْ مْنْ هَادُوكْ اللِّي كَانُو وَاقْفِينْ تْمَّ وْݣَالُو: «رَاهْ كَيْعَيّْطْ عْلَى إِيلِيَّا!».</verse>
				<verse number="36">وْجْرَّى وَاحْدْ مْنّْهُمْ وْخْدَا طَرْفْ دْيَالْ التُّوبْ وْفَزّْݣُه بْالْخْلّْ وْدَارُه فْالرَّاسْ دْيَالْ وَاحْدْ الْقْصْبَة وْمْدُّه لِيهْ بَاشْ يْشْرَبْ وْݣَالْ: «خَلِّيهْ حْتَّى نْشُوفُو وَاشْ غَادِي يْجِي إِيلِيَّا يْنَزّْلُه مْنْ فُوقْ الصّْلِيبْ».</verse>
				<verse number="37">وْغَوّْتْ يَسُوعْ مَرَّة خْرَى بْصُوتْ عَالِي وْمَاتْ.</verse>
				<verse number="38">وْتْشَرّْݣَاتْ الْخَامِيَّة دْيَالْ بِيتْ اللَّهْ مْنْ الْفُوقْ لْلْتَحْتْ.</verse>
				<verse number="39">وْمْلِّي الْقَايْدْ دْ الْعَسْكَرْ اللِّي كَانْ وَاقْفْ قُدَّامْ يَسُوعْ، شَافْ الْمُوتْ دْيَالُه كِيفَاشْ وْقْعَاتْ، ݣَالْ: «فْالْحَقِيقَة هَادْ الرَّاجْلْ كَانْ وَلْدْ اللَّهْ».</verse>
				<verse number="40">وْكَانُو تْمَّ شِي عْيَالَاتْ كَيْشُوفُو مْنْ بْعِيدْ، اللِّي مْنْ بِينَاتْهُمْ مَرْيَمْ الْمَجْدَلِيَّة، وْمَرْيَمْ أُمّْ يَعْقُوبْ الصّْغِيرْ وْيُوسِي، وْسَالُومَة.</verse>
				<verse number="41">هَادُو كَانُو كَيْتْبْعُو يَسُوعْ وْكَيْتّْسَخّْرُو عْلِيهْ مْلِّي كَانْ فْالْجَلِيلْ، وْكَانُو حَاضْرِينْ بْزَّافْ دْ الْعْيَالَاتْ خْرِينْ اللِّي جَاوْ لْأُورْشَلِيمْ مْعَ يَسُوعْ.</verse>
				<verse number="42">وْفْالْعْشِيَّة دْ النّْهَارْ اللِّي كَيْوَجّْدُو فِيهْ لِيهُودْ لْلسّْبْتْ.</verse>
				<verse number="43">جَا يُوسْفْ اللِّي هُوَ مْنْ الرَّامَة، وْهُوَ مْنْ كْبَارْ الْمَحْكَمَة، وْكَانْ مْنْ النَّاسْ اللِّي كَيْتّْسْنَّاوْ مَمْلَكَةْ اللَّهْ، زْعَمْ وْمْشَى عَنْدْ بِيلَاطُسْ وْطْلْبُه بَاشْ يْعْطِيهْ الدَّاتْ دْيَالْ يَسُوعْ.</verse>
				<verse number="44">وْهُوَ يْتّْعَجّْبْ بِيلَاطُسْ مْلِّي سْمَعْ بْلِّي يَسُوعْ مَاتْ دْغْيَا. وْعَيّْطْ عْلَى الْقَايْدْ دْ الْعَسْكَرْ وْسْوّْلُه: «وَاشْ دْغْيَا مَاتْ يَسُوعْ؟».</verse>
				<verse number="45">وْمْلِّي تْحَقّْقْ مْنْ الْخْبَارْ مْنْ عَنْدْ الْقَايْدْ دْ الْعَسْكَرْ، عْطَى الدَّاتْ دْيَالْ يَسُوعْ لْيُوسْفْ.</verse>
				<verse number="46">وْشْرَا يُوسْفْ الْكْتَّانْ، وْنَزّْلْ يَسُوعْ وْكَفّْنُه بْالْكْتَّانْ وْدَارُه فْوَاحْدْ الْقْبَرْ اللِّي كَانْ حَفْرُه فْالصّْخَرْ، وْرَدّْ حَجْرَة كْبِيرَة عْلَى بَابْ الْقْبَرْ.</verse>
				<verse number="47">وْشَافْتْ مَرْيَمْ الْمَجْدَلِيَّة وْمَرْيَمْ أُمّْ يُوسِي فِينْ تّْدْفَنْ يَسُوعْ.</verse>
			</chapter>
			<chapter number="16">
				<verse number="1">الْفَصْلْ سْطَّاشْ وْمْلِّي دَازْ نْهَارْ السّْبْتْ، شْرَاتْ مَرْيَمْ الْمَجْدَلِيَّة وْمَرْيَمْ أُمّْ يَعْقُوبْ وْسَالُومَة الْحْنُوطْ، بَاشْ يْمْشِيوْ يْدَهْنُو بِيهْ الدَّاتْ دْيَالْ يَسُوعْ.</verse>
				<verse number="2">وْفْنْهَارْ الْحَدّْ بْكْرِي مْشَاوْ لْلْقْبَرْ فْوَقْتْ طْلُوعْ الشّْمْسْ.</verse>
				<verse number="3">وْݣَالُو بِينَاتْهُمْ: «شْكُونْ اللِّي غَادِي يْكَرْكَبْ لِينَا الْحَجْرَة دْيَالْ بَابْ الْقْبَرْ؟».</verse>
				<verse number="4">وْمْلِّي شَافُو الْقْبَرْ بَانْ لِيهُمْ بْلِّي الْحَجْرَة مْكَرْكْبَة، وَاخَّا هِيَ كْبِيرَة بْزَّافْ.</verse>
				<verse number="5">وْمْلِّي دَخْلُو لْلْقْبَرْ شَافُو وَاحْدْ الشَّابْ ݣَالْسْ عْلَى لِيمْنْ لَابْسْ حْوَايْجْ بِيضِينْ، وْهُمَ يْتّْخَلْعُو.</verse>
				<verse number="6">وْݣَالْ لِيهُمْ: «مَا تّْخَلْعُوشْ! نْتُمَ كَتْقَلّْبُو عْلَى يَسُوعْ اللِّي مْنْ النَّاصِرَة اللِّي صَلْبُوهْ. رَاهْ تّْبْعَتْ مْنْ الْمُوتْ! وْمَا كَايْنْشْ هْنَا. شُوفُو، هَا هُوَ الْمُوضْعْ فِينْ كَانُو حْطُّوهْ.</verse>
				<verse number="7">وَلَكِنْ سِيرُو وْخَبّْرُو التّْلَامْدْ دْيَالُه وْبُطْرُسْ بْلِّي غَيْسْبَقْكُمْ لْلْجَلِيلْ، تْمَّ فِينْ غَتْشُوفُوهْ كِيفْ ݣَالْ لِيكُمْ».</verse>
				<verse number="8">وْهُمَ يْخَرْجُو وْهَرْبُو مْنْ الْقْبَرْ كَيْتّْرَعّْدُو بْالْخُوفْ وْتَالْفِينْ. وْمَا خَبّْرُو حْتَّى وَاحْدْ حِيتْ كَانُو خَايْفِينْ. [</verse>
				<verse number="9">وْمْلِّي تّْبْعَتْ يَسُوعْ مْنْ الْمُوتْ نْهَارْ الْحَدّْ فْالصّْبَاحْ بْكْرِي، بَانْ فْاللّْوّْلْ لْمَرْيَمْ الْمَجْدَلِيَّة اللِّي كَانْ خَرّْجْ مْنّْهَا سْبْعَة دْ الجّْنُونْ.</verse>
				<verse number="10">وْمْشَاتْ خَبّْرَاتْ التّْلَامْدْ اللِّي كَانُو مْعَ يَسُوعْ، وْلْقَاتْهُمْ كَيْنْوّْحُو وْكَيْبْكِيوْ عْلِيهْ،</verse>
				<verse number="11">وْمْلِّي سْمْعُو مْنّْهَا بْلِّي يَسُوعْ حَيّْ وْبْلِّي شَافْتُه، مَا تَاقُوشْ بِيهَا.</verse>
				<verse number="12">وْمْنْ بَعْدْ هَادْشِّي بَانْ يَسُوعْ فْصِفَة خْرَى لْجُوجْ تْلَامْدْ اللِّي كَانُو خَارْجِينْ مْنْ الْمْدِينَة وْغَادْيِينْ لْلْفْدَادْنْ.</verse>
				<verse number="13">وْهُمَ يْرْجْعُو وْخَبّْرُو لْخْرِينْ، وَلَكِنْ حْتَّى هُمَ مَا تَاقُوشْ بِيهُمْ.</verse>
				<verse number="14">وْفْاللّْخْرْ بَانْ لْلتّْلَامْدْ الْحْضَاشْ مْلِّي كَانُو ݣَالْسِينْ كَيَاكْلُو، وْخَاصْمْ عْلِيهُمْ عْلَى قَلّْةْ إِيمَانْهُمْ وْعْلَى قْسُوحِيَّةْ قْلُوبْهُمْ حِيتْ مَا تَاقُوشْ بْهَادُوكْ اللِّي شَافُوهْ مْنْ بَعْدْمَا تّْبْعَتْ مْنْ الْمُوتْ.</verse>
				<verse number="15">وْݣَالْ لِيهُمْ: «سِيرُو لْلدّْنْيَا كُلّْهَا، وْخَبّْرُو ݣَاعْ النَّاسْ بْالْبْشَارَة.</verse>
				<verse number="16">اللِّي آمْنْ بِيَّ وْتّْعَمّْدْ غَيْنْجَا، وَلَكِنْ اللِّي مَا آمْنْشْ بِيَّ غَيْتّْحْكَمْ عْلِيهْ.</verse>
				<verse number="17">وْهَادْ الْعَلَامَاتْ غَيْدِيرُوهُمْ النَّاسْ اللِّي كَيْآمْنُو بِيَّ: بْالْإِسْمْ دْيَالِي غَيْخَرّْجُو الجّْنُونْ، وْغَيْتّْكَلّْمُو بْلُغَاتْ جْدِيدَة،</verse>
				<verse number="18">وْغَيْشَدُّو اللّْفَاعِي بْيْدِّيهُمْ، وْإِلَا شَرْبُو السّْمّْ مَا غَيْوْقَعْ لِيهُمْ وَالُو، وْغَيْحَطُّو يْدِّيهُمْ عْلَى النَّاسْ اللِّي مْرَاضْ وْغَيْتّْشَافَاوْ».</verse>
				<verse number="19">وْمْنْ بَعْدْمَا تّْكَلّْمْ مْعَاهُمْ الرَّبّْ يَسُوعْ، تّْرْفَعْ لْلسّْمَا وْݣْلَسْ عْلَى لِيمْنْ دْيَالْ اللَّهْ.</verse>
				<verse number="20">وْخَرْجُو التّْلَامْدْ دْيَالُه، وْخَبّْرُو النَّاسْ بْالْبْشَارَة فْكُلّْ مُوضْعْ، وْالرَّبّْ كَيْعَاوْنْهُمْ وْكَيْبَيّْنْ بْلِّي كْلَامْهُمْ حَقّْ بْالْعَلَامَاتْ اللِّي كَيْدِيرُو.]</verse>
			</chapter>
		</book>
		<book number="42">
			<chapter number="1">
				<verse number="1">الْفَصْلْ اللّْوّْلْ حِيتْ بْدَاوْ نَاسْ كْتَارْ كَيْكَتْبُو الْقْصَّة دْيَالْ الْأُمُورْ اللِّي جْرَاتْ بِينَاتْنَا،</verse>
				<verse number="2">كِمَا وَصّْلُوهَا لِينَا هَادُوكْ اللِّي كَانُو مْنْ اللّْوّْلْ وْشَافُو دَاكْشِّي بْعِينِيهُمْ، وْوْلَّاوْ كَيْخَدْمُو الْكْلْمَة دْ اللَّهْ،</verse>
				<verse number="3">وْمْلِّي تْبَّعْتْ ݣَاعْ هَادْ الْأُمُورْ مْنْ اللّْوّْلْ بْالتَّدْقِيقْ، شْفْتْ بْلِّي مْزْيَانْ حْتَّى أَنَا نْكْتَبْهَا لِيكْ بْالتَّرْتِيبْ آ سَعَادَةْ تَاوْفِيلُسْ</verse>
				<verse number="4">بَاشْ تْعْرَفْ بْلِّي الْكْلَامْ اللِّي تْعَلّْمْتِيهْ رَاهْ صْحِيحْ.</verse>
				<verse number="5">كَانْ فْيَّامْ هِيرُودُسْ مَلِكْ الْيَهُودِيَّة، وَاحْدْ رَاجْلْ الدِّينْ مْنْ فَرْقَةْ أَبِيَّا سْمِيتُه زَكَرِيَّا، وْمْرَاتُه مْنْ حْفَادْ هَارُونْ سْمِيتْهَا أَلِيصَابَاتْ.</verse>
				<verse number="6">وْكَانُو بْجُوجْهُمْ مْتَّاقْيِينْ اللَّهْ وْكَيْتْبْعُو ݣَاعْ الْوْصِيَّاتْ وْالْفْرَايْضْ دْيَالْ الرَّبّْ كِمَا هُمَ.</verse>
				<verse number="7">وْمَا كَانْ عَنْدْهُمْ حْتَّى وَلْدْ، حِيتْ أَلِيصَابَاتْ كَانْتْ عَاݣْرَة، وْبْجُوجْهُمْ كَانُو كْبَارْ فْالْعْمَرْ.</verse>
				<verse number="8">وْمْلِّي كَانْ زَكَرِيَّا كَيْتّْنَاوْبْ مْعَ فَرْقْتُه مْنْ رْجَالْ الدِّينْ فْخْدَمْتْهُمْ قُدَّامْ اللَّهْ،</verse>
				<verse number="9">ضْرْبُو الْعُودْ كِمَا كَانْتْ الْعَادَة دْ رْجَالْ الدِّينْ، وْجَا فِيهْ هُوَ بَاشْ يْدْخُلْ يْبَخّْرْ بِيتْ اللَّهْ.</verse>
				<verse number="10">وْكَانُو ݣَاعْ النَّاسْ مْجْمُوعِينْ كَيْصَلِّيوْ عْلَى بْرَّا فْوَقْتْ الْبْخُورْ.</verse>
				<verse number="11">وْهُوَ يْبَانْ لِيهْ مَلَاكْ مْنْ عَنْدْ الرَّبّْ وَاقْفْ عْلَى لِيمْنْ دْيَالْ مَدْبَحْ الْبْخُورْ.</verse>
				<verse number="12">وْمْلِّي شَافُه زَكَرِيَّا، تّْخْلَعْ وْخَافْ.</verse>
				<verse number="13">وَلَكِنْ الْمَلَاكْ ݣَالْ لِيهْ: «مَا تْخَافْشْ آ زَكَرِيَّا، حِيتْ اللَّهْ سْمَعْ لْصْلَاتْكْ وْأَلِيصَابَاتْ مْرَاتْكْ غَادِي تْوْلَدْ لِيكْ وَلْدْ وْنْتَ غَادِي تْسَمِّيهْ يُوحَنَّا.</verse>
				<verse number="14">وْغَادِي تْفْرَحْ وْتْسْعَدْ بِيهْ، وْبْزَّافْ دْ النَّاسْ غَيْفَرْحُو بْالْوْلَادَة دْيَالُه.</verse>
				<verse number="15">حِيتْ غَادِي يْكُونْ عْظِيمْ عَنْدْ الرَّبّْ، وْعَمّْرُه مَا غَيْشْرَبْ لَا خْمَرْ وْلَا أَيّْ حَاجَة كَتْسَكّْرْ، وْغَيْتّْعَمّْرْ بْالرُّوحْ الْقُدُسْ وْهُوَ فْكَرْشْ مُّه،</verse>
				<verse number="16">وْغَيْرَدّْ بْزَّافْ مْنْ وْلَادْ إِسْرَائِيلْ لْلرَّبّْ إِلَاهْهُمْ،</verse>
				<verse number="17">وْغَيْمْشِي قُدَّامْ اللَّهْ بْرُوحْ وْقُوّْةْ إِيلِيَّا بَاشْ يْصَالْحْ الْوَالِدِينْ مْعَ وْلَادْهُمْ، وْيْرَدّْ الْعَاصْيِينْ لْطْرِيقْ هَادُوكْ اللِّي كَيْطِيعُو اللَّهْ، وْيْوَجّْدْ شَعْبْ لْلرَّبّْ».</verse>
				<verse number="18">وْݣَالْ زَكَرِيَّا لْلْمَلَاكْ: «كِيفَاشْ غَنْتْأَكّْدْ مْنْ هَادْشِّي؟ حِيتْ أَنَا رَاجْلْ كْبِيرْ وْمْرَاتِي حْتَّى هِيَ كْبِيرَة».</verse>
				<verse number="19">وْجَاوْبُه الْمَلَاكْ وْݣَالْ لِيهْ: «أَنَا جِبْرِيلْ الْوَاقْفْ قُدَّامْ اللَّهْ، وْهُوَ اللِّي صِيفْطْنِي نْتّْكَلّْمْ مْعَاكْ وْنْخَبّْرَكْ بْهَادْ الْأُمُورْ.</verse>
				<verse number="20">وْهَا نْتَ غَادِي تْوَلِّي زِيزُونْ وْمَا تْقْدَرْشْ تْهْضَرْ، حْتَّى يْوْصَلْ النّْهَارْ اللِّي غَادِي تْوْقَعْ فِيهْ هَادْ الْأُمُورْ، حِيتْ مَا تْقْتِيشْ بْكْلَامِي اللِّي غَيْتّْحَقّْقْ فْالْوَقْتْ دْيَالُه».</verse>
				<verse number="21">وْكَانُو النَّاسْ كَيْتّْسْنَّاوْ زَكَرِيَّا، وْتّْعَجّْبُو حِيتْ تْعَطّْلْ عْلِيهُمْ فْبِيتْ اللَّهْ.</verse>
				<verse number="22">وْمْلِّي خْرَجْ مَا قْدَرْشْ يْتّْكَلّْمْ مْعَاهُمْ، وْعْرْفُو بْلِّي شَافْ شِي رُؤْيَا فْبِيتْ اللَّهْ، وْبْدَا كَيْتّْكَلّْمْ مْعَاهُمْ بْالْإِشَارَة وْبْقَى زِيزُونْ.</verse>
				<verse number="23">وْمْلِّي كْمْلَاتْ يَّامَاتْ الْخْدْمَة دْيَالُه رْجَعْ لْدَارُه.</verse>
				<verse number="24">وْمْنْ بَعْدْ دِيكْ لِيَّامْ حْمْلَاتْ مْرَاتُه أَلِيصَابَاتْ، وْمَا خْرْجَاتْشْ مْنْ دَارْهَا خَمْسْ شْهُورْ، وْكَانْتْ كَتْݣُولْ:</verse>
				<verse number="25">«هَادْشِّي اللِّي عْطَانِي الرَّبّْ، شَافْ مْنْ حَالِي فْهَادْ لِيَّامْ، وْحَيّْدْ عَارِي مْنْ بِينْ النَّاسْ».</verse>
				<verse number="26">وْمْلِّي كَانْتْ أَلِيصَابَاتْ فْشْهَرْهَا السَّادْسْ، صِيفْطْ اللَّهْ الْمَلَاكْ جِبْرِيلْ لْوَاحْدْ الْمْدِينَة فْالْجَلِيلْ سْمِيتْهَا النَّاصِرَة،</verse>
				<verse number="27">لْعَنْدْ وَاحْدْ الْعَزْبَة سْمِيتْهَا مَرْيَمْ، كَانْتْ مْخْطُوبَة لْوَاحْدْ الرَّاجْلْ مْنْ عَائِلْةْ دَاوُدْ سْمِيتُه يُوسْفْ.</verse>
				<verse number="28">وْدْخَلْ الْمَلَاكْ لْعَنْدْهَا وْݣَالْ لِيهَا: «السّْلَامْ عْلِيكْ آ اللِّي نْعَمْ عْلِيهَا اللَّهْ، الرَّبّْ مْعَاكْ!».</verse>
				<verse number="29">وْتّْخَلْعَاتْ مَرْيَمْ مْنْ كْلَامْ الْمَلَاكْ لِيهَا، وْݣَالْتْ فْخَاطْرْهَا: «آشْنُو مْعْنَاةْ هَادْ السّْلَامْ؟».</verse>
				<verse number="30">وْݣَالْ لِيهَا الْمَلَاكْ: «مَا تْخَافِيشْ آ مَرْيَمْ، رَاكِ مْرْضِيَّة عَنْدْ اللَّهْ.</verse>
				<verse number="31">وْهَا نْتِيَّ غَتْحَمْلِي وْتْوَلْدِي وَلْدْ وْتْسَمِّيهْ يَسُوعْ.</verse>
				<verse number="32">وْغَادِي يْكُونْ عْظِيمْ وْيْتّْسَمَّى وَلْدْ اللَّهْ الْعَالِي، وْيْعْطِيهْ الرَّبّْ الْعَرْشْ دْيَالْ دَاوُدْ بَّاهْ،</verse>
				<verse number="33">وْيْمْلَكْ عْلَى دَارْ يَعْقُوبْ عْلَى الدّْوَامْ، وْعَمّْرْ الْمُلْكْ دْيَالُه مَا يْسَالِي!».</verse>
				<verse number="34">وْهِيَ تْݣُولْ مَرْيَمْ لْلْمَلَاكْ: «كِيفَاشْ غَيْوْقَعْ هَادْشِّي وْأَنَا مَا عَنْدِي عَلَاقَة حْتَّى بْشِي رَاجْلْ؟».</verse>
				<verse number="35">وْجَاوْبْهَا الْمَلَاكْ وْݣَالْ لِيهَا: «الرُّوحْ الْقُدُسْ غَيْنْزَلْ عْلِيكْ، وْقُوّْةْ اللَّهْ غَتْغَطِّيكْ، عْلَى دَاكْشِّي الْقُدُّوسْ اللِّي غَيْتّْوْلَدْ مْنّْكْ غَيْتّْسَمَّى وَلْدْ اللَّهْ.</verse>
				<verse number="36">وْهَا أَلِيصَابَاتْ اللِّي مْنْ عَائِلْتْكْ حَامْلَة بْوَلْدْ فْالْكْبَرْ دْيَالْهَا، وْدَابَا رَاهَا فْشْهَرْهَا السَّادْسْ، وْهِيَ اللِّي كَانُو كَيْݣُولُو عْلِيهَا النَّاسْ عَاݣْرَة،</verse>
				<verse number="37">حِيتْ حْتَّى حَاجَة مَا صْعِيبَة عَنْدْ اللَّهْ».</verse>
				<verse number="38">وْݣَالْتْ مَرْيَمْ: «أَنَا خْدَّامْةْ الرَّبّْ، وْاللِّي ݣْلْتِي لِيَّ هُوَ اللِّي يْكُونْ». وْمْشَى مْنْ عَنْدْهَا الْمَلَاكْ.</verse>
				<verse number="39">وْفْدِيكْ لِيَّامْ، مْشَاتْ مَرْيَمْ بْالزّْرْبَة لْوَاحْدْ الْمْدِينَة فْجْبَالْ يَهُودَا.</verse>
				<verse number="40">وْدْخْلَاتْ لْدَارْ زَكَرِيَّا وْسَلّْمَاتْ عْلَى أَلِيصَابَاتْ.</verse>
				<verse number="41">وْمْلِّي سْمْعَاتْ أَلِيصَابَاتْ سْلَامْ مَرْيَمْ، تْحَرّْكْ بْنَادْمْ فْكَرْشْهَا، وْتّْعَمّْرَاتْ بْالرُّوحْ الْقُدُسْ.</verse>
				<verse number="42">وْغَوّْتَاتْ بْصُوتْ عَالِي وْݣَالْتْ: «مْبْرُوكَة نْتِيَّ بِينْ الْعْيَالَاتْ وْمْبْرُوكْ بْنَادْمْ اللِّي فْكَرْشْكْ!</verse>
				<verse number="43">آشْ نْكُونْ أَنَا حْتَّى تْجِي لْعَنْدِي أُمّْ سِيدِي؟</verse>
				<verse number="44">مَا جِيتْ فِينْ نْسْمَعْ سْلَامْكْ حْتَّى تْحَرّْكْ بْنَادْمْ فْكَرْشِي بْالْفَرْحَة.</verse>
				<verse number="45">سْعْدَاتْكْ حِيتْ آمْنْتِي بْلِّي دَاكْشِّي اللِّي جَاكْ مْنْ عَنْدْ الرَّبّْ غَادِي يْكْمَلْ».</verse>
				<verse number="46">وْݣَالْتْ مَرْيَمْ: «نْفْسِي كَتْعَظّْمْ سِيدِي رْبِّي</verse>
				<verse number="47">وْرُوحِي كَتْفْرَحْ بْزَّافْ بْاللَّهْ اللِّي نْجَّانِي</verse>
				<verse number="48">	حِيتْ شَافْ مْنْ حَالْةْ خْدَّامْتُه الْمْتْوَاضْعَة! وْمْنْ دَابَا، هَا ݣَاعْ الْجْيَالْ غَادِي يْݣُولُو لِيَّ سْعْدَاتْكْ</verse>
				<verse number="49">	حِيتْ اللَّهْ الْقَادْرْ عْلَى كُلّْشِي 	دَارْ لِيَّ أُمُورْ عْظِيمَة. وْالْإِسْمْ دْيَالُه مْقَدّْسْ،</verse>
				<verse number="50">وْرْحَمْتُه مْنْ جِيلْ لْجِيلْ لْهَادُوكْ اللِّي كَيْخَافُوهْ.</verse>
				<verse number="51">	بَيّْنْ قُوَّةْ دْرَاعُه وْشَتّْتْ الْمْتْكَبّْرِينْ فْقَلْبْهُمْ.</verse>
				<verse number="52">	نَزّْلْ الْحُكَّامْ مْنْ عَرْشْهُمْ وْعْلَّى شَانْ الْمْتْوَاضْعِينْ.</verse>
				<verse number="53">	مْنْ خِيرَاتُه شَبّْعْ الجِّيعَانِينْ وْصِيفْطْ اللِّي لَبَاسْ عْلِيهُمْ بْيْدِّيهُمْ خَاوْيِينْ.</verse>
				<verse number="54">	وْشَافْ مْنْ حَالْ إِسْرَائِيلْ عَبْدُه حِيتْ تْفَكّْرْ رْحَمْتُه،</verse>
				<verse number="55">	كِمَا وْعَدْ جْدُودْنَا، إِبْرَاهِيمْ وْتْرِّيكْتُه عْلَى الدّْوَامْ».</verse>
				<verse number="56">وْبْقَاتْ مَرْيَمْ عَنْدْ أَلِيصَابَاتْ تْقْرِيبًا تْلْتْ شْهُورْ، وْمْنْ بَعْدْ رْجْعَاتْ لْدَارْهَا.</verse>
				<verse number="57">وْوْصَلْ الْوَقْتْ دْيَالْ أَلِيصَابَاتْ بَاشْ تْوْلَدْ، وْوَلْدَاتْ وَلْدْ.</verse>
				<verse number="58">وْسْمْعُو جِيرَانْهَا وْحْبَابْهَا بْلِّي الرَّبّْ فَاضْ بْرْحَمْتُه عْلِيهَا، وْفْرْحُو مْعَاهَا.</verse>
				<verse number="59">وْفْالنّْهَارْ التَّامْنْ، جَاوْ بَاشْ يْخَتّْنُو الْوَلْدْ. وْبْغَاوْ يْسَمِّيوْهْ زَكَرِيَّا عْلَى سْمِيّْةْ بَّاهْ.</verse>
				<verse number="60">وَلَكِنْ مُّه ݣَالْتْ لِيهُمْ: «لَّا! غَادِي نْسَمِّيوْهْ يُوحَنَّا».</verse>
				<verse number="61">وْݣَالُو لِيهَا: «حْتَّى وَاحْدْ مْنْ عَائِلْتْكْ مَا تّْسَمَّى بْهَادْ السّْمِيَّة».</verse>
				<verse number="62">وْسْوّْلُو بَّاهْ بْالْإِشَارَة أَشْنُو بْغَاهْ يْتّْسَمَّى.</verse>
				<verse number="63">وْهُوَ يْطْلَبْ لُوحَة وْكْتَبْ فِيهَا: «سْمِيّْتُه يُوحَنَّا». وْكُلّْهُمْ تّْعَجّْبُو.</verse>
				<verse number="64">وْفْدِيكْ السَّاعَة تّْحَلّْ فُمُّه وْتّْسَرّْحْ لْسَانُه وْتّْكَلّْمْ وْحْمَدْ اللَّهْ.</verse>
				<verse number="65">وْتّْخَلْعُو الجِّيرَانْ كُلّْهُمْ. وْبْدَاوْ النَّاسْ فْجْبَالْ الْيَهُودِيَّة كُلّْهَا كَيْهَضْرُو عْلَى ݣَاعْ هَادْشِّي اللِّي وْقَعْ.</verse>
				<verse number="66">وْكَانْ كُلّْ مْنْ كَيْسْمَعْ هَادْ الْأُمُورْ كَيْخَلِّيهَا فْقَلْبُه وْكَيْݣُولْ: «عْلَمْ اللَّهْ آشْ غَادِي يْكُونْ هَادْ الْوَلْدْ؟ حِيتْ الرَّبّْ كَانْ مْعَاهْ».</verse>
				<verse number="67">وْتّْعَمّْرْ زَكَرِيَّا بَّاتْ يُوحَنَّا بْالرُّوحْ الْقُدُسْ، وْتّْنَبّْأْ وْݣَالْ:</verse>
				<verse number="68">	«يْتْبَارْكْ الرَّبّْ، إِلَاهْ إِسْرَائِيلْ حِيتْ جَا زَارْ شَعْبُه وْفْدَاهْ.</verse>
				<verse number="69">	عْطَانَا مُنَجِّي عْظِيمْ مْنْ عَائِلْةْ دَاوُدْ عَبْدُه</verse>
				<verse number="70">	كِمَا وْعَدْ عْلَى لْسَانْ الْأَنْبِيَا دْيَالُه الْمْقَدّْسِينْ اللِّي جَاوْ شْحَالْ هَادِي</verse>
				<verse number="71">	بَاشْ يْنَجِّينَا مْنْ عْدْيَانَّا، وْمْنْ يْدِّينْ ݣَاعْ اللِّي كَيْكَرْهُونَا.</verse>
				<verse number="72">	وْيْرْحَمْ جْدُودْنَا وْيْتْفَكّْرْ عَهْدُه الْمْقَدّْسْ</verse>
				<verse number="73">الْحْلُوفْ اللِّي بِيهْ حْلَفْ لْبَّانَا إِبْرَاهِيمْ</verse>
				<verse number="74">	بَاشْ يْنَجِّينَا مْنْ يْدِّينْ عْدْيَانَّا، وْنْعَبْدُوهْ بْلَا خُوفْ،</verse>
				<verse number="75">	وْحْنَا مْقَدّْسِينْ قُدَّامُه وْمْتَّاقْيِينُه كُلّْ يَّامْ حْيَاتْنَا.</verse>
				<verse number="76">	وْنْتَ آ وْلْدِي، نْبِي اللَّهْ الْعَالِي غَتّْسَمَّى، عْلَاحْقَّاشْ غَتْمْشِي قُدَّامْ الرَّبّْ بَاشْ تْوَجّْدْ طْرْقَانُه،</verse>
				<verse number="77">	وْتْعَلّْمْ شَعْبُه بْلِّي النّْجَا كَيْكُونْ مْلِّي كَيْتّْغَفْرُو دْنُوبْهُمْ،</verse>
				<verse number="78">بْسْبَابْ الرَّحْمَة دْيَالْ إِلَاهْنَا اللِّي بِيهَا غَيْزُورْنَا بْحَالْ الشّْمْسْ الشَّارْقَة مْنْ الْعْلُو.</verse>
				<verse number="79">	بَاشْ يْضَوِّي عْلَى هَادُوكْ اللِّي ݣَالْسِينْ فْالضّْلَامْ وْفْضَلّْ الْمُوتْ، وْيْهْدِي خْطْوَاتْنَا لْطْرِيقْ الْهْنَا».</verse>
				<verse number="80">وْكَانْ الْوَلْدْ كَيْكْبَرْ وْكَيْتّْقُوَّى فْالرُّوحْ، وْسْكَنْ فْالْبْلَايْصْ الْخَالْيَة حْتَّى لْلنّْهَارْ اللِّي بَانْ فِيهْ لْشَعْبْ إِسْرَائِيلْ.</verse>
			</chapter>
			<chapter number="2">
				<verse number="1">الْفَصْلْ التَّانِي وْفْدِيكْ لِيَّامْ آمْرْ الْقَيْصَرْ أُوغُسْطُسْ بَاشْ يْتّْحْصَاوْ ݣَاعْ سُكَّانْ الْإِمْبْرَاطُورِيَّة.</verse>
				<verse number="2">وْكَانْ هَادَا هُوَ أَوَّلْ إِحْصَاءْ مْلِّي كَانْ كِيرِينِيُوسْ حَاكْمْ عْلَى سُورِيَا،</verse>
				<verse number="3">وْمْشَى كُلّْ وَاحْدْ لْلْمْدِينَة دْيَالُه بَاشْ يْتّْقَيّْدْ فِيهَا.</verse>
				<verse number="4">وْطْلَعْ يُوسْفْ حْتَّى هُوَ مْنْ مْدِينْةْ النَّاصِرَة اللِّي فْالْجَلِيلْ، وْمْشَى لْمْدِينْةْ دَاوُدْ، بِيتْ لَحْمْ اللِّي فْالْيَهُودِيَّة، حِيتْ كَانْ مْنْ عَائِلْةْ دَاوُدْ وْقْبِيلْتُه،</verse>
				<verse number="5">بَاشْ يْتّْقَيّْدْ مْعَ مَرْيَمْ خَطِيبْتُه اللِّي كَانْتْ حَامْلَة.</verse>
				<verse number="6">وْمْلِّي كَانُو فْبِيتْ لَحْمْ، وْصْلَاتْ وَقْتْ الْوْلَادَة دْيَالْتْهَا،</verse>
				<verse number="7">وْوَلْدَاتْ وَلْدْهَا الْبْكَرْ وْݣَمّْطَاتُه وْنَعّْسَاتُه فْالْبْلَاصَة دْيَالْ الْعَلْفْ، حِيتْ مَا كَانْتْشْ عَنْدْهُمْ بْلَاصَة فْالْفَنْدَقْ.</verse>
				<verse number="8">وْكَانُو فْدِيكْ الجِّهَة شِي سْرَّاحَا كَيْبَاتُو عْلَى بْرَّا، وْكَيْتّْنَاوْبُو عْلَى الْعْسَّة دْ الْغْنَمْ دْيَالْهُمْ بْاللِّيلْ.</verse>
				<verse number="9">وْبَانْ لِيهُمْ مَلَاكْ مْنْ عَنْدْ الرَّبّْ، وْضْوَّا الْعَزّْ دْ الرَّبّْ عْلِيهُمْ وْتّْخَلْعُو بْزَّافْ،</verse>
				<verse number="10">وْݣَالْ لِيهُمْ الْمَلَاكْ: «مَا تْخَافُوشْ! حِيتْ رَانِي جَايْبْ لِيكُمْ خْبَارْ مْزْيَانَة غَتْفَرّْحْ الشَّعْبْ كُلُّه:</verse>
				<verse number="11">رَاهْ الْيُومْ تّْوْلَدْ لِيكُمْ فْمْدِينْةْ دَاوُدْ مُنَجِّي اللِّي هُوَ الْمَسِيحْ الرَّبّْ.</verse>
				<verse number="12">وْهَادِي هِيَ الْعَلَامَة اللِّي كَنْعْطِيكُمْ: غَادِي تْلْقَاوْ وَلْدْ مْݣَمّْطْ وْنَاعْسْ فْالْبْلَاصَة دْيَالْ الْعَلْفْ».</verse>
				<verse number="13">وْعْلَى غَفْلَة، بَانُو مْعَ الْمَلَاكْ جْمَاعَة مْنْ الْجِيشْ دْيَالْ السّْمَا، كَيْسَبّْحُو اللَّهْ وْكَيْݣُولُو:</verse>
				<verse number="14">	«الْعَزّْ لْلَّهْ فْالسّْمَا الْعَالْيَة، وْعْلَى الْأَرْضْ الْهْنَا لْهَادُوكْ اللِّي رَاضِي عْلِيهُمْ».</verse>
				<verse number="15">وْمْلِّي خْلَّاوْهُمْ الْمَلَايْكَة وْرْجْعُو لْلسّْمَا، ݣَالُو السّْرَّاحَا لْبَعْضِيَّاتْهُمْ: «أَجِيوْ نْمْشِيوْ دَابَا لْبِيتْ لَحْمْ، وْنْشُوفُو هَادْشِّي اللِّي وْقَعْ اللِّي عْلَمْنَا بِيهْ الرَّبّْ».</verse>
				<verse number="16">وْمْشَاوْ بْالزّْرْبَة، وْلْقَاوْ مَرْيَمْ وْيُوسْفْ، وْالْوَلْدْ نَاعْسْ فْالْبْلَاصَة دْيَالْ الْعَلْفْ.</verse>
				<verse number="17">وْمْلِّي شَافُوهْ، عَاوْدُو دَاكْشِّي اللِّي ݣَالْ لِيهُمْ الْمَلَاكْ عْلَى هَادْ الْوَلْدْ،</verse>
				<verse number="18">وْݣَاعْ هَادُوكْ اللِّي سْمْعُو كْلَامْ السّْرَّاحَا تّْعَجّْبُو مْنْ هَادْ الْأُمُورْ.</verse>
				<verse number="19">وَلَكِنْ مَرْيَمْ كَانْتْ كَتْخَلِّي ݣَاعْ هَادْ الْأُمُورْ فْخَاطْرْهَا وْكَتّْمَعّْنْ فِيهُمْ فْقَلْبْهَا.</verse>
				<verse number="20">وْرْجْعُو السّْرَّاحَا وْهُمَ كَيْعْطِيوْ الْعَزّْ لْلَّهْ وْكَيْسَبّْحُوهْ عْلَى كُلّْ مَا سْمْعُو وْشَافُو، حِيتْ ݣَاعْ دَاكْشِّي اللِّي وْقَعْ كَانْ كِمَا ݣَالْ لِيهُمْ الْمَلَاكْ.</verse>
				<verse number="21">وْمْلِّي كْمْلَاتْ تْمَنْ يَّامْ، وْجَا الْوَقْتْ بَاشْ يْتّْخَتّْنْ الْوَلْدْ، تّْسَمَّى يَسُوعْ، كِيفْ سْمَّاهْ الْمَلَاكْ قْبَلْ مَا تْحْمَلْ بِيهْ مَرْيَمْ.</verse>
				<verse number="22">وْمْلِّي كْمْلَاتْ لِيَّامْ دْيَالْ التَّطْهِيرْ دْيَالْهُمْ كِمَا كَايْنْ فْشْرَعْ مُوسَى، دَّاوْ يَسُوعْ لْأُورْشَلِيمْ بَاشْ يْقَدّْمُوهْ لْلرَّبّْ،</verse>
				<verse number="23">كِمَا مْكْتُوبْ فْشْرَعْ الرَّبّْ اللِّي كَيْݣُولْ: «كُلّْ دْكَرْ بْكَرْ هُوَ دْيَالْ الرَّبّْ»،</verse>
				<verse number="24">وْبَاشْ يْقَدّْمُو الدّْبِيحَة كِمَا تّْݣَالْ فْشْرَعْ الرَّبّْ: «جُوجْ طْيُورْ دْيَالْ الْيَمَامْ وْلَا جُوجْ فْرَاخْ دْيَالْ الْحْمَامْ».</verse>
				<verse number="25">وْكَانْ فْأُورْشَلِيمْ وَاحْدْ الرَّاجْلْ صَالِحْ وْمْتَّاقِي اللَّهْ سْمِيتُه سِمْعَانْ، كَيْتّْسَنَّى النّْجَا دْيَالْ شَعْبْ إِسْرَائِيلْ، وْكَانْ الرُّوحْ الْقُدُسْ عْلِيهْ.</verse>
				<verse number="26">وْعْرَفْ مْنْ الرُّوحْ الْقُدُسْ بْلِّي مَا غَيْمُوتْ حْتَّى يْشُوفْ مَسِيحْ الرَّبّْ.</verse>
				<verse number="27">وْبْالرُّوحْ الْقُدُسْ جَا لْبِيتْ اللَّهْ. وْمْلِّي جَابُو الْوَالِدِينْ وَلْدْهُمْ يَسُوعْ بَاشْ يْعْطِيوْ عْلِيهْ دَاكْشِّي اللِّي مْفْرُوضْ فْالشّْرَعْ،</verse>
				<verse number="28">هَزُّه سِمْعَانْ فْدْرَاعُه وْبَارْكْ اللَّهْ وْݣَالْ:</verse>
				<verse number="29">«وْدَابَا آ رْبِّي، طْلَقْ سْرَاحْ الْعَبْدْ دْيَالْكْ عْلَى خِيرْ كِيفْ قَاوْلْتِيهْ.</verse>
				<verse number="30">عْلَاحْقَّاشْ عِينِيَّ شَافُو النّْجَا دْيَالْكْ،</verse>
				<verse number="31">اللِّي وَجّْدْتِيهْ قُدَّامْ الشّْعُوبْ كُلّْهُمْ:</verse>
				<verse number="32">	نُورْ يْهْدِي الشّْعُوبْ اللِّي مَا كَيْعَبْدُوشْ اللَّهْ وْعَزّْ لْشَعْبَكْ إِسْرَائِيلْ».</verse>
				<verse number="33">وْتّْعَجّْبْ بَّاهْ وْمُّه مْنْ دَاكْشِّي اللِّي ݣَالْ سِمْعَانْ عْلِيهْ،</verse>
				<verse number="34">وْبَارْكْهُمْ سِمْعَانْ وْݣَالْ لْمَرْيَمْ مُّه: «هَادْ الْوَلْدْ تّْخْتَارْ بَاشْ يْكُونْ سْبَابْ لْبْزَّافْ دْ النَّاسْ فْإِسْرَائِيلْ بَاشْ يْطِيحُو، وْلْنَاسْ خْرِينْ بَاشْ يْنُوضُو. وْبَاشْ يْكُونْ عَلَامَة كَيْضَادُّوهَا بْزَّافْ دْ النَّاسْ.</verse>
				<verse number="35">وْهَكَّا غَادِي تْبَانْ الْأَفْكَارْ الْمْخَبّْيَة دْيَالْ نَاسْ كْتَارْ. وْحْتَّى نْتِ آ مَرْيَمْ، غَادِي يْدْخُلْ سِيفْ الْحُزْنْ فْنَفْسْكْ».</verse>
				<verse number="36">وْكَانْتْ تْمَّ وَاحْدْ النّْبِيَّة كْبِيرَة فْالْعْمَرْ، سْمِيتْهَا حَنَّة بَنْتْ فَنُوئِيلْ، مْنْ قْبِيلْةْ أَشِيرْ، تّْزَوّْجَاتْ وْهِيَ عْزْبَة وْعَاشْتْ مْعَ رَاجْلْهَا سْبَعْ سْنِينْ،</verse>
				<verse number="37">وْمْنْ بَعْدْ مَا مَاتْ، بْقَاتْ هْجَّالَة حْتَّى وْلَّى فْعْمَرْهَا رْبْعَة وْتْمَانِينْ عَامْ، وْعَمّْرْهَا مَا خْرْجَاتْ مْنْ بِيتْ اللَّهْ، مْدَاوْمَة فِيهْ عْلَى الصّْيَامْ وْالصّْلَاة لِيلْ وْنْهَارْ.</verse>
				<verse number="38">وْفْدِيكْ السَّاعَة جَاتْ وْقَرّْبَاتْ لْعَنْدْهُمْ وْشْكْرَاتْ اللَّهْ، وْتّْكَلّْمَاتْ عْلَى الْوَلْدْ يَسُوعْ مْعَ ݣَاعْ هَادُوكْ اللِّي كَيْتّْسْنَّاوْ اللَّهْ يْفْدِي أُورْشَلِيمْ.</verse>
				<verse number="39">وْمْلِّي كَمّْلْ يُوسْفْ وْمَرْيَمْ ݣَاعْ دَاكْشِّي اللِّي مْفْرُوضْ عْلِيهُمْ فْشْرَعْ الرَّبّْ، رْجْعُو لْمْدِينْتْهُمْ النَّاصِرَة فْالْجَلِيلْ.</verse>
				<verse number="40">وْكَانْ الْوَلْدْ كَيْكْبَرْ وْكَيْتّْقُوَّى وْكَيْتّْعَمّْرْ بْالْحْكْمَة، وْنِعْمَةْ اللَّهْ كَانْتْ عْلِيهْ.</verse>
				<verse number="41">وْكَانُو وَالِدِينْ يَسُوعْ كَيْمْشِيوْ كُلّْ عَامْ لْأُورْشَلِيمْ فْعِيدْ الْفِصْحْ.</verse>
				<verse number="42">وْمْلِّي وْلَّاتْ عَنْدْ يَسُوعْ طْنَاشْرْ عَامْ، طْلَعْ مْعَاهُمْ لْأُورْشَلِيمْ كِيفْ كَانْتْ الْعَادَة فْالْعِيدْ.</verse>
				<verse number="43">وْبَعْدْمَا كْمْلَاتْ يَّامْ الْعِيدْ، رْجْعُو وَالِدِينْ يَسُوعْ، وْبْقَى هُوَ فْأُورْشَلِيمْ، بْلَا مَا يْعَرْفُو وَالِدِيهْ.</verse>
				<verse number="44">وْحْسَابْ لِيهُمْ بْلِّي هُوَ مْعَ النَّاسْ الْمْسَافْرِينْ مْعَاهُمْ. وْمْنْ بَعْدْ مَا كَمّْلُو نْهَارْ دْ الْمْشِي بْدَاوْ كَيْقَلّْبُو عْلِيهْ عَنْدْ الْعَائِلَة وْالْمْعَارْفْ دْيَالْهُمْ،</verse>
				<verse number="45">وْمْلِّي مَا لْقَاوْهْشْ، رْجْعُو لْأُورْشَلِيمْ يْقَلّْبُو عْلِيهْ.</verse>
				<verse number="46">وْمْنْ بَعْدْ تْلْتْ يَّامْ، لْقَاوْهْ فْبِيتْ اللَّهْ ݣَالْسْ فْوَسْطْ الْعُلَمَا دْ الشّْرَعْ، كَيْتّْصَنّْتْ لِيهُمْ وْكَيْسْوّْلْهُمْ.</verse>
				<verse number="47">وْݣَاعْ هَادُوكْ اللِّي سْمْعُوهْ تّْعَجّْبُو مْنْ الدَّكَاءْ وْالْأَسْئِلَة دْيَالُه.</verse>
				<verse number="48">وْمْلِّي شَافُوهْ وَالِدِيهْ تّْعَجّْبُو. وْݣَالْتْ لِيهْ مُّه: «عْلَاشْ آ وْلْدِي دْرْتِي لِينَا هَادْشِّي؟ رَاهْ أَنَا وْبَّاكْ كْنَّا كَنْقَلّْبُو عْلِيكْ وْحْنَا مْخْلُوعِينْ».</verse>
				<verse number="49">وْجَاوْبْهُمْ يَسُوعْ: «عْلَاشْ كَتْقَلّْبُو عْلِيَّ؟ وَاشْ مَا كَتْعَرْفُوشْ بْلِّي خَاصّْنِي نْكُونْ فْدَارْ بَّا؟».</verse>
				<verse number="50">وَلَكِنْ مَا فَهْمُوشْ دَاكْشِّي اللِّي ݣَالْ لِيهُمْ.</verse>
				<verse number="51">وْرْجَعْ مْعَاهُمْ لْلنَّاصِرَة، وْكَانْ كَيْطِيعْهُمْ. وْخْبَّاتْ مُّه ݣَاعْ هَادْ الْأُمُورْ فْقَلْبْهَا.</verse>
				<verse number="52">وْكَانْ يَسُوعْ كَيْكْبَرْ وْكَيْزِيدْ فْالْحْكْمَة وْالْقُبُولْ عَنْدْ اللَّهْ وْالنَّاسْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْفْالْعَامْ خْمْسْطَاشْ مْنْ حُكْمْ الْقَيْصَرْ طِيبَارْيُوسْ، مْلِّي كَانْ بِيلَاطُسْ الْبُنْطِي حَاكْمْ فْبْلَادْ الْيَهُودِيَّة، وْكَانْ هِيرُودُسْ حَاكْمْ فْبْلَادْ الْجَلِيلْ، وْخُوهْ فِيلُبُّسْ حَاكْمْ فْبْلَادْ إِيطُورِيَّة وْبْلَادْ تَرَاخُونِيتُسْ، وْكَانْ لِيسَانِيُوسْ حَاكْمْ فْمَنْطَقَةْ أَبِلِيَّة،</verse>
				<verse number="2">وْمْلِّي كَانْ حَنَّانْ وْقَيَافَا هُمَ الرُّؤَسَا دْ رْجَالْ الدِّينْ، تّْكَلّْمْ اللَّهْ مْعَ يُوحَنَّا وَلْدْ زَكَرِيَّا فْالصَّحْرَا،</verse>
				<verse number="3">وْهُوَ يْمْشِي لْݣَاعْ جْوَايْهْ الْأُرْدُنْ كَيْخَبّْرْ النَّاسْ عْلَى مَعْمُودِيَّةْ التُّوبَة بَاشْ يْتّْغَفْرُو لِيهُمْ دْنُوبْهُمْ،</verse>
				<verse number="4">كِمَا مْكْتُوبْ فْكْتَابْ النّْبِي إِشْعِيَا: «صُوتْ كَيْبَرّْحْ فْالصَّحْرَا وْكَيْݣُولْ: 	وَجّْدُو طْرِيقْ الرَّبّْ، وْقَادُّو طْرْقَانُه.</verse>
				<verse number="5">	كُلّْ وَادْ غَادِي يْعْمَرْ 	وْكُلّْ جْبَلْ وْكُدْيَة غَادِي تْتْوَاطَا 		وْالطّْرِيقْ الْمْلْوِيَة غَادِي تّْقَادْ وْالْوَاعْرَة غَادِي تْسْهَالْ</verse>
				<verse number="6">وْالنَّاسْ كُلّْهُمْ غَادِي يْشُوفُو النّْجَا دْ اللَّهْ!».</verse>
				<verse number="7">وْكَانْ يُوحَنَّا كَيْݣُولْ لْلجّْمَاعَاتْ دْ النَّاسْ اللِّي جَاوْ يْتْعَمّْدُو عْلَى يْدِّيهْ: «آ تْرِّيكْةْ اللّْفَاعِي، شْكُونْ اللِّي نَبّْهْكُمْ بَاشْ تْهَرْبُو مْنْ غَضَبْ اللَّهْ اللِّي جَايْ؟</verse>
				<verse number="8">إِيوَا بَيّْنُو التُّوبَة دْيَالْكُمْ بْأَعْمَالْكُمْ الْمْزْيَانَة، وْمَا تْبْدَاوْشْ تْݣُولُو مْعَ رَاسْكُمْ: بَّانَا هُوَ إِبْرَاهِيمْ. نْݣُولْ لِيكُمْ: رَاهْ اللَّهْ قَادْرْ بَاشْ يْدِيرْ مْنْ هَادْ الْحْجَرْ وْلَادْ لْإِبْرَاهِيمْ!</verse>
				<verse number="9">وْدَابَا هَا الْفَاسْ مْحْطُوطْ عْلَى جْدَرْ الشّْجَرْ، وْكُلّْ شَجْرَة مَا كَتْعْطِيشْ غْلَّة مْزْيَانَة تّْقَطّْعْ وْتّْرْمَى فْالْعَافْيَة».</verse>
				<verse number="10">وْسْوّْلُوهْ الجّْمَاعَاتْ دْ النَّاسْ: «آشْ خَاصّْنَا نْدِيرُو؟».</verse>
				<verse number="11">جَاوْبْهُمْ وْݣَالْ: «اللِّي عَنْدُه جُوجْ لْبْسَاتْ، يْعْطِي لْلِّي مَا عَنْدُوشْ. وْاللِّي عَنْدُه شِي مَاكْلَة، يْشَارْكْهَا مْعَ لْخْرِينْ».</verse>
				<verse number="12">وْجَاوْ شِي وْحْدِينْ مْنْ مَّالِينْ الضَّرِيبَة بَاشْ يْتْعَمّْدُو، وْسْوّْلُوهْ: «آشْ خَاصّْنَا نْدِيرُو آ سِيدِي؟»</verse>
				<verse number="13">وْݣَالْ لِيهُمْ: «مَا تْجَمْعُوشْ مْنْ الضَّرِيبَة كْتَرْ مْنْ اللِّي وَاجْبْ عْلِيكُمْ».</verse>
				<verse number="14">وْسْوّْلُوهْ شِي عَسْكَرْ: «آشْ خَاصّْنَا حْتَّى حْنَا نْدِيرُو؟» ݣَالْ لِيهُمْ: «مَا تْدِّيوْشْ دْيَالْ النَّاسْ، وْمَا تْطِيّْحُوشْ عْلِيهُمْ الْبَاطْلْ، وْقْنْعُو بْالْخُلْصَة دْيَالْكُمْ».</verse>
				<verse number="15">وْحِيتْ النَّاسْ كَانُو كَيْتّْسْنَّاوْ الْمْجِي دْ الْمَسِيحْ، بْدَاوْ كَيْݣُولُو مْعَ رَاسْهُمْ: «وَاشْ يُوحَنَّا هُوَ الْمَسِيحْ؟».</verse>
				<verse number="16">وْجَاوْبْ يُوحَنَّا وْݣَالْ لِيهُمْ: «رَاهْ أَنَا غَنْعَمّْدْكُمْ بْالْمَا، وَلَكِنْ غَيْجِي اللِّي قْوَى مْنِّي، اللِّي مَا نْسْتَاهْلْشْ نْحَلّْ سْيُورْ صْبَّاطُه. هُوَ غَادِي يْعَمّْدْكُمْ بْالرُّوحْ الْقُدُسْ وْبْالْعَافْيَة،</verse>
				<verse number="17">وْفْيْدُّه الْمْدْرَة بَاشْ يْدَرِّي بِيهَا دْرَاسُه وْيْجْمَعْ الْݣْمْحْ فْخْزَايْنُه، أَمَّا التّْبَنْ رَاهْ غَيْحَرْقُه بْالْعَافْيَة اللِّي عَمّْرْهَا مَا غَتْطْفَا».</verse>
				<verse number="18">وْكَانْ يُوحَنَّا كَيْشَجّْعْ النَّاسْ بْحْوَايْجْ خْرِينْ كْتَارْ بْحَالْ هَادُو، وْكَيْبَشّْرْهُمْ.</verse>
				<verse number="19">وَلَكِنْ الْحَاكْمْ هِيرُودُسْ حِيتْ كَانْ تّْزَوّْجْ بْهِيرُودِيَّا مْرَاةْ خُوهْ وْدَارْ بْزَّافْ دْيَالْ الدّْنُوبْ، خَاصْمْ عْلِيهْ يُوحَنَّا.</verse>
				<verse number="20">وْزَادْ هِيرُودُسْ كَمّْلْهَا مْلِّي دَخّْلْ يُوحَنَّا لْلْحَبْسْ.</verse>
				<verse number="21">وْمْلِّي تّْعَمّْدُو النَّاسْ كُلّْهُمْ، تْعَمّْدْ يَسُوعْ حْتَّى هُوَ، وْفْالْوَقْتْ اللِّي فِيهْ كَانْ كَيْصَلِّي، تّْحَلَّاتْ السّْمَا،</verse>
				<verse number="22">وْنْزَلْ عْلِيهْ الرُّوحْ الْقُدُسْ فْصِفْةْ حْمَامَة، وْتّْسْمَعْ صُوتْ مْنْ السّْمَا كَيْݣُولْ: «نْتَ وْلْدِي اللِّي بِيهْ فْرَحْتْ بْزَّافْ».</verse>
				<verse number="23">وْمْلِّي بْدَا يَسُوعْ كَيْبَشّْرْ كَانْ فْعَمْرُه تْلَاتِينْ عَامْ تْقْرِيبًا، وْكَانْ مْعْرُوفْ عَنْدْ النَّاسْ بْلِّي هُوَ وَلْدْ يُوسْفْ، بْنْ هَالِي،</verse>
				<verse number="24">بْنْ مَتْتَاتْ، بْنْ لَاوِي، بْنْ مَلْكِي، بْنْ يَنَّا، بْنْ يُوسْفْ،</verse>
				<verse number="25">بْنْ مَتَّاتِيَا، بْنْ عَامُوصْ، بْنْ نَاحُومْ، بْنْ حَسْلِي، بْنْ نَجَّايْ،</verse>
				<verse number="26">بْنْ مَآتْ، بْنْ مَتَّاتِيَا، بْنْ شِمْعِي، بْنْ يُوسْفْ، بْنْ يَهُودَا،</verse>
				<verse number="27">بْنْ يُوحَنَّا، بْنْ رِيسَا، بْنْ زَرُبَّابِلْ، بْنْ شَأَلْتِيئِيلْ، بْنْ نِيرِي،</verse>
				<verse number="28">بْنْ مَلْكِي، بْنْ أَدِّي، بْنْ قُصَمْ، بْنْ أَلْمُودَامْ، بْنْ عِيرْ،</verse>
				<verse number="29">بْنْ يَشُوعْ، بْنْ أَلِيعَازَرْ، بْنْ يُورِيمْ، بْنْ مَتْتَاتْ، بْنْ لَاوِي،</verse>
				<verse number="30">بْنْ شِمْعُونْ، بْنْ يَهُودَا، بْنْ يُوسْفْ، بْنْ يُونَانْ، بْنْ أَلِيَاقِيمْ،</verse>
				<verse number="31">بْنْ مَلَيَا، بْنْ مَيْنَانْ، بْنْ مَتَّاتَا، بْنْ نَاتَانْ، بْنْ دَاوُدْ،</verse>
				<verse number="32">بْنْ يَسَّى، بْنْ عُوبِيدْ، بْنْ بُوعَزْ، بْنْ سَلْمُونْ، بْنْ نَحْشُونْ،</verse>
				<verse number="33">بْنْ عَمِّينَادَابْ، بْنْ أَدْمِينْ، بْنْ عَرْنِي، بْنْ حَصْرُونْ، بْنْ فَارِصْ، بْنْ يَهُودَا،</verse>
				<verse number="34">بْنْ يَعْقُوبْ، بْنْ إِسْحَاقْ، بْنْ إِبْرَاهِيمْ، بْنْ تَارَحْ، بْنْ نَاحُورْ،</verse>
				<verse number="35">بْنْ سَرُوجْ، بْنْ رَعُو، بْنْ فَالَجْ، بْنْ عَابِرْ، بْنْ شَالَحْ،</verse>
				<verse number="36">بْنْ قِينَانْ، بْنْ أَرْفَكْشَادْ، بْنْ سَامْ، بْنْ نُوحْ، بْنْ لَامَكْ،</verse>
				<verse number="37">بْنْ مَتُوشَالَحْ، بْنْ أَخْنُوخْ، بْنْ يَارِدْ، بْنْ مَهْلَلْئِيلْ، بْنْ قِينَانْ،</verse>
				<verse number="38">بْنْ أَنُوشْ، بْنْ شِيتْ، بْنْ آدَمْ، بْنْ اللَّهْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْرْجَعْ يَسُوعْ مْعَمّْرْ بْالرُّوحْ الْقُدُسْ مْنْ وَادْ الْأُرْدُنْ، وْدَّاهْ الرُّوحْ مْنْ بْلَاصَة لْبْلَاصَة فْالصَّحْرَا،</verse>
				<verse number="2">مُدَّةْ رْبْعِينْ يُومْ وْإِبْلِيسْ كَيْجَرّْبْ فِيهْ، وْمَا كْلَا حْتَّى حَاجَة فْدِيكْ لِيَّامْ، وْمْلِّي دَازْ هَادْ الْوَقْتْ جَاهْ الجُّوعْ.</verse>
				<verse number="3">وْݣَالْ لِيهْ إِبْلِيسْ: «إِلَا كْنْتِ وَلْدْ اللَّهْ، ݣُولْ لْهَادْ الْحَجْرَة تْوَلِّي خُبْزْ».</verse>
				<verse number="4">وْهُوَ يْرَدّْ عْلِيهْ يَسُوعْ: «مْكْتُوبْ فْكْتَابْ اللَّهْ: مَاشِي غِيرْ بْالْخُبْزْ بُوحْدُه كَيْعِيشْ بْنَادْمْ».</verse>
				<verse number="5">وْطْلّْعُه إِبْلِيسْ لْوَاحْدْ الْبْلَاصَة عَالْيَة، وْوْرَّاهْ فْوَقْتْ قْلِيلْ ݣَاعْ الْمَمْلَكَاتْ دْيَالْ الدّْنْيَا،</verse>
				<verse number="6">وْݣَالْ لِيهْ: «غَنْعْطِيكْ السُّلْطَة عْلَى هَادْ الْمَمْلَكَاتْ كُلّْهُمْ وْنْعْطِيكْ الْعَزّْ دْيَالْهُمْ، عْلَاحْقَّاشْ هَادْشِّي كُلُّه تّْعْطَى لِيَّ، وْنْقْدَرْ نْعْطِيهْ لَمّْنْ بْغِيتْ،</verse>
				<verse number="7">وْإِلَا سْجَدْتِي لِيَّ، ݣَاعْ هَادْشِّي غَيْوَلِّي دْيَالْكْ».</verse>
				<verse number="8">وْهُوَ يْرَدّْ عْلِيهْ يَسُوعْ وْݣَالْ: «مْكْتُوبْ فْكْتَابْ اللَّهْ: لْلرَّبّْ إِلَاهْكْ تْسْجَدْ، وْهُوَ بُوحْدُه اللِّي تْعْبَدْ».</verse>
				<verse number="9">وْدَّاهْ إِبْلِيسْ لْأُورْشَلِيمْ، وْوَقّْفُه عْلَى الْحَافَة دْ السّْطَحْ دْيَالْ بِيتْ اللَّهْ وْݣَالْ لِيهْ: «إِلَا كْنْتِ وَلْدْ اللَّهْ، رْمِي رَاسْكْ مْنْ هْنَا لْلْتَحْتْ،</verse>
				<verse number="10">حِيتْ مْكْتُوبْ فْكْتَابْ اللَّهْ: غَادِي يْوَصِّي اللَّهْ الْمَلَايْكَة دْيَالُه عْلِيكْ بَاشْ يْحَفْضُوكْ.</verse>
				<verse number="11">وْعْلَى يْدِّيهُمْ غَيْهَزُّوكْ بَاشْ رْجْلَكْ مَا تّْضْرَبْشْ مْعَ الْحْجَرْ».</verse>
				<verse number="12">وْهُوَ يْرَدّْ عْلِيهْ يَسُوعْ وْݣَالْ: «رَاهْ تّْݣَالْ فْكْتَابْ اللَّهْ، مَا تْجَرّْبْشْ الرَّبّْ إِلَاهْكْ».</verse>
				<verse number="13">وْمْلِّي كْمْلُو ݣَاعْ التَّجْرِبَاتْ، تّْفْرَقْ عْلِيهْ إِبْلِيسْ حْتَّى لْوَقْتْ آخْرْ.</verse>
				<verse number="14">وْرْجَعْ يَسُوعْ لْبْلَادْ الْجَلِيلْ وْهُوَ مْعَمّْرْ بْقُوَّةْ رُوحْ اللَّهْ، وْدَاعْتْ خْبَارُه فْدِيكْ الجّْوَايْهْ كُلّْهَا.</verse>
				<verse number="15">وْكَانْ كَيْعَلّْمْ فْدْيُورْ الصّْلَاة دْيَالْهُمْ، وْكُلّْشِي كَانْ كَيْشَكْرُه.</verse>
				<verse number="16">وْجَا يَسُوعْ لْلنَّاصِرَة فِينْ كْبَرْ، وْكِيفْ كَانْتْ الْعَادَة دْيَالُه دْخَلْ لْدَارْ الصّْلَاة نْهَارْ السّْبْتْ، وْوْقَفْ بَاشْ يْقْرَا.</verse>
				<verse number="17">وْعْطَاوْهْ كْتَابْ النّْبِي إِشْعِيَا، وْمْلِّي حَلّْ الْكْتَابْ، لْقَا وْقْرَا الْمُوضْعْ اللِّي مْكْتُوبْ فِيهْ:</verse>
				<verse number="18">	«رُوحْ الرَّبّْ عْلِيَّ 	حِيتْ خْتَارْنِي بَاشْ نْخَبّْرْ الْمَسَاكِينْ بْالْبْشَارَة، 		وْصِيفْطْنِي نْخَبّْرْ اللِّي مْحْبُوسِينْ بْلِّي غَادِي يْتّْطْلَقْ سْرَاحْهُمْ، 			وْالْعَمْيِينْ بْلِّي غَيْوَلِّيوْ يْشُوفُو، وْالْمْضْلُومِينْ بْلِّي غَيْتْحَرّْرُو،</verse>
				<verse number="19">وْصِيفْطْنِي نْخَبّْرْ بْالْعَامْ اللِّي فِيهْ غَادِي يْقْبَلْ الرَّبّْ شَعْبُه».</verse>
				<verse number="20">وْسْدّْ يَسُوعْ كْتَابْ اللَّهْ، وْرَدُّه لْلْخْدَّامْ فْدَارْ الصّْلَاة وْݣْلَسْ. وْكَانُو ݣَاعْ اللِّي حَاضْرِينْ كَيْشُوفُو فِيهْ،</verse>
				<verse number="21">وْبْدَا كَيْݣُولْ لِيهُمْ: «الْيُومْ، رَاهْ تْحَقّْقْ هَادْ الْكْلَامْ كِمَا سْمَعْتُوهْ».</verse>
				<verse number="22">وْكُلّْهُمْ تّْكَلّْمُو عْلِيهْ مْزْيَانْ، وْتّْعَجّْبُو مْنْ كْلَامْ النِّعْمَة اللِّي كَانْ كَيْخْرُجْ مْنْ فُمُّه، وْݣَالُو: «وَاشْ هَادَا مَاشِي هُوَ وَلْدْ يُوسْفْ؟»</verse>
				<verse number="23">وْݣَالْ لِيهُمْ يَسُوعْ: «غَادِي تْݣُولُو لِيَّ هَادْ الْمْتَالْ: آ الطّْبِيبْ دَاوِي بْعْدَ رَاسْكْ، وْݣَاعْ دَاكْشِّي اللِّي سْمَعْنَاهْ طْرَا فْكَفْرْنَاحُومْ دِيرُه حْتَّى هْنَا فْبْلَادْكْ».</verse>
				<verse number="24">وْݣَالْ لِيهُمْ: «نْݣُولْ لِيكُمْ الْحَقّْ، عَمّْرْ شِي نْبِي مَا تّْقْبَلْ فْبْلَادُه.</verse>
				<verse number="25">وْالْحَقّْ نْݣُولْ لِيكُمْ: رَاهْ بْزَّافْ دْ الْهْجَّالَاتْ كَانُو فْإِسْرَائِيلْ فْوَقْتْ إِيلِيَّا، مْلِّي تّْحْبْسَاتْ الشّْتَا تْلْتْ سْنِينْ وْسْتّْ شْهُورْ، وْمْلِّي جَا جُوعْ صْعِيبْ فْالْبْلَادْ كُلّْهَا،</verse>
				<verse number="26">وْوَاخَّا هَادْشِّي مَا صِيفْطْ اللَّهْ إِيلِيَّا حْتَّى لْشِي لْوَحْدَة مْنّْهُمْ، وَلَكِنْ صِيفْطُه لْعَنْدْ مْرَاة هْجَّالَة فْصِرْفَة اللِّي فْجْوَايْهْ صَيْدَا.</verse>
				<verse number="27">وْكَانُو فْإِسْرَائِيلْ بْزَّافْ دْيَالْ الْمْجْدَامِينْ فْوَقْتْ النّْبِي أَلِيشَعَ، وَلَكِنْ حْتَّى وَاحْدْ مْنّْهُمْ مَا وْلَّى طَاهْرْ مْنْ غِيرْ نُعْمَانْ السُّورِي».</verse>
				<verse number="28">وْمْلِّي سْمْعُو ݣَاعْ الْحَاضْرِينْ فْدَارْ الصّْلَاة هَادْ الْكْلَامْ تْقَلّْقُو بْزَّافْ.</verse>
				<verse number="29">وْنَاضُو وْخَرّْجُوهْ عْلَى بْرَّا دْ الْمْدِينَة، وْجَابُوهْ لْلْحَافَة دْ الجّْبَلْ اللِّي كَانْتْ مْبْنِيَة عْلِيهْ الْمْدِينَة بَاشْ يْرْمِيوْهْ لْلْتَحْتْ.</verse>
				<verse number="30">وَلَكِنْ هُوَ دَازْ فْوَسْطْ مْنّْهُمْ وْمْشَى.</verse>
				<verse number="31">وْهْبَطْ لْكَفْرْنَاحُومْ، وْهِيَ مْدِينَة فْالْجَلِيلْ، وْبْدَا كَيْعَلّْمْ النَّاسْ نْهَارْ السّْبْتْ،</verse>
				<verse number="32">وْتّْعَجّْبُو مْنْ التَّعْلِيمْ دْيَالُه، حِيتْ كَيْتّْكَلّْمْ بْسُلْطَة.</verse>
				<verse number="33">وْكَانْ فْدَارْ الصّْلَاة وَاحْدْ الرَّاجْلْ سَاكْنُه جْنّْ، وْبْدَا كَيْغَوّْتْ بْصُوتْ عَالِي:</verse>
				<verse number="34">«آشْ بِينَّا وْبِينْكْ آ يَسُوعْ النَّاصِرِي؟ وَاشْ جِيتِي بَاشْ تْهْلَكْنَا؟ أَنَا كَنْعْرَفْ شْكُونْ نْتَ: نْتَ هُوَ الْمْقَدّْسْ دْيَالْ اللَّهْ!».</verse>
				<verse number="35">وْنْهَضْ يَسُوعْ فْالجّْنّْ وْݣَالْ: «سْكُتْ وْخْرُجْ مْنْ الرَّاجْلْ!». وْطِيّْحْ الجّْنْ الرَّاجْلْ فْوَسْطْ النَّاسْ وْخْرَجْ مْنُّه بْلَا مَا يْآدِيهْ.</verse>
				<verse number="36">وْهُمَ يْتّْعَجْبُو النَّاسْ كُلّْهُمْ، وْݣَالُو لْبَعْضِيَّاتْهُمْ: «آشْ هَادْشِّي كَنْسَمْعُو؟ بْقُوَّة وْبْسُلْطَة كَيْآمْرْ الجّْنُونْ وْكَيْخَرْجُو؟».</verse>
				<verse number="37">وْدَاعْتْ خْبَارُه فْݣَاعْ هَادِيكْ الجّْوَايْهْ.</verse>
				<verse number="38">وْخْرَجْ مْنْ دَارْ الصّْلَاة وْدْخَلْ لْدَارْ سِمْعَانْ، وْكَانْتْ نْسِيبْةْ سِمْعَانْ فِيهَا السّْخَانَة مْجَهْدَة، وْطْلْبُو مْنُّه بَاشْ يْشَافِيهَا.</verse>
				<verse number="39">وْوْقَفْ حْدَاهَا، وْنْهَضْ فْالسّْخَانَة وْهِيَ تْمْشِي مْنّْهَا، وْنَاضْتْ وْضَايْفَاتْهُمْ.</verse>
				<verse number="40">وْمْعَ غْرُوبْ الشّْمْسْ، جَاوْ النَّاسْ بْالْمَرْضَى دْيَاوْلْهُمْ لْعَنْدْ يَسُوعْ، وْكَانْ كُلّْ وَاحْدْ وْمَرْضُه، وْحَطّْ يْدِّيهْ عْلَى كُلّْ وَاحْدْ مْنّْهُمْ وْشْفَاهْ،</verse>
				<verse number="41">وْخَرْجُو الجّْنُونْ مْنْ بْزَّافْ دْ النَّاسْ وْهُمَ كَيْغَوّْتُو وْكَيْݣُولُو: «نْتَ وَلْدْ اللَّهْ!». وْنْهَضْ فِيهُمْ يَسُوعْ وْمَا خْلَّاهُمْشْ يْتّْكَلّْمُو، حِيتْ عَرْفُو بْلِّي هُوَ الْمَسِيحْ.</verse>
				<verse number="42">وْخْرَجْ يَسُوعْ فْالصّْبَاحْ بْكْرِي، وْمْشَى لْوَاحْدْ الْمُوضْعْ خَالِي، وْبْدَاوْ الجّْمَاعَاتْ دْ النَّاسْ كَيْقَلّْبُو عْلِيهْ، وْمْلِّي لْقَاوْهْ شْدُّوهْ بَاشْ يْبْقَى مْعَاهُمْ.</verse>
				<verse number="43">وَلَكِنْ هُوَ ݣَالْ لِيهُمْ: «وَاجْبْ عْلِيَّ نْخَبّْرْ الْمْدُونْ لْخْرِينْ حْتَّى هُمَ بْمَمْلَكَةْ اللَّهْ، حِيتْ عْلَى قْبَلْ هَادْشِّي اللَّهْ صِيفْطْنِي».</verse>
				<verse number="44">وْمْشَى كَيْخَبّْرْ بْالْبْشَارَة فْدْيُورْ الصّْلَاة دْيَالْ الْيَهُودِيَّة.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْفْوَاحْدْ النّْهَارْ كَانْ يَسُوعْ وَاقْفْ عْلَى جَنْبْ الْبُحَيْرَة دْيَالْ جَنِّيسَارَتْ، وْكَانُو الجّْمَاعَة دْ النَّاسْ كَيْتْدَافْعُو بَاشْ يْسَمْعُو كْلَامْ اللَّهْ.</verse>
				<verse number="2">وْهُوَ يْشُوفْ جُوجْ فْلَايْكْ وَاقْفِينْ عْلَى جَنْبْ الْبُحَيْرَة، خَرْجُو مْنّْهُمْ الْبْحَّارَة كَيْغَسْلُو شْبَاكْهُمْ.</verse>
				<verse number="3">وْطْلَعْ يَسُوعْ لْوَحْدَة مْنّْهُمْ، وْكَانْتْ دْيَالْ سِمْعَانْ، وْطْلَبْ مْنُّه يْبَعّْدْ شْوِيَّة عْلَى الْبْرّْ، وْݣْلَسْ كَيْعَلّْمْ الجّْمَاعَاتْ دْ النَّاسْ مْنْ الْفْلُوكَة.</verse>
				<verse number="4">وْمْلِّي كَمّْلْ كْلَامُه، ݣَالْ لْسِمْعَانْ: «سِيرْ لْلْغُرْقْ وْرْمِيوْ الشّْبَاكْ دْيَاوْلْكُمْ بَاشْ تْصَيّْدُو».</verse>
				<verse number="5">وْجَاوْبُه سِمْعَانْ وْݣَالْ: «تْمَحّْنَّا اللِّيلْ كُلُّه آ سِيدِي، وْمَا صَيّْدْنَا حْتَّى حَاجَة، وَلَكِنْ حِيتْ ݣْلْتِيهَا نْتَ، غَنْرْمِي الشّْبَاكْ».</verse>
				<verse number="6">وْمْلِّي دَارُو دَاكْشِّي، صَيّْدُو حُوتْ كْتِيرْ حْتَّى بْدَاوْ الشّْبَاكْ دْيَالْهُمْ كَيْتّْشَرّْݣُو.</verse>
				<verse number="7">وْشَيّْرُو لْهَادُوكْ اللِّي مْشَارْكِينْ مْعَاهُمْ اللِّي فْالْفْلُوكَة لْخْرَى بَاشْ يْجِيوْ يْعَاوْنُوهُمْ، وْجَاوْ عَمّْرُو الْفْلَايْكْ بْجُوجْ حْتَّى قَرّْبُو يْغَرْقُو.</verse>
				<verse number="8">وْمْلِّي شَافْ سِمْعَانْ بُطْرُسْ هَادْشِّي، تّْحْنَى عَنْدْ رْكَابِي يَسُوعْ وْݣَالْ: «بَعّْدْ مْنِّي! آ سِيدِي، حِيتْ أَنَا رَاجْلْ مُدْنِبْ».</verse>
				<verse number="9">عْلَاحْقَّاشْ تّْعَجّْبْ هُوَ وْݣَاعْ هَادُوكْ اللِّي مْعَاهْ مْنْ كْتْرَةْ الْحُوتْ اللِّي صَيّْدُو.</verse>
				<verse number="10">وْحْتَّى يَعْقُوبْ وْيُوحَنَّا وْلَادْ زَبَدِي اللِّي مْشَارْكِينْ مْعَ سِمْعَانْ، تّْعَجّْبُو بْحَالْهُمْ. وْهُوَ يْݣُولْ يَسُوعْ لْسِمْعَانْ: «مَا تْخَافْشْ! مْنْ الْيُومْ غَادِي تْوَلِّي تْصَيّْدْ النَّاسْ».</verse>
				<verse number="11">وْمْنْ بَعْدْمَا رْجْعُو بْفْلَايْكْهُمْ لْلْبْرّْ، خْلَّاوْ كُلّْشِي وْتْبْعُو يَسُوعْ.</verse>
				<verse number="12">وْمْلِّي كَانْ فْوَاحْدْ الْمْدِينَة، كَانْ تْمَّ وَاحْدْ الرَّاجْلْ عَامْرْ بْالجّْدَامْ، وْغِيرْ شَافْ يَسُوعْ وْهُوَ يْطِيحْ عْلَى وْجْهُه وْرَغْبُه وْݣَالْ: «آ سِيدِي، إِلَا بْغِيتِي رَاكْ تْقْدَرْ تْرَدّْنِي طَاهْرْ!».</verse>
				<verse number="13">وْهُوَ يْمَدّْ يَسُوعْ يْدُّه وْمْسُّه وْݣَالْ: «أَنَا بْغِيتْ، إِيوَا كُونْ طَاهْرْ!». وْفْدِيكْ السَّاعَة تْحَيّْدْ مْنُّه الجّْدَامْ.</verse>
				<verse number="14">وْآمْرُه يَسُوعْ وْݣَالْ لِيهْ: «مَا تْݣُولْهَا لْحْتَّى شِي حَدّْ وَلَكِنْ سِيرْ وْرِّي دَاتْكْ لْرَاجْلْ الدِّينْ، وْعْطِي الْهْدِيَّة عْلَى التَّطْهِيرْ دْيَالْكْ كِمَا وْصَّى مُوسَى، بَاشْ يْكُونْ هَادْشِّي شْهَادَة لِيهُمْ».</verse>
				<verse number="15">وْزَادْتْ خْبَارْ يَسُوعْ كَتْدِيعْ، وْجَاوْ لْعَنْدُه جْمَاعَاتْ كْتِيرَة بَاشْ يْسَمْعُوهْ وْيْتّْشَافَاوْ مْنْ مَرْضْهُمْ،</verse>
				<verse number="16">وَلَكِنْ هُوَ كَانْ كَيْتّْعْزَلْ فْالْبْلَايْصْ الْخَالْيَة وْكَيْصَلِّي.</verse>
				<verse number="17">وْوَاحْدْ النّْهَارْ كَانْ يَسُوعْ كَيْعَلّْمْ، وْكَانُو بِينْ الْحَاضْرِينْ شِي وْحْدِينْ مْنْ الْفْرِّيسِيِّينْ وْالْعُلَمَا دْ الشّْرَعْ اللِّي جَاوْ مْنْ ݣَاعْ الدّْوَاوْرْ اللِّي فْالْجَلِيلْ وْالْيَهُودِيَّة وْأُورْشَلِيمْ، وْبْقُوَّةْ الرَّبّْ اللِّي كَانْتْ مْعَاهْ تّْشَافَاوْ الْمَرْضَى.</verse>
				<verse number="18">وْجَاوْ شِي نَاسْ هَازِّينْ مْشْلُولْ بْفْرَاشُه، وْكَانُو كَيْقَلّْبُو كِيفَاشْ يْدِيرُو بَاشْ يْدَخّْلُوهْ وْيْحَطُّوهْ قُدَّامْ يَسُوعْ.</verse>
				<verse number="19">وْمْلِّي مَا لْقَاوْشْ كِيفَاشْ يْدَخّْلُوهْ بْسْبَابْ الزّْحَامْ، طْلْعُو لْلسّْطَحْ وْدْلَّاوْهْ بْفْرَاشُه مْنْ بِينْ الطُّوبْ وْحَطُّوهْ فْالْوَسْطْ قُدَّامْ يَسُوعْ.</verse>
				<verse number="20">وْمْلِّي شَافْ يَسُوعْ إِيمَانْهُمْ، ݣَالْ لْلْمْشْلُولْ: «آ هَادْ الرَّاجْلْ، رَاهْ تّْغَفْرُو لِيكْ دْنُوبْكْ».</verse>
				<verse number="21">وْبْدَاوْ الْعُلَمَا دْ الشّْرَعْ وْالْفْرِّيسِيِّينْ كَيْݣُولُو فْخَاطْرْهُمْ: «شْكُونْ هُوَ هَادَا اللِّي كَيْتّْكَلّْمْ بْكْلَامْ الْكُفْرْ؟ شْكُونْ يْقْدَرْ يْغْفَرْ الدّْنُوبْ مْنْ غِيرْ اللَّهْ بُوحْدُه؟».</verse>
				<verse number="22">وْعْرَفْ يَسُوعْ فَاشْ كَيْخَمّْمُو، وْجَاوْبْهُمْ: «عْلَاشْ كَتْفَكّْرُو فْخَاطْرْكُمْ بْحَالْ هَكَّا؟</verse>
				<verse number="23">أَمَا سْهَلْ، يْتّْݣَالْ: مْغْفُورِينْ لِيكْ دْنُوبْكْ، وْلَا يْتّْݣَالْ: نُوضْ وْسِيرْ؟</verse>
				<verse number="24">وَلَكِنْ بَاشْ تْعَرْفُو بْلِّي وَلْدْ الْإِنْسَانْ عَنْدُه السُّلْطَة عْلَى الْأَرْضْ بَاشْ يْغْفَرْ الدّْنُوبْ». ݣَالْ لْلْمْشْلُولْ: «لِيكْ كَنْݣُولْ: نُوضْ هْزّْ فْرَاشْكْ، وْسِيرْ لْدَارْكْ!».</verse>
				<verse number="25">وْفْدِيكْ السَّاعَة نَاضْ الرَّاجْلْ قُدَّامْ النَّاسْ، وْهْزّْ فْرَاشُه وْمْشَى لْدَارُه وْهُوَ كَيْعْطِي الْعَزّْ لْلَّهْ.</verse>
				<verse number="26">وْتّْخَلْعُو كُلّْهُمْ وْخَافُو بْزَّافْ، وْعْطَاوْ الْعَزّْ لْلَّهْ وْݣَالُو: «الْيُومْ شْفْنَا أُمُورْ عْجِيبَة!».</verse>
				<verse number="27">وْمْنْ بَعْدْ هَادْشِّي، خْرَجْ يَسُوعْ وْشَافْ وَاحْدْ مْنْ مَّالِينْ الضَّرِيبَة سْمِيتُه لَاوِي، ݣَالْسْ فْدَارْ الضَّرِيبَة، وْݣَالْ لِيهْ يَسُوعْ: «تْبَعْنِي!»</verse>
				<verse number="28">وْنَاضْ وْخْلَّا كُلّْشِي وْتْبْعُه.</verse>
				<verse number="29">وْدَارْ لِيهْ لَاوِي عْرَاضَة كْبِيرَة فْدَارُه، حَضْرَاتْ لِيهَا جْمَاعَة كْبِيرَة مْنْ مَّالِينْ الضَّرِيبَة وْغِيرْهُمْ، وْݣَلْسُو كَيَاكْلُو مْعَاهُمْ.</verse>
				<verse number="30">وْبْدَاوْ الْفْرِّيسِيِّينْ وْصْحَابْهُمْ مْنْ الْعُلَمَا دْ الشّْرَعْ كَيْݣَمْݣْمُو عْلَى تْلَامْدْ يَسُوعْ وْكَيْݣُولُو: «عْلَاشْ كَتَاكْلُو وْكَتْشَرْبُو مْعَ مَّالِينْ الضَّرِيبَة وْالْمُدْنِبِينْ؟»</verse>
				<verse number="31">وْجَاوْبْهُمْ يَسُوعْ وْݣَالْ: «رَاهْ مَاشِي الصْحَاحْ اللِّي مْحْتَاجِينْ لْلطّْبِيبْ، وَلَكِنْ الْمَرْضَى.</verse>
				<verse number="32">مَا جِيتْشْ نْعَيّْطْ عْلَى اللِّي مْتَّاقْيِينْ اللَّهْ، وَلَكِنْ عْلَى الْمُدْنِبِينْ بَاشْ يْتُوبُو».</verse>
				<verse number="33">وْشِي وْحْدِينْ مْنّْهُمْ ݣَالُو لْيَسُوعْ: «تْلَامْدْ يُوحَنَّا كَيْصُومُو وْكَيْصَلِّيوْ بْزَّافْ بْحَالْ تْلَامْدْ الْفْرِّيسِيِّينْ، أَمَّا تْلَامْدْكْ رَاهُمْ كَيَاكْلُو وْكَيْشَرْبُو!»</verse>
				<verse number="34">وْجَاوْبْهُمْ يَسُوعْ: «وَاشْ تْقَدْرُو تْخَلِّيوْ الْمْعْرُوضِينْ لْلْعَرْسْ يْصُومُو وْالْعْرِيسْ بَاقِي مْعَاهُمْ؟</verse>
				<verse number="35">وَلَكِنْ غَادِي يْجِي الْوَقْتْ اللِّي غَيْتّْخَادْ الْعْرِيسْ مْنْ بِينَاتْهُمْ، وْفْدِيكْ السَّاعَة غَيْصُومُو».</verse>
				<verse number="36">وْݣَالْ لِيهُمْ هَادْ الْمْتَالْ: «مَا كَايْنْ حْتَّى حَدّْ كَيْقَطّْعْ طَرْفْ مْنْ لْبَاسْ جْدِيدْ وْكَيْرَقّْعْ بِيهْ لْبَاسْ قْدِيمْ، حِيتْ إِلَا دَارْ دَاكْشِّي غَيْقَطّْعْ الجّْدِيدْ، وْالرّْقْعَة دْيَالْ اللّْبَاسْ الجّْدِيدْ مَا غَتْجِيشْ مْعَ اللّْبَاسْ الْقْدِيمْ.</verse>
				<verse number="37">وْحْتَّى وَاحْدْ مَا كَيْدِيرْ خْمَرْ جْدِيدْ فْݣْرْبَاتْ دْيَالْ الجّْلْدْ قْدَامْ، حِيتْ إِلَا دَارْ دَاكْشِّي غَادِي يْتْقُبْ الْخْمَرْ الجّْدِيدْ الْݣْرْبَاتْ وْغَيْسِيلْ، وْالْݣْرْبَاتْ غَيْضِيعُو.</verse>
				<verse number="38">وَلَكِنْ الْخْمَرْ الجّْدِيدْ خَاصُّه يْتْدَارْ فْݣْرْبَاتْ دْ الجّْلْدْ جْدَادْ.</verse>
				<verse number="39">وْحْتَّى وَاحْدْ مَا كَيْشْرَبْ خْمَرْ قْدِيمْ فْاللّْوّْلْ وْيْبْغِي يْشْرَبْ مْنْ مُورَاهْ خْمَرْ جْدِيدْ، حِيتْ غَادِي يْݣُولْ: الْخْمَرْ الْقْدِيمْ مْزْيَانْ!».</verse>
			</chapter>
			<chapter number="6">
				<verse number="1">الْفَصْلْ السَّادْسْ وْفْوَاحْدْ السّْبْتْ، دَازْ يَسُوعْ بِينْ الْفْدَادْنْ دْ الزّْرَعْ، وْبْدَاوْ التّْلَامْدْ دْيَالُه كَيْقَطّْعُو السّْبُولْ وْكَيْفَرْكُوهْ بْيْدِّيهُمْ وْكَيَاكْلُوهْ.</verse>
				<verse number="2">وْݣَالُو لِيهُمْ شِي وْحْدِينْ مْنْ الْفْرِّيسِيِّينْ: «عْلَاشْ كَتْدِيرُو دَاكْشِّي اللِّي مَا خَاصّْشْ يْتْدَارْ نْهَارْ السّْبْتْ؟».</verse>
				<verse number="3">وْجَاوْبْهُمْ يَسُوعْ وْݣَالْ: «وَاشْ مَا قْرِيتُوشْ آشْ دَارْ دَاوُدْ مْلِّي جَاهْ الجُّوعْ هُوَ وْهَادُوكْ اللِّي كَانُو مْعَاهْ؟</verse>
				<verse number="4">وْكِيفَاشْ دْخَلْ لْبِيتْ اللَّهْ وْخْدَا الْخُبْزْ اللِّي كَيْقَدّْمُوهْ لْلَّهْ، وْكْلَا وْعْطَى لْلرّْجَالْ اللِّي مْعَاهْ، وَاخَّا مَا كَانْ خَاصّْ يَاكْلُه حْتَّى وَاحْدْ، مْنْ غِيرْ رْجَالْ الدِّينْ بُوحْدْهُمْ».</verse>
				<verse number="5">وْݣَالْ لِيهُمْ يَسُوعْ: «وَلْدْ الْإِنْسَانْ هُوَ الرَّبّْ دْيَالْ السّْبْتْ».</verse>
				<verse number="6">وْفْوَاحْدْ السّْبْتْ آخُرْ، دْخَلْ لْدَارْ الصّْلَاة وْبْدَا كَيْعَلّْمْ. وْكَانْ تْمَّ وَاحْدْ الرَّاجْلْ، يْدُّه لِيمْنَى مْشْلُولَة.</verse>
				<verse number="7">وْبْقَاوْ الْعُلَمَا دْ الشّْرَعْ وْالْفْرِّيسِيِّينْ حَاضْيِينْ يَسُوعْ بَاشْ يْشُوفُو وَاشْ غَادِي يْشَافِي فْنْهَارْ السّْبْتْ، بَاشْ يْلْقَاوْ عْلِيهْ شِي تُهْمَة.</verse>
				<verse number="8">وْعْرَفْ يَسُوعْ فَاشْ كَانُو كَيْخَمّْمُو، وْݣَالْ لْلرَّاجْلْ اللِّي يْدُّه مْشْلُولَة: «نُوضْ وْقَفْ فْالْوَسْطْ!» وْنَاضْ الرَّاجْلْ وْوْقَفْ.</verse>
				<verse number="9">وْݣَالْ لِيهُمْ يَسُوعْ: «بْغِيتْ نْسْوّْلْكُمْ: أَشْنُو اللِّي حْلَالْ نْهَارْ السّْبْتْ، نْدِيرُو الْخِيرْ وْلَا نْدِيرُو الشَّرّْ؟ نْعَتْقُو رُوحْ وْلَا نْقْتْلُوهَا؟»</verse>
				<verse number="10">وْضَارْ وْشَافْ فِيهُمْ كُلّْهُمْ وْݣَالْ لْلرَّاجْلْ: «مْدّْ يْدّْكْ!» وْهُوَ يْمْدّْهَا، وْوْلَّاتْ صْحِيحَة،</verse>
				<verse number="11">وْتّْقَلّْقُو بْزَّافْ وْبْدَاوْ كَيْتّْشَاوْرُو آشْ يْمْكَنْ يْدِيرُو لْيَسُوعْ.</verse>
				<verse number="12">وْفْدِيكْ لِيَّامْ طْلَعْ يَسُوعْ لْلجّْبَلْ بَاشْ يْصَلِّي، وْبْقَى اللِّيلْ كُلُّه وْهُوَ كَيْصَلِّي لْلَّهْ.</verse>
				<verse number="13">وْفْالصّْبَاحْ، عَيّْطْ عْلَى تْلَامْدُه وْخْتَارْ مْنّْهُمْ طْنَاشْ اللِّي سْمَّاهُمْ رُسُلْ، وْهُمَ:</verse>
				<verse number="14">سِمْعَانْ اللِّي سْمَّاهْ بُطْرُسْ، وْأَنْدْرَاوُسْ خُوهْ، وْيَعْقُوبْ، وْيُوحَنَّا، وْفِيلُبُّسْ وْبَرْتُولَمَاوُسْ،</verse>
				<verse number="15">وْمَتَّى وْتُومَا، وْيَعْقُوبْ بْنْ حَلْفَى وْسِمْعَانْ اللِّي مْعْرُوفْ بْالْغَيُورْ،</verse>
				<verse number="16">وْيَهُودَا بْنْ يَعْقُوبْ وْيَهُودَا الْإِسْخَرْيُوطِي اللِّي وْلَّى خَايْنْ.</verse>
				<verse number="17">وْهْبَطْ مْعَاهُمْ يَسُوعْ وْوْقَفْ فْوَاحْدْ الْبْلَاصَة مْوَاطْيَة، وْكَانُو بْزَّافْ دْ التّْلَامْدْ دْيَالُه وْجْمَاعَة كْبِيرَة دْيَالْ النَّاسْ مْنْ بْلَادْ الْيَهُودِيَّة كُلّْهَا، وْأُورْشَلِيمْ، وْجَنْبْ الْبْحَرْ دْ صُورْ وْصَيْدَا،</verse>
				<verse number="18">جَاوْ بَاشْ يْسَمْعُوهْ وْيْتّْشَافَاوْ مْنْ الْأَمْرَاضْ دْيَالْهُمْ، وْحْتَّى اللِّي مْعَدّْبِينْهُمْ الجّْنُونْ كَانُو كَيْتّْشَافَاوْ.</verse>
				<verse number="19">وْݣَاعْ النَّاسْ بْغَاوْ يْمَسُّوهْ، حِيتْ كَانْتْ كَتْخْرَجْ مْنُّه قُوَّة وْكَتْشَافِيهُمْ كَامْلِينْ.</verse>
				<verse number="20">وْشَافْ يَسُوعْ فْالتّْلَامْدْ دْيَالُه وْݣَالْ لِيهُمْ: «سْعْدَاتْكُمْ آ الْمَسَاكِينْ، حِيتْ تّْعْطَاتْ لِيكُمْ مَمْلَكَةْ اللَّهْ!</verse>
				<verse number="21">	سْعْدَاتْكُمْ آ اللِّي جِيعَانِينْ دَابَا، حِيتْ غَادِي تْشَبْعُو. سْعْدَاتْكُمْ آ اللِّي كَتْبْكِيوْ دَابَا، حِيتْ غَادِي تْضَحْكُو.</verse>
				<verse number="22">وْسْعْدَاتْكُمْ مْلِّي يْكَرْهُوكُمْ النَّاسْ، وْمْلِّي يْجْرِّيوْ عْلِيكُمْ، وْيْعَايْرُوكُمْ وْيْرَدُّوكُمْ بْحَالْ إِلَا مَا كَتْسْوَاوْ وْمَا كَتْصْلَاحُو، بْسْبَابْ وَلْدْ الْإِنْسَانْ.</verse>
				<verse number="23">فْهَادَاكْ النّْهَارْ فْرْحُو وْطِيرُو بْالْفَرْحَة، حِيتْ أَجْرْكُمْ عْظِيمْ فْالسّْمَا. حِيتْ بْحَالْ هَادْشِّي اللِّي دَارُو جْدُودْهُمْ لْلْأَنْبِيَا.</verse>
				<verse number="24">وَلَكِنْ يَا وِيلْكُمْ آ اللِّي لَبَاسْ عْلِيكُمْ، حِيتْ عَنْدْكُمْ اللِّي يْوَاسِيكُمْ.</verse>
				<verse number="25">	وْيَا وِيلْكُمْ آ اللِّي شْبْعَانِينْ دَابَا، حِيتْ غَادِي تْجُوعُو. وْيَا وِيلْكُمْ نْتُمَ آ اللِّي كَتْضْحْكُو دَابَا، حِيتْ غَادِي تْنْوّْحُو وْتْبْكِيوْ.</verse>
				<verse number="26">وْيَا وِيلْكُمْ إِلَا شْكْرُوكُمْ ݣَاعْ النَّاسْ، حِيتْ هَادْشِّي اللِّي دَارُو جْدُودْهُمْ مْعَ الْأَنْبِيَا الْكْدَّابِينْ».</verse>
				<verse number="27">«وَلَكِنْ كَنْݣُولْ لِيكُمْ آ اللِّي كَتْسَمْعُو: بْغِيوْ عْدْيَانْكُمْ، وْدِيرُو الْخِيرْ مْعَ اللِّي كَيْكَرْهُوكُمْ،</verse>
				<verse number="28">بَارْكُو اللِّي كَيْسَبُّوكُمْ، وْدْعِيوْ مْعَ هَادُوكْ اللِّي كَيْضَلْمُوكُمْ.</verse>
				<verse number="29">اللِّي صَرْفْقَكْ عْلَى حْنْكَكْ، ضَوّْرْ لِيهْ لَاخُرْ، وْاللِّي دَّا لِيكْ جْلَّابْتْكْ، سْمَحْ لِيهْ حْتَّى فْالتّْشَامِيرْ دْيَالْكْ.</verse>
				<verse number="30">وْاللِّي طْلَبْ مْنّْكْ شِي حَاجَة عْطِيهَا لِيهْ، وْاللِّي دَّا لِيكْ شِي حَاجَة دْيَالْكْ مَا تْعَاوْدْشْ تْطْلَبْهَا مْنُّه.</verse>
				<verse number="31">وْدِيرُو مْعَ النَّاسْ كِمَا كَتْبْغِيوْهُمْ يْدِيرُو مْعَاكُمْ.</verse>
				<verse number="32">وْإِلَا بْغِيتُو غِيرْ اللِّي كَيْبْغِيوْكُمْ، آشْ مْنْ فْضَلْ عَنْدْكُمْ؟ حِيتْ حْتَّى الْمُدْنِبِينْ كَيْبْغِيوْ اللِّي كَيْبْغِيوْهُمْ.</verse>
				<verse number="33">وْإِلَا دْرْتُو الْخِيرْ غِيرْ مْعَ اللِّي كَيْدِيرُوهْ مْعَاكُمْ، آشْ مْنْ فْضَلْ عَنْدْكُمْ؟ حِيتْ حْتَّى الْمُدْنِبِينْ كَيْدِيرُو بْحَالْ هَكَّا.</verse>
				<verse number="34">وْإِلَا سَلّْفْتُو غِيرْ هَادُوكْ اللِّي كَتْمْنَّاوْ يْرَدُّو لِيكُمْ، آشْ مْنْ فْضَلْ عَنْدْكُمْ؟ حِيتْ حْتَّى الْمُدْنِبِينْ كَيْسَلّْفُو لْلْمُدْنِبِينْ بَاشْ يْرْجّْعُو لِيهُمْ سَلْفْهُمْ.</verse>
				<verse number="35">وَلَكِنْ بْغِيوْ عْدْيَانْكُمْ، وْدِيرُو الْخِيرْ وْسَلّْفُو بْلَا مَا تْعَوّْلُو تَاخْدُو حْتَّى شِي حَاجَة، وْهَكَّا غَيْكُونْ أَجْرْكُمْ كْبِيرْ، وْغَتْكُونُو وْلَادْ اللَّهْ الْعَالِي، حِيتْ كَيْنْعَمْ حْتَّى عْلَى نْكَّارِينْ الْخِيرْ وْالْمُدْنِبِينْ.</verse>
				<verse number="36">وْخَاصّْ تْكُونْ فِيكُمْ الرَّحْمَة كِمَا اللَّهْ بَّاكُمْ رْحِيمْ».</verse>
				<verse number="37">«مَا تْحَاكْمُو حَدّْ، وْمَا غَتّْحَاكْمُوشْ. مَا تْحَكْمُو عْلَى حَدّْ، وْمَا غَيْتّْحْكَمْشْ عْلِيكُمْ. غْفْرُو، وْغَيْتّْغْفَرْ لِيكُمْ.</verse>
				<verse number="38">عْطِيوْ، وْغَيْتّْعْطَى لِيكُمْ. عَبْرَة مْزْيَانَة وْمْدْكُوكَة، وْمْخَضْخْضَة وْوَافْيَّة غَتّْحَطّْ فْحْجَرْكُمْ، حِيتْ الْعْبَارْ بَاشْ كَتْعَبْرُو، بِيهْ غَيْتّْعْبَرْ لِيكُمْ».</verse>
				<verse number="39">وْݣَالْ لِيهُمْ يَسُوعْ هَادْ الْمْتَالْ: «وَاشْ يْقْدَرْ عْمَى يْݣَوّْدْ عْمَى؟ وَاشْ مَا غَيْطِيحُوشْ بْجُوجْ فْحَفْرَة؟</verse>
				<verse number="40">رَاهْ التّْلْمِيدْ مَاشِي حْسَنْ مْنْ الْمُعَلِّمْ دْيَالُه، وَلَكِنْ كُلّْ تْلْمِيدْ كَمّْلْ الْعِلْمْ دْيَالُه غَيْوَلِّي بْحَالْ الْمُعَلِّمْ دْيَالُه.</verse>
				<verse number="41">عْلَاشْ كَتْشُوفْ الْخْشَّة دْيَالْ التّْبَنْ اللِّي فْعِينْ خُوكْ، وْمَا كَتْرَدّْشْ الْبَالْ لْلْعُودْ اللِّي فْعِينْكْ؟</verse>
				<verse number="42">وْكِيفَاشْ تْقْدَرْ تْݣُولْ لْخُوكْ: آ خُويَا، خَلِّينِي نْحَيّْدْ الْخْشَّة دْيَالْ التّْبَنْ اللِّي فْعِينْكْ، وْعِينْكْ نْتَ فِيهَا عُودْ مَا شْفْتِيهْشْ؟ آ هَادْ الْمُنَافِقْ، خَرّْجْ فْاللّْوّْلْ الْعُودْ مْنْ عِينْكْ، دِيكْ السَّاعَة غَتْشُوفْ مْزْيَانْ بَاشْ تْحَيّْدْ الْخْشَّة دْ التّْبَنْ مْنْ عِينْ خُوكْ!».</verse>
				<verse number="43">«الشَّجْرَة الْمْزْيَانَة مَا كَتْعْطِيشْ غْلَّة خَايْبَة، وْالشَّجْرَة الْخَايْبَة مَا كَتْعْطِيشْ غْلَّة مْزْيَانَة.</verse>
				<verse number="44">كُلّْ شَجْرَة كَتّْعْرَفْ مْنْ غَلّْتْهَا، حِيتْ النَّاسْ مَا كَيْجْنِيوْشْ الْكَرْمُوسْ مْنْ الشُّوكْ، وْمَا كَيْجْنِيوْشْ الْعْنَبْ مْنْ السّْدْرَة.</verse>
				<verse number="45">بْنَادْمْ الْمْزْيَانْ كَيْخَرّْجْ الْحْوَايْجْ الْمْزْيَانِينْ مْنْ الْكَنْزْ الْمْزْيَانْ اللِّي فْقَلْبُه، وْبْنَادْمْ الْخَايْبْ كَيْخَرّْجْ الْحْوَايْجْ الْخَايْبِينْ مْنْ الْكَنْزْ الْخَايْبْ اللِّي فْقَلْبُه».</verse>
				<verse number="46">«عْلَاشْ كَتْعَيْطُو لِيَّ: آ سِيدِي، آ سِيدِي، وْمَا كَتْدِيرُوشْ بْكْلَامِي؟</verse>
				<verse number="47">غَادِي نْوَرِّيكُمْ لَمّْنْ كَيْشْبَهْ كُلّْ وَاحْدْ كَيْجِي لْعَنْدِي، وْكَيْسْمَعْ كْلَامِي، وْكَيْدِيرْ بِيهْ.</verse>
				<verse number="48">كَيْشْبَهْ لْوَاحْدْ الرَّاجْلْ كَيْبْنِي دَارْ، حْفَرْ وْغَرّْقْ وْحَطّْ السَّاسْ عْلَى الصّْخَرْ، وْمْلِّي فَاضْ الْوَادْ عْلَى دِيكْ الدَّارْ، مَا قْدَرْشْ يْزَعْزَعْهَا عْلَاحْقَّاشْ كَانْتْ مْبْنِيَة عْلَى الصَّحْ.</verse>
				<verse number="49">أَمَّا اللِّي كَيْسْمَعْ كْلَامِي وْمَا كَيْدِيرْشْ بِيهْ، رَاهْ كَيْشْبَهْ لْوَاحْدْ الرَّاجْلْ بْنَى دَارُه عْلَى التّْرَابْ بْلَا مَا يْدِيرْ السَّاسْ، وْمْلِّي فَاضْ عْلِيهَا الْوَادْ، رَابْتْ دْغْيَا وْكَانْ التّْرْيَابْ دْيَالْهَا قْوِي».</verse>
			</chapter>
			<chapter number="7">
				<verse number="1">الْفَصْلْ السَّابْعْ وْمْلِّي كَمّْلْ يَسُوعْ كْلَامُه لْلنَّاسْ، دْخَلْ لْكَفْرْنَاحُومْ.</verse>
				<verse number="2">وْكَانْ عَنْدْ وَاحْدْ الْقَايْدْ دْ الْعَسْكَرْ عَبْدْ مْرِيضْ قْرِيبْ يْمُوتْ، وْكَانْ عْزِيزْ عْلِيهْ،</verse>
				<verse number="3">وْغِيرْ سْمَعْ هَادْ الْقَايْدْ عْلَى يَسُوعْ، وْهُوَ يْصِيفْطْ لِيهْ كْبَارْ لِيهُودْ كَيْطْلَبْ مْنُّه يْجِي يْشَافِي الْعَبْدْ دْيَالُه.</verse>
				<verse number="4">وْمْلِّي جَاوْ لْعَنْدْ يَسُوعْ، رْغْبُوهْ وْݣَالُو لِيهْ: «هَادْ الرَّاجْلْ يْسْتَاهْلْ تْعَاوْنُه،</verse>
				<verse number="5">حِيتْ كَيْبْغِي الشَّعْبْ دْيَالْنَا، وْهُوَ اللِّي بْنَى لِينَا دَارْ الصّْلَاة».</verse>
				<verse number="6">وْمْشَى يَسُوعْ مْعَاهُمْ، وْمْلِّي قَرّْبْ لْلدَّارْ، صِيفْطْ لِيهْ الْقَايْدْ دْ الْعَسْكَرْ شِي صْحَابُه، كَيْݣُولْ لِيهْ: «آ سِيدِي، بْلَا مَا تْعَدّْبْ رَاسْكْ، حِيتْ أَنَا مَا نْسْتَاهْلْشْ تْدْخُلْ تَحْتْ سْقَفْ دَارِي،</verse>
				<verse number="7">وْعَارْفْ رَاسِي مَا نْسْتَاهْلْشْ نْجِي لْعَنْدْكْ، وَلَكِنْ ݣُولْ غِيرْ كْلْمَة وَحْدَة وْيْتّْشَافَى الْخْدَّامْ دْيَالِي،</verse>
				<verse number="8">حِيتْ حْتَّى أَنَا كَايْنْ اللِّي كَيْحْكَمْ فِيَّ وْعَنْدِي عَسْكَرْ كَنْحْكَمْ فِيهْ، كَنْݣُولْ لْهَادَا: سِيرْ! وْكَيْمْشِي، وْكَنْݣُولْ لْلَّاخُرْ: أَجِي! وْكَيْجِي، وْكَنْݣُولْ لْلْعَبْدْ دْيَالِي: دِيرْ هَادِي! وْكَيْدِيرْهَا».</verse>
				<verse number="9">وْمْلِّي سْمَعْ يَسُوعْ هَادْ الْكْلَامْ، تّْعَجّْبْ مْنُّه وْضَارْ لْجِهْةْ الجّْمَاعَة دْ النَّاسْ اللِّي كَانُو تَابْعِينُه وْݣَالْ: «نْݣُولْ لِيكُمْ: عَمّْرْنِي مَا لْقِيتْ حْتَّى فْإِسْرَائِيلْ شِي وَاحْدْ عَنْدُه إِيمَانْ قْوِي بْحَالْ هَادَا!».</verse>
				<verse number="10">وْمْلِّي رْجْعُو الْمْرْسُولِينْ دْيَالْ الْقَايْدْ لْلدَّارْ، لْقَاوْ الْعَبْدْ تّْشَافَى.</verse>
				<verse number="11">وْمْنْ بَعْدْ، مْشَى يَسُوعْ لْوَاحْدْ الْمْدِينَة سْمِيتْهَا نَايِينْ، وْكَانُو مْعَاهْ التّْلَامْدْ دْيَالُه وْجْمَاعَة كْبِيرَة دْ النَّاسْ.</verse>
				<verse number="12">وْمْلِّي قَرّْبْ لْبَابْ الْمْدِينَة، لْقَا وَاحْدْ الْمْيّْتْ مْخَرّْجِينُه النَّاسْ، هُوَ اللِّي كَانْ عَنْدْ مُّه اللِّي كَانْتْ هْجَّالَة. وْكَانْتْ مْعَاهَا جْمَاعَة كْبِيرَة دْ النَّاسْ مْنْ الْمْدِينَة.</verse>
				<verse number="13">وْغِيرْ شَافْهَا الرَّبّْ يَسُوعْ، حَنّْ عْلِيهَا وْݣَالْ لِيهَا: «مَا تْبْكِيشْ!».</verse>
				<verse number="14">وْقَرّْبْ حْدَا النَّعْشْ وْمْسُّه، وْوْقْفُو اللِّي هَازِّينُه، وْݣَالْ: «آ وْلْدِي، لِيكْ كَنْݣُولْ نُوضْ!»،</verse>
				<verse number="15">وْنَاضْ الْمْيّْتْ وْݣْلَسْ وْبْدَا كَيْتّْكَلّْمْ، وْعْطَاهْ يَسُوعْ لْمُّه.</verse>
				<verse number="16">وْݣَاعْ النَّاسْ خَافُو، وْعْطَاوْ الْعَزّْ لْلَّهْ وْݣَالُو: «بَانْ بِينَاتْنَا نْبِي عْظِيمْ، وْاللَّهْ زَارْ الشَّعْبْ دْيَالُه!».</verse>
				<verse number="17">وْدَاعْتْ الْخْبَارْ دْيَالْ يَسُوعْ فْبْلَادْ الْيَهُودِيَّة كُلّْهَا وْفْݣَاعْ الجّْوَايْهْ اللِّي ضَايْرِينْ بِيهَا.</verse>
				<verse number="18">وْوَصّْلُو تْلَامْدْ يُوحَنَّا هَادْ الْخْبَارْ كُلّْهَا لِيهْ، وْهُوَ يْعَيّْطْ عْلَى جُوجْ مْنّْهُمْ،</verse>
				<verse number="19">وْصِيفْطْهُمْ لْعَنْدْ الرَّبّْ يَسُوعْ يْسْوّْلُوهْ: «وَاشْ نْتَ هُوَ اللِّي جَايْ، وْلَا نْتّْسْنَّاوْ وَاحْدْ آخُرْ؟»</verse>
				<verse number="20">وْجَاوْ الرّْجَالْ بْجُوجْ لْعَنْدْ يَسُوعْ وْݣَالُو لِيهْ: «صِيفْطْنَا يُوحَنَّا الْمَعْمَدَانْ بَاشْ نْسْوّْلُوكْ: وَاشْ نْتَ هُوَ اللِّي جَايْ، وْلَا نْتّْسْنَّاوْ وَاحْدْ آخُرْ؟»</verse>
				<verse number="21">وْفْدِيكْ السَّاعَة شْفَى يَسُوعْ بْزَّافْ دْ الْمَرْضَى وْاللِّي كَيْتّْوَجّْعُو وْاللِّي فِيهُمْ الجّْنُونْ، وْرَدّْ بْزَّافْ دْ الْعَمْيِينْ كَيْشُوفُو،</verse>
				<verse number="22">وْمْنْ بَعْدْ جَاوْبْهُمْ وْݣَالْ: «رْجْعُو وْخَبّْرُو يُوحَنَّا بْهَادْشِّي اللِّي شْفْتُو وْسْمَعْتُو: الْعَمْيِينْ وْلَّاوْ كَيْشُوفُو، وْالْعَرْجِينْ كَيْمْشِيوْ، وْالْمْجْدَامِينْ وْلَّاوْ طَاهْرِينْ، وْالصَّمْكِينْ كَيْسَمْعُو، وْالْمُوتَى كَيْحْيَاوْ، وْالْمَسَاكِينْ كَيْسَمْعُو الْبْشَارَة.</verse>
				<verse number="23">وْسْعْدَاتْ أَيّْ وَاحْدْ مَا كَيْشَكّْشْ فِيَّ».</verse>
				<verse number="24">وْمْلِّي مْشَاوْ الْمْرْسُولِينْ دْيَالْ يُوحَنَّا، بْدَا يَسُوعْ كَيْتّْكَلّْمْ مْعَ الجّْمَاعَاتْ دْ النَّاسْ عْلَى يُوحَنَّا، وْݣَالْ لِيهُمْ: «آشْ خْرَجْتُو تْشُوفُو فْالصَّحْرَا؟ وَاشْ شِي قْصْبَة كَتْدِّيهَا الرِّيحْ وْكَتْجِيبْهَا؟</verse>
				<verse number="25">وْلَا آشْ خْرَجْتُو تْشُوفُو؟ وَاشْ شِي رَاجْلْ لَابْسْ لْبَاسْ رْفِيعْ؟ حِيتْ هَادُوكْ اللِّي كَيْلَبْسُو اللّْبَاسْ الرّْفِيعْ وْكَيْعِيشُو فْالْعَزّْ، رَاهُمْ سَاكْنِينْ فْقْصُورْ الْمُلُوكْ!</verse>
				<verse number="26">ݣُولُو لِيَّ آشْ خْرَجْتُو تْشُوفُو؟ وَاشْ شِي نْبِي؟ نْݣُولْ لِيكُمْ إِيِّهْ، رَاهْ نْبِي وْكْتَرْ مْنْ نْبِي.</verse>
				<verse number="27">وْرَاهْ هَادَا هُوَ اللِّي ݣَالْ عْلِيهْ اللَّهْ فْكْتَابُه: هَانِي غَنْصِيفْطْ الرَّسُولْ دْيَالِي قُدَّامْكْ، بَاشْ يْوَجّْدْ لِيكْ طْرِيقْكْ.</verse>
				<verse number="28">وْنْݣُولْ لِيكُمْ: مَا كَايْنْ حْتَّى حَدّْ مْنْ هَادُوكْ اللِّي وْلْدُوهُمْ الْعْيَالَاتْ حْسَنْ مْنْ يُوحَنَّا، وَلَكِنْ الصّْغِيرْ ݣَاعْ فْمَمْلَكَةْ اللَّهْ حْسَنْ مْنُّه».</verse>
				<verse number="29">وْݣَاعْ النَّاسْ وْمَّالِينْ الضَّرِيبَة مْلِّي سْمْعُو هَادْشِّي، عْتَرْفُو بْلِّي اللَّهْ حَقّْ حِيتْ تّْعَمّْدُو بْالْمَعْمُودِيَّة دْيَالْ يُوحَنَّا.</verse>
				<verse number="30">وَلَكِنْ الْفْرِّيسِيِّينْ وْالْعُلَمَا دْ الشّْرَعْ، مَا قْبْلُوشْ مُرَادْ اللَّهْ لِيهُمْ، وْمَا تّْعَمّْدُوشْ عْلَى يْدِّينْ يُوحَنَّا.</verse>
				<verse number="31">وْزَادْ يَسُوعْ ݣَالْ: «بَاشْ غَنْشَبّْهْ وْلَادْ هَادْ الْجِيلْ؟ وْلَمّْنْ كَيْشَبْهُو؟</verse>
				<verse number="32">رَاهُمْ بْحَالْ شِي وْلَادْ ݣَالْسِينْ فْالسُّوقْ، كَيْعَيْطُو لْبَعْضِيَّاتْهُمْ وْكَيْݣُولُو: نْفَخْنَا لِيكُمْ فْاللِّيرَة وْمَا شْطَحْتُو، وْنْدَبْنَا لِيكُمْ وْمَا بْكِيتُو.</verse>
				<verse number="33">رَاهْ جَا يُوحَنَّا الْمَعْمَدَانْ وْكَانْ مَا كَيَاكُلْ خُبْزْ مَا كَيْشْرَبْ خْمَرْ، وْݣْلْتُو: هَادَا رَاهْ سَاكْنُه جْنّْ!</verse>
				<verse number="34">وْجَا وَلْدْ الْإِنْسَانْ كَيَاكُلْ وْكَيْشْرَبْ، وْݣْلْتُو: هَادْ الرَّاجْلْ وْكَّالْ وْسْكَايْرِي، وْمْصَاحْبْ مْعَ مَّالِينْ الضَّرِيبَة وْالْمُدْنِبِينْ،</verse>
				<verse number="35">وَلَكِنْ الْحْكْمَة كَتْبَانْ صَالْحَة مْنْ الْغْلَّة دْيَالْ هَادُوكْ اللِّي قْبْلُوهَا».</verse>
				<verse number="36">وْعْرَضْ عْلِيهْ وَاحْدْ الْفْرِّيسِي يْجِي يَاكُلْ عَنْدُه، وْدْخَلْ لْعَنْدُه لْلدَّارْ وْݣْلَسْ يَاكُلْ،</verse>
				<verse number="37">وْكَانْتْ فْالْمْدِينَة وَاحْدْ الْمْرَاة السُّمْعَة دْيَالْهَا خَايْبَة، وْسَاقْتْ الْخْبَارْ بْلِّي يَسُوعْ مْعْرُوضْ فْدَارْ الْفْرِّيسِي، وْجَاتْ وْجَابْتْ مْعَاهَا قَرْعَة دْ الرِّيحَة،</verse>
				<verse number="38">وْوَقْفَاتْ مْنْ وْرَاهْ وْطَاحْتْ عْلَى رْجْلِيهْ كَتْبْكِي، وْبْدَاتْ كَتْفَزّْݣّْهُمْ بْدْمُوعْهَا، وْكَتْمْسَحْهُمْ بْشْعَرْهَا، وْكَتْبُوسْهُمْ، وْكَتْدْهَنْهُمْ بْالرِّيحَة.</verse>
				<verse number="39">وْمْلِّي شَافْ الْفْرِّيسِي مُولْ الْعْرَاضَة آشْ وْقَعْ، ݣَالْ مْعَ رَاسُه: «كُونْ كَانْ هَادْ الرَّاجْلْ نْبِي، كُونْ عْرَفْ شْكُونْ هِيَ هَادْ الْمْرَاة اللِّي كَتْمْسُّه وْآشْ كَتْسْوَى، حِيتْ السُّمْعَة دْيَالْهَا خَايْبَة!».</verse>
				<verse number="40">وْجَاوْبْ يَسُوعْ وْݣَالْ لِيهْ: «آ سِمْعَانْ، بْغِيتْ نْݣُولْ لِيكْ شِي حَاجَة!» وْهُوَ يْݣُولْ لِيهْ سِمْعَانْ: «ݣُولْ لِيَّ آ سِيدِي!».</verse>
				<verse number="41">وْݣَالْ لِيهْ: «كَانْ وَاحْدْ الرَّاجْلْ كَيْتّْسَالْ شِي فْلُوسْ لْجُوجْ دْ الرّْجَالْ، وَاحْدْ خَمْسْمِيَّةْ دِينَارْ ، وْلَاخُرْ خَمْسِينْ.</verse>
				<verse number="42">وْحِيتْ مَا كَانْ عَنْدْهُمْ مْنِينْ يْرَدُّو الدِّينْ اللِّي عْلِيهُمْ، سْمَحْ لِيهُمْ بْجُوجْ. إِيوَا شْكُونْ فِيهُمْ اللِّي غَادِي يْبْغِيهْ كْتَرْ؟»</verse>
				<verse number="43">وْجَاوْبُه سِمْعَانْ: «كَنْضَنّْ اللِّي غَيْبْغِيهْ كْتَرْ هُوَ اللِّي سْمَحْ لِيهْ فْالْكْتِيرْ». وْݣَالْ لِيهْ يَسُوعْ: «عَنْدْكْ الْحَقّْ».</verse>
				<verse number="44">وْتْلَفّْتْ لْلْمْرَاة وْݣَالْ لْسِمْعَانْ: «وَاشْ شْفْتِي هَادْ الْمْرَاة؟ أَنَا دْخَلْتْ لْدَارْكْ، وْمَا كْبِّيتِي عْلَى رْجْلِيَّ حْتَّى قَطْرَة دْ الْمَا، أَمَّا هِيَ رَاهَا غْسْلَاتْهُمْ بْدْمُوعْهَا وْمْسْحَاتْهُمْ بْشْعَرْهَا،</verse>
				<verse number="45">بُوسَة وَحْدَة مَا بْسْتِينِي، أَمَّا هِيَ رَاهَا مْلِّي دْخْلَاتْ وْهِيَ كَتْبُوسْ فْرْجْلِيَّ،</verse>
				<verse number="46">نْتَ مَا دْهَنْتِيشْ رَاسِي بْالزِّيتْ، أَمَّا هِيَ رَاهَا بْالرِّيحَة دْهْنَاتْ رْجْلِيَّ،</verse>
				<verse number="47">عْلَى دَاكْشِّي نْݣُولْ لِيكْ: رَاهْ تّْغَفْرُو لِيهَا دْنُوبْهَا اللِّي هُمَ بْزَّافْ حِيتْ حْبَّاتْ بْزَّافْ، وَلَكِنْ اللِّي كَيْتّْغْفَرْ لِيهْ غِيرْ شْوِيَّة، كَيْحَبّْ شْوِيَّة».</verse>
				<verse number="48">وْݣَالْ لْلْمْرَاة: «دْنُوبْكْ رَاهُمْ تّْغَفْرُو!».</verse>
				<verse number="49">وْبْدَاوْ النَّاسْ اللِّي ݣَالْسِينْ مْعَاهْ فْالْمِيدَة كَيْݣُولُو فْخَاطْرْهُمْ: «شْكُونْ هَادَا ݣَاعْ حْتَّى يْغْفَرْ الدّْنُوبْ؟».</verse>
				<verse number="50">وْݣَالْ يَسُوعْ لْلْمْرَاة: «إِيمَانْكْ رَاهْ نْجَّاكْ، سِيرِي وْنْتِي هَانْيَة!».</verse>
			</chapter>
			<chapter number="8">
				<verse number="1">الْفَصْلْ التَّامْنْ وْمْنْ بَعْدْ دَاكْشِّي سَافْرْ يَسُوعْ مْنْ مْدِينَة لْمْدِينَة وْمْنْ دُوَّارْ لْدُوَّارْ، كَيْخَبّْرْ وْكَيْبَشّْرْ بْمَمْلَكَةْ اللَّهْ، وْكَانُو مْعَاهْ التّْلَامْدْ دْيَاوْلُه بْطْنَاشْ،</verse>
				<verse number="2">وْشِي عْيَالَاتْ كَانْ شْفَاهُمْ مْنْ الجّْنُونْ وْالْمَرْضْ، هُمَ مَرْيَمْ اللِّي كَيْسَمِّيوْهَا الْمَجْدَلِيَّة، اللِّي خَرْجُو مْنّْهَا سْبْعَة دْ الجّْنُونْ،</verse>
				<verse number="3">وْيُوَنَّا مْرَاةْ خُوزِي لُوكِيلْ دْ هِيرُودُسْ، وْسُوسَنَّة، وْبْزَّافْ دْ الْعْيَالَاتْ خْرِينْ اللِّي كَانُو كَيْعَاوْنُو يَسُوعْ وْتْلَامْدُه مْنْ مَالْهُمْ.</verse>
				<verse number="4">وْمْلِّي تّْجَمْعَاتْ عْلِيهْ جْمَاعَة كْبِيرَة دْ النَّاسْ اللِّي جَاوْ مْنْ كُلّْ مْدِينَة، تّْكَلّْمْ مْعَاهُمْ بْوَاحْدْ الْمْتَالْ، وْݣَالْ:</verse>
				<verse number="5">«هَادَا وَاحْدْ الرَّاجْلْ خْرَجْ بَاشْ يْزْرَعْ الزّْرِّيعَة دْيَالُه، وْمْلِّي كَانْ كَيْزْرَعْ، طَاحُو شِي حَبَّاتْ فْجَنْبْ الطّْرِيقْ وْتّْعْفَسْ عْلِيهُمْ وْكْلَاوْهُمْ الطّْيُورْ،</verse>
				<verse number="6">وْطَاحُو حَبَّاتْ خْرِينْ عْلَى الْحْجَرْ، وْمْلِّي نْبْتُو، دْغْيَا يَبْسُو حِيتْ مَا طَاحُوشْ فْأَرْضْ رَاوْيَة،</verse>
				<verse number="7">وْطَاحُو حَبَّاتْ خْرِينْ فْوَسْطْ الشُّوكْ، وْمْلِّي كْبَرْ مْعَاهُمْ الشُّوكْ خْنَقْهُمْ،</verse>
				<verse number="8">وْطَاحُو حَبَّاتْ خْرِينْ فْالْأَرْضْ الْمْزْيَانَة، وْنْبْتُو، وْعْطَاوْ مْيَةْ حَبَّة». وْݣَالْ يَسُوعْ بْصُوتْ عَالِي: «اللِّي عَنْدُه شِي وْدْنِينْ بَاشْ يْسْمَعْ، يْسْمَعْ!».</verse>
				<verse number="9">وْسْوّْلُوهْ التّْلَامْدْ دْيَالُه: «أَشْنُو هُوَ الْمَعْنَى دْيَالْ هَادْ الْمْتَالْ؟»</verse>
				<verse number="10">وْهُوَ يْجَاوْبْهُمْ: «نْتُمَ تّْعْطَاكُمْ تْعَرْفُو أَسْرَارْ مَمْلَكَةْ اللَّهْ، أَمَّا غِيرْكُمْ، كَنْتّْكَلّْمْ مْعَاهُمْ بْالْمْتُولْ، بَاشْ يْكُونُو شَايْفِينْ بْعِينِيهُمْ وْمَا كَيْشُوفُوشْ، وْسَامْعِينْ بْوْدْنِيهُمْ وْمَا كَيْفَهْمُوشْ».</verse>
				<verse number="11">«وْدَابَا هَا الْمَعْنَى دْيَالْ هَادْ الْمْتَالْ: الزّْرَعْ هُوَ كْلَامْ اللَّهْ.</verse>
				<verse number="12">اللِّي طَاحْ مْنُّه فْجَنْبْ الطّْرِيقْ، هُمَ اللِّي كَيْسَمْعُو كْلَامْ اللَّهْ، وْمْنْ بَعْدْ كَيْجِي إِبْلِيسْ وْكَيْحَيّْدْ الْكْلَامْ مْنْ قَلْبْهُمْ بَاشْ مَا يْآمْنُوشْ بِيهْ وْيْنْجَاوْ.</verse>
				<verse number="13">وْاللِّي طَاحْ مْنُّه عْلَى الْحْجَرْ، هُمَ اللِّي كَيْسَمْعُو كْلَامْ اللَّهْ وْكَيْقْبْلُوهْ بْالْفَرْحَة، وَلَكِنْ حِيتْ مَا عَنْدْهُمْشْ الجّْدَرْ، كَيْآمْنُو غِيرْ وَقْتْ قْلِيلْ، وْمْلِّي كَيْتّْجَرّْبُو كَيْبَعّْدُو عْلَى الْإِيمَانْ.</verse>
				<verse number="14">وْاللِّي طَاحْ مْنُّه بِينْ الشُّوكْ، هُمَ اللِّي كَيْسَمْعُو كْلَامْ اللَّهْ، وْحِيتْ كَيْدِّيوْهَا غِيرْ فْهْمُومْ الدّْنْيَا وْخِيرَاتْهَا وْالشَّهَوَاتْ دْيَالْهَا كَيْتّْخَنْقُو، وْغَلّْتْهُمْ مَا كَتْطِيبْشْ.</verse>
				<verse number="15">وْاللِّي طَاحْ فْالْأَرْضْ الْمْزْيَانَة، هُمَ اللِّي كَيْسَمْعُو كْلَامْ اللَّهْ وْكَيْقْبْلُوهْ دْغْيَا بْقَلْبْ صَادْقْ وْنِيَّة مْزْيَانَة، وْبْصْبَرْهُمْ كَيْعْطِيوْ الْغْلَّة».</verse>
				<verse number="16">«مَا كَايْنْ حْتَّى حَدّْ كَيْشْعَلْ الْقْنْدِيلْ وْكَيْكْفِي عْلِيهْ الْخَابْيَة وْلَا كَيْحَطُّه تَحْتْ الْفْرَاشْ، بْالْعَكْسْ كَيْحَطُّه فْبْلَاصْتُه بَاشْ يْضَوِّي لْهَادُوكْ اللِّي دَاخْلِينْ.</verse>
				<verse number="17">حِيتْ ݣَاعْ اللِّي مْخَبِّي غَادِي يْبَانْ، وْݣَاعْ اللِّي مْسْتُورْ غَادِي يْتّْفْضَحْ وْيْتّْعْرَفْ.</verse>
				<verse number="18">رْدُّو بَالْكُمْ كِيفَاشْ كَتْسَمْعُو، حِيتْ اللِّي عَنْدُه، غَيْتّْعْطَاهْ كْتَرْ. وْاللِّي مَا عَنْدُوشْ، حْتَّى دَاكْشِّي اللِّي كَيْسْحَابْ لِيهْ عَنْدُه، غَادِي يْتّْحَيّْدْ لِيهْ».</verse>
				<verse number="19">وْجَاتْ لْعَنْدْ يَسُوعْ مُّه وْخُوتُه، وْمَا قَدْرُوشْ يْوَصْلُو لْعَنْدُه مْنْ كْتْرَةْ الزّْحَامْ،</verse>
				<verse number="20">وْݣَالُو لِيهْ شِي نَاسْ: «مُّكْ وْخُوتْكْ وَاقْفِينْ كَيْتّْسْنَّاوْ عْلَى بْرَّا، بْغَاوْ يْشُوفُوكْ».</verse>
				<verse number="21">وْهُوَ يْجَاوْبْهُمْ: «مِّي وْخُوتِي هُمَ اللِّي كَيْسَمْعُو كْلَامْ اللَّهْ وْكَيْدِيرُو بِيهْ».</verse>
				<verse number="22">وْفْوَاحْدْ النّْهَارْ رْكَبْ فْالْفْلُوكَة هُوَ وْتْلَامْدُه، وْݣَالْ لِيهُمْ: «أَجِيوْ نْقْطْعُو لْلجِّهَة لْخْرَى دْيَالْ الْبُحَيْرَة». وْهُمَ يْمْشِيوْ،</verse>
				<verse number="23">وْمْلِّي كَانُو غَادْيِينْ نْعَسْ يَسُوعْ، وْتّْحَرّْكَاتْ رِيحْ قْوِيَّة فْالْبُحَيْرَة وْقَرّْبَاتْ الْفْلُوكَة تْعْمَرْ بْالْمَا، وْوْلَّاوْ فْخَطَرْ.</verse>
				<verse number="24">وْقَرّْبُو لْعَنْدُه تْلَامْدُه وْفَيّْقُوهْ وْݣَالُو لِيهْ: «آ سِيدِي، آ سِيدِي! رَاهْ حْنَا كَنْمُوتُو!» وْنَاضْ يَسُوعْ وْنْهَضْ فْالرِّيحْ وْالْمَّاجْ وْهِيَ تّْهَدّْنْ، وْزْيَانْ الْجَوّْ.</verse>
				<verse number="25">وْݣَالْ لِيهُمْ: «فِينْ هُوَ إِيمَانْكُمْ؟». وْخَافُو وْتّْعَجّْبُو، وْݣَالُو لْبَعْضِيَّاتْهُمْ: «شْكُونْ هُوَ هَادَا اللِّي حْتَّى الرِّيحْ وْالْمَّاجْ كَيْآمْرْهُمْ وْكَيْطِيعُوهْ؟».</verse>
				<verse number="26">وْوَصْلُو لْبْلَادْ الْجَرَاسِيِّينْ، اللِّي فْالجِّهَة لْخْرَى دْ الْجَلِيلْ،</verse>
				<verse number="27">وْمْلِّي نْزَلْ يَسُوعْ لْلْبْرّْ تّْلَاقَى بِيهْ وَاحْدْ الرَّاجْلْ مْنْ الْمْدِينَة فِيهْ الجّْنُونْ، مُدَّة طْوِيلَة وْهُوَ مَا لَابْسْ وَالُو، وْمَا كَانْشْ سَاكْنْ فْشِي دَارْ، وَلَكِنْ فْالرُّوضَة،</verse>
				<verse number="28">وْغِيرْ شَافْ يَسُوعْ، وْهُوَ يْغَوّْتْ بْصُوتْ عَالِي وْتّْلَاحْ عَنْدْ رْجْلِيهْ وْݣَالْ: «آشْ بِينِي وْبِينْكْ آ يَسُوعْ وَلْدْ اللَّهْ الْعَالِي! أَنَا مْزَاوْݣْ فِيكْ مَا تْعَدّْبْنِيشْ».</verse>
				<verse number="29">ݣَالْ هَادْشِّي حِيتْ يَسُوعْ آمْرْ الجّْنْ بَاشْ يْخْرَجْ مْنْ الرَّاجْلْ. حِيتْ بْزَّافْ دْ الْمَرَّاتْ كَانْ هَادْ الجّْنْ كَيْسَيْطَرْ عْلِيهْ، وْكَانُو النَّاسْ كَيْحَبْسُو الرَّاجْلْ وْكَيْكَتّْفُوهْ وْكَيْرَبْطُوهْ بْالسّْنَاسْلْ وْالْحْبَالْ، وَلَكِنْ كَانْ كَيْقَطّْعْهُمْ كُلّْهُمْ وْكَيْدِّيهْ الجّْنْ لْلْخْلَا.</verse>
				<verse number="30">وْسْوّْلُه يَسُوعْ: «أَشْنُو سْمِيتْكْ؟» وْرَدّْ عْلِيهْ: «سْمِيتِي لَجِيُونْ». حِيتْ كَانُو فِيهْ بْزَّافْ دْ الجّْنُونْ.</verse>
				<verse number="31">وْبْدَاوْ الجّْنُونْ كَيْرَغْبُو يَسُوعْ بَاشْ مَا يْجَرِّيشْ عْلِيهُمْ لْلْهَاوِيَة.</verse>
				<verse number="32">وْكَانْتْ تْمَّ وَاحْدْ الْقْطْعَة كْبِيرَة دْيَالْ الْحْلَالْفْ سَارْحَة فْالجّْبَلْ، وْرَغْبُو الجّْنُونْ يَسُوعْ بَاشْ يْخَلِّيهُمْ يْدَخْلُو فْالْحْلَالْفْ، وْهُوَ يْخَلِّيهُمْ.</verse>
				<verse number="33">وْخَرْجُو الجّْنُونْ مْنْ الرَّاجْلْ وْدَخْلُو فْالْحْلَالْفْ، وْجْرَاتْ الْقْطْعَة لْلْحَافَة دْيَالْ الجّْبَلْ وْطَاحْتْ فْالْبُحَيْرَة وْغَرْقَاتْ.</verse>
				<verse number="34">وْمْلِّي شَافُو السّْرَّاحَا هَادْشِّي اللِّي جْرَا، هَرْبُو وْدَيّْعُو الْخْبَارْ فْالْمْدِينَة وْفْالْفِيرْمَاتْ،</verse>
				<verse number="35">وْخَرْجُو النَّاسْ بَاشْ يْشُوفُو آشْ وْقَعْ، وْجَاوْ لْعَنْدْ يَسُوعْ، وْلْقَاوْ الرَّاجْلْ اللِّي خَرْجُو مْنُّه الجّْنُونْ ݣَالْسْ حْدَا رْجْلِيهْ، لَابْسْ حْوَايْجُه، وْبْعَقْلُه، وْهُمَ يْتّْخَلْعُو.</verse>
				<verse number="36">وْخَبّْرُوهُمْ هَادُوكْ اللِّي شَافُو دَاكْشِّي اللِّي جْرَا، كِيفَاشْ تّْشْفَى الرَّاجْلْ الْمْسْكُونْ.</verse>
				<verse number="37">وْطْلْبُو ݣَاعْ مَّالِينْ الجِّهَة دْيَالْ الْجَرَاسِيِّينْ مْنْ يَسُوعْ بَاشْ يْبَعّْدْ عْلِيهُمْ، حِيتْ كَانُو خَايْفِينْ بْزَّافْ. وْرْكَبْ يَسُوعْ فْالْفْلُوكَة وْرْجَعْ مْنْ تْمَّ.</verse>
				<verse number="38">وْالرَّاجْلْ اللِّي خَرْجُو مْنُّه الجّْنُونْ، رْغَبْ يَسُوعْ بَاشْ يْمْشِي مْعَاهْ، وَلَكِنْ هُوَ صِيفْطُه وْݣَالْ لِيهْ:</verse>
				<verse number="39">«رْجَعْ لْدَارْكْ وْخَبّْرْهُمْ بْݣَاعْ دَاكْشِّي اللِّي دَارْ اللَّهْ مْعَاكْ». وْمْشَى الرَّاجْلْ كَيْخَبّْرْ فْالْمْدِينَة كَامْلَة بْݣَاعْ دَاكْشِّي اللِّي دَارْ مْعَاهْ يَسُوعْ.</verse>
				<verse number="40">وْمْلِّي رْجَعْ يَسُوعْ رَحّْبَاتْ بِيهْ وَاحْدْ الجّْمَاعَة دْ النَّاسْ اللِّي كَانْتْ كَتّْسْنَّاهْ،</verse>
				<verse number="41">وْجَا عَنْدُه وَاحْدْ الرَّاجْلْ مْنْ الرُّؤَسَا دْيَالْ دَارْ الصّْلَاة سْمِيتُه يَايْرُسْ، وْطَاحْ عَنْدْ رْجْلِيهْ وْرَغْبُه بَاشْ يْدْخَلْ عَنْدُه لْدَارُه،</verse>
				<verse number="42">عْلَاحْقَّاشْ عَنْدُه بَنْتْ وَحْدَة فْعْمَرْهَا طْنَاشْرْ عَامْ تْقْرِيبًا كَانْتْ كَتْمُوتْ. وْمْلِّي كَانْ غَادِي، كَانُو الجّْمَاعَاتْ دْ النَّاسْ كَيْتّْزَاحْمُو عْلِيهْ.</verse>
				<verse number="43">وْكَانْتْ تْمَّ وَاحْدْ الْمْرَاة، طْنَاشْرْ عَامْ وْهِيَ كَتْدُوزْ بْالدّْمْ، خْسْرَاتْ كُلّْ مَا كَانْتْ كَتْمْلَكْ عَنْدْ الْأَطِبَّا وْمَا قْدَرْ حْتَّى وَاحْدْ يْدَاوِيهَا.</verse>
				<verse number="44">جَاتْ مْنْ مُورَا يَسُوعْ، وْغِيرْ مْسَّاتْ جْلَايْلُه وْهُوَ يْتّْحْبَسْ مْنّْهَا الدّْمْ.</verse>
				<verse number="45">وْݣَالْ يَسُوعْ لْلنَّاسْ: «شْكُونْ اللِّي مْسّْنِي؟»، وْنْكْرُو كُلّْهُمْ، وْنْطَقْ بُطْرُسْ وْݣَالْ: «آ سِيدِي، الجّْمَاعَاتْ دْ النَّاسْ اللِّي ضَايْرِينْ بِيكْ هُمَ اللِّي كَيْزَاحْمُوكْ».</verse>
				<verse number="46">وَلَكِنْ يَسُوعْ ݣَالْ: «رَاهْ شِي حَدّْ مْسّْنِي! حِيتْ حْسِّيتْ بْشِي قُوَّة خْرْجَاتْ مْنِّي».</verse>
				<verse number="47">وْمْلِّي شَافْتْ الْمْرَاة بْلِّي دَاكْشِّي اللِّي دَارْتْ مَا بْقَاشْ مْخَبِّي، جَاتْ لْعَنْدُه كَتّْرَعّْدْ وْطَاحْتْ عَنْدْ رْجْلِيهْ، وْخَبّْرَاتُه قُدَّامْ النَّاسْ كُلّْهُمْ عْلَى السَّبَبْ اللِّي خْلَّاهَا مْسَّاتُه وْكِيفَاشْ بْرَاتْ دْغْيَا.</verse>
				<verse number="48">وْهُوَ يْݣُولْ لِيهَا: «آ بَنْتِي، إِيمَانْكْ رَاهْ نْجَّاكْ، سِيرِي وْنْتِي هَانْيَة!».</verse>
				<verse number="49">وْفْالْوَقْتْ اللِّي كَانْ كَيْتّْكَلّْمْ، جَا وَاحْدْ الْمْرْسُولْ مْنْ دَارْ الرَّئِيسْ دْيَالْ دَارْ الصّْلَاة وْݣَالْ لِيهْ: «رَاهْ بَنْتْكْ مَاتْتْ، بْلَا مَا تْعَدّْبْ الْمُعَلِّمْ»،</verse>
				<verse number="50">وْسْمْعُه يَسُوعْ، وْݣَالْ لْيَايْرُسْ: «مَا تْخَافْشْ! غِيرْ آمْنْ وْبَنْتْكْ غَادِي تّْشَافَى».</verse>
				<verse number="51">وْمْلِّي وْصَلْ لْلدَّارْ، مَا خْلَّا حْتَّى حَدّْ يْدْخَلْ، مْنْ غِيرْ بُطْرُسْ وْيُوحَنَّا وْيَعْقُوبْ وْبَّاتْ الْبَنْتْ وْمّْهَا،</verse>
				<verse number="52">وْكَانُو ݣَاعْ النَّاسْ كَيْبْكِيوْ وْكَيْنْوّْحُو عْلَى الْبَنْتْ، وَلَكِنْ يَسُوعْ ݣَالْ لِيهُمْ: «مَا تْبْكِيوْشْ عْلِيهَا، حِيتْ رَاهَا مَا مَاتْتْشْ، وَلَكِنْ غِيرْ نَاعْسَة».</verse>
				<verse number="53">وْبْدَاوْ كَيْضَحْكُو عْلِيهْ، حِيتْ كَانُو عَارْفِينْ بْلِّي مَاتْتْ.</verse>
				<verse number="54">وَلَكِنْ هُوَ شْدّْ الْبَنْتْ مْنْ يْدّْهَا وْعَيّْطْ عْلِيهَا، وْݣَالْ: «نُوضِي آ بَنْتِي!».</verse>
				<verse number="55">وْدِيكْ السَّاعَة رْجْعَاتْ لِيهَا الرُّوحْ وْنَاضْتْ، وْآمْرْهُمْ بَاشْ يْعْطِيوْهَا تَاكُلْ،</verse>
				<verse number="56">وْتّْعَجّْبُو وَالِدِيهَا، وْوْصَّاهُمْ بَاشْ مَا يْخَبّْرُو حَدّْ بْدَاكْشِّي اللِّي وْقَعْ.</verse>
			</chapter>
			<chapter number="9">
				<verse number="1">الْفَصْلْ التَّاسْعْ وْجْمَعْ يَسُوعْ تْلَامْدُه الطّْنَاشْ وْعْطَاهُمْ الْقُوَّة وْالسُّلْطَة عْلَى ݣَاعْ الجّْنُونْ وْبَاشْ يْشْفِيوْ مْنْ الْأَمْرَاضْ،</verse>
				<verse number="2">وْصِيفْطْهُمْ بَاشْ يْخَبّْرُو بْمَمْلَكَةْ اللَّهْ وْيْشَافِيوْ الْمَرْضَى.</verse>
				<verse number="3">وْݣَالْ لِيهُمْ: «مَا تْهَزُّو مْعَاكُمْ حْتَّى شِي حَاجَة فْالسّْفَرْ، لَا عْكَّازْ، لَا رَزْمَة، لَا خُبْزْ، وَلَا فْلُوسْ، وْمَا تَاخْدُوشْ مْعَاكُمْ جُوجْ لْبْسَاتْ.</verse>
				<verse number="4">وْالدَّارْ اللِّي دْخَلْتُو لِيهَا، هِيَ فِينْ تْبْقَاوْ حْتَّى تْخَرْجُو مْنّْهَا.</verse>
				<verse number="5">وْݣَاعْ اللِّي مَا قْبْلُوكُمْشْ، خَرْجُو مْنْ مْدِينْتْهُمْ وْسُوسُو الْغَبْرَة اللِّي فْرْجْلِيكُمْ بَاشْ تْكُونْ هَادِي شْهَادَة ضْدّْهُمْ».</verse>
				<verse number="6">وْمْنْ بَعْدْ هَادْشِّي، خَرْجُو التّْلَامْدْ وْمْشَاوْ لْلدّْوَاوْرْ كَيْخَبّْرُو بْالْبْشَارَة وْكَيْشَافِيوْ الْمَرْضَى فْكُلّْ بْلَاصَة.</verse>
				<verse number="7">وْمْلِّي سْمَعْ الْحَاكْمْ هِيرُودُسْ بْكُلّْ مَا كَانْ كَيْجْرَا حَارْ، عْلَاحْقَّاشْ شِي وْحْدِينْ كَانُو كَيْݣُولُو: «هَادَا يُوحَنَّا الْمَعْمَدَانْ تّْبْعَتْ مْنْ الْمُوتْ»،</verse>
				<verse number="8">وْشِي وْحْدِينْ ݣَالُو: «هَادَا إِيلِيَّا بَانْ!»، وْوْحْدِينْ خْرِينْ ݣَالُو: «هَادَا وَاحْدْ مْنْ الْأَنْبِيَا اللّْوّْلِينْ تّْبْعَتْ».</verse>
				<verse number="9">وَلَكِنْ هِيرُودُسْ ݣَالْ: «يُوحَنَّا رَانِي قْطَعْتْ رَاسُه، إِيوَا شْكُونْ هَادَا اللِّي كَنْسْمَعْ عْلِيهْ بْحَالْ هَادْ الْخْبَارْ؟». وْكَانْ بَاغِي يْشُوفُه.</verse>
				<verse number="10">وْمْلِّي رْجْعُو الرُّسُلْ خَبّْرُو يَسُوعْ بْݣَاعْ دَاكْشِّي اللِّي دَارُو، وْدَّاهُمْ وْمْشَى مْعَاهُمْ بُوحْدُه لْوَاحْدْ الْمْدِينَة سْمِيتْهَا بَيْتْ صَيْدَا.</verse>
				<verse number="11">وْمْلِّي عَرْفُوهْ الجّْمَاعَاتْ دْ النَّاسْ كَايْنْ تْمَّ، تْبْعُوهْ. وْرَحّْبْ بِيهُمْ وْتّْكَلّْمْ لِيهُمْ عْلَى مَمْلَكَةْ اللَّهْ، وْشْفَى هَادُوكْ اللِّي كَانُو مْحْتَاجِينْ يْتّْشَافَاوْ.</verse>
				<verse number="12">وْمْلِّي بْدَاتْ الشّْمْسْ كَتْغْرَبْ، قَرّْبُو لِيهْ تْلَامْدُه الطّْنَاشْ وْݣَالُو لِيهْ: «فَرّْقْ هَادْ الجّْمَاعَة دْ النَّاسْ بَاشْ يْمْشِيوْ لْلدّْوَاوْرْ وْالْفِيرْمَاتْ اللِّي قْرَابْ، بَاشْ يْبَاتُو تْمَّ وْيْلْقَاوْ مَا يَاكْلُو، حِيتْ حْنَا هْنَا فْالْخْلَا».</verse>
				<verse number="13">وْݣَالْ لِيهُمْ يَسُوعْ: «عْطِيوْهُمْ نْتُمَ مَا يَاكْلُو»، وْهُمَ يْجَاوْبُوهْ: «مَا عَنْدْنَا غِيرْ خَمْسَة دْ الْخُبْزَاتْ وْجُوجْ حُوتَاتْ، مْنْ غِيرْ إِلَا مْشِينَا وْشْرِينَا الْمَاكْلَة لْݣَاعْ هَادْ النَّاسْ».</verse>
				<verse number="14">عْلَاحْقَّاشْ كَانُو خَمْسَالَافْ رَاجْلْ تْقْرِيبًا. وَلَكِنْ ݣَالْ لْلتّْلَامْدْ دْيَالُه: «ݣْلّْسُوهُمْ جْمَاعَة جْمَاعَة، كُلّْ جْمَاعَة يْكُونُو فِيهَا خَمْسِينْ وَاحْدْ تْقْرِيبًا»،</verse>
				<verse number="15">وْدَاكْشِّي اللِّي دَارُو.</verse>
				<verse number="16">وْخْدَا الْخَمْسَة دْ الْخُبْزَاتْ وْالجُّوجْ دْ الْحُوتَاتْ، وْهْزّْ عِينِيهْ لْلسّْمَا وْشْكَرْ اللَّهْ عْلَى الْمَاكْلَة وْقْسَمْهَا وْعْطَى لْلتّْلَامْدْ بَاشْ يْفَرّْقُوهَا عْلَى النَّاسْ.</verse>
				<verse number="17">وْكْلَاوْ كُلّْهُمْ حْتَّى شْبْعُو، وْجْمْعُو طْنَاشْرْ ݣُفَّة عَامْرَة بْدَاكْشِّي اللِّي شَاطْ.</verse>
				<verse number="18">وْوَاحْدْ الْمَرَّة كَانْ يَسُوعْ كَيْصَلِّي بُوحْدُه وْكَانُو التّْلَامْدْ دْيَالُه مْعَاهْ، وْهُوَ يْسْوّْلْهُمْ: «شْكُونْ أَنَا فْنَضَرْ النَّاسْ؟».</verse>
				<verse number="19">وْجَاوْبُوهْ: «شِي وْحْدِينْ كَيْݣُولُو يُوحَنَّا الْمَعْمَدَانْ، وْشِي وْحْدِينْ النّْبِي إِيلِيَّا، وْوْحْدِينْ خْرِينْ كَيْݣُولُو وَاحْدْ مْنْ الْأَنْبِيَا اللّْوّْلِينْ تّْبْعَتْ مْنْ الْمُوتْ».</verse>
				<verse number="20">وْسْوّْلْهُمْ: «وْشْكُونْ أَنَا فْنَضَرْكُمْ نْتُمَ؟». وْهُوَ يْجَاوْبُه بُطْرُسْ: «نْتَ هُوَ مَسِيحْ اللَّهْ!».</verse>
				<verse number="21">وْوْصَّاهُمْ يَسُوعْ وْآمْرْهُمْ بَاشْ مَا يْݣُولُو هَادْ الْكْلَامْ حْتَّى لْشِي حَدّْ.</verse>
				<verse number="22">وْݣَالْ لْلتّْلَامْدْ دْيَالُه: «رَاهْ لَابْدَّ مَا يْتّْعَدّْبْ وَلْدْ الْإِنْسَانْ بْزَّافْ وْيْتّْرْفْضْ مْنْ الشّْيُوخْ وْالرُّؤَسَا دْ رْجَالْ الدِّينْ وْالْعُلَمَا دْ الشّْرَعْ، وْيْتّْقْتَلْ، وْفْالنّْهَارْ التَّالْتْ يْتّْبْعَتْ مْنْ الْمُوتْ».</verse>
				<verse number="23">وْݣَالْ لْلنَّاسْ اللِّي حَاضْرِينْ كُلّْهُمْ: «إِلَا بْغَا شِي وَاحْدْ يْتْبَعْنِي، خَاصُّه يْسْمَحْ فْرَاسُه وْيْهَزّْ الصّْلِيبْ دْيَالُه كُلَّ نْهَارْ، وْيْتْبَعْنِي.</verse>
				<verse number="24">عْلَاحْقَّاشْ اللِّي بْغَا يْنَجِّي حْيَاتُه غَيْضَيّْعْهَا، وْاللِّي ضَيّْعْ حْيَاتُه عْلَى قْبْلِي غَيْنَجِّيهَا.</verse>
				<verse number="25">آشْ مْنْ نْفَعْ عَنْدْ بْنَادْمْ إِلَا رْبَحْ الدّْنْيَا كُلّْهَا وْضَيّْعْ نْفْسُه وْلَا هْلَكْهَا؟</verse>
				<verse number="26">اللِّي حْشَمْ يْݣُولْ بْلِّي كَيْعْرَفْنِي وْكَيْعْرَفْ كْلَامِي، غَيْكُونْ حْشْمَانْ بِيهْ وَلْدْ الْإِنْسَانْ مْلِّي غَيْجِي فْالْعَزّْ دْيَالُه وْدْيَالْ الْآبْ وْالْمَلَايْكَة الْمْقَدّْسِينْ.</verse>
				<verse number="27">وْنْݣُولْ لِيكُمْ الْحَقّْ: رَاهْ كَايْنِينْ فْالنَّاسْ اللِّي حَاضْرِينْ هْنَا، اللِّي مَا غَيْدُوقُوشْ الْمُوتْ حْتَّى يْشُوفُو مَمْلَكَةْ اللَّهْ».</verse>
				<verse number="28">وْبَعْدْمَا ݣَالْ يَسُوعْ هَادْ الْكْلَامْ بْشِي تْمَنْ يَّامْ، دَّا مْعَاهْ بُطْرُسْ وْيُوحَنَّا وْيَعْقُوبْ وْطْلَعْ لْلجّْبَلْ بَاشْ يْصَلِّي.</verse>
				<verse number="29">وْمْلِّي كَانْ كَيْصَلِّي، تّْبَدّْلَاتْ صِفْةْ وْجْهُه وْوْلَّاوْ حْوَايْجُه بِيضِينْ وْنَاصْعِينْ.</verse>
				<verse number="30">وْهُمَ يْبَانُو جُوجْ رْجَالْ كَيْتّْكَلّْمُو مْعَاهْ، هُمَ مُوسَى وْإِيلِيَّا،</verse>
				<verse number="31">عْلِيهُمْ الْعَزّْ دْيَالْ اللَّهْ، وْبْدَاوْ كَيْتّْكَلّْمُو عْلَى الْمُوتْ دْيَالُه اللِّي كَانْتْ قْرِيبَة تّْحَقّْقْ فْأُورْشَلِيمْ.</verse>
				<verse number="32">وَلَكِنْ بُطْرُسْ وْصْحَابُه غْلَبْ عْلِيهُمْ النّْعَاسْ، وْمْلِّي فَاقُو شَافُو الْعَزّْ دْيَالْ يَسُوعْ وْالرّْجَالْ بْجُوجْ اللِّي وَاقْفِينْ مْعَاهْ.</verse>
				<verse number="33">وْمْلِّي كَانْ مُوسَى وْإِيلِيَّا غَادْيِينْ يْتّْفَارْقُو مْعَ يَسُوعْ ݣَالْ لِيهْ بُطْرُسْ: «آ سِيدِي، شْحَالْ مْزْيَانْ نْكُونُو هْنَا. خَلِّينَا نْصَايْبُو تْلَاتَة دْ النّْوَايْلْ، وَحْدَة لِيكْ، وَحْدَة لْمُوسَى وْوَحْدَة لْإِيلِيَّا». وْمَا كَانْشْ عَارْفْ أَشْنُو كَيْݣُولْ.</verse>
				<verse number="34">وْفْالْوَقْتْ فَاشْ كَانْ بُطْرُسْ كَيْتّْكَلّْمْ، جَاتْ وَاحْدْ السّْحَابَة وْضَلّْلَاتْ عْلِيهُمْ، وْتّْخَلْعُو التّْلَامْدْ مْلِّي دَخْلُو فِيهَا.</verse>
				<verse number="35">وْتّْسْمَعْ صُوتْ مْنْ السّْحَابَة كَيْݣُولْ: «هَادَا هُوَ وْلْدِي اللِّي خْتَارِيتُه، سْمْعُو لِيهْ!».</verse>
				<verse number="36">وْبَعْدْمَا تّْكَلّْمْ هَادْ الصُّوتْ، شَافُو يَسُوعْ بُوحْدُه، وْسْكْتُو وْمَا عَاوْدُو لْحْتَّى وَاحْدْ فْدِيكْ لِيَّامْ دَاكْشِّي اللِّي شَافُو.</verse>
				<verse number="37">وْالْغَدّْ لِيهْ، نْزْلُو مْنْ الجّْبَلْ، وْتّْلْقَّاتْ لِيهْ جْمَاعَة كْبِيرَة دْ النَّاسْ.</verse>
				<verse number="38">وْغَوّْتْ وَاحْدْ الرَّاجْلْ مْنّْهُمْ وْݣَالْ: «آ سِيدِي، بْغِيتْكْ تْشُوفْ مْنْ حَالْ وْلْدِي، حِيتْ هُوَ بُوحْدُه اللِّي عَنْدِي!</verse>
				<verse number="39">وْرَاهْ وَاحْدْ الجّْنْ كَيْسَيْطَرْ عْلِيهْ وْكَيْخَلِّيهْ يْغَوّْتْ عْلَى غَفْلَة، وْكَيْهَزُّه وْكَيْخَبْطُه حْتَّى كَيْخَرّْجْ الْكْشَاكْشْ مْنْ فُمُّه، وْمَا كَيْطَلْقُه حْتَّى كَيْعَيِّيهْ وْيْدَݣْدْݣُه.</verse>
				<verse number="40">وْرْغَبْتْ التّْلَامْدْ دْيَاوْلْكْ بَاشْ يْخَرّْجُوهْ مْنُّه وَلَكِنْ مَا قَدْرُوشْ».</verse>
				<verse number="41">وْجَاوْبْ يَسُوعْ وْݣَالْ: «آ هَادْ الْجِيلْ الْقْبِيحْ اللِّي مَا عَنْدُه إِيمَانْ! حْتَّى لْإِمْتَى غَادِي نْبْقَى مْعَاكُمْ وْنْتْحَمّْلْكُمْ؟ جِيبْ وَلْدْكْ لّْهْنَا!».</verse>
				<verse number="42">وْمْلِّي بْدَا الْوَلْدْ كَيْقَرّْبْ لْعَنْدْ يَسُوعْ، طَيّْحُه الجّْنْ وْخْبْطُه مْعَ الْأَرْضْ. وْنْهَضْ يَسُوعْ فْالجّْنّْ، وْشْفَى الْوَلْدْ وْرَدُّه لْبَّاهْ.</verse>
				<verse number="43">وْتّْعَجّْبُو النَّاسْ اللِّي كَانُو حَاضْرِينْ كُلّْهُمْ مْنْ الْعَظَمَة دْيَالْ اللَّهْ. وْمْلِّي كَانُو مَازَالْ كَيْتّْعَجّْبُو مْنْ ݣَاعْ دَاكْشِّي اللِّي دَارْ يَسُوعْ، ݣَالْ لْلتّْلَامْدْ دْيَالُه:</verse>
				<verse number="44">«سْمْعُو مْزْيَانْ هَادْشِّي اللِّي غَنْݣُولْ لِيكُمْ: وَلْدْ الْإِنْسَانْ غَيْتّْسَلّْمْ لْلْيْدِّينْ دْ النَّاسْ».</verse>
				<verse number="45">وَلَكِنْ التّْلَامْدْ مَا فَهْمُوشْ هَادْ الْكْلَامْ، عْلَاحْقَّاشْ الْمَعْنَى دْيَالُه كَانْ مْخَبِّي عْلِيهُمْ بَاشْ مَا يْفَهْمُوهْشْ، وْكَانُو خَايْفِينْ يْسْوّْلُوهْ آشْ بْغَا يْݣُولْ.</verse>
				<verse number="46">وْبْدَاوْ التّْلَامْدْ كَيْتّْنَاقْشُو بِينَاتْهُمْ عْلَى شْكُونْ هُوَ الْمْخَيّْرْ فِيهُمْ؟</verse>
				<verse number="47">وْعْرَفْ يَسُوعْ الْأَفْكَارْ اللِّي فْقَلْبْهُمْ، وْجَابْ وَاحْدْ الْوَلْدْ وْوَقّْفُه حْدَاهْ،</verse>
				<verse number="48">وْݣَالْ لِيهُمْ: «اللِّي كَيْرَحّْبْ بْهَادْ الْوَلْدْ فْالْإِسْمْ دْيَالِي، رَاهْ كَيْرَحّْبْ بِيَّ. وْاللِّي كَيْرَحّْبْ بِيَّ، رَاهْ كَيْرَحّْبْ بْهَادَاكْ اللِّي صِيفْطْنِي، حِيتْ الصّْغِيرْ فِيكُمْ كُلّْكُمْ، هُوَ الْمْخَيّْرْ فِيكُمْ».</verse>
				<verse number="49">وْݣَالْ لِيهْ يُوحَنَّا: «آ سِيدِي، رَاهْ شْفْنَا وَاحْدْ الرَّاجْلْ كَيْخَرّْجْ الجّْنُونْ بْالْإِسْمْ دْيَالْكْ وْمَا خَلِّينَاهْشْ، عْلَاحْقَّاشْ هُوَ مَاشِي مْعَانَا».</verse>
				<verse number="50">وْرَدّْ عْلِيهْ يَسُوعْ وْݣَالْ: «مَا تْحَبْسُوهْشْ، حِيتْ اللِّي مَا كَيْضَادّْكُمْشْ، رَاهْ هُوَ مْعَاكُمْ».</verse>
				<verse number="51">وْمْلِّي وْصَلْ الْوَقْتْ بَاشْ يْتّْرْفَعْ يَسُوعْ لْلسّْمَا، قَرّْرْ بَاشْ يْمْشِي لْأُورْشَلِيمْ.</verse>
				<verse number="52">وْصِيفْطْ قُدَّامُه شِي رُسُلْ بَاشْ يْسَبْقُوهْ، وْمْشَاوْ وْدَخْلُو لْوَاحْدْ الدُّوَّارْ فْبْلَادْ السَّامِرَة بَاشْ يْوَجّْدُو لِيهْ فِينْ يْݣْلَسْ.</verse>
				<verse number="53">وْمَا رَحّْبُوشْ بِيهْ مَّالِينْ الدُّوَّارْ عْلَاحْقَّاشْ كَانْ غَادِي لْأُورْشَلِيمْ.</verse>
				<verse number="54">وْمْلِّي شَافُو يَعْقُوبْ وْيُوحَنَّا اللِّي هُمَ تْلَامْدْ يَسُوعْ هَادْشِّي ݣَالُو لِيهْ: «آ سِيدِي، وَاشْ بْغِيتِي نْدْعِيوْ عْلِيهُمْ بَاشْ تْنْزَلْ الْعَافْيَة مْنْ السّْمَا تْهَلْكْهُمْ؟».</verse>
				<verse number="55">وْتْلَفّْتْ يَسُوعْ وْخَاصْمْ عْلِيهُمْ،</verse>
				<verse number="56">وْمْشَاوْ لْدُوَّارْ آخُرْ.</verse>
				<verse number="57">وْمْلِّي كَانُو غَادْيِينْ فْالطّْرِيقْ، ݣَالْ لِيهْ شِي وَاحْدْ: «آ سِيدِي، غَادِي نْتْبْعَكْ فِينْ مَا مْشِيتِي».</verse>
				<verse number="58">وْهُوَ يْجَاوْبُه يَسُوعْ: «التّْعَالْبْ عَنْدْهَا غِيرَانْهَا، وْطْيُورْ السّْمَا عَنْدْهَا عْشَاشْهَا، وَلَكِنْ وَلْدْ الْإِنْسَانْ رَاهْ مَا عَنْدُه حْتَّى فِينْ يْسْنَّدْ رَاسُه».</verse>
				<verse number="59">وْݣَالْ يَسُوعْ لْوَاحْدْ الرَّاجْلْ آخُرْ: «تْبَعْنِي!» وْهُوَ يْجَاوْبُه: «آ سِيدِي! خَلِّينِي بْعْدَ نْمْشِي نْدْفَنْ بَّا».</verse>
				<verse number="60">وْرَدّْ عْلِيهْ يَسُوعْ وْݣَالْ: «خَلِّي الْمُوتَى يْدْفْنُو الْمُوتَى دْيَالْهُمْ، أَمَّا نْتَ، سِيرْ وْخَبّْرْ بْمَمْلَكَةْ اللَّهْ».</verse>
				<verse number="61">وْݣَالْ لِيهْ وَاحْدْ آخُرْ: «بْغِيتْ نْتْبْعَكْ آ سِيدِي، وَلَكِنْ خَلِّينِي بْعْدَ نْوَدّْعْ مَّالِينْ الدَّارْ».</verse>
				<verse number="62">وْرَدّْ عْلِيهْ يَسُوعْ وْݣَالْ: «رَاهْ اللِّي حَطّْ يْدُّه عْلَى الْمْحْرَاتْ وْتّْلَفّْتْ وْرَاهْ، مَا كَيْصْلَاحْشْ لْمَمْلَكَةْ اللَّهْ».</verse>
			</chapter>
			<chapter number="10">
				<verse number="1">الْفَصْلْ الْعَاشْرْ وْمْنْ بَعْدْ هَادْشِّي، خْتَارْ الرَّبّْ يَسُوعْ تْنِينْ وْسْبْعِينْ خْرِينْ، وْصِيفْطْهُمْ جُوجْ جُوجْ بَاشْ يْسَبْقُوهْ لْلْمْدُونْ وْلْلْبْلَايْصْ اللِّي بْغَا يْمْشِي لِيهُمْ.</verse>
				<verse number="2">وْݣَالْ لِيهُمْ: «الْحْصَادْ كْتِيرْ، وَلَكِنْ الْحْصَّادَا قْلَالْ. إِيوَا طْلْبُو مْنْ مُولْ الْحْصَادْ يْصِيفْطْ حْصَّادَا لْلْحْصَادْ دْيَالُه.</verse>
				<verse number="3">سِيرُو، هَانِي كَنْصِيفْطْكُمْ بْحَالْ الْخْرْفَانْ بِينْ الدّْيَابْ.</verse>
				<verse number="4">مَا تْهَزُّو مْعَاكُمْ لَا صْرَّة دْ الْفْلُوسْ، لَا رَزْمَة، لَا صْبَّاطْ، وْمَا تْسَلّْمُو عْلَى حَدّْ فْالطّْرِيقْ.</verse>
				<verse number="5">وْالدَّارْ اللِّي دْخَلْتُو لِيهَا، ݣُولُو فْاللّْوّْلْ: السّْلَامْ عْلِيكُمْ آ مَّالِينْ هَادْ الدَّارْ.</verse>
				<verse number="6">وْإِلَا كَانْ فِيهَا اللِّي كَيْبْغِي السّْلَامْ، غَادِي يْوَصْلُه سْلَامْكُمْ، وْإِلَا مَا كَانْشْ، سْلَامْكُمْ غَيْرْجَعْ لِيكُمْ.</verse>
				<verse number="7">وْبْقَاوْ فْدِيكْ الدَّارْ وَاكْلِينْ شَارْبِينْ مْنْ دَاكْشِّي اللِّي عَنْدْ مَّالِيهَا، حِيتْ الْخْدَّامْ كَيْسْتَاهْلْ الْأُجْرَة دْيَالُه، وْمَا تْمْشِيوْشْ مْنْ دَارْ لْدَارْ.</verse>
				<verse number="8">وْالْمْدِينَة اللِّي دْخَلْتُو لِيهَا وْقْبْلُوكُمْ مَّالِيهَا، كُولُو مْنْ دَاكْشِّي اللِّي كَيْعْطِيوْكُمْ.</verse>
				<verse number="9">وْشَافِيوْ الْمَرْضَى دْيَالْهُمْ وْݣُولُو لِيهُمْ: رَاهْ مَمْلَكَةْ اللَّهْ قَرّْبَاتْ لِيكُمْ.</verse>
				<verse number="10">وَلَكِنْ الْمْدِينَة اللِّي دْخَلْتُو لِيهَا وْمَا قْبْلُوكُمْشْ مَّالِيهَا، خَرْجُو لْزْنَاقِيهَا وْݣُولُو:</verse>
				<verse number="11">حْتَّى الْغَبْرَة دْ مْدِينْتْكُمْ اللِّي لْصْقَاتْ فْرْجْلِينَا كَنْسُوسُوهَا لِيكُمْ، وَلَكِنْ خَاصّْكُمْ تْعَرْفُو بْلِّي مَمْلَكَةْ اللَّهْ قَرّْبَاتْ.</verse>
				<verse number="12">نْݣُولْ لِيكُمْ، رَاهْ عَاقِبْةْ سَدُومْ فْدَاكْ النّْهَارْ غَادِي تْكُونْ خَفّْ مْنْ عَاقِبْةْ دِيكْ الْمْدِينَة».</verse>
				<verse number="13">«يَا وِيلْكْ آ كُورَزِينْ! يَا وِيلْكْ آ بَيْتْ صَيْدَا! كُونْ الْمُعْجِزَاتْ اللِّي وْقْعُو فِيكُمْ وْقْعُو فْصُورْ وْصَيْدَا، كُونْ شْحَالْ هَادِي تَابُو مَّالِيهُمْ، وْكُونْ لْبْسُو الْخِيشْ وْݣَلْسُو عْلَى الرّْمَادْ.</verse>
				<verse number="14">وَلَكِنْ عَاقِبْةْ صُورْ وْصَيْدَا فْيُومْ الْحِسَابْ غَادِي تْكُونْ خَفّْ مْنْ عَاقِبْتْكُمْ.</verse>
				<verse number="15">وْنْتِ آ كَفْرْنَاحُومْ! وَاشْ غَتْهَزِّي حْتَّى لْلسّْمَا؟ لَّا، رَاكِ غَادِي تّْخَبْطِي حْتَّى لْلْهَاوِيَة.</verse>
				<verse number="16">اللِّي سْمَعْ لِيكُمْ سْمَعْ لِيَّ. وْاللِّي مَا قْبَلْكُمْشْ مَا قْبَلْنِيشْ، وْاللِّي مَا قْبَلْنِيشْ مَا قْبَلْشْ هَادَاكْ اللِّي صِيفْطْنِي».</verse>
				<verse number="17">وْرْجْعُو هَادُوكْ التّْنِينْ وْسْبْعِينْ وْهُمَ فْرْحَانِينْ، وْݣَالُو لْيَسُوعْ: «يَا رَبّْ، بْالْإِسْمْ دْيَالْكْ حْتَّى الجّْنُونْ وْلَّاوْ كَيْطِيعُونَا».</verse>
				<verse number="18">وْهُوَ يْجَاوْبْهُمْ: «شْفْتْ الشِّيطَانْ طَايْحْ مْنْ السّْمَا بْحَالْ الْبَرْقْ.</verse>
				<verse number="19">رَانِي عْطِيتْكُمْ السُّلْطَة بَاشْ تُوطَاوْ عْلَى اللّْفَاعِي وْالْعْݣَارْبْ وْعْلَى ݣَاعْ الْقُوَّة دْيَالْ الْعْدُو، وْحْتَّى حَاجَة مَا تْآدِيكُمْ.</verse>
				<verse number="20">وْوَاخَّا دَاكْشِّي، مَا خَاصّْكُمْشْ تْفَرْحُو حِيتْ الجّْنُونْ كَيْطِيعُوكُمْ، وَلَكِنْ فْرْحُو حِيتْ سْمِيَّاتْكُمْ مْكْتُوبِينْ فْالسَّمَاوَاتْ عَنْدْ اللَّهْ».</verse>
				<verse number="21">وْفْهَادِيكْ السَّاعَة فْرَحْ يَسُوعْ بْالرُّوحْ الْقُدُسْ وْݣَالْ: «كَنْحَمْدَكْ آ الْآبْ، يَا رَبّْ السّْمَا وْالْأَرْضْ، حِيتْ خْبِّيتِي هَادْ الْأُمُورْ عْلَى الْحُكَمَا وْالْفُهَمَا وْبَيِّنْتِيهُمْ لْلدّْرَارِي الصّْغَارْ، حِيتْ هَادْشِّي اللِّي كَيْفَرّْحْكْ.</verse>
				<verse number="22">بَّا عْطَانِي كُلّْشِي، وْحْتَّى وَاحْدْ مَا كَيْعْرَفْ شْكُونْ هُوَ الْوَلْدْ غِيرْ الْبُو، وْلَا شْكُونْ هُوَ الْبُو غِيرْ الْوَلْدْ، وْغِيرْ هَادَاكْ اللِّي بْغَا الْوَلْدْ يْوَرِّيهْ لِيهْ».</verse>
				<verse number="23">وْتْلَفّْتْ لْلتّْلَامْدْ وْݣَالْ لِيهُمْ بُوحْدْهُمْ: «سْعْدَاتْ اللِّي كَيْشُوفْ دَاكْشِّي اللِّي كَتْشُوفُو!</verse>
				<verse number="24">فْالْحَقِيقَة، رَاهْ بْزَّافْ دْ الْأَنْبِيَا وْالْمُلُوكْ تْمْنَّاوْ يْشُوفُو دَاكْشِّي اللِّي كَتْشُوفُو وْمَا شَافُوهْشْ، وْيْسَمْعُو دَاكْشِّي اللِّي كَتْسَمْعُو وْمَا سْمْعُوهْشْ».</verse>
				<verse number="25">وْنَاضْ وَاحْدْ الْعَالِمْ دْ الشّْرَعْ، وْسْوّْلْ يَسُوعْ بَاشْ يْحَصّْلُه وْݣَالْ لِيهْ: «آشْ خَاصّْنِي نْدِيرْ بَاشْ تْكُونْ عَنْدِي الْحَيَاةْ الدَّايْمَة؟»</verse>
				<verse number="26">وْجَاوْبُه يَسُوعْ: «أَشْنُو مْكْتُوبْ فْشْرَعْ اللَّهْ؟ وْكِيفَاشْ كَتْقْرَاهْ؟»</verse>
				<verse number="27">وْجَاوْبْ الْعَالِمْ وْݣَالْ: «خَاصّْكْ تْبْغِي الرَّبّْ إِلَاهْكْ مْنْ قَلْبَكْ كُلُّه، وْمْنْ نْفْسَكْ كُلّْهَا، وْمْنْ قُوّْتْكْ كُلّْهَا، وْمْنْ عَقْلَكْ كُلُّه، وْخَاصّْكْ تْبْغِي اللِّي قْرِيبْ لِيكْ كِيفْ كَتْبْغِي رَاسْكْ».</verse>
				<verse number="28">وْهُوَ يْݣُولْ لِيهْ يَسُوعْ: «عَنْدْكْ الصَّحْ، دِيرْ هَادْشِّي وْغَتْحْيَا».</verse>
				<verse number="29">وَلَكِنْ الْعَالِمْ دْ الشّْرَعْ بْغَا يْبَيّْنْ بْلِّي هُوَ كَيْطَبّْقْ الشّْرَعْ، وْسْوّْلْ يَسُوعْ: «وْشْكُونْ هُوَ اللِّي قْرِيبْ لِيَّ؟»</verse>
				<verse number="30">وْجَاوْبُه يَسُوعْ وْݣَالْ: «هَادَا وَاحْدْ الرَّاجْلْ كَانْ نَازْلْ مْنْ أُورْشَلِيمْ لْأَرِيحَا، تْعَرّْضُو لِيهْ الشّْفَارَا، وْعْرَّاوْهْ وْضْرْبُوهْ، وْخْلَّاوْهْ بِينْ الْمُوتْ وْالْحَيَاةْ.</verse>
				<verse number="31">وْبْالصُّدْفَة كَانْ وَاحْدْ مْنْ رْجَالْ الدِّينْ نَازْلْ مْنْ دِيكْ الطّْرِيقْ، وْمْلِّي شَافُه بَعّْدْ عْلِيهْ وْكَمّْلْ طْرِيقُه.</verse>
				<verse number="32">وْدَازْ وَاحْدْ مْنْ اللَّاوِيِّينْ حْتَّى هُوَ مْنْ دِيكْ الْبْلَاصَة، وْمْلِّي شَافُه بَعّْدْ عْلِيهْ وْكَمّْلْ طْرِيقُه.</verse>
				<verse number="33">وَلَكِنْ وَاحْدْ الرَّاجْلْ سَامِرِي كَانْ مْسَافْرْ دَازْ مْنْ حْدَاهْ، وْمْلِّي شَافُه حَنّْ عْلِيهْ.</verse>
				<verse number="34">وْقَرّْبْ لِيهْ وْدَاوَا الجّْرْحْ دْيَالُه بْالزِّيتْ وْالْخْمَرْ، وْمْنْ بَعْدْ رَكّْبُه عْلَى الْبْهِيمَة دْيَالُه وْدَّاهْ لْوَاحْدْ الْفْنْدَقْ وْتّْهَلَّى فِيهْ.</verse>
				<verse number="35">وْالْغَدّْ لِيهْ، عْطَى الرَّاجْلْ السَّامِرِي لْمُولْ الْفْنْدَقْ جُوجْ دِينَارَاتْ وْݣَالْ لِيهْ: تّْهَلَّى فِيهْ، وْاللِّي خْسَرْتِي فُوقْ مْنْ دَاكْشِّي اللِّي عْطِيتْكْ غَادِي نْرَدُّه لِيكْ مْلِّي نْرْجَعْ.</verse>
				<verse number="36">إِيوَا شْكُونْ مْنْ هَادْ التّْلَاتَة اللِّي كَيْبَانْ لِيكْ قْرِيبْ لْلرَّاجْلْ اللِّي تْعَرّْضُو لِيهْ الشّْفَارَا؟»</verse>
				<verse number="37">وْجَاوْبُه الْعَالِمْ دْ الشّْرَعْ: «هَادَاكْ اللِّي حَنّْ عْلِيهْ». وْهُوَ يْݣُولْ لِيهْ يَسُوعْ: «إِيوَا سِيرْ حْتَّى نْتَ وْدِيرْ بْحَالُه».</verse>
				<verse number="38">وْمْلِّي كَانُو غَادْيِينْ فْالطّْرِيقْ، دْخَلْ يَسُوعْ لْوَاحْدْ الدُّوَّارْ، وْرَحّْبَاتْ بِيهْ وَاحْدْ الْمْرَاة سْمِيتْهَا مَرْتَا فْدَارْهَا.</verse>
				<verse number="39">وْكَانْتْ عَنْدْهَا خْتْهَا سْمِيتْهَا مَرْيَمْ، ݣْلْسَاتْ عَنْدْ رْجْلِينْ الرَّبّْ يَسُوعْ كَتْسْمَعْ لْكْلَامُه.</verse>
				<verse number="40">وَلَكِنْ مَرْتَا كَانْتْ مْشْغُولَة فْالتّْوْجَادْ لْلْضّْيَافْ، وْجَاتْ وْݣَالْتْ لْيَسُوعْ: «يَا رَبّْ، وَاشْ مَا بْقِيتْشْ فِيكْ حِيتْ خْلَّاتْنِي خْتِي نْخْدَمْ غِيرْ بُوحْدِي؟ ݣُولْ لِيهَا تْنُوضْ تْعَاوْنِّي!»</verse>
				<verse number="41">وْجَاوْبْهَا الرَّبّْ وْݣَالْ: «آ مَرْتَا، آ مَرْتَا، نْتِ هَازَّة الْهَمّْ وْمْشْغُولَة بْبْزَّافْ دْ الْأُمُورْ،</verse>
				<verse number="42">وَلَكِنْ غِيرْ حَاجَة وَحْدَة لَاشْ مْحْتَاجِينْ، وْمَرْيَمْ خْتَارْتْ الْحَاجَة الْمْخَيّْرَة اللِّي مَا غَيْݣْلَعْهَا لِيهَا حَدّْ».</verse>
			</chapter>
			<chapter number="11">
				<verse number="1">الْفَصْلْ حْضَاشْ وْكَانْ يَسُوعْ كَيْصَلِّي فْوَاحْدْ الْبْلَاصَة، وْمْلِّي سَالَا الصّْلَاة، ݣَالْ لِيهْ وَاحْدْ مْنْ تْلَامْدُه: «يَا رَبّْ، عَلّْمْنَا كِيفَاشْ نْصَلِّيوْ كِمَا عَلّْمْ يُوحَنَّا التّْلَامْدْ دْيَالُه».</verse>
				<verse number="2">وْݣَالْ لِيهُمْ يَسُوعْ: «وَقْتْمَا صْلِّيتُو ݣُولُو: آ بَّانَا! 	بْغِينَا إِسْمْكْ يْتّْقَدّْسْ، وْمَمْلَكْتْكْ تْجِي،</verse>
				<verse number="3">الْخُبْزْ اللِّي يْكْفِينَا رْزَقْنَا كُلّْ يُومْ</verse>
				<verse number="4">	وْغْفَرْ لِينَا دْنُوبْنَا، 	كِمَا كَنْغَفْرُو لْهَادُوكْ اللِّي كَيْدَنْبُو فْحَقّْنَا. وْحْفَضْنَا بَاشْ مَا نْطِيحُوشْ فْالتَّجْرِبَة».</verse>
				<verse number="5">وْزَادْ ݣَالْ لِيهُمْ يَسُوعْ: «شْكُونْ فِيكُمْ اللِّي إِلَا عَنْدُه شِي صَاحْبُه وْمْشَى عَنْدُه فْنَصّْ اللِّيلْ، وْݣَالْ لِيهْ: سَلّْفْنِي آ صَاحْبِي تْلَاتَة دْيَالْ الْخُبْزَاتْ،</verse>
				<verse number="6">عْلَاحْقَّاشْ جَا عَنْدِي وَاحْدْ صَاحْبِي مْنْ السّْفَرْ وْمَا عَنْدِي مَا نْحَطّْ لِيهْ،</verse>
				<verse number="7">وْكَيْجَاوْبُه صَاحْبُه مْنْ الدَّارْ: مَا تْصَدّْعْنِيشْ! الْبَابْ رَاهْ مْسْدُودْ دَابَا، وْأَنَا وْوْلَادِي نَاعْسِينْ، وْمَا نْقْدَرْ نُّوضْ نْعْطِيكْ حْتَّى حَاجَة.</verse>
				<verse number="8">رَانِي نْݣُولْ لِيكُمْ: إِلَا مَا نَاضْشْ وْعْطَاهْ حِيتْ هُوَ صَاحْبُه، رَاهْ غَيْنُوضْ وْيْعْطِيهْ كُلّْ مَا كَيْحْتَاجْ عْلَاحْقَّاشْ بْقَى شَادّْ فْالطّْلْبَة دْيَالُه.</verse>
				<verse number="9">عْلَى دَاكْشِّي نْݣُولْ لِيكُمْ: طْلْبُو وْغَتَاخْدُو. قَلّْبُو وْغَتْلْقَاوْ. دَقُّو الْبَابْ وْغَيْتّْحَلّْ لِيكُمْ.</verse>
				<verse number="10">حِيتْ ݣَاعْ اللِّي طْلَبْ غَيْتّْعْطَى لِيهْ، وْاللِّي قَلّْبْ غَيْلْقَا، وْاللِّي دَقّْ الْبَابْ غَيْتّْحَلّْ لِيهْ.</verse>
				<verse number="11">وَاشْ فِيكُمْ شِي بُو اللِّي إِلَا طْلَبْ مْنُّه وَلْدُه حُوتَة، غَيْعْطِيهْ فْبْلَاصْةْ الْحُوتَة لْفْعَى؟</verse>
				<verse number="12">وْلَا إِلَا طْلَبْ مْنُّه بَيْضَة، غَيْعْطِيهْ عَݣْرْبْ؟</verse>
				<verse number="13">إِيوَا إِلَا كْنْتُو نْتُمَ اللِّي مَا مْزْيَانِينْشْ كَتْعَرْفُو تْعْطِيوْ لْوْلَادْكُمْ الْحْوَايْجْ الْمْزْيَانِينْ، كِيفَاشْ الْآبْ اللِّي فْالسّْمَا مَا غَيْعْطِيشْ الرُّوحْ الْقُدُسْ لْهَادُوكْ اللِّي كَيْطْلْبُوهْ؟».</verse>
				<verse number="14">وْوَاحْدْ الْمَرَّة، كَانْ يَسُوعْ كَيْخَرّْجْ جْنّْ زِيزُونْ مْنْ وَاحْدْ الرَّاجْلْ. وْمْلِّي خْرَجْ الجّْنْ، تّْكَلّْمْ الرَّاجْلْ الزِّيزُونْ وْتّْعَجّْبُو الجّْمَاعَاتْ دْ النَّاسْ.</verse>
				<verse number="15">وَلَكِنْ شِي وْحْدِينْ مْنّْهُمْ ݣَالُو: «رَاهْ كَيْخَرّْجْ الجّْنُونْ بْبَعْلَزَبُولْ رَئِيسْ الجّْنُونْ».</verse>
				<verse number="16">وْشِي وْحْدِينْ خْرِينْ بْغَاوْ يْجَرّْبُوهْ وْطْلْبُو مْنُّه عَلَامَة مْنْ السّْمَا.</verse>
				<verse number="17">وَلَكِنْ هُوَ عْرَفْ النِّيَة دْيَالْهُمْ، وْݣَالْ لِيهُمْ: «كُلّْ مَمْلَكَة تْقَسّْمَاتْ غَادِي تْطِيحْ، وْكُلّْ عَائِلَة تّْفَرّْقَاتْ غَادِي تّْشَتّْتْ.</verse>
				<verse number="18">وْإِلَا تّْقْسَمْ الشِّيطَانْ، وْوْلَّى ضْدّْ رَاسُه كِيفَاشْ غَادِي تْبْقَى مَمْلَكْتُه تَابْتَة؟ نْتُمَ كَتْݣُولُو بْلِّي كَنْخَرّْجْ الجّْنُونْ بْبَعْلَزَبُولْ.</verse>
				<verse number="19">إِيوَا إِلَا كْنْتْ أَنَا بْبَعْلَزَبُولْ كَنْخَرّْجْ الجّْنُونْ، بْشْكُونْ كَيْخَرّْجُوهُمْ وْلَادْكُمْ؟ عْلَى هَادْشِّي رَاهْ هُمَ اللِّي غَادِي يْحَكْمُو عْلِيكُمْ.</verse>
				<verse number="20">وْإِلَا كْنْتْ بْقُدْرَةْ اللَّهْ كَنْخَرّْجْ الجّْنُونْ، رَاهْ مَمْلَكَةْ اللَّهْ جَاتْ فْوَسْطْ مْنّْكُمْ.</verse>
				<verse number="21">مْلِّي شِي رَاجْلْ صْحِيحْ وْمْسَلّْحْ كَيْقَابْلْ دَارُه، كَيْكُونْ ݣَاعْ دَاكْشِّي اللِّي عَنْدُه فْالْأَمَانْ.</verse>
				<verse number="22">وَلَكِنْ إِلَا هْجَمْ عْلِيهْ شِي وَاحْدْ صَحّْ مْنُّه وْغْلْبُه، كَيْحَيّْدْ لِيهْ سْلَاحُه اللِّي كَانْ كَيْعَوّْلْ عْلِيهْ وْكَيْفَرّْقْ ݣَاعْ دَاكْشِّي اللِّي كَيْمْلَكْ.</verse>
				<verse number="23">اللِّي مَاشِي مْعَايَ رَاهْ ضْدِّي، وْاللِّي مَا كَيْجْمَعْشْ مْعَايَ رَاهْ كَيْفَرّْقْ».</verse>
				<verse number="24">«مْلِّي الجّْنْ كَيْخْرُجْ مْنْ بْنَادْمْ، كَيْمْشِي يْضُورْ فْبْلَايْصْ مَا فِيهُمْشْ الْمَا، كَيْقَلّْبْ عْلَى الرَّاحَة وْمْلِّي مَا كَيْلْقَاهَاشْ كَيْݣُولْ: أَرَا نْرْجَعْ لْدَارِي اللِّي خْرَجْتْ مْنّْهَا.</verse>
				<verse number="25">وْكَيْرْجَعْ لِيهَا وْكَيْلْقَاهَا مْشَطّْبَة وْمْقَادَّة.</verse>
				<verse number="26">وْمْنْ بَعْدْ كَيْمْشِي وْكَيْجِيبْ مْعَاهْ سْبْعَة دْ الجّْنُونْ شَرّْ مْنُّه، وْكَيْدَخْلُو وْكَيْسَكْنُو تْمَّ، وْكَتْوَلِّي حَالْةْ دَاكْ بْنَادْمْ فْاللّْخْرْ صْعَبْ مْنْ كِيفْ كَانْتْ فْاللّْوّْلْ».</verse>
				<verse number="27">وْفْالْوَقْتْ فَاشْ كَانْ كَيْتّْكَلّْمْ، ݣَالْتْ وَاحْدْ الْمْرَاة مْنْ الجّْمَاعَة بْصُوتْ عَالِي: «سْعْدَاتْ الْمْرَاة اللِّي حْمْلَاتْ بِيكْ وْرَضّْعَاتْكْ».</verse>
				<verse number="28">وْرَدّْ عْلِيهَا يَسُوعْ: «بْالْعَكْسْ، سْعْدَاتْ هَادُوكْ اللِّي كَيْسَمْعُو كْلَامْ اللَّهْ وْكَيْدِيرُو بِيهْ».</verse>
				<verse number="29">وْمْلِّي كَانُو الجّْمَاعَاتْ دْ النَّاسْ كَيْتّْزَاحْمُو عْلِيهْ، بْدَا كَيْݣُولْ لِيهُمْ: «هَادْ الْجِيلْ فَاسْدْ كَيْطْلَبْ عَلَامَة، وْمَا غَادِي تّْعْطَاهْ حْتَّى شِي عَلَامَة مْنْ غِيرْ عَلَامَةْ النّْبِي يُونَانْ.</verse>
				<verse number="30">وْكِيفْ كَانْ النّْبِي يُونَانْ عَلَامَة لْسُكَّانْ نِينَوَى، غَادِي يْكُونْ وَلْدْ الْإِنْسَانْ عَلَامَة لْهَادْ الْجِيلْ.</verse>
				<verse number="31">وْفْيُومْ الْحِسَابْ غَتّْبْعَتْ مَلِكَةْ الْجَنُوبْ مْعَ هَادْ الْجِيلْ وْتْشْهَدْ عْلِيهْ، عْلَاحْقَّاشْ جَاتْ مْنْ بْلَادْ بْعِيدَة بَاشْ تْسْمَعْ الْحْكْمَة دْيَالْ سُلَيْمَانْ، وْهَا هُوَ هْنَا وَاحْدْ فْضَلْ مْنْ سُلَيْمَانْ.</verse>
				<verse number="32">النَّاسْ دْيَالْ نِينَوَى غَادِي يْتّْبَعْتُو فْيُومْ الْحِسَابْ مْعَ هَادْ الْجِيلْ وْيْشَهْدُو عْلِيهْ، عْلَاحْقَّاشْ هُمَ تَابُو مْلِّي نَبّْهْهُمْ يُونَانْ، وْهَا هُوَ هْنَا وَاحْدْ فْضَلْ مْنْ يُونَانْ!».</verse>
				<verse number="33">«حْتَّى حَدّْ مَا كَيْشْعَلْ الْقْنْدِيلْ وْكَيْحَطُّه فْبْلَاصَة مْخَبّْيَة وْلَا تَحْتْ السّْطَلْ دْيَالْ الْعْبَارْ، وَلَكِنْ كَيْتّْحَطّْ فْبْلَاصْتُه بَاشْ النَّاسْ اللِّي دَاخْلِينْ يْشُوفُو الضُّو.</verse>
				<verse number="34">الْعِينْ هِيَ قْنْدِيلْ الدَّاتْ. إِلَا كَانْتْ عِينْكْ صْحِيحَة، رَاهْ دَاتْكْ كُلّْهَا غَادِي تْكُونْ مْضَوّْيَة. وْإِلَا كَانْتْ عِينْكْ مْرِيضَة، رَاهْ دَاتْكْ كُلّْهَا غَادِي تْكُونْ مْضَلّْمَة.</verse>
				<verse number="35">عْلَى هَادْشِّي، رَدّْ الْبَالْ لَيْوَلِّي النُّورْ اللِّي فِيكْ ضْلَامْ.</verse>
				<verse number="36">وْإِلَا كَانْتْ دَاتْكْ كُلّْهَا مْضَوّْيَة، وْمَا فِيهَا حْتَّى ضْلَامْ، رَاهْ غَادِي تْضَوِّي كُلّْهَا بْحَالْ إِلَا ضْوَّى لِيكْ الْقْنْدِيلْ بْالضُّو دْيَالُه».</verse>
				<verse number="37">وْفْالْوَقْتْ فَاشْ كَانْ كَيْتّْكَلّْمْ، عْرَضْ عْلِيهْ وَاحْدْ مْنْ الْفْرِّيسِيِّينْ بَاشْ يْتْغَدَّى عَنْدُه. وْدْخَلْ لْدَارُه وْݣْلَسْ يَاكُلْ.</verse>
				<verse number="38">وْتّْعَجّْبْ الْفْرِّيسِي مْلِّي شَافْ يَسُوعْ ݣْلَسْ لْلْمَاكْلَة بْلَا مَا يْغْسَلْ يْدِّيهْ قْبَلْ مْنْ الْغْدَا.</verse>
				<verse number="39">وَلَكِنْ ݣَالْ لِيهْ الرَّبّْ يَسُوعْ: «نْتُمَ آ الْفْرِّيسِيِّينْ كَتْنَقِّيوْ الْكَاسْ وْالطَّبْسِيلْ مْنْ بْرَّا، وَلَكِنْ لْدَاخْلْ دْيَالْكُمْ عَامْرْ بْالطّْمَعْ وْالشَّرّْ.</verse>
				<verse number="40">آ هَادْ الْحْمَّاقْ! وَاشْ مَاشِي اللِّي خْلَقْ بْرَّا هُوَ نِيتْ اللِّي خْلَقْ لْدَاخْلْ؟</verse>
				<verse number="41">تّْصَدّْقُو بْدَاكْشِّي اللِّي عَنْدْكُمْ، وْكُلّْشِي غَادِي يْوَلِّي لِيكُمْ نْقِي.</verse>
				<verse number="42">وَلَكِنْ يَا وِيلْكُمْ آ الْفْرِّيسِيِّينْ! عْلَاحْقَّاشْ كَتْعَشّْرُو مْنْ النّْعْنَاعْ وْالْحَرْمَلْ وْݣَاعْ النّْوَاعْ لْخْرِينْ دْيَالْ الْعْشُوبْ، وْمَا كَتْدِّيوْهَاشْ فْالْعَدْلْ وْمْحَبَّةْ اللَّهْ. رَاهْ كَانْ خَاصّْكُمْ تْدِيرُو هَادْشِّي بْلَا مَا تْنْسَاوْ الشِّي لَاخُرْ.</verse>
				<verse number="43">يَا وِيلْكُمْ آ الْفْرِّيسِيِّينْ! عْلَاحْقَّاشْ كَتْبْغِيوْ تْشَدُّو الْبْلَايْصْ اللّْوّْلِينْ فْدْيُورْ الصّْلَاة، وْكَتْبْغِيوْ يْسَلّْمُو عْلِيكُمْ النَّاسْ فْالسّْوَاقْ.</verse>
				<verse number="44">يَا وِيلْكُمْ! عْلَاحْقَّاشْ رَاكُمْ بْحَالْ الْقْبُورْ اللِّي مَا مْعْرُوفِينْشْ، كَيْعَفْسُو عْلِيهُمْ النَّاسْ بْلَا مَا يْعَرْفُو».</verse>
				<verse number="45">وْݣَالْ لِيهْ وَاحْدْ الْعَالِمْ دْ الشّْرَعْ: «آ سِيدِي، رَاكْ بْهَادْ الْكْلَامْ كَتْعَايْرْنَا حْتَّى حْنَا!».</verse>
				<verse number="46">وْجَاوْبُه يَسُوعْ: «يَا وِيلْكُمْ حْتَّى نْتُمَ آ الْعُلَمَا دْ الشّْرَعْ، عْلَاحْقَّاشْ كَتْحَطُّو حْمَلْ تْقِيلْ عْلَى ضْهَرْ النَّاسْ، وْمَا كَتْحَرّْكُوشْ وَاخَّا غِيرْ صْبَعْ وَاحْدْ بَاشْ تْعَاوْنُوهُمْ يْهَزُّو هَادْ التّْقُلْ.</verse>
				<verse number="47">يَا وِيلْكُمْ! عْلَاحْقَّاشْ كَتْبْنِيوْ قْبُورْ الْأَنْبِيَا، وْجْدُودْكُمْ هُمَ اللِّي قْتْلُوهُمْ.</verse>
				<verse number="48">وْبْهَادْشِّي كَتْشَهْدُو عْلَى جْدُودْكُمْ وْكَتْوَافْقُو عْلَى فْعَايْلْهُمْ: هُمَ قْتْلُو الْأَنْبِيَا، وْنْتُمَ كَتْبْنِيوْ قْبُورْهُمْ.</verse>
				<verse number="49">عْلَى هَادْشِّي حْكْمَةْ اللَّهْ ݣَالْتْ: غَنْصِيفْطْ لِيهُمْ الْأَنْبِيَا وْالرُّسُلْ، وْغَيْتّْعَدَّاوْ عْلَى شِي وْحْدِينْ مْنّْهُمْ وْغَيْقْتْلُوهُمْ،</verse>
				<verse number="50">بَاشْ نْحَاسْبْ هَادْ الْجِيلْ عْلَى دْمّْ ݣَاعْ الْأَنْبِيَا اللِّي سَالْ مْنْ النّْهَارْ اللِّي تّْخَلْقَاتْ فِيهْ الدّْنْيَا،</verse>
				<verse number="51">مْنْ دْمّْ هَابِيلْ حْتَّى لْدْمّْ زَكَرِيَّا اللِّي تّْقْتَلْ بِينْ الْمَدْبَحْ وْالْمُوضْعْ الْمْقَدّْسْ. وْنْݣُولْ لِيكُمْ: هَادْ الْجِيلْ غَادِي يْتّْحَاسْبْ عْلَى دْمّْ هَادُو كُلّْهُمْ!</verse>
				<verse number="52">يَا وِيلْكُمْ آ الْعُلَمَا دْ الشّْرَعْ! عْلَاحْقَّاشْ خْدِيتُو السَّارُوتْ دْيَالْ الْمَعْرِفَة، مَا دْخَلْتُو وْمَا خَلِّيتُو اللِّي يْدْخَلْ».</verse>
				<verse number="53">وْمْلِّي كَانْ خَارْجْ مْنْ تْمَّ، بْدَاوْ الْعُلَمَا دْ الشّْرَعْ وْالْفْرِّيسِيِّينْ كَيْنْتَقْدُوهْ بْطَرِيقَة خَايْبَة، وْكَيْسْوّْلُوهْ عْلَى بْزَّافْ دْ الْحْوَايْجْ،</verse>
				<verse number="54">وْبْقَاوْ حَاضْيِينُه بَاشْ يْلْقَاوْ عْلِيهْ شِي كْلْمَة يْتَّهْمُوهْ بِيهَا.</verse>
			</chapter>
			<chapter number="12">
				<verse number="1">الْفَصْلْ طْنَاشْ وْفْدَاكْ الْوَقْتْ، تّْجَمْعُو الْآلَافْ دْ النَّاسْ، حْتَّى وْلَّاوْ كَيْعَفْسُو عْلَى بْعْضِيَّاتْهُمْ، وْبْدَا يَسُوعْ كَيْتّْكَلّْمْ مْعَ تْلَامْدُه هُمَ اللّْوّْلِينْ وْݣَالْ لِيهُمْ: «رْدُّو بَالْكُمْ مْنْ خْمِيرَةْ الْفْرِّيسِيِّينْ اللِّي هِيَ النِّفَاقْ.</verse>
				<verse number="2">ݣَاعْ اللِّي مْسْتُورْ غَيْتّْفْضَحْ، وْݣَاعْ اللِّي مْخَبِّي غَيْتّْعْرَفْ.</verse>
				<verse number="3">وْعْلَى دَاكْشِّي، اللِّي ݣْلْتُوهْ فْاللِّيلْ غَادِي يْسَمْعُوهْ النَّاسْ فْالنّْهَارْ، وْݣَاعْ اللِّي وْشْوَشْتُو بِيهْ فْالْبْيُوتْ الدّْخْلَانِيَّة غَيْتْبَرّْحْ بِيهْ فُوقْ السّْطُوحَ.</verse>
				<verse number="4">وْرَانِي نْݣُولْ لِيكُمْ آ حْبَابِي: مَا تْخَافُوشْ مْنْ هَادُوكْ اللِّي كَيْقْتْلُو الدَّاتْ، وْمْنْ بَعْدْ مَا كَيْقَدْرُوشْ يْدِيرُو كْتَرْ مْنْ دَاكْشِّي.</verse>
				<verse number="5">وَلَكِنْ نْوَرِّيكُمْ شْكُونْ اللِّي خَاصّْكُمْ تْخَافُو مْنُّه: خَافُو مْنْ هَادَاكْ اللِّي مْنْ بَعْدْمَا يْقْتَلْ الدَّاتْ، عَنْدُه السُّلْطَة بَاشْ يْرْمِيكُمْ فْجَهْنَّمْ. إِيِّهْ كَنْݣُولْ لِيكُمْ: رَاهْ هَادَا مْنَّاشْ خَاصّْكُمْ تْخَافُو.</verse>
				<verse number="6">وَاشْ مَا كَيْتّْبَاعُوشْ خَمْسَة دْيَالْ الطّْيُورْ بْجُوجْ دْرَاهْمْ؟ وْوَاخَّا هَكَّاكْ اللَّهْ مَا كَيْنْسَى حْتَّى شِي وَاحْدْ مْنّْهُمْ.</verse>
				<verse number="7">وْكْتَرْ مْنْ هَادْشِّي، حْتَّى شْعَرْ رَاسْكُمْ رَاهْ كُلُّه مْحْسُوبْ. إِيوَا مَا تْخَافُوشْ، رَاكُمْ حْسَنْ مْنْ بْزَّافْ دْيَالْ الطّْيُورْ!</verse>
				<verse number="8">وْرَانِي نْݣُولْ لِيكُمْ: اللِّي كَيْعْتَرْفْ بِيَّ قُدَّامْ النَّاسْ، غَيْعْتَرْفْ بِيهْ وَلْدْ الْإِنْسَانْ قُدَّامْ الْمَلَايْكَة دْ اللَّهْ.</verse>
				<verse number="9">وْاللِّي نْكَرْنِي قُدَّامْ النَّاسْ، غَيْنَكْرُه وَلْدْ الْإِنْسَانْ قُدَّامْ الْمَلَايْكَة دْ اللَّهْ.</verse>
				<verse number="10">وْاللِّي غَيْݣُولْ شِي كْلْمَة ضْدّْ وَلْدْ الْإِنْسَانْ غَيْتّْغْفَرْ لِيهْ، أَمَّا اللِّي غَيْݣُولْ كْلَامْ الْكُفْرْ عْلَى الرُّوحْ الْقُدُسْ رَاهْ مَا غَيتّْغْفَرْشْ لِيهْ.</verse>
				<verse number="11">وْمْلِّي يْجَرُّوكُمْ بَاشْ يْحَاكْمُكُمْ فْدْيُورْ الصّْلَاة وْقُدَّامْ الرُّؤَسَا وْصْحَابْ السُّلْطَة، مَا تْخَمّْمُو لَا كِيفَاشْ تْجَاوْبُو وْلَا أَشْنُو تْݣُولُو،</verse>
				<verse number="12">حِيتْ الرُّوحْ الْقُدُسْ غَادِي يْعَلّْمْكُمْ دِيكْ السَّاعَة نِيتْ أَشْنُو خَاصّْكُمْ تْݣُولُو».</verse>
				<verse number="13">وْݣَالْ وَاحْدْ مْنْ الجّْمَاعَة لْيَسُوعْ: «آ سِيدِي ݣُولْ لْخُويَا يْقْسَمْ مْعَايَ الْوَرْتْ».</verse>
				<verse number="14">وْهُوَ يْجَاوْبُه: «آ هَادْ الرَّاجْلْ، شْكُونْ دَارْنِي عْلِيكُمْ قَاضِي وْلَا مْسْؤُولْ بَاشْ نْقَسّْمْ الْوَرْتْ؟».</verse>
				<verse number="15">وْݣَالْ لْلْجّْمَاعَة: «رْدُّو الْبَالْ وْحْضِيوْ رَاسْكُمْ مْنْ الطّْمَعْ، عْلَاحْقَّاشْ كْتْرَةْ الْفْلُوسْ مَاشِي هِيَ اللِّي كَتْطَوّْلْ الْعْمَرْ».</verse>
				<verse number="16">وْتّْكَلّْمْ مْعَاهُمْ بْهَادْ الْمْتَالْ وْݣَالْ: «هَادَا وَاحْدْ الرَّاجْلْ لَبَاسْ عْلِيهْ عْطَاتُه أَرْضُه غْلَّة كْتِيرَة،</verse>
				<verse number="17">وْݣَالْ مْعَ رَاسُه: أَشْنُو غَنْدِيرْ وْأَنَا مَا عَنْدِي حْتَّى شِي بِيتْ دْيَالْ الْخْزِينْ نْحَطّْ فِيهْ الْغْلَّة دْيَالِي؟</verse>
				<verse number="18">وْمْنْ بَعْدْ ݣَالْ: هَادْشِّي اللِّي غَنْدِيرْ: غَنْرَيّْبْ بْيُوتْ الْخْزِينْ اللِّي عَنْدِي وْنْبْنِي مَا كْبَرْ مْنّْهُمْ، وْنْجْمَعْ فِيهُمْ ݣَاعْ الْݣْمْحْ وْالْخِيرَاتْ دْيَالِي.</verse>
				<verse number="19">وْنْݣُولْ لْرَاسِي: دَابَا عَنْدْكْ خِيرْ كْتِيرْ فْالْخْزِينْ يْكْفِيكْ شْحَالْ مْنْ عَامْ، إِيوَا رْتَاحْ وْكُولْ وْشْرَبْ وْتْمَتّْعْ!</verse>
				<verse number="20">وَلَكِنْ اللَّهْ ݣَالْ لِيهْ: آ هَادْ الْحْمَقْ! رَاهْ فْهَادْ اللِّيلَة غَتّْخَادْ مْنّْكْ رُوحْكْ. إِيوَا هَادْشِّي اللِّي وَجّْدْتِيهْ شْكُونْ اللِّي غَادِي يْوَرْتُه؟</verse>
				<verse number="21">هَكَّا غَادِي تْكُونْ عَاقِبْةْ كُلّْ وَاحْدْ مْدِّيهَا غِيرْ فْجْمِيعْ الْفْلُوسْ بْلَا مَا يْكُونْ غَنِي قُدَّامْ اللَّهْ».</verse>
				<verse number="22">وْݣَالْ لْلتّْلَامْدْ دْيَالُه: «وْعْلَى هَادْشِّي نْݣُولْ لِيكُمْ: مَا تْرَفْدُوشْ الْهَمّْ لْحْيَاتْكُمْ أَشْنُو تَاكْلُو، وْلَا لْدَاتْكُمْ أَشْنُو تْلَبْسُو.</verse>
				<verse number="23">حِيتْ الْحَيَاةْ مُهِمَّة كْتَرْ مْنْ الْمَاكْلَة، وْالدَّاتْ مُهِمَّة كْتَرْ مْنْ اللّْبَاسْ.</verse>
				<verse number="24">شُوفُو الْغْرَابْ: رَاهْ مَا كَيْزْرَعْ مَا كَيْحْصَدْ، وْمَا عَنْدُه لَا مْطْمُورَة وْلَا بِيتْ دْ الْخْزِينْ، وْاللَّهْ كَيْرَزْقُه! وْعْسَّاكْ نْتُمَ اللِّي قِيمْتْكُمْ كْتَرْ مْنْ قِيمْةْ الطّْيُورْ.</verse>
				<verse number="25">شْكُونْ فِيكُمْ اللِّي إِلَا هْزّْ الْهَمّْ يْقْدَرْ يْزِيدْ وَاخَّا غِيرْ سَاعَة فْعَمْرُه؟</verse>
				<verse number="26">إِلَا مَا كْنْتُوشْ قَادْرِينْ حْتَّى عْلَى الْأُمُورْ الصّْغِيرَة، عْلَاشْ كَتْرَفْدُو الْهَمّْ لْلْأُمُورْ لْخْرَى؟</verse>
				<verse number="27">شُوفُو الْوَرْدْ كِيفَاشْ كَيْكْبَرْ، مَا كَيْتّْعَدّْبْ مَا كَيْغْزَلْ. وَلَكِنْ نْݣُولْ لِيكُمْ: حْتَّى سُلَيْمَانْ بْرَاسُه فْيَّامْ الْعَزّْ دْيَالُه عَمّْرُه مَا لْبَسْ بْحَالْ شِي وَحْدَة فِيهُمْ.</verse>
				<verse number="28">وْإِلَا كَانْ الرّْبِيعْ اللِّي كَيْكُونْ الْيُومْ فْالْفْدَّانْ نَابْتْ، وْغْدَّا كَيْتّْرْمَى فْالْفْرَّانْ كَيْلَبّْسُه اللَّهْ هَكَّاكْ، كِيفَاشْ مَا يْلَبّْسْكُمْشْ نْتُمَ مَا حْسَنْ مْنْ هَادَا آ قْلَالْ الْإِيمَانْ؟</verse>
				<verse number="29">إِيوَا حْتَّى نْتُمَ مَا تْقَلّْبُوشْ عْلَى شْنُو تَاكْلُو وْشْنُو تْشَرْبُو، وْمَا تْرَفْدُوشْ الْهَمّْ!</verse>
				<verse number="30">حِيتْ حْتَّى شْعُوبْ الدّْنْيَا اللِّي مَا كَيْعَبْدُوشْ اللَّهْ كَيْدِّيوْهَا فْهَادْ الْأُمُورْ، وْبَّاكُمْ اللِّي فْالسّْمَا كَيْعْرَفْ بْلِّي نْتُمَ مْحْتَاجِينْ لِيهَا.</verse>
				<verse number="31">وَلَكِنْ قَلّْبُو فْاللّْوّْلْ عْلَى مَمْلَكَةْ اللَّهْ، وْهُوَ غَيْزِيدْكُمْ هَادْشِّي كُلُّه.</verse>
				<verse number="32">مَا تْخَافِيشْ آ الْقْطْعَة الصّْغِيرَة دْيَالِي! رَاهْ بَّاكُمْ اللِّي فْالسّْمَا بْغَا بَاشْ يْنْعَمْ عْلِيكُمْ وْيْعْطِيكُمْ الْمَمْلَكَة.</verse>
				<verse number="33">بِيعُو دَاكْشِّي اللِّي عَنْدْكُمْ، وْصَدّْقُو تَمَنُه. دِيرُو لِيكُمْ صْرَّاتْ مَا كَيْرْشَاوْشْ، وْكَنْزْ فْالسّْمَا مَا كَيْتّْقَادَاشْ، فِينْ مَا يْمْكَنْشْ يْتّْسْرَقْ، وَلَا يْتّْكَالْ بْالسُّوسَة.</verse>
				<verse number="34">عْلَاحْقَّاشْ فِينْ مَا كَانْ كَنْزْكُمْ، تْمَّ غَيْكُونْ قَلْبْكُمْ».</verse>
				<verse number="35">«كُونُو مْحَزّْمِينْ وْمُوجُودِينْ، وْقْنَادْلْكُمْ شَاعْلِينْ،</verse>
				<verse number="36">بْحَالْ الْعْبِيدْ اللِّي كَيْتّْسْنَّاوْ سِيدْهُمْ يْرْجَعْ مْنْ الْعَرْسْ، بَاشْ مْلِّي يْجِي وْيْدَقّْ الْبَابْ دْغْيَا يْحَلُّو لِيهْ.</verse>
				<verse number="37">سْعْدَاتْ هَادُوكْ الْعْبِيدْ اللِّي غَيْلْقَاهُمْ سِيدْهُمْ مْلِّي يْرْجَعْ سْهْرَانِينْ كَيْتّْسْنَّاوْهْ. نْݣُولْ لِيكُمْ الْحَقّْ: رَاهْ غَيْتْحَزّْمْ وْغَيْݣَلّْسْهُمْ يَاكْلُو وْغَيْتّْسَخّْرْ عْلِيهُمْ.</verse>
				<verse number="38">وْسْعْدَاتْهُمْ إِلَا جَا قْبَلْ مْنْ نَصّْ اللِّيلْ وْلَا قْبَلْ مْنْ الْفْجَرْ وْلْقَاهُمْ عْلَى هَادْ الْحَالْ.</verse>
				<verse number="39">وْخَاصّْكُمْ تْعَرْفُو بْلِّي كُونْ كَانْ مُولْ الدَّارْ كَيْعْرَفْ فَاشْ مْنْ سَاعَة غَادِي يْجِي الشّْفَارْ، كُونْ مَا يْخَلِّيهْشْ يْسْرَقْ لِيهْ دَارُه.</verse>
				<verse number="40">إِيوَا كُونُو حْتَّى نْتُمَ مُوجُودِينْ، عْلَاحْقَّاشْ وَلْدْ الْإِنْسَانْ غَادِي يْجِي فْوَاحْدْ الْوَقْتْ اللِّي مَا كَتْعَرْفُوهْشْ».</verse>
				<verse number="41">وْسْوّْلُه بُطْرُسْ: «يَا رَبّْ، وَاشْ غِيرْ لِينَا حْنَا لَمّْنْ كَتْعَاوْدْ هَادْ الْمْتَالْ وْلَا لْلنَّاسْ كُلّْهُمْ؟».</verse>
				<verse number="42">وْهُوَ يْجَاوْبُه الرَّبّْ يَسُوعْ: «شْكُونْ هُوَ الْوْكِيلْ الْأَمِينْ الْحْكِيمْ اللِّي كَيْتِيقْ فِيهْ سِيدُه، وْكَيْكَلّْفُه بَاشْ يْعْطِي لْلْخْدَّامَا دْيَالُه حَقّْهُمْ دْ الْمَاكْلَة فْوَقْتُه؟</verse>
				<verse number="43">سْعْدَاتْ هَادْ الْعَبْدْ اللِّي إِلَا رْجَعْ سِيدُه غَيْلْقَاهْ كَيْدِيرْ هَادْشِّي.</verse>
				<verse number="44">نْݣُولْ لِيكُمْ الْحَقّْ: رَاهْ غَادِي يْكَلّْفُه بْكُلّْ مَا كَيْمْلَكْ.</verse>
				<verse number="45">وَلَكِنْ إِلَا ݣَالْ هَادْ الْعَبْدْ مْعَ رَاسُه: رَاهْ غَيْتّْعَطّْلْ سِيدِي فْالرّْجُوعْ دْيَالُه، وْبْدَا كَيْضْرَبْ الْخْدَّامَا، رْجَالْ وْعْيَالَاتْ، وْكَيَاكُلْ وْكَيْشْرَبْ وْكَيْسْكَرْ،</verse>
				<verse number="46">غَيْرْجَعْ سِيدْ هَادَاكْ الْعَبْدْ فْوَاحْدْ النّْهَارْ مَا عْوَّالْشْ عْلِيهْ، وْفْسَاعَة مَا كَيْعْرَفْهَاشْ، وْغَيْعَاقْبُه بْزَّافْ وْغَيْرْمِيهْ مْعَ النَّاسْ اللِّي خَانُو الْأَمَانَة.</verse>
				<verse number="47">رَاهْ الْعَبْدْ اللِّي كَيْعْرَفْ أَشْنُو بْغَا سِيدُه وْمَا كَيْدِيرْشْ بِيهْ وْمَا كَيْوَجّْدْشْ رَاسُه، غَتْكُونْ عْقُوبْتُه كْبِيرَة.</verse>
				<verse number="48">أَمَّا هَادَاكْ اللِّي مَا كَيْعْرَفْشْ أَشْنُو بْغَا سِيدُه، وْكَيْدِيرْ شِي حَاجَة اللِّي كَتْسْتَاهْلْ الْعْقُوبَة، كَتْكُونْ عْقُوبْتُه خْفِيفَة. اللِّي تّْعْطَى لِيهْ الْكْتِيرْ غَادِي يْتّْطْلَبْ مْنُّه الْكْتِيرْ، وْاللِّي تّْحْطَّاتْ عَنْدُه شِي أَمَانَة كْبِيرَة غَادِي يْتّْطْلَبْ مْنُّه مَا كْبَرْ مْنّْهَا».</verse>
				<verse number="49">«أَنَا جِيتْ بَاشْ نْشْعَلْ الْعَافْيَة عْلَى الْأَرْضْ، وْمَادَ بِيَّ كُونْ شْعْلَاتْ دَابَا!</verse>
				<verse number="50">وَلَيْنِّي خَاصّْنِي نْدُوزْ فْالْمَعْمُودِيَّة دْ الْعْدَابْ، وْشْحَالْ قَلْبِي مْقْبُوطْ عْلَى مَا تْكْمَلْ.</verse>
				<verse number="51">وَاشْ يْحْسَابْ لِيكُمْ جِيتْ بَاشْ نْجِيبْ الْهْنَا لْلدّْنْيَا؟ رَانِي نْݣُولْ لِيكُمْ: لَّا، وَلَكِنْ جِيتْ بَاشْ نْفَرّْقْ.</verse>
				<verse number="52">مْنْ الْيُومْ غَادِي يْكُونُو فْدَارْ وَحْدَة خَمْسَة دْ النَّاسْ، وَلَكِنْ غَيْتّْقَسْمُو تْلَاتَة مْنّْهُمْ ضْدّْ جُوجْ، وْجُوجْ ضْدّْ تْلَاتَة.</verse>
				<verse number="53">وْغَيْضَادّْ الْبُو وَلْدُه وْالْوَلْدْ بَّاهْ، وْغَتْضَادّْ الْأُمْ بَنْتْهَا وْالْبَنْتْ مّْهَا، وْغَتْضَادّْ الْعْݣُوزَة عْرُوسْتْهَا وْالْعْرُوسَة عْݣُوزْتْهَا».</verse>
				<verse number="54">وْݣَالْ تَانِي لْلجّْمَاعَاتْ دْ النَّاسْ: «مْلِّي كَتْشُوفُو السّْحَابَة جَايَّة مْنْ الْغَرْبْ، كَتْݣُولُو: غَتْطِيحْ الشّْتَا، وْكَتْطِيحْ.</verse>
				<verse number="55">وْمْلِّي كَتْكُونْ الرِّيحْ جَايَّة مْنْ الْجَنُوبْ، كَتْݣُولُو: غَيْسْخُنْ الْحَالْ، وْكَيْسْخُنْ.</verse>
				<verse number="56">آ هَادْ الْمُنَافِقِينْ! كَتْفَهْمُو حَالْةْ السّْمَا وْالْأَرْضْ، وْكِيفَاشْ مَا كَتْقَدْرُوشْ تْفَهْمُو هَادْ الزّْمَانْ؟</verse>
				<verse number="57">عْلَاشْ مَا كَتْقَدْرُوشْ تْحَكْمُو مْنْ رَاسْكُمْ أَشْنُو اللِّي حَقّْ؟</verse>
				<verse number="58">إِلَا تْشَكَّى مْنّْكْ شِي وَاحْدْ عَنْدْ الْحَاكْمْ، دِيرْ جَهْدْكْ بَاشْ تْتْصَالْحْ مْعَاهْ مَا حَدّْكْ مَازَالْ فْالطّْرِيقْ، بَاشْ مَا يْجَرّْكْشْ لْلْقَاضِي، وْيْحَطّْكْ الْقَاضِي فْيْدّْ الْمْخَزْنِي، وْيْرْمِيكْ الْمْخَزْنِي فْالْحَبْسْ.</verse>
				<verse number="59">نْݣُولْ لِيكْ: رَاهْ مَا غَتْخْرَجْ مْنْ تْمَّ حْتَّى تْخَلّْصْ الرّْيَالْ اللّْخْرْ اللِّي عْلِيكْ».</verse>
			</chapter>
			<chapter number="13">
				<verse number="1">الْفَصْلْ تْلْطَاشْ وْفْدَاكْ الْوَقْتْ، جَاوْ شِي وْحْدِينْ وْعَاوْدُو لْيَسُوعْ عْلَى النَّاسْ اللِّي مْنْ الْجَلِيلْ اللِّي قْتَلْهُمْ الْحَاكْمْ بِيلَاطُسْ وْخَلّْطْ دْمّْهُمْ بْدْمّْ الدّْبَايْحْ دْيَالْهُمْ،</verse>
				<verse number="2">وْجَاوْبْهُمْ يَسُوعْ وْݣَالْ: «وَاشْ يْحْسَابْ لِيكُمْ بْلِّي هَادُوكْ الْجَلِيلِيِّينْ كَانُو مُدْنِبِينْ كْتَرْ مْنْ ݣَاعْ الْجَلِيلِيِّينْ لْخْرِينْ؟</verse>
				<verse number="3">كَنْݣُولْ لِيكُمْ لَّا! وَلَكِنْ رَاهْ إِلَا مَا تْبْتُوشْ، كُلّْكُمْ غَادِي تّْهَلْكُو بْحَالْهُمْ.</verse>
				<verse number="4">وْدُوكْ التّْمَنْطَاشْ اللِّي طَاحْ عْلِيهُمْ بَرْجْ دُوَّارْ سِلْوَامْ وْقْتَلْهُمْ، وَاشْ يْحْسَابْ لِيكُمْ بْلِّي كَانُو مُدْنِبِينْ كْتَرْ مْنْ ݣَاعْ سُكَّانْ أُورْشَلِيمْ؟</verse>
				<verse number="5">كَنْݣُولْ لِيكُمْ لَّا! وَلَكِنْ إِلَا مَا تْبْتُوشْ كُلّْكُمْ غَادِي تّْهَلْكُو بْحَالْهُمْ».</verse>
				<verse number="6">وْݣَالْ هَادْ الْمْتَالْ: «كَانْتْ عَنْدْ وَاحْدْ الرَّاجْلْ كَرْمَة مْغْرُوسَة فْالجّْنَانْ دْيَالُه، وْجَا بَاشْ يْقَلّْبْ وَاشْ عْطَاتْ غَلّْتْهَا، وَلَكِنْ مَا لْقَا فِيهَا وَالُو.</verse>
				<verse number="7">وْهُوَ يْݣُولْ لْلجّْنَايْنِي: هَادِي تْلْتْ سْنِينْ وْأَنَا كَنْجِي بَاشْ نْقَلّْبْ وَاشْ كَايْنَة شِي غْلَّة فْهَادْ الْكَرْمَة، وْمَا كَنْلْقَا فِيهَا وَالُو، إِيوَا غِيرْ قْطَعْهَا! عْلَاشْ غَنْخَلِّيوْهَا تْضَيّْعْ الْأَرْضْ بْلَا فَايْدَة؟</verse>
				<verse number="8">وْرَدّْ عْلِيهْ الجّْنَايْنِي: خَلِّيهَا آ سِيدِي تْبْقَى غِيرْ هَادْ الْعَامْ، رَاهْ غَادِي نْكَرْبَلْ التّْرَابْ اللِّي ضَايْرْ بِيهَا وْنْدِيرْ الْغْبَارْ.</verse>
				<verse number="9">وْإِلَا عْطَاتْ غَلّْتْهَا الْعَامْ الْمَاجِي خَلِّيهَا، وْإِلَا مَا عْطَاتْشْ قْطَعْهَا».</verse>
				<verse number="10">وْكَانْ يَسُوعْ كَيْعَلّْمْ فْوَاحْدْ دَارْ الصّْلَاة نْهَارْ السّْبْتْ،</verse>
				<verse number="11">وْكَانْتْ تْمَّ وَاحْدْ الْمْرَاة سَاكْنْهَا جْنّْ مَرّْضْهَا تْمَنْطَاشْرْ عَامْ، وْرَدّْ ضْهَرْهَا مْحْنِي وْمَا قَادْرَاشْ تْوْقَفْ مْقَادَّة.</verse>
				<verse number="12">وْمْلِّي شَافْهَا يَسُوعْ عَيّْطْ لِيهَا وْݣَالْ لِيهَا: «آ الْمْرَاة، رَاكِ تّْفْكِّيتِي مْنْ الْمَرْضْ دْيَالْكْ!».</verse>
				<verse number="13">وْغِيرْ حَطّْ عْلِيهَا يْدِّيهْ، وْهِيَ تْوْقَفْ مْقَادَّة وْعْطَاتْ الْعَزّْ لْلَّهْ.</verse>
				<verse number="14">وْتّْقَلّْقْ الرَّئِيسْ دْيَالْ دَارْ الصّْلَاة، عْلَاحْقَّاشْ يَسُوعْ شْفَى الْمْرَاة نْهَارْ السّْبْتْ، وْهُوَ يْݣُولْ لْلنَّاسْ الْحَاضْرِينْ: «كَايْنَة سْتّْ يَّامْ اللِّي خَاصّْكُمْ تْخَدْمُو فِيهَا، فْدُوكْ لِيَّامْ أَجِيوْ تّْشَافَاوْ، مَاشِي نْهَارْ السّْبْتْ!».</verse>
				<verse number="15">وْهُوَ يْرَدّْ عْلِيهْ الرَّبّْ يَسُوعْ: «آ هَادْ الْمُنَافِقِينْ! وَاشْ فِيكُمْ اللِّي مَا كَيْحَلّْشْ التُّورْ دْيَالُه وْلَا حْمَارُه نْهَارْ السّْبْتْ وْيْدِّيهْ مْنْ الْبْلَاصَة دْيَالْ الْعَلْفْ بَاشْ يْوَرّْدُه؟</verse>
				<verse number="16">وْهَادْ الْمْرَاة رَاهْ هِيَ مْنْ وْلَادْ إِبْرَاهِيمْ، تْمَنْطَاشْرْ عَامْ وْالشِّيطَانْ رَابْطْهَا، وَاشْ مَا وَاجْبْشْ تّْفَكّْ مْنْ التَّكْتِيفَة دْيَالْهَا نْهَارْ السّْبْتْ؟».</verse>
				<verse number="17">وْمْلِّي ݣَالْ هَادْ الْكْلَامْ، تّْحَشّْمُو هَادُوكْ اللِّي كَانُو كَيْضَادُّوهْ، وْفَرْحَاتْ الجّْمَاعَة دْ النَّاسْ كُلّْهَا بْالْمُعْجِزَاتْ اللِّي كَانْ كَيْدِيرْهَا.</verse>
				<verse number="18">وْݣَالْ يَسُوعْ: «لْآشْ كَتْشْبَهْ مَمْلَكَةْ اللَّهْ؟ وْبْآشْ غَنْشَبّْهْهَا؟</verse>
				<verse number="19">رَاهَا كَتْشْبَهْ لْوَاحْدْ الْحَبَّة دْ الْخَرْدَلْ خْدَاهَا شِي رَاجْلْ وْزْرَعْهَا فْأَرْضُه، وْكْبْرَاتْ وْوْلَّاتْ شَجْرَة كَيْعَشّْشُو طْيُورْ السّْمَا فْعْرُوشْهَا».</verse>
				<verse number="20">وْعَاوْدْ ݣَالْ: «بَاشْ غَادِي نْشَبّْهْ مَمْلَكَةْ اللَّهْ؟</verse>
				<verse number="21">رَاهَا بْحَالْ شْوِيَّة دْيَالْ الْخْمِيرَة خْدَاتْهَا شِي مْرَاة وْخَلّْطَاتْهَا مْعَ تْلَاتَة كِيلُو دْيَالْ الطّْحِينْ حْتَّى خْمْرَاتْ الْعْجِينَة كُلّْهَا».</verse>
				<verse number="22">وْكَانْ يَسُوعْ كَيْعَلّْمْ فْالْمْدُونْ وْالدّْوَاوْرْ وْهُوَ فْطْرِيقُه لْأُورْشَلِيمْ.</verse>
				<verse number="23">وْسْوّْلُه شِي وَاحْدْ وْݣَالْ لِيهْ: «آ سِيدِي، وَاشْ هَادُوكْ اللِّي غَيْنْجَاوْ قْلَالْ؟». وْهُوَ يْجَاوْبُه يَسُوعْ:</verse>
				<verse number="24">«دِيرُو جَهْدْكُمْ بَاشْ تْدَخْلُو مْنْ الْبَابْ الضّْيِّقْ. عْلَاحْقَّاشْ نْݣُولْ لِيكُمْ: بْزَّافْ دْ النَّاسْ غَادِي يْحَاوْلُو يْدَخْلُو وْمَا غَيْقَدْرُوشْ.</verse>
				<verse number="25">وْمْلِّي يْنُوضْ مُولْ الدَّارْ وْيْسَدّْ الْبَابْ، غَادِي تْبْقَاوْ نْتُمَ بْرَّا كَتْدَقُّو وْكَتْݣُولُو: حَلّْ لِينَا آ سِيدِي! وْغَيْجَاوْبْكُمْ: رَاهْ مَا كَنْعْرَفْشْ مْنِينْ جِيتُو!</verse>
				<verse number="26">وْغَادِي تْݣُولُو: يَاكْ كْلِينَا وْشْرَبْنَا مْعَاكْ وْعَلّْمْتِي النَّاسْ فْزْنَاقِينَا!</verse>
				<verse number="27">وْغَادِي يْݣُولْ لِيكُمْ: رَاهْ مَا كَنْعْرَفْشْ مْنِينْ جِيتُو! بَعّْدُو مْنِّي كُلّْكُمْ آ اللِّي كَتْدِيرُو الدّْنُوبْ!</verse>
				<verse number="28">تْمَّ غَيْكُونْ الْبْكَا وْتْغْزَازْ السّْنَانْ، مْلِّي غَتْشُوفُو إِبْرَاهِيمْ وْإِسْحَاقْ وْيَعْقُوبْ وْݣَاعْ الْأَنْبِيَا فْمَمْلَكَةْ اللَّهْ، وْنْتُمَ مْرْمِيِّينْ بْرَّا!</verse>
				<verse number="29">وْغَيْجِيوْ نَاسْ مْنْ الشَّرْقْ وْمْنْ الْغَرْبْ، وْمْنْ الشَّمَالْ وْمْنْ الْجَنُوبْ، وْغَيْݣَلْسُو يَاكْلُو فْمَمْلَكَةْ اللَّهْ.</verse>
				<verse number="30">وْهَكَّا غَيْوَلِّيوْ اللّْخْرِينْ هُمَ اللّْوّْلِينْ وْاللّْوّْلِينْ هُمَ اللّْخْرِينْ».</verse>
				<verse number="31">وْفْدِيكْ السَّاعَة قَرّْبُو شِي فْرِّيسِيِّينْ عَنْدْ يَسُوعْ وْݣَالُو لِيهْ: «خْرُجْ وْسِيرْ مْنْ هْنَا، عْلَاحْقَّاشْ هِيرُودُسْ بْغَا يْقْتْلَكْ!».</verse>
				<verse number="32">وْهُوَ يْجَاوْبْهُمْ: «سِيرُو ݣُولُو لْدَاكْ التَّعْلَبْ: هَانِي كَنْخَرّْجْ الجّْنُونْ وْكَنْشَافِي الْمَرْضَى الْيُومْ وْغْدَّا، وْفْالنّْهَارْ التَّالْتْ غَنْكَمّْلْ كُلّْشِي.</verse>
				<verse number="33">وَلَكِنْ خَاصّْنِي نْزِيدْ فْطْرِيقِي الْيُومْ وْغْدَّا وْبَعْدْ غْدَّا، عْلَاحْقَّاشْ مَا يْمْكَنْشْ يْتّْهْلَكْ شِي نْبِي بْرَّا دْ أُورْشَلِيمْ.</verse>
				<verse number="34">أُورْشَلِيمْ، آ أُورْشَلِيمْ! آ اللِّي كَتْقْتْلِي الْأَنْبِيَا وْكَتْرَجْمِي هَادُوكْ اللِّي تْرَسْلُو لِيكْ! شْحَالْ مْنْ مَرَّة بْغِيتْ نْجْمَعْ وْلَادْكْ كِيفْ كَتْجْمَعْ الدّْجَاجَة فْلَالْسْهَا وْكَتْحْضَنْ عْلِيهُمْ، وَلَكِنْ مَا بْغَاوْشْ.</verse>
				<verse number="35">هَانِي خَلِّيتْ لِيكُمْ دَارْكُمْ. وْنْݣُولْ لِيكُمْ: رَاهْ مَا غَتْشُوفُونِي حْتَّى يْجِي النّْهَارْ اللِّي تْݣُولُو فِيهْ: مْبْرُوكْ اللِّي جَايْ بْإِسْمْ الرَّبّْ!».</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ وْدْخَلْ نْهَارْ السّْبْتْ لْدَارْ وَاحْدْ مْنْ كْبَارْ الْفْرِّيسِيِّينْ بَاشْ يَاكُلْ، وْكَانُو حَاضْيِينُه آشْ غَيْدِيرْ.</verse>
				<verse number="2">وْكَانْ قُدَّامُه وَاحْدْ الرَّاجْلْ، مْرِيضْ بْوَاحْدْ الْمَرْضْ اللِّي مّْوَرّْمْ دَاتُه كُلّْهَا،</verse>
				<verse number="3">وْسْوّْلْ يَسُوعْ الْعُلَمَا دْ الشّْرَعْ وْالْفْرِّيسِيِّينْ وْݣَالْ لِيهُمْ: «وَاشْ الشِّفَا نْهَارْ السّْبْتْ حْلَالْ وْلَا حْرَامْ؟».</verse>
				<verse number="4">وْهُمَ يْسَكْتُو. وْشْدّْ يَسُوعْ دَاكْ الرَّاجْلْ مْنْ يْدِّيهْ وْشَافَاهْ وْطَلْقُه يْمْشِي بْحَالُه.</verse>
				<verse number="5">وْمْنْ بَعْدْ ݣَالْ لِيهُمْ: «شْكُونْ فِيكُمْ اللِّي إِلَا طَاحْ لِيهْ وَلْدُه وْلَا تُورُه فْالْبِيرْ وَاخَّا نْهَارْ السّْبْتْ مَا غَيْطَلّْعُوشْ مْنُّه دْغْيَا؟».</verse>
				<verse number="6">وْمَا قَدْرُوشْ يْجَاوْبُوهْ عْلَى هَادْشِّي.</verse>
				<verse number="7">وْعَاوْدْ لْلْمْعْرُوضِينْ هَادْ الْمْتَالْ مْلِّي شَافْهُمْ كَيْخْتَارُو الْبْلَايْصْ الْقُدَّامِيَّة، وْݣَالْ:</verse>
				<verse number="8">«مْلِّي يْعْرَضْ عْلِيكْ شِي حَدّْ لْلْعَرْسْ، مَا تْݣْلَسْشْ فْالْبْلَاصَة الْقُدَّامِيَّة. عْلَاحْقَّاشْ يْقْدَرْ يْكُونْ فْالْمْعْرُوضِينْ شِي وَاحْدْ خْيَرْ مْنّْكْ،</verse>
				<verse number="9">وْيْجِي هَادَاكْ اللِّي عْرَضْ عْلِيكْ وْعْلِيهْ وْيْݣُولْ لِيكْ: عْطِي بْلَاصْتْكْ لْهَادَا! وْتْنُوضْ وْنْتَ حْشْمَانْ، وْتْݣْلَسْ فْالْبْلَاصَة اللُّورَانِيَّة.</verse>
				<verse number="10">وَلَكِنْ مْلِّي تْكُونْ مْعْرُوضْ، ݣْلَسْ فْالْبْلَاصَة اللُّورَانِيَّة، بَاشْ إِلَا جَا اللِّي عْرَضْ عْلِيكْ، يْݣُولْ لِيكْ: زِيدْ آ صَاحْبِي لْلْقُدَّامْ، دِيكْ السَّاعَة غَيْكْبَرْ شَانْكْ فْعِينِينْ ݣَاعْ الْمْعْرُوضِينْ مْعَاكْ،</verse>
				<verse number="11">عْلَاحْقَّاشْ ݣَاعْ اللِّي كَيْعَلِّي مْنْ شَانُه، شَانُه غَيْطِيحْ. وْاللِّي كَيْتّْوَاضْعْ، شَانُه غَيْعْلَا».</verse>
				<verse number="12">وْݣَالْ يَسُوعْ لْمُولْ الْعْرَاضَة: «مْلِّي تْدِيرْ شِي غْدَا وْلَا شِي عْشَا، مَا تْعْرَضْشْ عْلَى صْحَابْكْ وْلَا خُوتْكْ وْلَا حْبَابْكْ وْلَا جِيرَانْكْ اللِّي لَبَاسْ عْلِيهُمْ، لَيْعَرْضُو عْلِيكْ حْتَّى هُمَ، وْهَكَّا تْكُونْ تّْجَازِيتِي.</verse>
				<verse number="13">وَلَكِنْ مْلِّي تْدِيرْ شِي عْرَاضَة، عْرَضْ عْلَى الْمَسَاكِينْ وْالْمْعْطُوبِينْ وْالْعَرْجِينْ وْالْعَمْيِينْ.</verse>
				<verse number="14">وْسْعْدَاتْكْ إِلَا دْرْتِي هَادْشِّي، عْلَاحْقَّاشْ هَادْ النَّاسْ مَا غَيْقَدْرُوشْ يْجَازِيوْكْ، وْاللَّهْ هُوَ اللِّي غَيْجَازِيكْ مْلِّي يْتّْبَعْتُو اللِّي مْتَّاقْيِينْ اللَّهْ».</verse>
				<verse number="15">وْمْلِّي سْمَعْ وَاحْدْ مْنْ الْمْعْرُوضِينْ هَادْ الْكْلَامْ ݣَالْ لْيَسُوعْ: «سْعْدَاتْ هَادَاكْ اللِّي غَيَاكُلْ فْمَمْلَكَةْ اللَّهْ!».</verse>
				<verse number="16">وْهُوَ يْجَاوْبُه: «هَادَا وَاحْدْ الرَّاجْلْ وَجّْدْ عْشَا كْبِيرْ، وْعْرَضْ عْلَى نَاسْ كْتَارْ.</verse>
				<verse number="17">وْصِيفْطْ الْعَبْدْ دْيَالُه فْوَقْتْ الْعْشَا بَاشْ يْݣُولْ لْلْمْعْرُوضِينْ: أَجِيوْ رَاهْ كُلّْشِي مُوجُودْ!.</verse>
				<verse number="18">وَلَكِنْ كُلّْهُمْ بْدَاوْ كَيْتّْهَرّْبُو. وْݣَالْ لِيهْ اللّْوّْلْ: رَاهْ شْرِيتْ وَاحْدْ الْفْدَّانْ، وْخَاصّْنِي نْمْشِي نْشُوفُه، غِيرْ سْمَحْ لِيَّ عَافَاكْ.</verse>
				<verse number="19">وْݣَالْ لِيهْ لَاخُرْ: رَاهْ شْرِيتْ خَمْسَة دْ الزُّوجَاتْ دْيَالْ الْبْݣَرْ وْغَادِي دَابَا نْجَرّْبْهُمْ، غِيرْ سْمَحْ لِيَّ عَافَاكْ.</verse>
				<verse number="20">وْݣَالْ لِيهْ لَاخُرْ: أَنَا تّْزَوّْجْتْ، دَاكْشِّي عْلَاشْ مَا نْقْدَرْشْ نْجِي.</verse>
				<verse number="21">وْرْجَعْ الْعَبْدْ عَنْدْ سِيدُه وْخَبّْرُه بْدَاكْشِّي اللِّي جْرَا، وْهُوَ يْتْقَلّْقْ مُولْ الدَّارْ وْݣَالْ لِيهْ: خْرُجْ دْغْيَا لْلزّْنَاقِي وْالدّْرُوبَ دْيَاوْلْ الْمْدِينَة وْدَخّْلْ لّْهْنَا الْمَسَاكِينْ وْالْمْعْطُوبِينْ وْالْعَرْجِينْ وْالْعَمْيِينْ.</verse>
				<verse number="22">وْݣَالْ الْعَبْدْ: آ سِيدِي رَاهْ دَاكْشِّي اللِّي ݣْلْتِي لِيَّ نْدِيرْ دْرْتُه، وْمَازَالْ كَايْنْ التِّيسَاعْ.</verse>
				<verse number="23">وْجَاوْبُه سِيدُه: خْرُجْ لْلطّْرْقَانْ وْلْبْرَّا دْ الْمْدِينَة وْلَزّْمْ عْلَى النَّاسْ يْدَخْلُو حْتَّى تْعْمَرْ دَارِي.</verse>
				<verse number="24">حِيتْ نْݣُولْ لِيكُمْ الْحَقّْ: رَاهْ حْتَّى شِي وَاحْدْ مْنْ هَادُوكْ اللِّي عْرَضْتْ عْلِيهُمْ وْمَا جَاوْشْ، مَا غَيْدُوقْ عْشَايَ!».</verse>
				<verse number="25">وْكَانُو جْمَاعَاتْ كْبَارْ دْ النَّاسْ غَادْيِينْ مْعَ يَسُوعْ، وْتْلَفّْتْ وْݣَالْ:</verse>
				<verse number="26">«اللِّي جَا لْعَنْدِي وْمَا بْغَانِيشْ كْتَرْ مْنْ بَّاهْ وْمُّه، وْمْرَاتُه وْوْلَادُه، وْخُوتُه وْخْوَاتَاتُه، وْكْتَرْ حْتَّى مْنْ نْفْسُه، مَا يْقْدَرْشْ يْكُونْ تْلْمِيدْ دْيَالِي.</verse>
				<verse number="27">وْاللِّي مَا كَيْهَزّْشْ الصّْلِيبْ دْيَالُه وْيْتْبَعْنِي، مَا يْقْدَرْشْ يْكُونْ تْلْمِيدْ دْيَالِي.</verse>
				<verse number="28">شْكُونْ فِيكُمْ، اللِّي كَيْبْغِي يْبْنِي بَرْجْ بْلَا مَا يْݣْلَسْ فْاللّْوّْلْ وْيْحْسَبْ الْمْصْرُوفْ بَاشْ يْشُوفْ وَاشْ قَادْرْ يْكَمّْلُه؟</verse>
				<verse number="29">وَإِلَّا رَاهْ غَيْحَطّْ السَّاسْ وْمَا يْقْدَرْشْ يْكَمّْلْ الْبْنِي، وْݣَاعْ النَّاسْ اللِّي غَيْشُوفُوهْ غَادِي يْبْدَاوْ يْضَحْكُو عْلِيهْ</verse>
				<verse number="30">وْيْݣُولُو: هَادْ الرَّاجْلْ بْدَا الْبْنِي وْمَا قْدَرْشْ يْكَمّْلُه.</verse>
				<verse number="31">وْلَا وَاشْ كَايْنْ شِي مَلِكْ كَيْخْرُجْ يْتّْحَارْبْ مْعَ شِي مَلِكْ آخُرْ بْلَا مَا يْݣْلَسْ وْيْتّْشَاوْرْ مْعَ رَاسُه، وَاشْ قَادْرْ يْتّْحَارْبْ مْعَ وَاحْدْ عَنْدُه عْشْرِينْ أَلْفْ عَسْكْرِي وَاخَّا هُوَ عَنْدُه غِيرْ عَشْرَلَافْ؟</verse>
				<verse number="32">وْإِلَا لْقَا رَاسُه مَا قَادْرْشْ، غَادِي يْصِيفْطْ لِيهْ الْمْرْسُولِينْ دْيَالُه مَا حَدُّه بَاقِي بْعِيدْ وْيْطْلَبْ مْنُّه الْمُصَالَحَة.</verse>
				<verse number="33">وْهَكَّا، مَا يْقْدَرْ حْتَّى شِي حَدّْ فِيكُمْ يْكُونْ تْلْمِيدْ دْيَالِي إِلَا مَا سْمَحْشْ فْݣَاعْ دَاكْشِّي اللِّي عَنْدُه».</verse>
				<verse number="34">«الْمْلْحَة مْزْيَانَة، وَلَكِنْ إِلَا مْسَاسْتْ الْمْلْحَة، بَاشْ غَتْرْجَعْ لِيهَا الْمْلُوحِيَّة دْيَالْهَا.</verse>
				<verse number="35">رَاهَا مَا كَتْبْقَى صَالْحَة لَا لْلْأَرْضْ، وْلَا لْلْغْبَارْ، وْكَتّْرْمَى بْرَّا. اللِّي عَنْدُه شِي وْدْنِينْ بَاشْ يْسْمَعْ، يْسْمَعْ».</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ وْكَانُو ݣَاعْ مَّالِينْ الضَّرِيبَة وْالْمُدْنِبِينْ كَيْقَرّْبُو لْيَسُوعْ بَاشْ يْسَمْعُوهْ.</verse>
				<verse number="2">وْبْدَاوْ الْفْرِّيسِيِّينْ وْالْعُلَمَا دْ الشّْرَعْ كَيْتّْشْكَّاوْ مْنْ يَسُوعْ وْكَيْݣُولُو: «هَادْ الرَّاجْلْ كَيْرَحّْبْ بْالْمُدْنِبِينْ وْكَيَاكُلْ مْعَاهُمْ!».</verse>
				<verse number="3">وْهُوَ يْرَدّْ عْلِيهُمْ بْهَادْ الْمْتَالْ وْݣَالْ:</verse>
				<verse number="4">«إِلَا شِي وَاحْدْ مْنّْكُمْ عَنْدُه مْيَةْ خْرُوفْ وْتّْوَضّْرْ لِيهْ وَاحْدْ مْنّْهُمْ، وَاشْ مَا غَيْخَلِّيشْ التّْسْعُودْ وْتْسْعِينْ فْالْخْلَا وْيْمْشِي يْقَلّْبْ عْلَى الْخْرُوفْ الْمُّوضّْرْ حْتَّى يْلْقَاهْ؟</verse>
				<verse number="5">وْمْلِّي يْلْقَاهْ، يْهَزُّه عْلَى كْتَافُه وْهُوَ فْرْحَانْ،</verse>
				<verse number="6">وْمْلِّي يْرْجَعْ لْلدَّارْ، يْعْرَضْ عْلَى صْحَابُه وْجِيرَانُه وْيْݣُولْ لِيهُمْ: فْرْحُو مْعَايَ، عْلَاحْقَّاشْ لْقِيتْ الْخْرُوفْ دْيَالِي اللِّي كَانْ مُّوضّْرْ لِيَّ!</verse>
				<verse number="7">نْݣُولْ لِيكُمْ: رَاهْ هَكَّا غَتْكُونْ الْفَرْحَة فْالسّْمَا بْمُدْنِبْ وَاحْدْ كَيْتُوبْ، كْتَرْ مْنْ الْفَرْحَة بْتْسْعُودْ وْتْسْعِينْ وَاحْدْ مْتَّاقِينْ اللَّهْ مَا مْحْتَاجِينْشْ لْلتُّوبَة».</verse>
				<verse number="8">«وْإِلَا شِي مْرَاة كَانُو عَنْدْهَا عَشْرَة دْ الدّْرَاهْمْ، وْتّْوَضّْرْ لِيهَا دْرْهَمْ وَاحْدْ، وَاشْ مَا غَتْشْعَلْشْ الْقْنْدِيلْ وْتْشَطّْبْ الدَّارْ وْتْقَلّْبْ مْزْيَانْ حْتَّى تْلْقَاهْ؟</verse>
				<verse number="9">وْمْلِّي تْلْقَاهْ، تْعَيّْطْ عْلَى صْحَابَاتْهَا وْجَارَاتْهَا وْتْݣُولْ لِيهُمْ: فْرْحُو مْعَايَ عْلَاحْقَّاشْ لْقِيتْ الدّْرْهَمْ اللِّي وْضّْرْتْ.</verse>
				<verse number="10">نْݣُولْ لِيكُمْ: رَاهْ هَكَّا كَيْفَرْحُو الْمَلَايْكَة دْ اللَّهْ بْمُدْنِبْ وَاحْدْ كَيْتُوبْ».</verse>
				<verse number="11">وْݣَالْ لِيهُمْ عَاوْتَانِي: «هَادَا وَاحْدْ الرَّاجْلْ كَانُو عَنْدُه جُوجْ وْلَادْ،</verse>
				<verse number="12">وْݣَالْ الصّْغِيرْ فِيهُمْ لْبَّاهْ: آ بَّا، عْطِينِي حَقِّي مْنْ الْوَرْتْ. وْهُوَ يْقْسَمْ عْلِيهُمْ دَاكْشِّي اللِّي كَانْ كَيْمْلَكْ.</verse>
				<verse number="13">وْمْنْ بَعْدْ شِي يَّامَاتْ قْلَالْ، جْمَعْ الْوَلْدْ الصّْغِيرْ ݣَاعْ دَاكْشِّي اللِّي جَاهْ فْحَقُّه، وْسَافْرْ لْوَاحْدْ الْبْلَادْ بْعِيدَة، وْتْمَّ ضَيّْعْ فْلُوسُه فْوَاحْدْ الْعِيشَة دْيَالْ الْفْسَادْ.</verse>
				<verse number="14">وْمْلِّي خْسَرْ كُلّْشِي، جَا وَاحْدْ الجُّوعْ صْعِيبْ فْدِيكْ الْبْلَادْ، وْمَا بْقَى عَنْدُه بَاشْ يْعِيشْ.</verse>
				<verse number="15">وْمْشَى يْخْدَمْ عَنْدْ وَاحْدْ الرَّاجْلْ مْنْ دِيكْ الْبْلَادْ، وْهُوَ يْصِيفْطُه لْلْفْدَادْنْ دْيَالُه بَاشْ يْسْرَحْ الْحْلَالْفْ.</verse>
				<verse number="16">وْكَانْ كَيْتّْمَنَّى يْشْبَعْ وَاخَّا غِيرْ مْنْ الْخَرُّوبْ اللِّي كَيَاكْلُوهْ الْحْلَالْفْ، وَلَكِنْ حْتَّى حَدّْ مَا عْطَاهْ لِيهْ.</verse>
				<verse number="17">وْمْلِّي شَافْ حَالْتُه كِيفَاشْ وْلَّاتْ ݣَالْ مْعَ رَاسُه: شْحَالْ مْنْ خْدَّامْ عَنْدْ بَّا كَتْشِيطْ عْلِيهْ الْمَاكْلَة، وْأَنَا هْنَا كَنْمُوتْ بْالجُّوعْ.</verse>
				<verse number="18">غَنُّوضْ نْمْشِي عَنْدْ بَّا وْنْݣُولْ لِيهْ: آ بَّا، رَانِي دْنَبْتْ فْحَقّْ اللَّهْ وْفْحَقّْكْ،</verse>
				<verse number="19">وْمَا بْقِيتْشْ كَنْسْتَاهْلْ نْتّْسَمَّى وَلْدْكْ، حْسْبْنِي بْحَالْ وَاحْدْ مْنْ الْخْدَّامَا دْيَاوْلْكْ.</verse>
				<verse number="20">وْنَاضْ رْجَعْ عَنْدْ بَّاهْ. وْمْلِّي كَانْ مَازَالْ بْعِيدْ، شَافُه بَّاهْ وْحَنّْ عْلِيهْ وْجْرَّى لْعَنْدُه وْعَنّْقُه وْبَاسُه.</verse>
				<verse number="21">وْݣَالْ لِيهْ الْوَلْدْ: آ بَّا، رَانِي دْنَبْتْ فْحَقّْ اللَّهْ وْفْحَقّْكْ، وْمَا بْقِيتْشْ كَنْسْتَاهْلْ نْتّْسَمَّى وَلْدْكْ.</verse>
				<verse number="22">وَلَكِنْ بَّاهْ ݣَالْ لْلْعْبِيدْ دْيَالُه: جِيبُو دْغْيَا اللّْبْسَة الْمْخَيّْرَة وْلَبّْسُوهَا لِيهْ! وْلَبّْسُو لِيهْ الْخَاتْمْ فْصَبْعُه وْالصّْبَّاطْ فْرْجْلِيهْ!</verse>
				<verse number="23">وْجِيبُو الْعْجَلْ السّْمِينْ وْدْبْحُوهْ! وْيَالَّاهْ نَاكْلُو وْنْفَرْحُو،</verse>
				<verse number="24">عْلَاحْقَّاشْ وْلْدِي كَانْ مْيّْتْ، وْحْيَا، وْكَانْ مُّوضّْرْ، وْتّْلْقَا. وْهُمَ يْبْدَاوْ الْحَفْلَة دْيَالْهُمْ.</verse>
				<verse number="25">وْكَانْ وَلْدُه الْكْبِيرْ خْدَّامْ فْالْفْدَّانْ، وْمْلِّي رْجَعْ وْقَرّْبْ لْلدَّارْ، سْمَعْ الْمُوسِيقَى وْالشّْطِيحْ.</verse>
				<verse number="26">وْعَيّْطْ لْوَاحْدْ الْخْدَّامْ وْسْوّْلُه: آشْ هَادْشِّي اللِّي وَاقْعْ؟</verse>
				<verse number="27">وْهُوَ يْجَاوْبُه: خُوكْ رْجَعْ، وْدْبَحْ لِيهْ بَّاكْ الْعْجَلْ السّْمِينْ، عْلَاحْقَّاشْ رْجَعْ لِيهْ بِخِيرْ وْعْلَى خِيرْ.</verse>
				<verse number="28">وْتّْقَلّْقْ الْوَلْدْ الْكْبِيرْ وْمَا بْغَاشْ يْدْخَلْ. وْخْرَجْ بَّاهْ لْعَنْدُه كَيْرَغْبُه بَاشْ يْدْخَلْ،</verse>
				<verse number="29">وْݣَالْ لْبَّاهْ: شْحَالْ مْنْ عَامْ وْأَنَا خْدَّامْ عَنْدْكْ وْعَمّْرْنِي مَا عْصِيتْ كْلَامْكْ. وْعَمّْرَكْ مَا عْطِيتِينِي وَاخَّا غِيرْ مْعْزَة بَاشْ نْفْرَحْ مْعَ صْحَابِي.</verse>
				<verse number="30">وَلَكِنْ مْلِّي رْجَعْ هَادْ وَلْدْكْ، بَعْدْمَا ضَيّْعْ دَاكْشِّي اللِّي كْنْتِ كَتْمْلَكْ عْلَى الْعْيَالَاتْ الْفَاسْدَاتْ، دْبَحْتِي لِيهْ الْعْجَلْ السّْمِينْ!</verse>
				<verse number="31">وْݣَالْ لِيهْ بَّاهْ: آ وْلْدِي، نْتَ دِيمَا مْعَايَ، وْاللِّي دْيَالِي رَاهْ دْيَالْكْ.</verse>
				<verse number="32">وَلَكِنْ كَانْ خَاصّْنَا نْفَرْحُو وْنّْشْطُو، عْلَاحْقَّاشْ خُوكْ كَانْ مْيّْتْ وْحْيَا، وْكَانْ مُّوضّْرْ وْتّْلْقَا».</verse>
			</chapter>
			<chapter number="16">
				<verse number="1">الْفَصْلْ سْطَّاشْ وْݣَالْ يَسُوعْ عَاوْتَانِي لْلتّْلَامْدْ دْيَالُه: «هَادَا وَاحْدْ الرَّاجْلْ لَبَاسْ عْلِيهْ كَانْ عَنْدُه وَاحْدْ الْوْكِيلْ، وْجَاوْ شِي نَاسْ لْعَنْدْ هَادْ الرَّاجْلْ وْݣَالُو لِيهْ بْلِّي وْكِيلُه كَيْضَيّْعْ لِيهْ رْزْقُه،</verse>
				<verse number="2">وْهُوَ يْعَيّْطْ عْلِيهْ وْݣَالْ لِيهْ: آشْ هَادْشِّي كَنْسْمَعْ عْلِيكْ؟ أَجِي نْتّْحَاسْبُو عْلَى الْوْكَالَة اللِّي عْطِيتْكْ، حِيتْ رَاكْ مَا بْقِيتِيشْ غَتْكُونْ الْوْكِيلْ دْيَالِي.</verse>
				<verse number="3">وْݣَالْ الْوْكِيلْ مْعَ رَاسُه: أَشْنُو غَنْدِيرْ؟ عْلَاحْقَّاشْ سِيدِي غَادِي يْحَيّْدْ لِيَّ الْوْكَالَة، وْأَنَا مَا نْقْدَرْشْ عْلَى الْفْلَاحَة، وْحْشْمَانْ نْسْعَى.</verse>
				<verse number="4">صَافِي، عْرَفْتْ آشْ غَنْدِيرْ بَاشْ إِلَا حَيّْدْ لِيَّ سِيدِي الْوْكَالَة يْقْبْلُونِي النَّاسْ فْدْيُورْهُمْ.</verse>
				<verse number="5">وْعَيّْطْ عْلَى ݣَاعْ هَادُوكْ اللِّي كَيْتّْسَالْهُمْ سِيدُه شِي دِينْ، وَاحْدْ بْوَاحْدْ، وْݣَالْ لَلّْوّْلْ: شْحَالْ كَيْتّْسَالْكْ سِيدِي؟</verse>
				<verse number="6">وْجَاوْبُه: مْيَةْ بْرْمِيلْ دْ الزِّيتْ. وْݣَالْ لِيهْ الْوْكِيلْ: خُدْ الْبُونَاتْ دْيَالْكْ، وْݣْلَسْ دْغْيَا وْكْتَبْ خَمْسِينْ فْبْلَاصْةْ مْيَة!</verse>
				<verse number="7">وْݣَالْ لْوَاحْدْ آخُرْ: شْحَالْ كَيْتّْسَالْكْ سِيدِي؟ جَاوْبُه: مْيَةْ عَبْرَة دْ الْݣْمْحْ. وْݣَالْ لِيهْ الْوْكِيلْ: خُدْ الْبُونَاتْ دْيَالْكْ وْكْتَبْ تْمَانِينْ.</verse>
				<verse number="8">وْشْكَرْ السِّيّْدْ وْكِيلُه الْخَايْنْ حِيتْ تْصَرّْفْ بْالْحْكْمَة، عْلَاحْقَّاشْ وْلَادْ هَادْ الزّْمَانْ كيْتّْعَامْلُو مْعَ بْعْضِيَّاتْهُمْ بْالْحْكْمَة، كْتَرْ مْنْ وْلَادْ النُّورْ.</verse>
				<verse number="9">وْأَنَا كَنْݣُولْ لِيكُمْ: دِيرُو لِيكُمْ صْحَابْ بْفْلُوسْ الْحْرَامْ، بَاشْ إِلَا تْقَادَاوْ لِيكُمْ الْفْلُوسْ يْقْبْلُوكُمْ فْالدَّارْ الدَّايْمَة.</verse>
				<verse number="10">الْأَمِينْ فْالْقْلِيلْ رَاهْ أَمِينْ فْالْكْتِيرْ، وْالْخَايْنْ فْالْقْلِيلْ رَاهْ خَايْنْ فْالْكْتِيرْ.</verse>
				<verse number="11">وْإِلَا مَا كْنْتُوشْ أُمَنَا عْلَى فْلُوسْ الْحْرَامْ، شْكُونْ هَادَا اللِّي غَيْأَمّْنْكُمْ عْلَى فْلُوسْ الْحْلَالْ؟</verse>
				<verse number="12">وْإِلَا مَا كْنْتُوشْ أُمَنَا عْلَى حَاجْةْ غِيرْكُمْ، شْكُونْ هَادَا اللِّي غَيْعْطِيكُمْ حَاجْتْكُمْ؟</verse>
				<verse number="13">حْتَّى عَبْدْ مَا يْقْدَرْ يْكُونْ عَبْدْ لْجُوجْ سْيَادْ، عْلَاحْقَّاشْ إِمَّا غَيْكْرَهْ وَاحْدْ فِيهُمْ وْغَيْبْغِي لَاخُرْ، وْلَا غَيْكُونْ مُخْلِصْ لْوَاحْدْ فِيهُمْ وْغَيْطَيّْحْ مْنْ شَانْ لَاخُرْ. وْهَكَّا حْتَّى نْتُمَ مَا تْقَدْرُوشْ تْكُونُو عْبِيدْ دْيَالْ اللَّهْ وْالْفْلُوسْ».</verse>
				<verse number="14">وْكَانُو الْفْرِّيسِيِّينْ كَيْسَمْعُو هَادْ الْكْلَامْ كُلُّه وْكَيْضَحْكُو عْلَى يَسُوعْ، حِيتْ كَانُو كَيْبْغِيوْ الْفْلُوسْ.</verse>
				<verse number="15">وْهُوَ يْݣُولْ لِيهُمْ: «نْتُمَ كَتْبَيّْنُو رَاسْكُمْ تَابْعِينْ طْرِيقْ اللَّهْ قُدَّامْ النَّاسْ، وَلَكِنْ اللَّهْ كَيْعْرَفْ آشْ فْقْلُوبْكُمْ. وْالْحَاجَة اللِّي عَنْدْهَا قِيمَة عَنْدْ النَّاسْ، مَا عَنْدْهَا قِيمَة عَنْدْ اللَّهْ.</verse>
				<verse number="16">بْقَى شْرَعْ اللَّهْ وْكْلَامْ الْأَنْبِيَا حْتَّى جَا يُوحَنَّا، وْمْنْ هَادَاكْ الْوَقْتْ بْدَاوْ النَّاسْ كَيْخَبّْرُو بْالْبْشَارَة عْلَى مَمْلَكَةْ اللَّهْ، وْبْدَا كُلّْ وَاحْدْ كَيْدِيرْ جْهْدُه بَاشْ يْدْخُلْ لِيهَا.</verse>
				<verse number="17">رَاهْ تّْحَيّْدْ السّْمَا وْالْأَرْضْ، وْحَرْفْ وَاحْدْ مْنْ الشّْرَعْ دْ اللَّهْ مَا غَيْتّْحَيّْدْشْ.</verse>
				<verse number="18">اللِّي طَلّْقْ مْرَاتُه وْتّْزَوّْجْ وَحْدَة خْرَى مْنْ غِيرْهَا، رَاهْ كَيْفْسَدْ. وْاللِّي تّْزَوّْجْ مْرَاة طَلّْقْهَا رَاجْلْهَا، رَاهْ كَيْفْسَدْ».</verse>
				<verse number="19">«كَانْ وَاحْدْ الرَّاجْلْ لَبَاسْ عْلِيهْ، كَيْلْبَسْ لْبَاسْ غَالِي بْزَّافْ وْكَيْبَرّْعْ رَاسُه بْالْمَاكْلَة الْمْخَيّْرَة كُلَّ نْهَارْ.</verse>
				<verse number="20">وْكَانْ وَاحْدْ الرَّاجْلْ آخُرْ فَقِيرْ سْمِيتُه لِعَازَرْ، وْدَاتُه مْجْرُوحَة وْكَتْسِيلْ بْالْݣِيحْ، مْرْمِي حْدَا الْبَابْ دْ الرَّاجْلْ اللِّي لَبَاسْ عْلِيهْ.</verse>
				<verse number="21">وْكَانْ كَيْتّْشْهَّى يْشْبَعْ وَاخَّا غِيرْ مْنْ الشّْيَاطَة اللِّي كَتْطِيحْ مْنْ الْمِيدَة دْيَالْ الرَّاجْلْ اللِّي لَبَاسْ عْلِيهْ، وْكَانُو الْكْلَابْ كَيْجِيوْ يْلَحْسُو جْرَاحُه.</verse>
				<verse number="22">وْمَاتْ الرَّاجْلْ الْفَقِيرْ، وْهْزُّوهْ الْمَلَايْكَة وْحَطُّوهْ حْدَا إِبْرَاهِيمْ. وْمَاتْ الرَّاجْلْ اللِّي لَبَاسْ عْلِيهْ حْتَّى هُوَ وْتّْدْفَنْ.</verse>
				<verse number="23">وْمْلِّي كَانْ الرَّاجْلْ اللِّي لَبَاسْ عْلِيهْ فْجَهْنَّمْ كَيْتّْعَدّْبْ، هْزّْ عِينِيهْ وْشَافْ إِبْرَاهِيمْ مْنْ بْعِيدْ وْلِعَازَرْ ݣَالْسْ حْدَاهْ.</verse>
				<verse number="24">وْعَيّْطْ وْݣَالْ: آ بَّا إِبْرَاهِيمْ رْحَمْنِي، وْصِيفْطْ لِعَازَرْ يْفَزّْݣْ صْبْعُه بْالْمَا وْيْجِي يْبَرّْدْ لْسَانِي، عْلَاحْقَّاشْ رَانِي كَنْتْعَدّْبْ بْزَّافْ فْهَادْ الْعَافْيَة.</verse>
				<verse number="25">وْجَاوْبُه إِبْرَاهِيمْ: تْفَكّْرْ آ وْلْدِي، بْلِّي خْدِيتِي حَقّْكْ مْنْ الْخِيرْ فْحْيَاتْكْ، وْخْدَا لِعَازَرْ حَقُّه مْنْ الْعْدَابْ. وْهَا هُوَ دَابَا كَيْتّْوَاسَى هْنَا، وْنْتَ كَتْتْعَدّْبْ تْمَّ.</verse>
				<verse number="26">وْفُوقْ هَادْشِّي، رَاهْ بِينَّا وْبِينْكُمْ وَاحْدْ الْحَفْرَة كْبِيرَة وْغَارْقَة، مَا يْقْدَرْ حْتَّى حَدّْ يْقْطَعْهَا، لَا مْنْ هْنَا لْعَنْدْكُمْ وَلَا مْنْ عَنْدْكُمْ لّْهْنَا.</verse>
				<verse number="27">وْݣَالْ الرَّاجْلْ اللِّي لَبَاسْ عْلِيهْ: كَنْتّْرَجَّاكْ آ بَّا إِبْرَاهِيمْ تْصِيفْطْ لِيعَازَرْ لْدَارْ بَّا،</verse>
				<verse number="28">حِيتْ عَنْدِي خَمْسَة دْ الْخُوتْ، بَاشْ يْنَبّْهْهُمْ مَا يْجِيوْشْ حْتَّى هُمَ لْهَادْ الْبْلَاصَة دْ الْعْدَابْ.</verse>
				<verse number="29">وْجَاوْبُه إِبْرَاهِيمْ: يَاكْ عَنْدْهُمْ كْتُبْ مُوسَى وْالْأَنْبِيَا، إِيوَا يْدِيرُو بْدَاكْشِّي اللِّي فِيهُمْ.</verse>
				<verse number="30">وَلَكِنْ ݣَالْ لِيهْ الرَّاجْلْ اللِّي لَبَاسْ عْلِيهْ: لَّا آ بَّا إِبْرَاهِيمْ! رَاهْ مَا غَادِيشْ يْدِيرُو بْدَاكْشِّي اللِّي فِيهُمْ، وَلَكِنْ إِلَا تّْبْعَتْ شِي حَدّْ مْنْ الْمُوتْ وْمْشَى لْعَنْدْهُمْ، رَاهْ غَادِي يْتُوبُو.</verse>
				<verse number="31">وْهُوَ يْرَدّْ عْلِيهْ إِبْرَاهِيمْ: إِلَا مَا كَانُوشْ كَيْسَمْعُو لْمُوسَى وْالْأَنْبِيَا، رَاهْ وَاخَّا يْتّْبْعَتْ شِي حَدّْ مْنْ الْمُوتْ مَا غَادِيشْ يْقْتَنْعُو».</verse>
			</chapter>
			<chapter number="17">
				<verse number="1">الْفَصْلْ سْبَعْطَاشْ وْݣَالْ يَسُوعْ لْلتّْلَامْدْ دْيَالُه: «لَابْدَّ مَا يْوَقْعُو الْأُمُورْ اللِّي غَيْتّْسَبّْبُو لْلنَّاسْ فْالدّْنُوبْ، وَلَكِنْ يَا وِيلْ هَادَاكْ اللِّي غَادِي يْكُونْ سْبَابْ فْهَادْشِّي.</verse>
				<verse number="2">رَاهْ خْيَرْ لِيهْ تْتْعَلّْقْ فْعُنْقُه حَجْرَة دْيَالْ الرّْحَى وْيْتّْرْمَى فْالْبْحَرْ، وَلَا يْطِيّْحْ فْالدّْنُوبْ شِي وَاحْدْ مْنْ هَادْ الصّْغَارْ.</verse>
				<verse number="3">إِيوَا كُونُو عْلَى بَالْ! إِلَا دْنَبْ خُوكْ فْحَقّْكْ، خَاصْمْ عْلِيهْ. وْإِلَا تَابْ، غْفَرْ لِيهْ.</verse>
				<verse number="4">وْإِلَا دْنَبْ فْحَقّْكْ سْبْعَة دْ الْمَرَّاتْ فْالنّْهَارْ، وْرْجَعْ لْعَنْدْكْ كُلّْ مَرَّة وْݣَالْ لِيكْ: رَانِي تَبْتْ، غْفَرْ لِيهْ».</verse>
				<verse number="5">وْݣَالُو الرُّسُلْ لْلرَّبّْ يَسُوعْ: «زِيدْ فْالْإِيمَانْ دْيَالْنَا»،</verse>
				<verse number="6">وْهُوَ يْجَاوْبْهُمْ الرَّبّْ: «كُونْ كَانْ عَنْدْكُمْ إِيمَانْ وَاخَّا غِيرْ قْدّْ حَبَّةْ الْخَرْدَلْ، كُونْ ݣْلْتُو لْهَادْ الشَّجْرَة دْيَالْ التُّوتْ: تّْݣَلْعِي وْتّْغَرْسِي فْالْبْحَرْ، وْغَتْسْمَعْ لِيكُمْ».</verse>
				<verse number="7">«شْكُونْ مْنّْكُمْ اللِّي عَنْدُه عَبْدْ كَيْحْرَتْ الْأَرْضْ وْلَا كَيْسْرَحْ الْغْنَمْ، وْمْلِّي كَيْرْجَعْ مْنْ الْفْدَّانْ، كَيْݣُولْ لِيهْ: ݣْلَسْ دْغْيَا بَاشْ تَاكُلْ.</verse>
				<verse number="8">وَاشْ مَا غَادِيشْ يْݣُولْ لِيهْ: وَجّْدْ لِيَّ الْعْشَا، وْتّْحَزّْمْ بَاشْ تّْسَخّْرْ عْلِيَّ حْتَّى نَاكُلْ وْنْشْرَبْ، عَادْ كُولْ نْتَ وْشْرَبْ؟</verse>
				<verse number="9">وَاشْ غَادِي يْتّْشْكَرْ الْعَبْدْ حِيتْ دَارْ بْدَاكْشِّي اللِّي تّْݣَالْ لِيهْ؟</verse>
				<verse number="10">إِيوَا رَاهْ حْتَّى نْتُمَ بْحَالْ هَكَّا، إِلَا دْرْتُو بْكُلّْ مَا آمْرْكُمْ بِيهْ اللَّهْ ݣُولُو: رَاهْ حْنَا غِيرْ عْبِيدْ مَا صَالْحِينْ لْوَالُو، وْمَا دْرْنَا غِيرْ دَاكْشِّي اللِّي خَاصّْنَا نْدِيرُوهْ».</verse>
				<verse number="11">وْفْالْوَقْتْ اللِّي كَانْ يَسُوعْ غَادِي فْطْرِيقُه لْأُورْشَلِيمْ، دَازْ مْنْ السَّامِرَة وْمْنْ الْجَلِيلْ.</verse>
				<verse number="12">وْمْلِّي كَانْ دَاخْلْ لْوَاحْدْ الدُّوَّارْ، تّْلْقَّاوْ لِيهْ عَشْرَة دْ الْمْجْدَامِينْ، وْوَقْفُو بْعَادْ مْنُّه،</verse>
				<verse number="13">وْغَوّْتُو وْݣَالُو لِيهْ: «آ يَسُوعْ، آ سِيدِي رْحَمْنَا!».</verse>
				<verse number="14">وْشَافْ فِيهُمْ وْݣَالْ: «سِيرُو وْرِّيوْ رَاسْكُمْ لْرْجَالْ الدِّينْ!». وْفْالْوَقْتْ فَاشْ كَانُو غَادْيِينْ فْالطّْرِيقْ وْلَّاوْ طَاهْرِينْ.</verse>
				<verse number="15">وْمْلِّي شَافْ وَاحْدْ مْنّْهُمْ رَاسُه بْلِّي تّْشَافَى، رْجَعْ وْهُوَ كَيْعْطِي الْعَزّْ لْلَّهْ بْصُوتْ عَالِي،</verse>
				<verse number="16">وْسْجَدْ عَنْدْ رْجْلِينْ يَسُوعْ وْشْكْرُه، وْكَانْ هَادْ الرَّاجْلْ مْنْ السَّامِرَة.</verse>
				<verse number="17">وْجَاوْبُه يَسُوعْ وْݣَالْ: «يَاكْ عَشْرَة اللِّي وْلَّاوْ طَاهْرِينْ، فِينْ هُمَ التّْسْعُودْ اللِّي بَاقْيِينْ؟</verse>
				<verse number="18">وَاشْ حْتَّى وَاحْدْ فِيهُمْ مَا قْدَرْ يْرْجَعْ بَاشْ يْعْطِي الْعَزّْ لْلَّهْ مْنْ غِيرْ هَادْ الْبْرَّانِي؟».</verse>
				<verse number="19">وْهُوَ يْݣُولْ لِيهْ: «نُوضْ سِيرْ، إِيمَانْكْ رَاهْ نْجَّاكْ».</verse>
				<verse number="20">وْمْلِّي سْوّْلُوهْ الْفْرِّيسِيِّينْ: «إِيمْتَى غَادِي تْجِي مَمْلَكَةْ اللَّهْ؟»، جَاوْبْهُمْ: «رَاهْ مَمْلَكَةْ اللَّهْ مَا غَتْجِيشْ بْشِي عَلَامَاتْ كَتّْشَافْ.</verse>
				<verse number="21">وْمَا يْمْكَنْشْ يْݣُولُو: هَا هِيَ هْنَا، وْلَا رَاهْ هِيَ تْمَّ، عْلَاحْقَّاشْ مَمْلَكَةْ اللَّهْ فِيكُمْ».</verse>
				<verse number="22">وْݣَالْ لْلتّْلَامْدْ دْيَالُه: «رَاهْ غَادِي يْجِي وَاحْدْ الْوَقْتْ غَتّْمْنَّاوْ تْشُوفُو فِيهْ غِيرْ نْهَارْ وَاحْدْ مْنْ يَّامَاتْ وَلْدْ الْإِنْسَانْ وْمَا غَادِيشْ تْشُوفُوهْ.</verse>
				<verse number="23">وْغَيْݣُولُو لِيكُمْ النَّاسْ: هَا هُوَ هْنَا، وْلَا رَاهْ هُوَ لْهِيهْ! مَا تْدِّيوْهَاشْ فْكْلَامْهُمْ وْمَا تّْبْعُوهُمْشْ،</verse>
				<verse number="24">حِيتْ كِيفْ كَيْضْرَبْ الْبَرْقْ فْالسّْمَا وْكَيْضَوِّي مْنْ وَاحْدْ الجِّهَة حْتَّى لْلجِّهَة لْخْرَى، هَكَّاكْ غَيْكُونْ وَلْدْ الْإِنْسَانْ فْالنّْهَارْ اللِّي غَيْجِي فِيهْ.</verse>
				<verse number="25">وَلَكِنْ قْبَلْ مْنْ هَادْشِّي خَاصُّه يْتّْعَدّْبْ بْزَّافْ، وْمَا يْتّْقْبَلْشْ مْنْ النَّاسْ دْيَالْ هَادْ الْجِيلْ.</verse>
				<verse number="26">وْكِمَا وْقَعْ فْيَّامَاتْ النّْبِي نُوحْ، هَكَّاكْ غَادِي يْوْقَعْ فْيَّامَاتْ وَلْدْ الْإِنْسَانْ:</verse>
				<verse number="27">كَانُو النَّاسْ كَيَاكْلُو وْكَيْشَرْبُو، وْكَيْتّْزَوّْجُو وْكَيْزَوّْجُو، حْتَّى لْلنّْهَارْ اللِّي دْخَلْ فِيهْ نُوحْ لْلسّْفِينَة، وْجَا الطُّوفَانْ وْهْلَكْهُمْ كُلّْهُمْ.</verse>
				<verse number="28">وْكِمَا وْقَعْ فْيَّامَاتْ لُوطْ: كَانُو النَّاسْ كَيَاكْلُو وْكَيْشَرْبُو، وْكَيْبِيعُو وْكَيْشْرِيوْ، وْكَيْزَرْعُو وْكَيْبْنِيوْ،</verse>
				<verse number="29">وَلَكِنْ نْهَارْ خْرَجْ لُوطْ مْنْ سَدُومْ، نَزّْلْ عْلِيهُمْ اللَّهْ الْعَافْيَة وْالْكْبْرِيتْ بْحَالْ الشّْتَا مْنْ السّْمَا وْهْلَكْهُمْ كُلّْهُمْ.</verse>
				<verse number="30">رَاهْ بْحَالْ هَكَّا غَيْوْقَعْ فْالنّْهَارْ اللِّي غَيْبَانْ فِيهْ وَلْدْ الْإِنْسَانْ.</verse>
				<verse number="31">اللِّي كَانْ فْهَادَاكْ النّْهَارْ فُوقْ السّْطَحْ وْحْوَايْجُه فْالدَّارْ، مَا خَاصُّوشْ يْنْزَلْ بَاشْ يَاخُدْهُمْ. وْاللِّي كَانْ فْالْفْدَّانْ مَا خَاصُّوشْ يْتْلَفّْتْ وْرَاهْ.</verse>
				<verse number="32">تّْفَكّْرُو أَشْنُو طْرَا لْمْرَاةْ لُوطْ!</verse>
				<verse number="33">رَاهْ اللِّي بْغَا يْنَجِّي حْيَاتُه غَيْضَيّْعْهَا، وْاللِّي ضَيّْعْ حْيَاتُه غَيْنَجِّيهَا.</verse>
				<verse number="34">وْنْݣُولْ لِيكُمْ: فْهَادِيكْ اللِّيلَة غَادِي يْكُونُو جُوجْ دْ النَّاسْ فْفْرَاشْ وَاحْدْ، غَيْتّْخَادْ وَاحْدْ مْنّْهُمْ وْيْبْقَى لَاخُرْ.</verse>
				<verse number="35">وْغَادِي يْكُونُو جُوجْ عْيَالَاتْ كَيْطَحْنُو فْالرّْحَى مْعَ بْعْضِيَّاتْهُمْ، غَتّْخَادْ وَحْدَة مْنّْهُمْ وْتْبْقَى لْخْرَى. [</verse>
				<verse number="36">وْغَيْكُونُو جُوجْ رْجَالْ فْالْفْدَّانْ، غَيْتّْخَادْ وَاحْدْ مْنّْهُمْ وْغَيْبْقَى لَاخُرْ».]</verse>
				<verse number="37">وْهُمَ يْسْوّْلُوهْ التّْلَامْدْ: «فِينْ غَيْكُونْ هَادْشِّي آ سِيدِي؟» وْجَاوْبْهُمْ: «فِينْ مَا كَتْكُونْ الجِّيفَة، تْمَّ كَيْتّْجَمْعُو النّْسُورَ».</verse>
			</chapter>
			<chapter number="18">
				<verse number="1">الْفَصْلْ تْمَنْطَاشْ وْتّْكَلّْمْ مْعَاهُمْ بْوَاحْدْ الْمْتَالْ كَيْبَيّْنْ بْلِّي خَاصّْهُمْ يْدَاوْمُو عْلَى الصّْلَاة وْمَا يْمَلُّوشْ مْنّْهَا،</verse>
				<verse number="2">وْݣَالْ: «كَانْ فْوَاحْدْ الْمْدِينَة وَاحْدْ الْقَاضِي مَا كَيْخَافْ لَا مْنْ اللَّهْ وْلَا مْنْ الْعَبْدْ.</verse>
				<verse number="3">وْكَانْتْ فْدِيكْ الْمْدِينَة وَاحْدْ الْهْجَّالَة كَتْمْشِي لْعَنْدُه وْكَتْݣُولْ لِيهْ: خُدْ لِيَّ حَقِّي مْنْ الْعْدُو دْيَالِي!</verse>
				<verse number="4">وْمُدَّة طْوِيلَة وْهُوَ مَا بْغَاشْ يْسْمَعْ لِيهَا، وَلَكِنْ مْنْ بَعْدْ ݣَالْ فْخَاطْرُه: وَاخَّا مَا كَنْخَافْ لَا مْنْ اللَّهْ وْلَا مْنْ الْعَبْدْ،</verse>
				<verse number="5">غَنَاخُدْ الْحَقّْ لْهَادْ الْهْجَّالَة عْلَاحْقَّاشْ كَتْصَدّْعْنِي، وَإِلَّا رَاهَا غَتْبْقَى تْهَرّْسْ لِيَّ رَاسِي بْالْمْجِي دْيَالْهَا».</verse>
				<verse number="6">وْݣَالْ الرَّبّْ: «سْمْعُو أَشْنُو ݣَالْ الْقَاضِي الضَّالْمْ،</verse>
				<verse number="7">إِيوَا وَاشْ اللَّهْ مَا غَادِيشْ يَاخُدْ الْحَقّْ لْهَادُوكْ اللِّي خْتَارْهُمْ وْاللِّي كَيْطْلْبُوهْ لِيلْ وْنْهَارْ؟ وَاشْ مَا غَادِيشْ يْسْتَاجْبْ لِيهُمْ دْغْيَا؟</verse>
				<verse number="8">نْݣُولْ لِيكُمْ: رَاهْ دْغْيَا غَادِي يَاخُدْ لِيهُمْ حَقّْهُمْ. وَلَكِنْ، وَاشْ وَلْدْ الْإِنْسَانْ غَيْلْقَا الْإِيمَانْ عْلَى الْأَرْضْ مْلِّي غَيْجِي؟».</verse>
				<verse number="9">وْݣَالْ هَادْ الْمْتَالْ لْلنَّاسْ اللِّي كَانُو كَيْحَسْبُو رْيُوسْهُمْ عْلَى حَقّْ، وْكَيْحْتَقْرُو لْخْرِينْ:</verse>
				<verse number="10">«هَادُو جُوجْ رْجَالْ طْلْعُو لْبِيتْ اللَّهْ بَاشْ يْصَلِّيوْ، وَاحْدْ مْنّْهُمْ فْرِّيسِي وْلَاخُرْ مْنْ مَّالِينْ الضَّرِيبَة.</verse>
				<verse number="11">وْقَفْ الْفْرِّيسِي كَيْصَلِّي وْكَيْݣُولْ فْخَاطْرُه: كَنْشَكْرْكْ آ رْبِّي، عْلَاحْقَّاشْ رَانِي مَاشِي بْحَالْ ݣَاعْ النَّاسْ الشّْفَارَا وْالضَّالْمِينْ وْالْفَاسْدِينْ، وْمَاشِي بْحَالْ هَادْ مُولْ الضَّرِيبَة!</verse>
				<verse number="12">أَنَا كَنْصُومْ جُوجْ مْرَّاتْ فْالسِّيمَانَة، وْكَنْعَشّْرْ عْلَى ݣَاعْ دَاكْشِّي اللِّي كَنْرْبَحْ.</verse>
				<verse number="13">أَمَّا مُولْ الضَّرِيبَة، بْقَى وَاقْفْ بْعِيدْ وْمَا قْدَرْشْ يْهَزّْ عِينِيهْ لْلسّْمَا، وَلَكِنْ كَانْ كَيْضْرَبْ عْلَى صَدْرُه وْكَيْݣُولْ: اللَّهُمَ رْحَمْنِي، أَنَا الْمُدْنِبْ!».</verse>
				<verse number="14">نْݣُولْ لِيكُمْ: «رَاهْ هَادْ مُولْ الضَّرِيبَة هُوَ اللِّي مْشَى لْدَارُه وْاللَّهْ رَاضِي عْلِيهْ، مَاشِي هَادَاكْ الْفْرِّيسِي. عْلَاحْقَّاشْ ݣَاعْ اللِّي كَيْعَلِّي مْنْ شَانُه، شَانُه غَيْطِيحْ. وَلَكِنْ اللِّي كَيْتّْوَاضْعْ، شَانُه غَيْعْلَا».</verse>
				<verse number="15">وْجَابُو لِيهْ شِي نَاسْ شِي دْرَارِي صْغَارْ بَاشْ يْحَطّْ يْدِّيهْ عْلِيهُمْ. وْمْلِّي شَافُو التّْلَامْدْ هَادْشِّي، خَاصْمُو عْلَى دُوكْ النَّاسْ.</verse>
				<verse number="16">وَلَكِنْ يَسُوعْ عَيّْطْ عْلِيهُمْ لْعَنْدُه وْݣَالْ: «خَلِّيوْ الدّْرَارِي يْجِيوْ لْعَنْدِي وْمَا تْحَبْسُوهُمْشْ، عْلَاحْقَّاشْ بْحَالْ هَادُو اللِّي لِيهُمْ مَمْلَكَةْ اللَّهْ.</verse>
				<verse number="17">وْرَانِي نْݣُولْ لِيكُمْ الْحَقّْ: اللِّي مَا كَيْقْبَلْشْ مَمْلَكَةْ اللَّهْ بْحَالْ شِي وَلْدْ صْغِيرْ، عَمّْرُه مَا غَيْدْخَلْ لِيهَا».</verse>
				<verse number="18">وْسْوّْلُه وَاحْدْ الرَّئِيسْ: «آ الْمُعَلِّمْ الْمْزْيَانْ، أَشْنُو خَاصّْنِي نْدِيرْ بَاشْ نْوْرَتْ الْحَيَاةْ الدَّايْمَة؟».</verse>
				<verse number="19">وْهُوَ يْجَاوْبُه يَسُوعْ: «عْلَاشْ كَتْعَيّْطْ لِيَّ آ الْمْزْيَانْ؟ رَاهْ مَا كَايْنْ حْتَّى شِي وَاحْدْ مْزْيَانْ مْنْ غِيرْ اللَّهْ بُوحْدُه،</verse>
				<verse number="20">وْرَاكْ كَتْعْرَفْ الْوْصِيَّاتْ: مَا تْفْسَدْ، مَا تْقْتَلْ، مَا تْسْرَقْ، مَا تْشْهَدْ بْالزُّورْ، تّْهَلَّى فْبَّاكْ وْمُّكْ».</verse>
				<verse number="21">وْݣَالْ الرَّاجْلْ: «مْنْ صُغْرِي وْأَنَا كَنْدِيرْ بْݣَاعْ هَادْ الْأُمُورْ».</verse>
				<verse number="22">وْمْلِّي سْمَعْ يَسُوعْ هَادْ الْكْلَامْ، ݣَالْ لِيهْ: «مَازَالْ خَاصّْكْ حَاجَة وَحْدَة، بِيعْ ݣَاعْ دَاكْشِّي اللِّي عَنْدْكْ وْفَرّْقْ تَمَنُه عْلَى الْمَسَاكِينْ، وْغَيْكُونْ عَنْدْكْ كَنْزْ فْالسّْمَا، وْمْنْ بَعْدْ أَجِي تْبَعْنِي».</verse>
				<verse number="23">وْمْلِّي سْمَعْ الرَّاجْلْ هَادْ الْكْلَامْ حْزَنْ بْزَّافْ، عْلَاحْقَّاشْ كَانْ لَبَاسْ عْلِيهْ بْزَّافْ.</verse>
				<verse number="24">وْمْلِّي شَافْ يَسُوعْ بْلِّي الرَّاجْلْ حْزَنْ، ݣَالْ: «شْحَالْ صْعِيبْ عْلَى النَّاسْ اللِّي لَبَاسْ عْلِيهُمْ يْدَخْلُو لْمَمْلَكَةْ اللَّهْ!</verse>
				<verse number="25">حِيتْ دْخُولْ الجّْمَلْ مْنْ عِينْ لِيبْرَة سْهَلْ مْنْ دْخُولْ اللِّي لَبَاسْ عْلِيهْ لْمَمْلَكَةْ اللَّهْ».</verse>
				<verse number="26">وْهُمَ يْݣُولُو هَادُوكْ اللِّي سْمْعُوهْ: «عْلَى هَادْ الْحْسَابْ، شْكُونْ اللِّي غَادِي يْقْدَرْ يْنْجَا؟»</verse>
				<verse number="27">وْجَاوْبْهُمْ يَسُوعْ: «دَاكْشِّي اللِّي مَا يْقْدَرْشْ عْلِيهْ بْنَادْمْ، اللَّهْ قَادْرْ عْلِيهْ».</verse>
				<verse number="28">وْݣَالْ لِيهْ بُطْرُسْ: «هَا حْنَا خَلِّينَا كُلّْ مَا عَنْدْنَا وْتْبَعْنَاكْ!».</verse>
				<verse number="29">وْرَدّْ عْلِيهْ يَسُوعْ: «نْݣُولْ لِيكُمْ الْحَقّْ: كُلّْ وَاحْدْ سْمَحْ فْدَارُه، وْلَا فْمْرَاتُه، وْلَا فْخُوتُه، وْلَا فْبَّاهْ، وْلَا فْمُّه، وْلَا فْوْلَادُه، عْلَى قْبَلْ مَمْلَكَةْ اللَّهْ،</verse>
				<verse number="30">رَاهْ غَادِي يْتّْرَدّْ لِيهْ دَاكْشِّي اللِّي سْمَحْ فِيهْ عْلَى بْزَّافْ دْ الْمَرَّاتْ فْهَادْ الزّْمَانْ، وْفْالْآخِرَة غَتْكُونْ عَنْدُه الْحَيَاةْ الدَّايْمَة».</verse>
				<verse number="31">وْدَّا تْلَامْدُه الطّْنَاشْ وْݣَالْ لِيهُمْ: «هَا حْنَا طَالْعِينْ لْأُورْشَلِيمْ، وْغَادِي يْتّْحَقّْقْ دَاكْشِّي اللِّي كْتْبُوهْ الْأَنْبِيَا عْلَى وَلْدْ الْإِنْسَانْ،</verse>
				<verse number="32">بْاللِّي غَادِي يْتّْسَلّْمْ لْلشّْعُوبْ اللِّي مَا كَيْعَبْدُوشْ اللَّهْ، وْغَادِي يْضَحْكُو عْلِيهْ وْيْسَبُّوهْ وْيْدْفْلُو عْلِيهْ،</verse>
				<verse number="33">وْغَادِي يْضْرْبُوهْ وْيْقْتْلُوهْ، وْفْالنّْهَارْ التَّالْتْ غَيْتّْبْعَتْ مْنْ الْمُوتْ».</verse>
				<verse number="34">وَلَكِنْ التّْلَامْدْ مَا فَهْمُو وَالُو مْنْ هَادْشِّي اللِّي ݣَالْ، وْكَانْ هَادْ الْكْلَامْ مَا وَاضْحْشْ عَنْدْهُمْ، وْمَا عَرْفُوشْ الْمَعْنَى دْيَالُه.</verse>
				<verse number="35">وْمْلِّي قَرّْبْ يَسُوعْ لْأَرِيحَا، كَانْ وَاحْدْ الرَّاجْلْ عْمَى ݣَالْسْ فْجَنْبْ الطّْرِيقْ كَيْسْعَى.</verse>
				<verse number="36">وْمْلِّي سْمَعْ الجّْمَاعَة دْ النَّاسْ دَايْزِينْ مْنْ حْدَاهْ، سْوّْلْ وْݣَالْ: «آشْ وَاقْعْ؟»</verse>
				<verse number="37">وْخَبّْرُوهْ بْلِّي يَسُوعْ النَّاصِرِي دَايْزْ مْنْ تْمَّ.</verse>
				<verse number="38">وْهُوَ يْغَوّْتْ وْݣَالْ: «آ يَسُوعْ بْنْ دَاوُدْ، رْحَمْنِي!».</verse>
				<verse number="39">وْنْهْضُو فِيهْ هَادُوكْ اللِّي كَانُو غَادْيِينْ فْالْقُدَّامْ بَاشْ يْسْكُتْ. وَلَكِنْ زَادْ كَيْغَوّْتْ كْتَرْ وْكَيْݣُولْ: «آ بْنْ دَاوُدْ، رْحَمْنِي!».</verse>
				<verse number="40">وْوْقَفْ يَسُوعْ وْآمْرْ بَاشْ يْجِيبُوهْ لِيهْ. وْمْلِّي قَرّْبْ لْعَنْدُه سْوّْلُه:</verse>
				<verse number="41">«آشْ بْغِيتِي نْدِيرْ لِيكْ؟». وْجَاوْبُه: «بْغِيتْ نْوَلِّي نْشُوفْ آ سِيدِي!».</verse>
				<verse number="42">وْهُوَ يْݣُولْ لِيهْ يَسُوعْ: «وْلِّي كَتْشُوفْ، الْإِيمَانْ دْيَالْكْ رَاهْ شْفَاكْ!».</verse>
				<verse number="43">وْفْدِيكْ السَّاعَة وْلَّى كَيْشُوفْ وْتْبَعْ يَسُوعْ وْهُوَ كَيْعْطِي الْعَزّْ لْلَّهْ. وْمْلِّي شَافُو ݣَاعْ النَّاسْ هَادْشِّي اللِّي وْقَعْ، سَبّْحُو اللَّهْ.</verse>
			</chapter>
			<chapter number="19">
				<verse number="1">الْفَصْلْ تْسَعْطَاشْ وْدْخَلْ يَسُوعْ لْأَرِيحَا وْبْدَا كَيْتّْمَشَّى فِيهَا.</verse>
				<verse number="2">وْكَانْ فِيهَا وَاحْدْ الرَّاجْلْ لَبَاسْ عْلِيهْ مْنْ الْمْسْؤُولِينْ الْكْبَارْ دْيَالْ الضَّرِيبَة سْمِيتُه زَكَّا،</verse>
				<verse number="3">وْحَاوْلْ يْشُوفْ شْكُونْ هُوَ يَسُوعْ، وَلَكِنْ مَا قْدَرْشْ يْشُوفُه بْسْبَابْ الزّْحَامْ، عْلَاحْقَّاشْ كَانْ قْصِيرْ.</verse>
				<verse number="4">وْهُوَ يْجْرِي لْلْقُدَّامْ وْطْلَعْ لْوَاحْدْ الْكَرْمَة بَاشْ يْشُوفُه، عْلَاحْقَّاشْ كَانْ غَادِي يْدُوزْ مْنْ حْدَاهَا.</verse>
				<verse number="5">وْمْلِّي وْصَلْ يَسُوعْ لْتْمَّ، هْزّْ عِينِيهْ لْفُوقْ وْشَافُه، وْݣَالْ لِيهْ: «آ زَكَّا نْزَلْ دْغْيَا، عْلَاحْقَّاشْ خَاصّْنِي نْݣْلَسْ عَنْدْكْ الْيُومْ فْدَارْكْ».</verse>
				<verse number="6">وْهُوَ يْنْزَلْ دْغْيَا وْرَحّْبْ بْيَسُوعْ وْهُوَ فْرْحَانْ.</verse>
				<verse number="7">وْمْلِّي شَافُو النَّاسْ دَاكْشِّي اللِّي وْقَعْ، تّْشْكَّاوْ كُلّْهُمْ وْهُمَ يْݣُولُو: «دْخَلْ لْدَارْ وَاحْدْ الرَّاجْلْ مُدْنِبْ بَاشْ يْݣْلَسْ عَنْدُه».</verse>
				<verse number="8">وْوْقَفْ زَكَّا وْݣَالْ لْلرَّبّْ يَسُوعْ: «آ سِيدِي، رَانِي غَادِي نْعْطِي نَصّْ دَاكْشِّي اللِّي كَنْمْلَكْ لْلْمَسَاكِينْ، وْإِلَا دِّيتْ لْشِي وَاحْدْ شِي حَاجَة، غَادِي نْرَدّْ لِيهْ دَاكْشِّي اللِّي دِّيتْ لِيهْ عْلَى رْبْعَة دْ الْمَرَّاتْ».</verse>
				<verse number="9">وْهُوَ يْݣُولْ لِيهْ يَسُوعْ: «الْيُومْ دْخَلْ النّْجَا لْهَادْ الدَّارْ، حِيتْ هَادْ الرَّاجْلْ حْتَّى هُوَ مْنْ وْلَادْ إِبْرَاهِيمْ.</verse>
				<verse number="10">حِيتْ وَلْدْ الْإِنْسَانْ جَا بَاشْ يْقَلّْبْ عْلَى النَّاسْ الْمُّوضّْرِينْ وْيْنَجِّيهُمْ».</verse>
				<verse number="11">وْمْلِّي كَانُو كَيْسَمْعُو هَادْشِّي، زَادْ عَاوْدْ لِيهُمْ وَاحْدْ الْمْتَالْ، عْلَاحْقَّاشْ كَانْ قْرِيبْ لْأُورْشَلِيمْ، وْكَانُو كَيْفَكّْرُو بْلِّي مَمْلَكَةْ اللَّهْ غَتْبَانْ دِيكْ السَّاعَة،</verse>
				<verse number="12">وْهُوَ يْݣُولْ: «سَافْرْ وَاحْدْ الْأَمِيرْ لْبْلَادْ بْعِيدَة بَاشْ يْوَلِّي مَلِكْ عْلِيهَا، وْيْرْجَعْ مْنْ بَعْدْ.</verse>
				<verse number="13">وْعَيّْطْ عْلَى عَشْرَة دْ الْعْبِيدْ دْيَالُه، وْعْطَى لْكُلّْ وَاحْدْ مْنّْهُمْ مْيَةْ دِينَارْ وْݣَالْ لِيهُمْ: بِيعُو وْشْرِيوْ بْهَادْ الْفْلُوسْ حْتَّى نْرْجَعْ.</verse>
				<verse number="14">وْكَانُو الشَّعْبْ دْيَالُه مَا كَيْحَمْلُوهْشْ، وْصِيفْطُو وْرَاهْ مْرْسُولِينْ بَاشْ يْݣُولُو: مَا بْغِينَاشْ هَادْ الرَّاجْلْ يْكُونْ مَلِكْ عْلِينَا.</verse>
				<verse number="15">وْبَعْدْمَا وْلَّى مَلِكْ، رْجَعْ وْآمْرْ بَاشْ يْجِيوْ لْعَنْدُه الْعْبِيدْ اللِّي عْطَاهُمْ الْفْلُوسْ، بَاشْ يْعْرَفْ شْحَالْ رْبْحُو مْنْ الْبِيعْ وْالشّْرَا.</verse>
				<verse number="16">وْدْخَلْ اللّْوّْلْ وْݣَالْ: آ سِيدِي، مْيَةْ دِينَارْ دْيَالْكْ جَابْتْ أَلْفْ دِينَارْ.</verse>
				<verse number="17">وْݣَالْ لِيهْ: مَا عَنْدِي مَا نْسَالْكْ، نْتَ عَبْدْ مْزْيَانْ! عْلَاحْقَّاشْ كْنْتِ أَمِينْ فْالْقْلِيلْ، غَنْعْطِيكْ السُّلْطَة عْلَى عَشْرَة دْ الْمْدُونْ.</verse>
				<verse number="18">وْدْخَلْ التَّانِي وْݣَالْ: آ سِيدِي، مْيَةْ دِينَارْ دْيَالْكْ جَابْتْ خَمْسْمِيَّةْ دِينَارْ.</verse>
				<verse number="19">وْهُوَ يْݣُولْ لِيهْ: وْنْتَ غَتْوَلِّي حَاكْمْ عْلَى خَمْسَة دْ الْمْدُونْ.</verse>
				<verse number="20">وْدْخَلْ لَاخُرْ وْݣَالْ: آ سِيدِي، هَا هِيَ الْمْيَةْ دِينَارْ اللِّي عْطِيتِينِي، خْبِّيتْهَا عَنْدِي فْوَاحْدْ الْمَنْدِيلْ،</verse>
				<verse number="21">رَانِي كْنْتْ خَايْفْ مْنّْكْ، عْلَاحْقَّاشْ نْتَ رَاجْلْ قَاسْحْ كَتَاخُدْ دَاكْشِّي اللِّي مَا خْزَنْتِيهْشْ، وْكَتْحْصَدْ دَاكْشِّي اللِّي مَا زْرَعْتِيهْشْ.</verse>
				<verse number="22">وْهُوَ يْݣُولْ لِيهْ الْمَلِكْ: مْنْ كْلَامْكْ غَادِي نْحْكَمْ عْلِيكْ آ هَادْ الْعَبْدْ الْقْبِيحْ. عْرَفْتِي بْلِّي أَنَا رَاجْلْ قَاسْحْ كَنَاخْدْ دَاكْشِّي اللِّي مَا خْزَنْتْشْ، وْكَنْحْصَدْ دَاكْشِّي اللِّي مَا زْرَعْتْشْ،</verse>
				<verse number="23">إِيوَا عْلَاشْ دِيكْ السَّاعَة مَا حَطِّيتِيشْ فْلُوسِي عَنْدْ هَادُوكْ اللِّي كَيْبِيعُو وْيْشْرِيوْ فْالْفْلُوسْ؟ بَاشْ مْلِّي نْرْجَعْ نْرَدّْهُمْ مْعَ الرّْبَحْ دْيَالْهُمْ.</verse>
				<verse number="24">وْمْنْ بَعْدْ ݣَالْ لْلنَّاسْ اللِّي كَانُو وَاقْفِينْ تْمَّ: حَيّْدُو لِيهْ الْمْيَةْ دِينَارْ وْعْطِيوْهَا لْمُولْ أَلْفْ دِينَارْ.</verse>
				<verse number="25">وْݣَالُو لِيهْ: آ سِيدِي، رَاهْ عَنْدُه أَلْفْ دِينَارْ!</verse>
				<verse number="26">وْهُوَ يْݣُولْ لِيهُمْ: رَاهْ اللِّي عَنْدُه غَيْتّْعْطَى لِيهْ. وْاللِّي مَا عَنْدُوشْ، حْتَّى دَاكْشِّي اللِّي عَنْدُه غَادِي يْتّْخَادْ مْنُّه.</verse>
				<verse number="27">أَمَّا عْدْيَانِي اللِّي مَا بْغَاوْنِيشْ نْكُونْ مَلِكْ عْلِيهُمْ، جِيبُوهُمْ لّْهْنَا وْقْتْلُوهُمْ قُدَّامِي».</verse>
				<verse number="28">ݣَالْ يَسُوعْ هَادْ الْكْلَامْ وْكَمّْلْ طْرِيقُه وْطْلَعْ لْأُورْشَلِيمْ.</verse>
				<verse number="29">وْمْلِّي قَرّْبْ مْنْ بَيْتْ فَاجِي وْبَيْتْ عَنْيَا، حْدَا الجّْبَلْ اللِّي سْمِيتُه جْبَلْ الزِّيتُونْ، صِيفْطْ جُوجْ مْنْ تْلَامْدُه،</verse>
				<verse number="30">وْݣَالْ لِيهُمْ: «سِيرُو لْدَاكْ الدُّوَّارْ اللِّي قُدَّامْكُمْ، وْمْلِّي تْدَخْلُو لِيهْ غَتْلْقَاوْ وَاحْدْ الدّْحْشْ مْرْبُوطْ عَمّْرْ شِي حَدّْ مَا رْكَبْ عْلِيهْ، حْلُّو الرّْبَاطْ دْيَالُه وْجِيبُوهْ.</verse>
				<verse number="31">وْإِلَا سْوّْلْكُمْ شِي وَاحْدْ: عْلَاشْ كَتْحَلُّو الرّْبَاطْ دْيَالُه؟ ݣُولُو لِيهْ: رَاهْ الرَّبّْ مْحْتَاجْ لِيهْ».</verse>
				<verse number="32">وْمْشَاوْ التّْلَامْدْ اللِّي صِيفْطْهُمْ وْلْقَاوْ دَاكْشِّي كِمَا ݣَالْ لِيهُمْ يَسُوعْ.</verse>
				<verse number="33">وْفْالْوَقْتْ فَاشْ كَانُو كَيْحَلُّو الرّْبَاطْ دْيَالْ الدّْحْشْ، ݣَالُو لِيهُمْ مَّالِيهْ: «عْلَاشْ كَتْحَلُّو الرّْبَاطْ دْيَالْ الدّْحْشْ؟».</verse>
				<verse number="34">وْهُمَ يْجَاوْبُوهُمْ: «رَاهْ الرَّبّْ مْحْتَاجْ لِيهْ».</verse>
				<verse number="35">وْجَابُو التّْلَامْدْ الدّْحْشْ لْيَسُوعْ، وْحَطُّو فُوقْ مْنُّه حْوَايْجْهُمْ، وْعَاوْنُو يَسُوعْ يْرْكَبْ عْلِيهْ.</verse>
				<verse number="36">وْفْالْوَقْتْ فَاشْ كَانْ غَادِي، بْدَاوْ النَّاسْ كَيْفَرّْشُو لِيهْ حْوَايْجْهُمْ فْالطّْرِيقْ.</verse>
				<verse number="37">وْمْلِّي بْدَا كَيْقَرّْبْ لْلْهَبْطَة دْيَالْ جْبَلْ الزِّيتُونْ، بْدَاتْ الجّْمَاعَة دْ التّْلَامْدْ كَيْهَلْلُّو، وْكَيْسَبّْحُو اللَّهْ عْلَى حَرّْ جَهْدْهُمْ، بْسْبَابْ ݣَاعْ الْمُعْجِزَاتْ اللِّي شَافُو.</verse>
				<verse number="38">وْكَانُو كَيْݣُولُو: «مْبْرُوكْ الْمَلِكْ اللِّي جَايْ بْإِسْمْ الرَّبّْ! الْهْنَا وْالْعَزّْ فْالسّْمَا الْعَالْيَة!».</verse>
				<verse number="39">وْݣَالُو لِيهْ شِي فْرِّيسِيِّينْ مْنْ الجّْمَاعَة دْ النَّاسْ: «آ سِيدِي، سَكّْتْ التّْلَامْدْ دْيَاوْلْكْ!».</verse>
				<verse number="40">وْجَاوْبْهُمْ يَسُوعْ وْݣَالْ: «نْݣُولْ لِيكُمْ: إِلَا سْكْتُو هَادُو، رَاهْ الْحْجَرْ غَادِي يْغَوّْتْ!».</verse>
				<verse number="41">وْمْلِّي قَرّْبْ مْنْ الْمْدِينَة شَافْهَا وْبْكَى عْلِيهَا،</verse>
				<verse number="42">وْهُوَ يْݣُولْ: «تْمَنِّيتْ كُونْ عْرَفْتِي الْيُومْ طْرِيقْ الْهْنَا! وَلَكِنْ دَابَا رَاهْ مْضَرّْݣْ عْلَى عِينِيكْ.</verse>
				<verse number="43">عْلَاحْقَّاشْ مَازَالْ غَادِي يْجِي وَاحْدْ الْوَقْتْ غَيْضَوّْرُو عْلِيكْ عْدْيَانْكْ سُورْ، وْيْحَبْسُوكْ، وْيْتّْجَمْعُو عْلِيكْ مْنْ كُلّْ جِهَة،</verse>
				<verse number="44">وْغَادِي يْسَحْقُوكْ نْتِ وْوْلَادْكْ اللِّي سَاكْنِينْ فِيكْ، وْمَا غَيْخَلِّيوْ فِيكْ حْتَّى حَجْرَة وَاقْفَة، عْلَاحْقَّاشْ مَا عْرَفْتِيشْ الْوَقْتْ اللِّي فِيهْ جَا اللَّهْ بَاشْ يْنَجِّيكْ».</verse>
				<verse number="45">وْمْلِّي دْخَلْ يَسُوعْ لْبِيتْ اللَّهْ، بْدَا كَيْجَرِّي عْلَى هَادُوكْ اللِّي كَيْبِيعُو فِيهْ،</verse>
				<verse number="46">وْكَيْݣُولْ لِيهُمْ: «رَاهْ مْكْتُوبْ فْكْتَابْ اللَّهْ: دَارِي هِيَ دَارْ لْلصّْلَاة، وْنْتُمَ رْدِّيتُوهَا غَارْ دْيَالْ الشّْفَارَا!».</verse>
				<verse number="47">وْكَانْ كَيْعَلّْمْ كُلَّ نْهَارْ فْبِيتْ اللَّهْ، وْكَانُو الرُّؤَسَا دْ رْجَالْ الدِّينْ، وْالْعُلَمَا دْ الشّْرَعْ، وْالزُّعَمَا دْ الشَّعْبْ بَاغْيِينْ يْقْتْلُوهْ،</verse>
				<verse number="48">وْمَا لْقَاوْشْ كِيفَاشْ يْدِيرُو، حِيتْ ݣَاعْ النَّاسْ كَانُو كَيْعْجَبْهُمْ يْتّْصَنّْتُو لِيهْ.</verse>
			</chapter>
			<chapter number="20">
				<verse number="1">الْفَصْلْ عْشْرِينْ وْفْوَاحْدْ النّْهَارْ، مْلِّي كَانْ كَيْعَلّْمْ وْكَيْخَبّْرْ النَّاسْ بْالْبْشَارَة فْبِيتْ اللَّهْ، جَاوْ لْعَنْدُه الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ وْالشّْيُوخْ،</verse>
				<verse number="2">وْݣَالُو لِيهْ: «ݣُولْ لِينَا: بْآشْ مْنْ سُلْطَة كَتْدِيرْ هَادْشِّي؟ وْشْكُونْ اللِّي عْطَاهَا لِيكْ؟».</verse>
				<verse number="3">وْجَاوْبْهُمْ يَسُوعْ وْݣَالْ: «حْتَّى أَنَا غَنْسْوّْلْكُمْ وَاحْدْ السُّؤَالْ، ݣُولُو لِيَّ:</verse>
				<verse number="4">مْنِينْ جَاتْ الْمَعْمُودِيَّة دْيَالْ يُوحَنَّا؟ مْنْ اللَّهْ وْلَا مْنْ النَّاسْ؟».</verse>
				<verse number="5">وْبْدَاوْ كَيْݣُولُو بِينَاتْهُمْ: «إِلَا ݣْلْنَا جَاتْ مْنْ اللَّهْ، غَادِي يْݣُولْ لِينَا عْلَاشْ مَا آمْنْتُوشْ بْيُوحَنَّا؟</verse>
				<verse number="6">وْإِلَا ݣْلْنَا جَاتْ مْنْ عَنْدْ النَّاسْ، غَادِي يْرْجَمْنَا الشَّعْبْ بْالْحْجَرْ، عْلَاحْقَّاشْ الشَّعْبْ مْتْيِقّْنْ بْلِّي يُوحَنَّا نْبِي».</verse>
				<verse number="7">وْهُمَ يْجَاوْبُوهْ بْلِّي مَا كَيْعَرْفُوشْ مْنِينْ جَاتْ.</verse>
				<verse number="8">وْݣَالْ لِيهُمْ يَسُوعْ: «حْتَّى أَنَا مَا نْݣُولْشْ لِيكُمْ بْآشْ مْنْ سُلْطَة كَنْدِيرْ هَادْشِّي!».</verse>
				<verse number="9">وْبْدَا كَيْعَاوْدْ لْلنَّاسْ هَادْ الْمْتَالْ: «هَادَا وَاحْدْ الرَّاجْلْ غْرَسْ جْنَانْ دْ الْعْنَبْ وْخْلَّاهْ لْشِي جْنَايْنِيَّة، وْمْشَى سَافْرْ وَاحْدْ الْمُدَّة طْوِيلَة.</verse>
				<verse number="10">وْفْوَقْتْ الجّْنِي، صِيفْطْ لْلجّْنَايْنِيَّة وَاحْدْ الْعَبْدْ بَاشْ يْعْطِيوْهْ حَقُّه مْنْ الْعْنَبْ، وْهُمَ يْضْرْبُوهْ وْرْجّْعُوهْ بْيْدِّيهْ خَاوْيِينْ.</verse>
				<verse number="11">وْعَاوْدْ صِيفْطْ لِيهُمْ عَبْدْ آخُرْ، وْحْتَّى هُوَ ضْرْبُوهْ، وْسْبُّوهْ، وْرْجّْعُوهْ بْيْدِّيهْ خَاوْيِينْ.</verse>
				<verse number="12">وْزَادْ صِيفْطْ التَّالْتْ، وْحْتَّى هُوَ ضْرْبُوهْ وْجَرْحُوهْ، وْرْمَاوْهْ عْلَى بْرَّا.</verse>
				<verse number="13">وْݣَالْ مُولْ الجّْنَانْ: آشْ الْمَعْمُولْ دَابَا؟ غَادِي نْصِيفْطْ لِيهُمْ وْلْدِي الْعْزِيزْ لَعَلَّ وَعَسَى يْحْتَرْمُوهْ.</verse>
				<verse number="14">وَلَكِنْ مْلِّي شَافُوهْ، ݣَالُو بِينَاتْهُمْ: هَادَا هُوَ اللِّي غَادِي يْوْرَتْ! يَالَّاهُو نْقْتْلُوهْ بَاشْ الْوَرْتْ يْبْقَى لِينَا!</verse>
				<verse number="15">وْهُمَ يْرْمِيوْهْ عْلَى بْرَّا دْ الجّْنَانْ وْقْتْلُوهْ. إِيوَا أَشْنُو خَاصّْ مُولْ الجّْنَانْ يْدِيرْ مْعَاهُمْ؟</verse>
				<verse number="16">رَاهْ غَادِي يْجِي وْيْقْتَلْ هَادُوكْ الجّْنَايْنِيَّة، وْيْعْطِي الجّْنَانْ لْوْحْدِينْ خْرِينْ». وْمْلِّي سْمْعُو النَّاسْ هَادْ الْكْلَامْ ݣَالُو: «عَمّْرْ هَادْشِّي مَا غَيْكُونْ!».</verse>
				<verse number="17">وَلَكِنْ شَافْ فِيهُمْ يَسُوعْ وْݣَالْ: «إِيوَا أَشْنُو الْمَعْنَى دْيَالْ هَادْ الْآيَة اللِّي كَتْݣُولْ: 	الْحَجْرَة اللِّي مَا بْغَاوْهَاشْ الْبْنَّايَا، هِيَ اللِّي وْلَّاتْ حَجْرَةْ السَّاسْ؟</verse>
				<verse number="18">وْرَاهْ اللِّي طَاحْ عْلَى هَادْ الْحَجْرَة غَادِي يْتّْهَرّْسْ، وْاللِّي طَاحْتْ عْلِيهْ غَيْتّْسْحَقْ!».</verse>
				<verse number="19">وْدِيكْ السَّاعَة بْدَاوْ الْعُلَمَا دْ الشّْرَعْ وْالرُّؤَسَا دْ رْجَالْ الدِّينْ كَيْقَلّْبُو بَاشْ يْشَدُّوهْ، عْلَاحْقَّاشْ عَرْفُو بْلِّي كَيْمَعْنِي عْلِيهُمْ بْهَادْ الْمْتَالْ، وَلَكِنْ خَافُو مْنْ النَّاسْ.</verse>
				<verse number="20">وْبْدَاوْ كَيْحْضِيوْ يَسُوعْ، وْصِيفْطُو شِي بْرْݣَاݣَة كَيْبَيّْنُو رْيُوسْهُمْ تَابْعِينْ طْرِيقْ اللَّهْ بَاشْ يْشَدُّو عْلِيهْ شِي كْلْمَة غَيْݣُولْهَا، وْيْسَلّْمُوهْ لْلسُّلُطَاتْ دْ الْحَاكْمْ.</verse>
				<verse number="21">وْسْوّْلُوهْ: «آ سِيدِي، حْنَا عَارْفِينْ بْلِّي نْتَ صَادْقْ فْكْلَامْكْ وْتَعْلِيمْكْ، وْمَا كَتْدِيرْشْ الْوْجْهِيَّاتْ، وَلَكِنْ بْالْحَقّْ كَتْعَلّْمْ طْرِيقْ اللَّهْ.</verse>
				<verse number="22">وَاشْ حْلَالْ لِينَا نْخَلّْصُو الضَّرِيبَة لْقَيْصَرْ وْلَا لَّا؟».</verse>
				<verse number="23">وْعْرَفْ يَسُوعْ الْحِيلَة دْيَالْهُمْ، وْݣَالْ لِيهُمْ:</verse>
				<verse number="24">«وْرِّيوْنِي شِي دِينَارْ! دْيَالْ مْنْ هَادْ التّْصْوِيرَة وْهَادْ الْكْتْبَة؟». وْجَاوْبُوهْ: «دْيَالْ قَيْصَرْ».</verse>
				<verse number="25">وْهُوَ يْݣُولْ لِيهُمْ: «إِيوَا اللِّي هُوَ دْيَالْ قَيْصَرْ عْطِيوْهْ لْقَيْصَرْ، وْاللِّي هُوَ دْيَالْ اللَّهْ عْطِيوْهْ لْلَّهْ!».</verse>
				<verse number="26">وْمَا قْدُّوشْ يْشَدُّو عْلِيهْ شِي كْلْمَة مْنْ كْلَامُه قُدَّامْ النَّاسْ، وْتّْعَجّْبُو مْنْ جْوَابُه وْسْكْتُو.</verse>
				<verse number="27">وْجَاوْ لْعَنْدْ يَسُوعْ شِي وْحْدِينْ مْنْ الصّْدُّوقِيِّينْ اللِّي كَيْنَكْرُو الْبَعْتْ مْنْ الْمُوتْ، وْسْوّْلُوهْ:</verse>
				<verse number="28">«آ سِيدِي، وْصَّانَا مُوسَى: إِلَا كَانْ شِي رَاجْلْ مْزَوّْجْ، وْمَاتْ وْمَا خْلَّا وْلَادْ، خَاصّْ خُوهْ يْتّْزَوّْجْ بْمْرَاتُه بَاشْ يْدِيرْ التّْرِّيكَة لْخُوهْ.</verse>
				<verse number="29">إِيوَا إِلَا كَانُو عَنْدْنَا سْبْعَة دْيَالْ الْخُوتْ، وْتّْزَوّْجْ اللّْوّْلْ بْوَاحْدْ الْمْرَاة وْمَاتْ بْلَا مَا يْوْلَدْ.</verse>
				<verse number="30">وْالتَّانِي تّْزَوّْجْ بِيهَا حْتَّى هُوَ.</verse>
				<verse number="31">وْالتَّالْتْ بْحَالُه، حْتَّى تّْزَوّْجُو بِيهَا ݣَاعْ الْخُوتْ بْسَبْعَة وْمَاتُو بْلَا مَا يْخَلِّيوْ حْتَّى شِي وْلَادْ.</verse>
				<verse number="32">وْفْاللّْخْرْ مَاتْتْ حْتَّى الْمْرَاة.</verse>
				<verse number="33">إِيوَا لَمّْنْ فِيهُمْ غَادِي تْكُونْ هَادْ الْمْرَاة فْيُومْ الْبَعْتْ، حِيتْ تّْزَوّْجُو بِيهَا بْسَبْعَة؟».</verse>
				<verse number="34">وْهُوَ يْجَاوْبْهُمْ يَسُوعْ: «النَّاسْ دْيَالْ هَادْ الدّْنْيَا كَيْتّْزَوّْجُو وْكَيْزَوّْجُو.</verse>
				<verse number="35">أَمَّا هَادُوكْ اللِّي كَيْسْتَاهْلُو الْحَيَاةْ الدَّايْمَة وْالْبَعْتْ مْنْ بِينْ الْمُوتَى، رَاهْ مَا غَيْتّْزَوّْجُوشْ وْمَا غَيْزَوّْجُوشْ.</verse>
				<verse number="36">رَاهْ هُمَ بْحَالْ الْمَلَايْكَة عَمّْرْهُمْ مَا يْمُوتُو، وْهُمَ وْلَادْ اللَّهْ عْلَاحْقَّاشْ تّْبَعْتُو مْنْ الْمُوتْ.</verse>
				<verse number="37">وْالْبَعْتْ مْنْ الْمُوتْ بَيّْنُه مُوسَى بْرَاسُه فْالْقْصَّة دْ السّْدْرَة، مْلِّي ݣَالْ بْلِّي الرَّبّْ هُوَ إِلَاهْ إِبْرَاهِيمْ وْإِلَاهْ إِسْحَاقْ وْإِلَاهْ يَعْقُوبْ.</verse>
				<verse number="38">وْهُوَ مَاشِي إِلَاهْ دْيَالْ الْمْيّْتِينْ وَلَكِنْ إِلَاهْ دْيَالْ الْحَيِّينْ، حِيتْ هُمَ كُلّْهُمْ حَيِّينْ عَنْدُه».</verse>
				<verse number="39">وْهُمَ يْݣُولُو لِيهْ شِي وْحْدِينْ مْنْ الْعُلَمَا دْ الشّْرَعْ: «تّْكَلّْمْتِي مْزْيَانْ آ سِيدِي!».</verse>
				<verse number="40">وْمْنْ بَعْدْ، حْتَّى شِي وَاحْدْ مَا زْعَمْ يْسْوّْلُه عْلَى شِي حَاجَة.</verse>
				<verse number="41">وْݣَالْ لِيهُمْ: «كِيفَاشْ كَيْݣُولُو النَّاسْ بْلِّي الْمَسِيحْ هُوَ وَلْدْ دَاوُدْ،</verse>
				<verse number="42">وْدَاوُدْ بْرَاسُه كَيْݣُولْ فْكْتَابْ الْمَزَامِيرْ: ݣَالْ الرَّبّْ لْرَبِّي: ݣْلَسْ عْلَى لِيمْنْ دْيَالِي</verse>
				<verse number="43">حْتَّى نْدِيرْ عْدْيَانْكْ تَحْتْ رْجْلِيكْ.</verse>
				<verse number="44">رَاهْ دَاوُدْ كَيْعَيّْطْ لْلْمَسِيحْ رَبِّي، إِيوَا كِيفَاشْ غَيْكُونْ الْمَسِيحْ وَلْدُه؟».</verse>
				<verse number="45">وْمْلِّي كَانُو النَّاسْ كَيْسَمْعُوهْ، ݣَالْ لْلتّْلَامْدْ دْيَالُه:</verse>
				<verse number="46">«رْدُّو بَالْكُمْ مْنْ الْعُلَمَا دْ الشّْرَعْ اللِّي كَيْبْغِيوْ يْتّْسَارَاوْ بْالسّْلَاهْمْ، وْيْسَلّْمُو عْلِيهُمْ النَّاسْ فْالسّْوَاقْ، وْكَيْبْغِيوْ يْكُونُو فْالْبْلَايْصْ اللّْوّْلِينْ فْدْيُورْ الصّْلَاة، وْيْݣَلْسُو فْالْبْلَايْصْ الْمْخَيّْرِينْ فْالْحَفَلَاتْ،</verse>
				<verse number="47">وْكَيَاكْلُو رْزَقْ الْهْجَّالَاتْ، وْمْنْ بَعْدْ كَيْطَوّْلُو الصّْلَاة دْيَالْهُمْ بَاشْ يْبَانُو قُدَّامْ النَّاسْ. رَاهْ هَادُو غَيْتّْعَاقْبُو بْزَّافْ!».</verse>
			</chapter>
			<chapter number="21">
				<verse number="1">الْفَصْلْ وَاحْدْ وْعْشْرِينْ وْهْزّْ يَسُوعْ عِينِيهْ، وْهُوَ يْشُوفْ الْأَغْنِيَا كَيْحَطُّو الْهْدِيَّاتْ دْيَالْهُمْ فْصْنْدُوقْ بِيتْ اللَّهْ.</verse>
				<verse number="2">وْشَافْ وَاحْدْ الْهْجَّالَة مَا فْحَالْهَاشْ كَتْحَطّْ جُوجْ شْقْفَاتْ دْيَالْ الْفْلُوسْ فْالصّْنْدُوقْ،</verse>
				<verse number="3">وْهُوَ يْݣُولْ: «نْݣُولْ لِيكُمْ الْحَقّْ: هَادْ الْهْجَّالَة اللِّي مَا فْحَالْهَاشْ حْطَّاتْ كْتَرْ مْنْ النَّاسْ لْخْرِينْ كُلّْهُمْ.</verse>
				<verse number="4">حِيتْ هُمَ مْنْ دَاكْشِّي اللِّي شَايْطْ عْلِيهُمْ حَطُّو الْهْدِيَّاتْ. وَلَكِنْ هِيَ وَاخَّا مَا فْحَالْهَاشْ حْطَّاتْ ݣَاعْ دَاكْشِّي اللِّي عَنْدْهَا وْاللِّي بِيهْ كَتْعِيشْ».</verse>
				<verse number="5">وْمْلِّي كَانُو شِي وْحْدِينْ كَيْتّْكَلّْمُو عْلَى بِيتْ اللَّهْ بْلِّي مْزَوّْقْ بْالْحْجَرْ الْمْزْيَانْ وْبْالْحْوَايْجْ الْمْهْدِيِّينْ لْلَّهْ، ݣَالْ يَسُوعْ:</verse>
				<verse number="6">«غَيْجِي وَاحْدْ الْوَقْتْ مَا غَتْبْقَى فِيهْ حْتَّى حَجْرَة فُوقْ حَجْرَة مْنْ هَادْشِّي اللِّي كَتْشُوفُوهْ، كُلّْشِي غَادِي يْرِيبْ».</verse>
				<verse number="7">وْسْوّْلُوهْ: «إِيمْتَى غَيْوْقَعْ هَادْشِّي آ سِيدِي؟ وْأَشْنُو غَتْكُونْ الْعَلَامَة مْلِّي غَتْقَرّْبْ هَادْ الْأُمُورْ تْوْقَعْ؟»</verse>
				<verse number="8">وْجَاوْبْهُمْ: «رْدُّو بَالْكُمْ لَيْغَلّْطْكُمْ شِي وَاحْدْ! غَيْجِيوْ بْزَّافْ دْ النَّاسْ بْالْإِسْمْ دْيَالِي، وْغَيْݣُولُو: أَنَا هُوَ! وْالْوَقْتْ قَرّْبْ! بْحَالْ هَادُو مَا تّْبْعُوهُمْشْ.</verse>
				<verse number="9">وْمْلِّي تْسَمْعُو بْخْبَارْ الْحُرُوبْ وْالْفْتْنَة مَا تّْخَلْعُوشْ، عْلَاحْقَّاشْ هَادْشِّي لَابْدَّ مَا يْوْقَعْ فْاللّْوّْلْ، وَلَكِنْ مَا غَيْكُونْشْ هَادَاكْ هُوَ اللّْخْرْ دْ الزّْمَانْ».</verse>
				<verse number="10">وْمْنْ بَعْدْ ݣَالْ لِيهُمْ: «غَادِي يْهْجَمْ شَعْبْ عْلَى شَعْبْ وْمَمْلَكَة عْلَى مَمْلَكَة،</verse>
				<verse number="11">وْغَيْطْرَاوْ زَلَازِلْ قْوِيِّينْ، وْغَيْجِي الجُّوعْ وْغَتْكْتَرْ الْأَمْرَاضْ الْخَايْبَة فْبْزَّافْ دْيَالْ الْبْلَايْصْ، وْغَيْوَقْعُو شِي حْوَايْجْ كَيْخَلْعُو، وْغَيْبَانُو عَلَامَاتْ كْبَارْ فْالسّْمَا.</verse>
				<verse number="12">وْقْبَلْ مْنْ هَادْشِّي كَامْلْ، غَيْشَدُّوكُمْ النَّاسْ وْغَيْتّْعَدَّاوْ عْلِيكُمْ وْغَيْدِّيوْكُمْ لْلْمَحَاكِمْ دْ الشّْرَعْ، وْغَيْدَخّْلُوكُمْ لْلْحْبَاسَاتْ، وْغَيْوَقّْفُوكُمْ قُدَّامْ الْمُلُوكْ وْالْحُكَّامْ عْلَى وْدّْ الْإِسْمْ دْيَالِي.</verse>
				<verse number="13">وْغَتْكُونْ هَادِي وْجْبَة لِيكُمْ بَاشْ تْشَهْدُو لِيَّ.</verse>
				<verse number="14">مَا تْرَفْدُوشْ الْهَمّْ كِيفَاشْ تْدَافْعُو عْلَى رْيُوسْكُمْ،</verse>
				<verse number="15">حِيتْ غَادِي نْعْطِيكُمْ الْكْلَامْ وْالْحْكْمَة اللِّي مَا يْقَدْرُوشْ ݣَاعْ عْدْيَانْكُمْ يْرَدُّو عْلِيهَا وْلَا يْضَادُّوهَا.</verse>
				<verse number="16">وْرَاهْ حْتَّى وَالِدِيكُمْ وْخُوتْكُمْ وْعَائِلَاتْكُمْ وْصْحَابْكُمْ غَيْسَلّْمُوكُمْ لْلْمَخْزَنْ، وْغَيْقْتْلُو مْنّْكُمْ شِي وْحْدِينْ،</verse>
				<verse number="17">وْغَيْكَرْهُوكُمْ ݣَاعْ النَّاسْ عْلَى وْدّْ الْإِسْمْ دْيَالِي.</verse>
				<verse number="18">وَلَكِنْ حْتَّى شَعْرَة وَحْدَة مْنْ رْيُوسْكُمْ مَا غَتّْهْلَكْ.</verse>
				<verse number="19">وْبْالصّْبَرْ دْيَالْكُمْ غَتْنَجِّيوْ حْيَاتْكُمْ».</verse>
				<verse number="20">«وْمْلِّي تْشُوفُو أُورْشَلِيمْ ضَايْرْ بِيهَا الْعَسْكَرْ مْنْ كُلّْ جِهَة، عَرْفُو بْلِّي قَرّْبَاتْ تْرِيبْ.</verse>
				<verse number="21">وْدِيكْ السَّاعَة اللِّي كَانْ فْبْلَادْ الْيَهُودِيَّة خَاصُّه يْهْرَبْ لْلجّْبَالْ، وْاللِّي كَانْ فْالْمْدِينَة خَاصُّه يْخْرَجْ مْنّْهَا، وْاللِّي كَانْ فْالْفْدَادْنْ مَا يْدْخَلْشْ لْلْمْدِينَة،</verse>
				<verse number="22">عْلَاحْقَّاشْ غَتْكُونْ هَادِي هِيَ لِيَّامْ دْيَالْ الْإِنْتِقَامْ، اللِّي فِيهَا غَتّْحَقّْقْ ݣَاعْ الْأُمُورْ اللِّي تّْكَتْبَاتْ فْكْتَابْ اللَّهْ.</verse>
				<verse number="23">وْيَا وِيلْ الْعْيَالَاتْ الْحَامْلَاتْ وْاللِّي كَيْرَضّْعُو فْدِيكْ لِيَّامْ! عْلَاحْقَّاشْ غَادِي يْضِيقْ الْحَالْ عْلَى هَادْ الْبْلَادْ وْغَيْنْزَلْ غَضَبْ اللَّهْ عْلَى هَادْ الشَّعْبْ.</verse>
				<verse number="24">وْغَيْمُوتُو بْقْطِيعْ السِّيفْ، وْغَيْتّْقَبْطُو وْيْدِّيوْهُمْ مْسْجُونِينْ لْݣَاعْ الْبْلْدَانْ. وْالشّْعُوبْ اللِّي مَا كَيْعَبْدُوشْ اللَّهْ غَيْرَيّْبُو أُورْشَلِيمْ حْتَّى يْسَالِي وَقْتْ هَادْ الشّْعُوبْ.</verse>
				<verse number="25">وْغَيْبَانُو عَلَامَاتْ فْالشّْمْسْ وْالْقَمَرْ وْالنّْجُومْ، وْغَيْتْهَوّْلُو شْعُوبْ الْأَرْضْ وْغَيْحِيرُو بْسْبَابْ صْدَاعْ الْبْحَرْ وْمَّاجُه.</verse>
				<verse number="26">وْغَيْبْدَاوْ النَّاسْ يْسَخْفُو مْنْ الْخُوفْ وْمْنْ دَاكْشِّي اللِّي كَيْتّْسْنَّاوْهْ يْوْقَعْ فْالدّْنْيَا، عْلَاحْقَّاشْ الْقُوَّاتْ اللِّي فْالسّْمَا غَتّْزَعْزَعْ.</verse>
				<verse number="27">وْفْدَاكْ الْوَقْتْ غَيْشُوفُو النَّاسْ وَلْدْ الْإِنْسَانْ جَايْ فْسْحَابَة بْالْقُوَّة وْالْعَزّْ الْكْبِيرْ.</verse>
				<verse number="28">مْلِّي يْبْدَاوْ هَادْ الْأُمُورْ يْوَقْعُو، وْقْفُو وْهْزُّو رْيُوسْكُمْ عْلَاحْقَّاشْ النّْجَا دْيَالْكُمْ قَرّْبْ».</verse>
				<verse number="29">وْعَاوْدْ لِيهُمْ هَادْ الْمْتَالْ: «شُوفُو الْكَرْمَة وْݣَاعْ الشّْجَرْ لَاخُرْ.</verse>
				<verse number="30">مْلِّي كَتْبْدَا تْدِيرْ الْوْرَاقْ، كَتْعَرْفُو بْلِّي الصِّيفْ قَرّْبْ.</verse>
				<verse number="31">إِيوَا مْلِّي تْشُوفُو حْتَّى نْتُمَ هَادْ الْأُمُورْ كَيْوَقْعُو، عَرْفُو بْلِّي مَمْلَكَةْ اللَّهْ قَرّْبَاتْ.</verse>
				<verse number="32">وْرَانِي نْݣُولْ لِيكُمْ الْحَقّْ: مَا غَادِي يْجِي فِينْ يْتْقَادَا هَادْ الْجِيلْ حْتَّى يْوْقَعْ هَادْشِّي كُلُّه.</verse>
				<verse number="33">السّْمَا وْالْأَرْضْ غَيْفْنَاوْ، وَلَكِنْ كْلَامِي عَمّْرُه مَا غَيْفْنَى».</verse>
				<verse number="34">«رْدُّو بَالْكُمْ لَتْوَلِّي قْلُوبْكُمْ مْشْغُولَة بْالْخْمَرْ وْالسّْكْرَة وْهْمُومْ الدّْنْيَا، وْيْغْفَلْكُمْ دَاكْ النّْهَارْ</verse>
				<verse number="35">بْحَالْ شِي مْصِيدَة، حِيتْ غَيْنْزَلْ عْلَى ݣَاعْ سُكَّانْ الْأَرْضْ كُلّْهَا.</verse>
				<verse number="36">إِيوَا سْهْرُو فْكُلّْ وَقْتْ وْصَلِّيوْ، بَاشْ تْقَدْرُو تْنْجَاوْ مْنْ ݣَاعْ دَاكْشِّي اللِّي غَيْوْقَعْ، وْتْوَقْفُو قُدَّامْ وَلْدْ الْإِنْسَانْ».</verse>
				<verse number="37">وْكَانْ يَسُوعْ بْالنّْهَارْ كَيْعَلّْمْ فْبِيتْ اللَّهْ، وْفْالْعْشِيَّة كَيْخْرُجْ بَاشْ يْبَاتْ فْجْبَلْ الزِّيتُونْ.</verse>
				<verse number="38">وْݣَاعْ النَّاسْ كَانُو كَيْجِيوْ لْعَنْدُه بْكْرِي فْبِيتْ اللَّهْ بَاشْ يْسَمْعُو كْلَامُه.</verse>
			</chapter>
			<chapter number="22">
				<verse number="1">الْفَصْلْ تْنِينْ وْعْشْرِينْ وْقَرّْبْ عِيدْ الْخُبْزْ الْفْطِيرْ، اللِّي كَيْتّْسْمَّى بْالْفِصْحْ.</verse>
				<verse number="2">وْكَانُو الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ كَيْقَلّْبُو كِيفَاشْ يْقْتْلُو يَسُوعْ، حِيتْ كَانُو خَايْفِينْ مْنْ الشَّعْبْ.</verse>
				<verse number="3">وْدْخَلْ الشِّيطَانْ فْيَهُودَا اللِّي كَيْتّْسْمَّى الْإِسْخَرْيُوطِي، وْهُوَ مْنْ التّْلَامْدْ دْ يَسُوعْ الطّْنَاشْ،</verse>
				<verse number="4">وْمْشَى وْتَّافْقْ مْعَ الرُّؤَسَا دْ رْجَالْ الدِّينْ وْالْقُيَّادْ دْيَالْ الْحَرَسْ دْ بِيتْ اللَّهْ عْلَى كِيفَاشْ يْسَلّْمُه لِيهُمْ.</verse>
				<verse number="5">وْفْرْحُو، وْتَّافْقُو مْعَاهْ بَاشْ يْعْطِيوْهْ الْفْلُوسْ.</verse>
				<verse number="6">وْوَافْقْ عْلَى هَادْشِّي، وْبْدَا كَيْقَلّْبْ عْلَى الْوْجْبَة بَاشْ يْسَلّْمُه لِيهُمْ بْلَا مَا يْشُوفُوهْ النَّاسْ.</verse>
				<verse number="7">وْجَا عِيدْ الْخُبْزْ الْفْطِيرْ، اللِّي فِيهْ خَاصّْ يْتّْدْبَحْ الْكَبْشْ لْلْعْشَا دْيَالْ الْفِصْحْ.</verse>
				<verse number="8">وْصِيفْطْ يَسُوعْ بُطْرُسْ وْيُوحَنَّا وْݣَالْ لِيهُمْ: «سِيرُو وَجّْدُو لِينَا الْعْشَا دْ الْفِصْحْ بَاشْ نَاكْلُو».</verse>
				<verse number="9">وْݣَالُو لِيهْ: «فِينْ بْغِيتِينَا نْوَجّْدُوهْ؟».</verse>
				<verse number="10">وْهُوَ يْجَاوْبْهُمْ: «مْلِّي تْدَخْلُو لْلْمْدِينَة، غَتْلْقَاوْ وَاحْدْ الرَّاجْلْ هَازّْ ݣْلَّة دْيَالْ الْمَا، تْبْعُوهْ حْتَّى لْلدَّارْ اللِّي غَيْدْخَلْ لِيهَا،</verse>
				<verse number="11">وْݣُولُو لْمُولْ الدَّارْ: كَيْݣُولْ لِيكْ سِيدِي: فِينْ هُوَ بِيتْ الضّْيَافْ اللِّي غَادِي نَاكُلْ فِيهْ الْعْشَا دْيَالْ الْفِصْحْ مْعَ التّْلَامْدْ دْيَاوْلِي؟</verse>
				<verse number="12">وْغَيْوَرِّيكُمْ بِيتْ فْالْفُوقْ كْبِيرْ وْمْفَرّْشْ، تْمَّ وَجّْدُوهْ».</verse>
				<verse number="13">وْمْشَاوْ وْلْقَاوْ دَاكْشِّي كِمَا ݣَالْ لِيهُمْ يَسُوعْ، وْوَجّْدُو الْعْشَا دْ الْفِصْحْ.</verse>
				<verse number="14">وْمْلِّي وْصَلْ الْوَقْتْ، ݣْلَسْ يَسُوعْ مْعَ الرُّسُلْ بَاشْ يَاكْلُو.</verse>
				<verse number="15">وْݣَالْ لِيهُمْ: «شْحَالْ تْشْهِّيتْ نَاكُلْ مْعَاكُمْ هَادْ الْعْشَا دْ الْفِصْحْ قْبَلْ مَا نْتْعَدّْبْ.</verse>
				<verse number="16">حِيتْ نْݣُولْ لِيكُمْ: مْنْ الْيُومْ عَمّْرِي مَا غَنَاكُلْ مْنُّه حْتَّى يْبَانْ الْمَعْنَى دْيَالُه فْمَمْلَكَةْ اللَّهْ».</verse>
				<verse number="17">وْمْنْ بَعْدْ خْدَا الْكَاسْ وْشْكَرْ اللَّهْ وْݣَالْ: «خُدُو هَادْ الْكَاسْ وْشْرْبُوهْ بِينَاتْكُمْ.</verse>
				<verse number="18">حِيتْ نْݣُولْ لِيكُمْ: مْنْ الْيُومْ مَا غَنْعَاوْدْ نْشْرَبْ مْنْ عَصِيرْ الْعْنَبْ حْتَّى تْجِي مَمْلَكَةْ اللَّهْ».</verse>
				<verse number="19">وْخْدَا الْخُبْزْ وْشْكَرْ اللَّهْ وْقَطّْعُه وْعْطَاهُمْ وْݣَالْ لِيهُمْ: «هَادَا هُوَ الدَّاتْ دْيَالِي اللِّي كَتّْعْطَى عْلَى قْبَلْكُمْ، دِيرُو هَادْشِّي بَاشْ تّْفَكّْرُونِي».</verse>
				<verse number="20">وْخْدَا الْكَاسْ حْتَّى هُوَ مْنْ بَعْدْ الْعْشَا، وْݣَالْ لِيهُمْ: «هَادْ الْكَاسْ هُوَ الْعَهْدْ الجّْدِيدْ بْالدّْمْ دْيَالِي اللِّي كَيْسِيلْ عْلَى قْبَلْكُمْ.</verse>
				<verse number="21">وَلَكِنْ هَا يْدّْ هَادَاكْ اللِّي غَيْسَلّْمْنِي مْعَايَ فْالْمِيدَة.</verse>
				<verse number="22">عْلَاحْقَّاشْ وَلْدْ الْإِنْسَانْ غَيْمُوتْ كِمَا هِيَ الْخُطَّة دْ اللَّهْ، وَلَكِنْ يَا وِيلْ هَادَاكْ اللِّي غَيْسَلّْمُه!».</verse>
				<verse number="23">وْبْدَاوْ التّْلَامْدْ كَيْݣُولُو مْعَ بْعْضِيَّاتْهُمْ: «شْكُونْ اللِّي غَيْدِيرْ هَادْ الْفْعْلَة؟».</verse>
				<verse number="24">وْتّْنَاقْشُو بِينَاتْهُمْ عْلَى شْكُونْ هُوَ الْمْخَيّْرْ فِيهُمْ،</verse>
				<verse number="25">وْهُوَ يْݣُولْ لِيهُمْ يَسُوعْ: «الْمُلُوكْ دْيَالْ الشّْعُوبْ كَيْحَكْمُو عْلَى الشّْعُوبْ، وْاللِّي عَنْدْهُمْ السُّلْطَة كَيْبْغِيوْ يْسَمِّيوْهُمْ النَّاسْ مُحْسِنِينْ.</verse>
				<verse number="26">أَمَّا نْتُمَ، مَا خَاصّْكُمْشْ تْكُونُو بْحَالْهُمْ، وَلَكِنْ الْمْخَيّْرْ فِيكُمْ خَاصُّه يْكُونْ بْحَالْ الصّْغِيرْ، وْالرَّئِيسْ بْحَالْ الْخْدَّامْ.</verse>
				<verse number="27">حِيتْ شْكُونْ هُوَ الْمْخَيّْرْ: وَاشْ اللِّي ݣَالْسْ يَاكُلْ وْلَا اللِّي كَيْتّْسَخّْرْ؟ وَاشْ مَاشِي هُوَ هَادَاكْ اللِّي ݣَالْسْ يَاكُلْ؟ وَلَكِنْ رَانِي بِينَاتْكُمْ بْحَالْ هَادَاكْ اللِّي كَيْتّْسَخّْرْ.</verse>
				<verse number="28">نْتُمَ صْبَرْتُو مْعَايَ فْالْمْحْنَة دْيَالِي،</verse>
				<verse number="29">وْأَنَا غَادِي نْعْطِيكُمْ مَمْلَكَة كِمَا عْطَانِي بَّا مَمْلَكَة،</verse>
				<verse number="30">بَاشْ تَاكْلُو وْتْشَرْبُو عْلَى الْمِيدَة دْيَالِي فْمَمْلَكْتِي، وْتْݣَلْسُو عْلَى الْكْرَاسَى دْيَالْ الْعَرْشْ بَاشْ تْحَكْمُو قْبَايْلْ إِسْرَائِيلْ الطّْنَاشْ».</verse>
				<verse number="31">وْݣَالْ الرَّبّْ يَسُوعْ: «سِمْعَانْ، آ سِمْعَانْ! هَا هُوَ الشِّيطَانْ بْغَا يْغَرْبَلْكُمْ كِمَا كَيْتّْغَرْبَلْ الْݣْمْحْ.</verse>
				<verse number="32">وَلَكِنْ أَنَا دْعِيتْ مْعَاكْ بَاشْ مَا تْضَيّْعْشْ إِيمَانْكْ. وْنْتَ وَقْتْمَا رْجَعْتِي، شَجّْعْ خُوتْكْ».</verse>
				<verse number="33">وْهُوَ يْرَدّْ عْلِيهْ سِمْعَانْ: «يَا رَبّْ، أَنَا مُوجُودْ بَاشْ نْمْشِي مْعَاكْ لْلْحَبْسْ وْحْتَّى لْلْمُوتْ».</verse>
				<verse number="34">وَلَكِنْ ݣَالْ لِيهْ يَسُوعْ: «نْݣُولْ لِيكْ آ بُطْرُسْ: رَاهْ مَا غَادِي يْصِيحْ الْفْرُّوجْ الْيُومْ حْتَّى تْنْكَرْنِي تْلَاتَة دْ الْمَرَّاتْ».</verse>
				<verse number="35">وْݣَالْ لْلتّْلَامْدْ دْيَالُه: «مْلِّي صِيفْطْتْكُمْ بْلَا صْرَّة دْ الْفْلُوسْ، وْبْلَا رَزْمَة وْبْلَا صْبَّاطْ، وَاشْ حْتَاجِيتُو لْشِي حَاجَة؟». وْݣَالُو: «مَا حْتَاجِينَا لْوَالُو».</verse>
				<verse number="36">وْݣَالْ لِيهُمْ: «وَلَكِنْ دَابَا، اللِّي عَنْدُه شِي صْرَّة دْ الْفْلُوسْ يْهَزّْهَا مْعَاهْ، وْاللِّي عَنْدُه شِي رَزْمَة يْدِّيهَا مْعَاهْ، وْاللِّي مَا عَنْدُوشْ السِّيفْ، يْبِيعْ حْوَايْجُه وْيْشْرِي سِيفْ.</verse>
				<verse number="37">نْݣُولْ لِيكُمْ: رَاهْ خَاصّْ يْوْقَعْ لِيَّ هَادْشِّي اللِّي مْكْتُوبْ فْكْتَابْ اللَّهْ: وْحْسْبُوهْ مْعَ الْمُجْرِمِينْ. وْݣَاعْ دَاكْشِّي اللِّي تّْݣَالْ عْلِيَّ خَاصُّه يْتّْحَقّْقْ».</verse>
				<verse number="38">وْݣَالُو: «يَا رَبّْ! هَا هُمَ عَنْدْنَا جُوجْ سْيُوفَ». وْهُوَ يْجَاوْبْهُمْ «بَرَكَا!».</verse>
				<verse number="39">وْخْرَجْ وْمْشَى كِيفْ عَادْتُه لْجْبَلْ الزِّيتُونْ وْتْلَامْدُه تَابْعِينُه.</verse>
				<verse number="40">وْمْلِّي وْصَلْ لْدِيكْ الْبْلَاصَة ݣَالْ لِيهُمْ: «صْلِّيوْ بَاشْ مَا تْطِيحُوشْ فْالتَّجْرِبَة».</verse>
				<verse number="41">وْبَعّْدْ عْلِيهُمْ شْوِيَّة وْرْكَعْ وْصْلَّى،</verse>
				<verse number="42">وْݣَالْ: «آ بَّا، بَعّْدْ عْلِيَّ هَادْ الْمْحْنَة إِلَا بْغِيتِي! وَلَكِنْ الْمُرَادْ دْيَالْكْ هُوَ اللِّي يْكُونْ، مَاشِي الْمُرَادْ دْيَالِي».</verse>
				<verse number="43">وْبَانْ لِيهْ مَلَاكْ مْنْ السّْمَا كَيْشَجّْعُه.</verse>
				<verse number="44">وْعْمَرْ قَلْبُه بْالْغَمّْ وْزَادْ كَيْصَلِّي كْتَرْ، وْوْلَّى الْعَرْقْ دْيَالُه بْحَالْ قْطْرَاتْ دْيَالْ الدّْمْ كَيْطِيحُو عْلَى الْأَرْضْ.</verse>
				<verse number="45">وْنَاضْ مْنْ الصّْلَاة وْرْجَعْ لْعَنْدْ التّْلَامْدْ، وْلْقَاهُمْ نَاعْسِينْ مْنْ كْتْرَةْ الْغَمّْ.</verse>
				<verse number="46">وْݣَالْ لِيهُمْ: «مَالْكُمْ نَاعْسِينْ؟ نُوضُو وْصَلِّيوْ بَاشْ مَا تْطِيحُوشْ فْالتَّجْرِبَة».</verse>
				<verse number="47">وْفْالْوَقْتْ فَاشْ كَانْ كَيْتّْكَلّْمْ، بَانْتْ جْمَاعَة دْ النَّاسْ كَيْݣَوّْدْهُمْ يَهُودَا، اللِّي هُوَ وَاحْدْ مْنْ التّْلَامْدْ الطّْنَاشْ، وْقَرّْبْ لْعَنْدْ يَسُوعْ بَاشْ يْبُوسُه.</verse>
				<verse number="48">وْݣَالْ لِيهْ يَسُوعْ: «وَاشْ بْبُوسَة آ يَهُودَا كَتْسَلّْمْ وَلْدْ الْإِنْسَانْ؟».</verse>
				<verse number="49">وْمْلِّي شَافُو التّْلَامْدْ أَشْنُو غَيْوْقَعْ ݣَالُو: «يَا رَبّْ، وَاشْ نْضْرْبُو بْالسِّيفْ؟».</verse>
				<verse number="50">وْضْرَبْ وَاحْدْ مْنّْهُمْ الْخْدَّامْ دْيَالْ رَئِيسْ رْجَالْ الدِّينْ، وْهُوَ يْقْطَعْ لِيهْ وْدْنُه لِيمْنَى.</verse>
				<verse number="51">وْجَاوْبْهُمْ يَسُوعْ: «بَرَكَا، حَدّْكُمْ تْمَّ!». وْمْسّْ وْدَنْ الرَّاجْلْ وْشْفَاهْ.</verse>
				<verse number="52">وْݣَالْ يَسُوعْ لْلرُّؤَسَا دْ رْجَالْ الدِّينْ، وْالْقُيَّادْ دْ الْحَرَسْ دْيَالْ بِيتْ اللَّهْ، وْلْلشّْيُوخْ اللِّي جَاوْ لِيهْ: «وَاشْ خَارْجِينْ بْالسّْيُوفَ وْالزّْرَاوْطْ بَاشْ تْقَبْطُو شِي شْفَّارْ؟</verse>
				<verse number="53">كْنْتْ مْعَاكُمْ كُلَّ نْهَارْ فْبِيتْ اللَّهْ، وْعَمّْرْ شِي وَاحْدْ مْنّْكُمْ مَا مْدّْ يْدُّه عْلِيَّ. وَلَكِنْ هَادِي هِيَ سَاعْتْكُمْ، وْهَادِي هِيَ السُّلْطَة دْيَالْ الضّْلَامْ ».</verse>
				<verse number="54">وْشْدُّوهْ وْدَّاوْهْ وْدَخّْلُوهْ لْدَارْ الرَّئِيسْ دْ رْجَالْ الدِّينْ. وْكَانْ بُطْرُسْ تَابْعُه مْنْ بْعِيدْ.</verse>
				<verse number="55">وْمْلِّي شَعْلُو الْعَافْيَة فْوَسْطْ مْرَاحْ الدَّارْ وْݣْلْسُو، ݣْلَسْ بُطْرُسْ وَسْطْ مْنّْهُمْ.</verse>
				<verse number="56">وْهِيَ تْشُوفُه وَاحْدْ الْخْدَّامَة حْدَا الْعَافْيَة، وْحَقّْقَاتْ فِيهْ مْزْيَانْ وْݣَالْتْ: «حْتَّى هَادْ الرَّاجْلْ كَانْ مْعَ يَسُوعْ!»</verse>
				<verse number="57">وَلَكِنْ بُطْرُسْ نْكَرْ وْݣَالْ: «رَانِي مَا كَنْعَرْفُوشْ آ لَالَّة!».</verse>
				<verse number="58">وْمْنْ بَعْدْ شْوِيَّة شَافُه وَاحْدْ الرَّاجْلْ وْݣَالْ: «حْتَّى نْتَ مْنّْهُمْ!» وْجَاوْبُه بُطْرُسْ: «لَا آ سِيدِي، أَنَا مَاشِي مْعَاهُمْ!».</verse>
				<verse number="59">وْدَازْتْ شِي سَاعَة، وْوْقَفْ وَاحْدْ آخُرْ وْݣَالْ: «بْلَا شْكّْ هَادْ الرَّاجْلْ كَانْ مْعَاهْ، عْلَاحْقَّاشْ حْتَّى هُوَ مْنْ الْجَلِيلْ!».</verse>
				<verse number="60">وْهُوَ يْجَاوْبُه بُطْرُسْ: «آ سِيدِي، رَانِي مَا فْهَمْتْشْ أَشْنُو كَتْݣُولْ!». وْمَا جَا فِينْ يْكَمّْلْ كْلَامُه حْتَّى صَاحْ الْفْرُّوجْ!</verse>
				<verse number="61">وْتْلَفّْتْ الرَّبّْ يَسُوعْ، وْشَافْ فْبُطْرُسْ، وْتّْفَكّْرْ بُطْرُسْ دَاكْشِّي اللِّي ݣَالْ لِيهْ الرَّبّْ: «قْبَلْ مَا يْصِيحْ الْفْرُّوجْ الْيُومْ، غَتْنْكَرْنِي تْلَاتَة دْ الْمَرَّاتْ».</verse>
				<verse number="62">وْخْرَجْ عْلَى بْرَّا وْبْكَى بْزَّافْ.</verse>
				<verse number="63">وْبْدَاوْ هَادُوكْ اللِّي عَاسِّينْ عْلَى يَسُوعْ كَيْضَحْكُو عْلِيهْ وْكَيْضْرْبُوهْ.</verse>
				<verse number="64">وْكَيْغَطِّيوْ لِيهْ وْجْهُه وْكَيْسْوّْلُوهْ: «يَالَّاهْ تّْنَبّْأْ! ݣُولْ لِينَا شْكُونْ اللِّي ضْرْبَكْ؟»</verse>
				<verse number="65">وْزَادُو عَايْرُوهْ بْزَّافْ.</verse>
				<verse number="66">وْمْلِّي صْبَحْ الْحَالْ، تّْجَمْعُو شْيُوخْ الشَّعْبْ، اللِّي هُمَ الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ، وْجَابُو يَسُوعْ لْلْمَجْلِسْ دْيَالْهُمْ.</verse>
				<verse number="67">وْݣَالُو لِيهْ: «ݣُولْ لِينَا وَاشْ نْتَ هُوَ الْمَسِيحْ؟». وْهُوَ يْجَاوْبْهُمْ: «حْتَّى إِلَا ݣْلْتْ لِيكُمْ مَا غَتِّيقُوشْ،</verse>
				<verse number="68">وْإِلَا سْوّْلْتْكُمْ مَا غَتْجَاوْبُوشْ.</verse>
				<verse number="69">وَلَكِنْ رَاهْ مْنْ دَابَا غَيْݣْلَسْ وَلْدْ الْإِنْسَانْ عْلَى لِيمْنْ دْيَالْ اللَّهْ الْقَادْرْ عْلَى كُلّْشِي».</verse>
				<verse number="70">وْݣَالُو لِيهْ كُلّْهُمْ: «وَاشْ نْتَ هُوَ وَلْدْ اللَّهْ!» وْهُوَ يْجَاوْبْهُمْ: «نْتُمَ كَتْݣُولُو بْلِّي أَنَا هُوَ».</verse>
				<verse number="71">وْݣَالُو: «وَاشْ بَاقْيِينْ مْحْتَاجِينْ لْشِي شْهَادَة؟ هَا حْنَا سْمَعْنَا كُلّْشِي مْنْ فُمُّه».</verse>
			</chapter>
			<chapter number="23">
				<verse number="1">الْفَصْلْ تْلَاتَة وْعْشْرِينْ وْنَاضُو ݣَاعْ الزُّعَمَا دْيَالْ لِيهُودْ وْدَّاوْ يَسُوعْ لْبِيلَاطُسْ،</verse>
				<verse number="2">وْبْدَاوْ كَيْتَّهْمُوهْ وْكَيْݣُولُو: «لْقِينَا هَادْ الرَّاجْلْ كَيْنَوّْضْ الْفُوضَى فْوَسْطْ الشَّعْبْ، وْمَا كَيْخَلِّيهُمْشْ يْخَلّْصُو الضَّرِيبَة لْقَيْصَرْ، وْكَيْݣُولْ بْلِّي هُوَ الْمَسِيحْ الْمَلِكْ».</verse>
				<verse number="3">وْسْوّْلُه بِيلَاطُسْ وْݣَالْ: «وَاشْ نْتَ هُوَ مَلِكْ لِيهُودْ؟». وْهُوَ يْجَاوْبُه: «نْتَ اللِّي كَتْݣُولْ هَادْشِّي».</verse>
				<verse number="4">وْݣَالْ بِيلَاطُسْ لْلرُّؤَسَا دْ رْجَالْ الدِّينْ وْالنَّاسْ اللِّي حَاضْرِينْ: «مَا لْقِيتْ حْتَّى شِي تُهْمَة عْلَى هَادْ الرَّاجْلْ!».</verse>
				<verse number="5">وَلَكِنْ هُمَ بْقَاوْ شَادِّينْ فْهْضَرْتْهُمْ وْكَيْݣُولُو: «رَاهْ كَيْنَوّْضْ الْفُوضَى بِينْ النَّاسْ بْالتَّعْلِيمْ دْيَالُه فْݣَاعْ بْلَادْ الْيَهُودِيَّة، مْنْ الْجَلِيلْ حْتَّى لّْهْنَا».</verse>
				<verse number="6">وْمْلِّي سْمَعْ بِيلَاطُسْ هَادْ الْكْلَامْ، سْوّْلْ وْݣَالْ: «وَاشْ هَادْ الرَّاجْلْ مْنْ الْجَلِيلْ؟».</verse>
				<verse number="7">وْمْلِّي عْرَفْ بْلِّي هُوَ مْنْ الْبْلَادْ اللِّي كَيْحْكَمْ عْلِيهَا هِيرُودُسْ، صِيفْطُه لْهِيرُودُسْ اللِّي كَانْ حْتَّى هُوَ فْدَاكْ الْوَقْتْ فْأُورْشَلِيمْ.</verse>
				<verse number="8">وْمْلِّي شَافْ هِيرُودُسْ يَسُوعْ، فْرَحْ بْزَّافْ، حِيتْ كَانْ بَاغِي يْشُوفُه مْنْ شْحَالْ هَادِي بْكْتْرَةْ مَا سْمَعْ عْلِيهْ، وْكَانْ كَيْتّْمَنَّى بَاشْ يْشُوفُه كَيْدِيرْ شِي عَلَامَة.</verse>
				<verse number="9">وْسْوّْلُه عْلَى بْزَّافْ دْ الْحْوَايْجْ، وَلَكِنْ يَسُوعْ مَا جَاوْبُه عْلَى حْتَّى شِي سُؤَالْ.</verse>
				<verse number="10">وْنَاضُو الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ كَيْتَّهْمُوهْ بْقُوَّة.</verse>
				<verse number="11">وْحْتَقْرُه هِيرُودُسْ وْالْعَسْكَرْ دْيَالُه وْضَحْكُو عْلِيهْ وْلَبّْسُوهْ لْبَاسْ كَيْلْمَعْ، وْرَدُّه هِيرُودُسْ لْبِيلَاطُسْ.</verse>
				<verse number="12">وْفْدَاكْ النّْهَارْ، تّْصَالْحْ هِيرُودُسْ مْعَ بِيلَاطُسْ عْلَاحْقَّاشْ كَانُو مْنْ قْبَلْ مْتْخَاصْمِينْ.</verse>
				<verse number="13">وْعَيّْطْ بِيلَاطُسْ عْلَى الرُّؤَسَا دْ رْجَالْ الدِّينْ، وْالزُّعَمَا، وْالنَّاسْ،</verse>
				<verse number="14">وْݣَالْ لِيهُمْ: «رَاهْ هَادْ الرَّاجْلْ اللِّي جْبْتُو لِيَّ وْݣْلْتُو بْلِّي كَيْخَرّْجْ النَّاسْ عْلَى الطّْرِيقْ، سْوّْلْتُه قُدَّامْكُمْ وْمَا لْقِيتْ عْلِيهْ حْتَّى شِي تُهْمَة مْنْ دَاكْشِّي بَاشْ كَتْتَّهْمُوهْ،</verse>
				<verse number="15">وْهِيرُودُسْ بْرَاسُه مَا لْقَا عْلِيهْ وَالُو، عْلَاحْقَّاشْ رْجّْعُه لِينَا. هَادْ الرَّاجْلْ مَا دَارْ حْتَّى شِي حَاجَة اللِّي يْسْتَاهْلْ عْلِيهَا الْمُوتْ.</verse>
				<verse number="16">وْدَابَا غَادِي نْضْرْبُه وْنْطَلْقُه يْمْشِي بْحَالُه». [</verse>
				<verse number="17">وْكَانْ وَاجْبْ عْلَى بِيلَاطُسْ يْطْلَقْ لِيهُمْ فْكُلّْ عِيدْ وَاحْدْ مْنْ الْمْسْجُونِينْ.]</verse>
				<verse number="18">وْهُمَ يْغَوّْتُو بْصُوتْ وَاحْدْ وْݣَالُو: «قْتَلْ هَادْ الرَّاجْلْ وْطْلَقْ لِينَا بَارَابَاسْ!».</verse>
				<verse number="19">وْكَانْ بَارَابَاسْ فْالْحَبْسْ عْلَاحْقَّاشْ كَانْ مْشَارْكْ فْالْفُوضَى اللِّي وْقْعَاتْ فْالْمْدِينَة، وْحِيتْ قْتَلْ شِي رُوحْ.</verse>
				<verse number="20">وْتّْكَلّْمْ مْعَاهُمْ بِيلَاطُسْ مَرَّة خْرَى عْلَاحْقَّاشْ بْغَا يْطْلَقْ يَسُوعْ،</verse>
				<verse number="21">وْهُمَ يْبْدَاوْ كَيْغَوّْتُو وْكَيْݣُولُو: «صْلْبُه! صْلْبُه!».</verse>
				<verse number="22">وْݣَالْ لِيهُمْ لْلْمَرَّة التَّالْتَة: «آشْ مْنْ شَرّْ دَارْ هَادْ الرَّاجْلْ؟ رَاهْ مَا لْقِيتْ عْلِيهْ حْتَّى شِي تُهْمَة اللِّي يْسْتَاهْلْ عْلِيهَا الْمُوتْ، غَادِي نْضْرْبُه وْنْطَلْقُه يْمْشِي بْحَالُه!».</verse>
				<verse number="23">وْأَكّْدُو عْلِيهْ وْهُمَ كَيْغَوّْتُو عْلَى حَرّْ جَهْدْهُمْ وْكَيْطْلْبُو مْنُّه بَاشْ يْصَلْبُه، وْكَانْ الصُّوتْ دْيَالْهُمْ غَالْبْ.</verse>
				<verse number="24">وْقَرّْرْ بِيلَاطُسْ بَاشْ يْدِيرْ دَاكْشِّي اللِّي بْغَاوْ،</verse>
				<verse number="25">وْطْلَقْ لِيهُمْ الرَّاجْلْ اللِّي كَانْ فْالْحَبْسْ بْسْبَابْ الْفُوضَى وْالْقْتِيلَة، وْسَلّْمْ لِيهُمْ يَسُوعْ بَاشْ يْدِيرُو فِيهْ مَا بْغَاوْ.</verse>
				<verse number="26">وْفْالْوَقْتْ فَاشْ كَانُو غَادْيِينْ بِيهْ، شْدُّو وَاحْدْ الرَّاجْلْ مْنْ الْقَيْرَوَانْ سْمِيتُه سِمْعَانْ، كَانْ رَاجْعْ مْنْ الْفْدَّانْ، وْحَطُّو عْلِيهْ الْخْشْبَة دْ الصّْلِيبْ بَاشْ يْهَزّْهَا مْنْ وْرَا يَسُوعْ.</verse>
				<verse number="27">وْتْبْعُوهْ بْزَّافْ دْ النَّاسْ، وْشِي عْيَالَاتْ اللِّي كَانُو كَيْنَدْبُو وْيْنْوّْحُو عْلِيهْ.</verse>
				<verse number="28">وْتْلَفّْتْ لِيهُمْ يَسُوعْ وْݣَالْ: «مَا تْبْكِيوْشْ عْلِيَّ آ بْنَاتْ أُورْشَلِيمْ، وَلَكِنْ بْكِيوْ عْلَى رْيُوسْكُمْ وْعْلَى وْلَادْكُمْ.</verse>
				<verse number="29">عْلَاحْقَّاشْ هَا هِيَ لِيَّامْ جَايَّة اللِّي فِيهَا غَيْݣُولُو النَّاسْ: سْعْدَاتْ الْعْيَالَاتْ اللِّي عَمّْرْهُمْ مَا حْمْلُو وَلَا وْلْدُو وَلَا رْضّْعُو.</verse>
				<verse number="30">دِيكْ السَّاعَة غَيْبْدَاوْ يْݣُولُو لْلجّْبَالْ: طِيحُو عْلِينَا، وْغَيْݣُولُو لْلْكُدْيَاتْ: غْطِّيوْنَا.</verse>
				<verse number="31">إِيوَا إِلَا كَانُو هَكَّا كَيْدِيرُو بْالْعُودْ الْخْضَرْ، أَشْنُو غَيْطْرَا لْلْعُودْ الْيَابْسْ؟».</verse>
				<verse number="32">وْدَّاوْهْ هُوَ وْجُوجْ دْيَالْ الشّْفَارَا بَاشْ يْعَدْمُوهُمْ.</verse>
				<verse number="33">وْمْلِّي وْصْلُو لْلْبْلَاصَة الْمْسَمْيَّة بْالْجُمْجُمَة، صَلْبُوهْ تْمَّ مْعَ الشّْفَارَا، وَاحْدْ عْلَى لِيمْنْ دْيَالُه وْلَاخُرْ عْلَى لِيسْرْ.</verse>
				<verse number="34">وَلَكِنْ يَسُوعْ ݣَالْ: «آ بَّا غْفَرْ لْهَادْ النَّاسْ، عْلَاحْقَّاشْ رَاهُمَ مَا كَيْعَرْفُوشْ أَشْنُو كَيْدِيرُو».</verse>
				<verse number="35">وْكَانُو النَّاسْ وَاقْفِينْ تْمَّ وْكَيْشُوفُو، وْالرُّؤَسَا كَيْضَحْكُو عْلِيهْ وْكَيْݣُولُو: «يَاكْ نْجَّا غِيرُه، إِيوَا يْنَجِّي رَاسُه إِلَا كَانْ هُوَ نِيتْ الْمَسِيحْ اللِّي خْتَارُه اللَّهْ!».</verse>
				<verse number="36">وْضَحْكُو عْلِيهْ الْعَسْكَرْ حْتَّى هُمَ، وْقَرّْبُو لِيهْ وْعْطَاوْهْ الْخَلّْ</verse>
				<verse number="37">وْݣَالُو لِيهْ: «إِلَا كْنْتِ مَلِكْ لِيهُودْ، نْجِّي رَاسْكْ!».</verse>
				<verse number="38">وْكَانْتْ فُوقْ رَاسُه لُوحَة مْكْتُوبْ فِيهَا: «هَادَا هُوَ مَلِكْ لِيهُودْ!».</verse>
				<verse number="39">وْبْدَا وَاحْدْ مْنْ الشّْفَارَا اللِّي مْعَلّْقِينْ عْلَى خَشْبَةْ الصّْلِيبْ كَيْسَبّْ فْيَسُوعْ وْكَيْݣُولْ لِيهْ: «يَاكْ نْتَ هُوَ الْمَسِيحْ؟ إِيوَا نْجِّي رَاسْكْ وْنْجِّينَا مْعَاكْ!».</verse>
				<verse number="40">وْخَاصْمْ عْلِيهْ الشّْفَارْ لَاخُرْ وْݣَالْ لِيهْ: «وَاشْ مَا كَتْخَافْشْ مْنْ اللَّهْ وْنْتَ كَتّْعَاقْبْ بْحَالُه؟</verse>
				<verse number="41">حْنَا بْعْدَ كَنْسْتَاهْلُو الْعْقُوبَة، عْلَاحْقَّاشْ كَنْتّْعَاقْبُو عْلَى حْسَابْ فْعَايْلْنَا، أَمَّا هُوَ، رَاهْ مَا دَارْ حْتَّى شِي دَنْبْ».</verse>
				<verse number="42">وْݣَالْ لْيَسُوعْ: «تْفَكّْرْنِي فْالْوَقْتْ اللِّي غَتْرْجَعْ فِيهْ وْنْتَ مَلِكْ».</verse>
				<verse number="43">وْهُوَ يْجَاوْبُه يَسُوعْ: «نْݣُولْ لِيكْ الْحَقّْ: الْيُومْ غَتْكُونْ مْعَايَ فْالجّْنَّة».</verse>
				<verse number="44">وْفْجْوَايْهْ الطّْنَاشْ دْ النّْهَارْ ضْلَامْتْ الْأَرْضْ كُلّْهَا حْتَّى لْلتّْلَاتَة دْ الْعْشِيَّة،</verse>
				<verse number="45">وْتْضَرّْݣَاتْ الشّْمْسْ وْتْشَرّْݣَاتْ الْخَامِيَّة دْيَالْ بِيتْ اللَّهْ مْنْ الْوَسْطْ،</verse>
				<verse number="46">وْغَوّْتْ يَسُوعْ وَاحْدْ الْغُوتَة مْجَهْدَة وْݣَالْ: «آ بَّا، بِينْ يْدِّيكْ كَنْخَلِّي رُوحِي». وْغِيرْ ݣَالْ هَادْ الْكْلَامْ وْمَاتْ.</verse>
				<verse number="47">وْمْلِّي شَافْ الْقَايْدْ دْ الْعَسْكَرْ أَشْنُو وْقَعْ، عْطَى الْعَزّْ لْلَّهْ وْݣَالْ: «فْالْحَقِيقَة هَادْ الرَّاجْلْ مَا كَانْ عْلِيهْ حْتَّى دَنْبْ».</verse>
				<verse number="48">وْݣَاعْ النَّاسْ اللِّي حَضْرُو وْشَافُو أَشْنُو وْقَعْ، رْجْعُو وْهُمَ كَيْضْرْبُو عْلَى صْدُورْهُمْ.</verse>
				<verse number="49">وْكَانُو ݣَاعْ صْحَابْ يَسُوعْ وْالْعْيَالَاتْ اللِّي تْبْعُوهْ مْنْ الْجَلِيلْ، وَاقْفِينْ كَيْشُوفُو آشْ كَانْ كَيْطْرَا مْنْ بْعِيدْ.</verse>
				<verse number="50">وْجَا وَاحْدْ مْنْ الْمَجْلِسْ دْيَالْ لِيهُودْ سْمِيتُه يُوسْفْ، وْهُوَ رَاجْلْ مْزْيَانْ وْمْتَّاقِي اللَّهْ،</verse>
				<verse number="51">مَا كَانْشْ مْتَّافْقْ مْعَ الرَّيْ دْيَالْ الْمَجْلِسْ وْمْعَ دَاكْشِّي اللِّي كَيْدِيرُوهْ، وْكَانْ مْنْ الرَّامَة وْهِيَ مْدِينَة فْالْيَهُودِيَّة، وْكَيْتّْسَنَّى الْمْجِي دْيَالْ مَمْلَكَةْ اللَّهْ،</verse>
				<verse number="52">وْدْخَلْ عَنْدْ بِيلَاطُسْ وْطْلَبْ مْنُّه بَاشْ يْعْطِيهْ الدَّاتْ دْيَالْ يَسُوعْ.</verse>
				<verse number="53">وْنَزّْلْهَا مْنْ الصّْلِيبْ وْكَفّْنْهَا بْالْكْتَّانْ، وْحَطّْهَا فْقْبَرْ مْحْفُورْ فْالْحْجَرْ، عَمّْرْ شِي وَاحْدْ مَا تّْدْفَنْ فِيهْ مْنْ قْبَلْ.</verse>
				<verse number="54">وْكَانْ دَاكْ النّْهَارْ هُوَ النّْهَارْ اللِّي كَيْوَجّْدُو فِيهْ لْلسّْبْتْ اللِّي كَانْ قْرِيبْ يْبْدَا.</verse>
				<verse number="55">وْالْعْيَالَاتْ اللِّي كَانُو تَابْعِينْ يَسُوعْ مْنْ الْجَلِيلْ تْبْعُو يُوسْفْ، وْشَافُو الْقْبَرْ وْكِيفَاشْ تّْحْطَّاتْ فِيهْ الدَّاتْ دْيَالْ يَسُوعْ.</verse>
				<verse number="56">وْمْنْ بَعْدْ رْجْعُو وْوَجّْدُو الرِّيحَة وْالْحْنُوطْ، وْرْتَاحُو نْهَارْ السّْبْتْ كِمَا مْفْرُوضْ عْلِيهُمْ فْالشّْرَعْ.</verse>
			</chapter>
			<chapter number="24">
				<verse number="1">الْفَصْلْ رْبْعَة وْعْشْرِينْ وْفْالْفْجَرْ دْيَالْ نْهَارْ الْحَدّْ، جَاوْ الْعْيَالَاتْ لْلْقْبَرْ وْهُمَ هَازِّينْ مْعَاهُمْ الْحْنُوطْ اللِّي وَجّْدُوهْ.</verse>
				<verse number="2">وْلْقَاوْ الْحَجْرَة مْكَرْكْبَة مْنْ بَابْ الْقْبَرْ.</verse>
				<verse number="3">وْمْلِّي دَخْلُو، مَا لْقَاوْشْ الدَّاتْ دْيَالْ الرَّبّْ يَسُوعْ.</verse>
				<verse number="4">وْفْالْوَقْتْ اللِّي هُمَ حَايْرِينْ، بَانُو لِيهُمْ جُوجْ رْجَالْ لَابْسِينْ لْبَاسْ كَيْلْمَعْ،</verse>
				<verse number="5">وْخَافُو الْعْيَالَاتْ وْحْدْرُو وْجُوهْهُمْ لْلْأَرْضْ، وْݣَالُو لِيهُمْ الرّْجَالْ بْجُوجْ: «عْلَاشْ كَتْقَلّْبُو عْلَى الْحَيّْ بِينْ الْمْيّْتِينْ؟</verse>
				<verse number="6">رَاهْ مَا كَايْنْشْ هْنَا، عْلَاحْقَّاشْ نَاضْ مْنْ الْقْبَرْ. تْفَكّْرُو الْكْلَامْ اللِّي ݣَالْ لِيكُمْ فَاشْ كَانْ مَازَالْ فْالْجَلِيلْ،</verse>
				<verse number="7">مْلِّي ݣَالْ: رَاهْ خَاصّْ وَلْدْ الْإِنْسَانْ يْتّْسَلّْمْ لْلْيْدِّينْ دْ النَّاسْ الْمُدْنِبِينْ وْيْتّْصْلَبْ، وْفْالنّْهَارْ التَّالْتْ يْتّْبْعَتْ مْنْ الْمُوتْ».</verse>
				<verse number="8">وْتّْفَكّْرُو الْعْيَالَاتْ كْلَامُه.</verse>
				<verse number="9">وْرْجْعُو مْنْ الْقْبَرْ، وْعَاوْدُو لْلتّْلَامْدْ الْحْضَاشْ وْلْلخْرِينْ كُلّْهُمْ ݣَاعْ دَاكْشِّي اللِّي جْرَا.</verse>
				<verse number="10">وْالْعْيَالَاتْ اللِّي ݣَالُو هَادْشِّي لْلرُّسُلْ، هُمَ مَرْيَمْ الْمَجْدَلِيَّة وْيُوَنَّا وْمَرْيَمْ أُمّْ يَعْقُوبْ، وْالْعْيَالَاتْ اللِّي كَانُو مْعَاهُمْ.</verse>
				<verse number="11">وْمَا تِيّْقُوهُمْشْ الرُّسُلْ عْلَاحْقَّاشْ حْسَابْ لِيهُمْ بْلِّي كَانُو غِيرْ كَيْخَرّْفُو.</verse>
				<verse number="12">وَلَكِنْ بُطْرُسْ نَاضْ وْمْشَى كَيْجْرِّي لْلْقْبَرْ، وْمْلِّي تّْحْنَى بَانْ لِيهْ غِيرْ الْكْفَنْ. وْرْجَعْ كَيْتّْعَجّْبْ مْنْ دَاكْشِّي اللِّي وْقَعْ.</verse>
				<verse number="13">وْفْدَاكْ النّْهَارْ نِيتْ، كَانُو جُوجْ مْنْ التّْلَامْدْ فْطْرِيقْهُمْ لْوَاحْدْ الدُّوَّارْ سْمِيّْتُه عِمْوَاسْ، كَانْ بْعِيدْ عْلَى أُورْشَلِيمْ بْشِي حْضَاشْرْ كِيلُومِتْرْ.</verse>
				<verse number="14">وْكَانُو كَيْتّْكَلّْمُو عْلَى ݣَاعْ هَادْ الْأُمُورْ اللِّي وْقْعَاتْ.</verse>
				<verse number="15">وْمْلِّي كَانُو كَيْتّْكَلّْمُو وْكَيْتّْنَاقْشُو، قَرّْبْ مْنّْهُمْ يَسُوعْ بْرَاسُه وْمْشَى مْعَاهُمْ،</verse>
				<verse number="16">وَلَكِنْ شِي حَاجَة مَا خْلَّاتْشْ عِينِيهُمْ يْعَرْفُوهْ.</verse>
				<verse number="17">وْهُوَ يْݣُولْ لِيهُمْ: «فَاشْ كَتْهَضْرُو وْنْتُمَ غَادْيِينْ؟». وْوَقْفُو، وْكَانْ الْحُزْنْ بَايْنْ عْلِيهُمْ.</verse>
				<verse number="18">وْجَاوْبُه وَاحْدْ مْنّْهُمْ سْمِيتُه كِلْيُوبَاسْ: «يْمْكَنْ نْتَ بُوحْدْكْ اللِّي بْرَّانِي عْلَى أُورْشَلِيمْ، وْمَا كَتْعْرَفْشْ أَشْنُو وْقَعْ فِيهَا هَادْ لِيَّامْ!».</verse>
				<verse number="19">وْسْوّْلْهُمْ يَسُوعْ: «أَشْنُو وْقَعْ؟». وْهُمَ يْجَاوْبُوهْ: «دَاكْشِّي اللِّي جْرَا لْيَسُوعْ اللِّي مْنْ النَّاصِرَة، اللِّي كَانْ نْبِي قْوِي فْقْوَالُه وْأَعْمَالُه قُدَّامْ اللَّهْ وْالشَّعْبْ كُلُّه،</verse>
				<verse number="20">وْكِيفَاشْ سَلّْمُوهْ الرُّؤَسَا دْ رْجَالْ الدِّينْ وْالْحُكَّامْ دْيَاوْلْنَا بَاشْ يْتّْحْكَمْ عْلِيهْ بْالْمُوتْ، وْصَلْبُوهْ.</verse>
				<verse number="21">وْحْنَا كْنَّا كَنْتّْرَجَّاوْ بْلِّي هُوَ اللِّي غَيْفْدِي إِسْرَائِيلْ. وْفُوقْ مْنْ هَادْشِّي، رَاهْ هَادَا هُوَ النّْهَارْ التَّالْتْ بَاشْ وْقْعَاتْ هَادْ الْأُمُورْ.</verse>
				<verse number="22">وَلَكِنْ شِي عْيَالَاتْ مْنْ جْمَاعْتْنَا حَيّْرُونَا، عْلَاحْقَّاشْ مْشَاوْ زَارُو الْقْبَرْ مْعَ الْفْجَرْ،</verse>
				<verse number="23">وْمَا لْقَاوْشْ الدَّاتْ دْيَالُه، وْرْجْعُو كَيْݣُولُو بْلِّي بَانُو لِيهُمْ الْمَلَايْكَة، اللِّي ݣَالُو لِيهُمْ بْلِّي يَسُوعْ حَيّْ.</verse>
				<verse number="24">وْمْشَاوْ شِي وْحْدِينْ مْنَّا لْلْقْبَرْ، وْلْقَاوْ كِيفْ ݣَالُو لِينَا الْعْيَالَاتْ. وَلَكِنْ هُوَ مَا شَافُوهْشْ».</verse>
				<verse number="25">وْهُوَ يْݣُولْ لِيهُمْ يَسُوعْ: «آ هَادْ الْحْمَّاقْ اللِّي قْلُوبْهُمْ قَاسْحِينْ مَا كَيْآمْنُوشْ بْكْلَامْ الْأَنْبِيَا!</verse>
				<verse number="26">وَاشْ مَا كَانْشْ خَاصّْ الْمَسِيحْ يْقَاسِي هَادْ الْعْدَابْ، وْيْدْخَلْ لْلْعَزّْ دْيَالُه؟».</verse>
				<verse number="27">وْفَسّْرْ لِيهُمْ يَسُوعْ دَاكْشِّي اللِّي ݣَالْ عْلِيهْ كْتَابْ اللَّهْ، وْبْدَا مْنْ مُوسَى وْالْأَنْبِيَا كَامْلِينْ.</verse>
				<verse number="28">وْمْلِّي قَرّْبُو لْلدُّوَّارْ اللِّي كَانُو قَاصْدِينُه، بَيّْنْ لِيهُمْ يَسُوعْ بْحَالْ إِلَا غَادِي لْشِي بْلَاصَة بْعِيدَة.</verse>
				<verse number="29">وْزَاوْݣُوهْ وْݣَالُو لِيهْ: «بْقَى مْعَانَا، عْلَاحْقَّاشْ اللِّيلْ قَرّْبْ وْالنّْهَارْ بْدَا كَيْمْشِي!». وْدْخَلْ بَاشْ يْبْقَى مْعَاهُمْ.</verse>
				<verse number="30">وْمْلِّي ݣَلْسُو يَاكْلُو، خْدَا يَسُوعْ الْخُبْزْ وْقَطّْعُه وْعْطَاهُمْ بَعْدْمَا شْكَرْ اللَّهْ.</verse>
				<verse number="31">وْتّْحَلُّو لِيهُمْ عِينِيهُمْ وْعَرْفُوهْ، وْمْنْ بَعْدْ مَا بْقَاشْ كَيْبَانْ لِيهُمْ.</verse>
				<verse number="32">وْݣَالْ وَاحْدْ مْنّْهُمْ لْلَّاخُرْ: «وَاشْ مَا كَانْشْ قَلْبْنَا حَاسّْ مْلِّي هْضَرْ مْعَانَا فْالطّْرِيقْ وْشْرَحْ لِينَا كْتَابْ اللَّهْ؟».</verse>
				<verse number="33">وْنَاضُو دِيكْ السَّاعَة وْرْجْعُو لْأُورْشَلِيمْ، وْلْقَاوْ الرُّسُلْ بْحْضَاشْ وْصْحَابْهُمْ مْجْمُوعِينْ،</verse>
				<verse number="34">وْهُمَ كَيْݣُولُو: «رَاهْ بْالصَّحْ الرَّبّْ تّْبْعَتْ مْنْ الْمُوتْ وْبَانْ لْسِمْعَانْ!».</verse>
				<verse number="35">وْهُمَ يْعَاوْدُو لِيهُمْ أَشْنُو جْرَا فْالطّْرِيقْ، وْكِيفَاشْ عَرْفُو الرَّبّْ مْلِّي قَطّْعْ الْخُبْزْ.</verse>
				<verse number="36">وْهُمَ كَيْتّْكَلّْمُو، وْقَفْ يَسُوعْ وَسْطْ مْنّْهُمْ وْݣَالْ لِيهُمْ: «السّْلَامْ عْلِيكُمْ!»</verse>
				<verse number="37">وْهُمَ يْخَافُو وْتّْخَلْعُو، وْحْسَابْ لِيهُمْ بْلِّي كَيْشُوفُو شِي رُوحْ.</verse>
				<verse number="38">وْݣَالْ لِيهُمْ: «مَالْكُمْ مْخْلُوعِينْ، وْعْلَاشْ دْخَلْ الشّْكْ لْقْلُوبْكُمْ؟</verse>
				<verse number="39">شُوفُو يْدِّيَّ وْرْجْلِيَّ، رَانِي أَنَا هُوَ. مْسُّونِي وْشُوفُو. الرُّوحْ مَا عَنْدُوشْ اللّْحَمْ وْالْعْضَمْ كِمَا كَتْشُوفُو عَنْدِي».</verse>
				<verse number="40">ݣَالْ هَادْشِّي وْوْرَّاهُمْ يْدِّيهْ وْرْجْلِيهْ.</verse>
				<verse number="41">وَلَكِنْ مَا تِيّْقُوهْشْ مْنْ كْتْرَةْ الْفَرْحَة وْالدّْهْشَة. وْݣَالْ لِيهُمْ: «وَاشْ عَنْدْكُمْ هْنَا مَا يْتّْكَالْ؟».</verse>
				<verse number="42">وْعْطَاوْهْ طَرْفْ دْيَالْ الْحُوتْ مْشْوِي،</verse>
				<verse number="43">وْخْدَاهْ وْكْلَاهْ قُدَّامْهُمْ.</verse>
				<verse number="44">وْݣَالْ لِيهُمْ: «مْلِّي كْنْتْ مْعَاكُمْ ݣْلْتْ لِيكُمْ: خَاصّْ يْتّْحَقّْقْ ݣَاعْ دَاكْشِّي اللِّي تّْكْتَبْ عْلِيَّ فْشْرَعْ مُوسَى وْكْتُبْ الْأَنْبِيَا وْالْمَزَامِيرْ».</verse>
				<verse number="45">وْمْنْ بَعْدْ هَادْشِّي حَلّْ لِيهُمْ عْقُولْهُمْ بَاشْ يْفَهْمُو كْتَابْ اللَّهْ،</verse>
				<verse number="46">وْݣَالْ لِيهُمْ: «هَادْشِّي اللِّي مْكْتُوبْ فْكْتَابْ اللَّهْ بْلِّي الْمَسِيحْ غَادِي يْتّْعَدّْبْ وْفْالنّْهَارْ التَّالْتْ يْتّْبْعَتْ مْنْ الْمُوتْ،</verse>
				<verse number="47">وْبْالْإِسْمْ دْيَالُه غَادِي يْبَرّْحُو النَّاسْ بْالتُّوبَة وْمَغْفِرَةْ الدّْنُوبْ لْلشّْعُوبْ كُلّْهُمْ، وْغَادِي يْبْدَاوْ مْنْ أُورْشَلِيمْ.</verse>
				<verse number="48">وْنْتُمَ شَاهْدِينْ عْلَى هَادْشِّي.</verse>
				<verse number="49">وْهَانِي غَنْصِيفْطْ لِيكُمْ دَاكْشِّي اللِّي وْعَدْ بِيهْ بَّا. وَلَكِنْ بْقَاوْ فْمْدِينْةْ أُورْشَلِيمْ حْتَّى تّْعَمّْرُو بْالْقُوَّة اللِّي غَتْنْزَلْ عْلِيكُمْ مْنْ عَنْدْ اللَّهْ».</verse>
				<verse number="50">وْخْرَجْ وْدَّاهُمْ حْتَّى لْبَيْتْ عَنْيَا، وْهْزّْ يْدِّيهْ وْبَارْكْهُمْ.</verse>
				<verse number="51">وْفْالْوَقْتْ فَاشْ كَانْ كَيْبَارْكْهُمْ، تّْفَارْقْ مْعَاهُمْ وْتّْرْفَعْ لْلسّْمَا،</verse>
				<verse number="52">وْهُمَ يْسَجْدُو لِيهْ، وْرْجْعُو لْأُورْشَلِيمْ فْرْحَانِينْ بْزَّافْ.</verse>
				<verse number="53">وْكَانُو فْكُلّْ وَقْتْ كَيْمْشِيوْ لْبِيتْ اللَّهْ بَاشْ يْبَارْكُو اللَّهْ.</verse>
			</chapter>
		</book>
		<book number="43">
			<chapter number="1">
				<verse number="1">الْفَصْلْ اللّْوّْلْ فْالْبْدُو كَانْ الْكْلْمَة، 	وْالْكْلْمَة كَانْ عَنْدْ اللَّهْ، وْالْكْلْمَة كَانْ هُوَ اللَّهْ.</verse>
				<verse number="2">هَادَا كَانْ فْالْبْدُو عَنْدْ اللَّهْ.</verse>
				<verse number="3">	بِيهْ كُلّْشِي كَانْ، وْبْلَا بِيهْ مَا كَانْتْ حْتَّى حَاجَة مْنْ دَاكْشِّي اللِّي كَانْ.</verse>
				<verse number="4">	فِيهْ كَانْتْ الْحَيَاةْ، وْالْحَيَاةْ كَانْتْ نُورْ لْلنَّاسْ.</verse>
				<verse number="5">	وْالنُّورْ كَيْضَوِّي فْالضّْلَامْ، وْالضّْلَامْ مَا قْدَرْشْ عْلِيهْ.</verse>
				<verse number="6">	كَانْ وَاحْدْ الرَّاجْلْ مْرْسُولْ مْنْ عَنْدْ اللَّهْ سْمِيتُه يُوحَنَّا.</verse>
				<verse number="7">جَا يْشْهَدْ لْلنُّورْ بَاشْ كُلّْشِي يْآمْنْ عْلَى يْدُّه.</verse>
				<verse number="8">	مَا كَانْشْ هَادْ الرَّاجْلْ هُوَ النُّورْ، وَلَكِنْ جَا بَاشْ يْشْهَدْ لْلنُّورْ.</verse>
				<verse number="9">وْالْكْلْمَة كَانْ هُوَ النُّورْ الْحْقِيقِي اللِّي كَيْضَوِّي عْلَى كُلّْ إِنْسَانْ وْكَانْ جَايْ لْلدّْنْيَا.</verse>
				<verse number="10">	الْكْلْمَة كَانْ فْالدّْنْيَا، 	وْالدّْنْيَا بِيهْ تّْخَلْقَاتْ، وَلَكِنْ الدّْنْيَا مَا عَرْفَاتُوشْ.</verse>
				<verse number="11">	جَا لْعَنْدْ شَعْبُه، وْشَعْبُه مَا قْبْلُوشْ.</verse>
				<verse number="12">وَلَكِنْ هَادُوكْ اللِّي قْبْلُوهْ كُلّْهُمْ وْآمْنُو بِيهْ، عْطَاهُمْ السُّلْطَة بَاشْ يْوَلِّيوْ وْلَادْ اللَّهْ.</verse>
				<verse number="13">وْهُمَ اللِّي مَا تّْوَلْدُوشْ مْنْ الدّْمْ، وَلَا بْمُرَادْ الدَّاتْ، وَلَا بْمُرَادْ شِي رَاجْلْ، وَلَكِنْ تّْوَلْدُو مْنْ اللَّهْ.</verse>
				<verse number="14">	وْالْكْلْمَة وْلَّى بْنَادْمْ 	وْسْكَنْ بِينَاتْنَا 		وْشْفْنَا الْعَزّْ دْيَالُه، الْعَزّْ دْ الْوَلْدْ الْوْحِيدْ دْيَالْ الْآبْ، عَامْرْ بْالنِّعْمَة وْالْحَقّْ.</verse>
				<verse number="15">	شْهَدْ لِيهْ يُوحَنَّا وْبَرّْحْ وْݣَالْ: 	«هَادَا هُوَ اللِّي ݣْلْتْ عْلِيهْ: هَادَاكْ اللِّي غَيْجِي مْنْ بَعْدْ مْنِّي رَاهْ مُهِمّْ كْتَرْ مْنِّي، عْلَاحْقَّاشْ كَانْ قْبَلْ مْنِّي».</verse>
				<verse number="16">وْمْنْ النِّعْمَة دْيَالُه الْكْتِيرَة خْدِينَا حْنَا كُلّْنَا نِعْمَة فُوقْ نِعْمَة،</verse>
				<verse number="17">عْلَاحْقَّاشْ الشّْرَعْ تّْعْطَى عْلَى يْدّْ مُوسَى، وَلَكِنْ النِّعْمَة وْالْحَقّْ جَاوْ بْيَسُوعْ الْمَسِيحْ.</verse>
				<verse number="18">حْتَّى شِي حَدّْ مَا شَافْ اللَّهْ، وَلَكِنْ الْوَلْدْ الْوْحِيدْ اللِّي قْرِيبْ مْنْ الْآبْ هُوَ اللِّي خَبّْرْ بِيهْ.</verse>
				<verse number="19">وْهَادِي هِيَ شْهَادْةْ يُوحَنَّا مْلِّي صِيفْطُو لِيهْ لِيهُودْ شِي رْجَالْ الدِّينْ وْلَاوِيِّينْ مْنْ أُورْشَلِيمْ بَاشْ يْسْوّْلُوهْ: «شْكُونْ نْتَ؟».</verse>
				<verse number="20">وْهُوَ يْعْتَرْفْ وْمَا نْكَرْشْ، عْتَرْفْ وْݣَالْ: «أَنَا مَاشِي الْمَسِيحْ».</verse>
				<verse number="21">وْسْوّْلُوهْ: «إِيوَا شْكُونْ نْتَ؟ وَاشْ نْتَ إِيلِيَّا؟». وْهُوَ يْݣُولْ لِيهُمْ: «لَّا، أَنَا مَاشِي هُوَ»، وْݣَالُو لِيهْ تَانِي: «وَاشْ نْتَ النّْبِي؟». وْجَاوْبْهُمْ وْݣَالْ: «لَّا!».</verse>
				<verse number="22">وْهُمَ يْݣُولُو لِيهْ: «إِيوَا شْكُونْ نْتَ بَاشْ نْرَدُّو الجّْوَابْ لْهَادُوكْ اللِّي صِيفْطُونَا؟ آشْ كَتْݣُولْ عْلَى رَاسْكْ؟».</verse>
				<verse number="23">وْجَاوْبْهُمْ يُوحَنَّا: «أَنَا صُوتْ كَيْبَرّْحْ فْالصَّحْرَا وْكَيْݣُولْ: قَادُّو طْرِيقْ الرَّبّْ. كِيفْ ݣَالْ النّْبِي إِشْعِيَا».</verse>
				<verse number="24">وْمْنْ بِينْ هَادْ الْمْرْسُولِينْ كَانُو شِي وْحْدِينْ مْنْ الْفْرِّيسِيِّينْ،</verse>
				<verse number="25">وْسْوّْلُو يُوحَنَّا وْݣَالُو: «إِيوَا عْلَاشْ كَتْعَمّْدْ النَّاسْ إِلَا مَا كْنْتِيشْ نْتَ هُوَ الْمَسِيحْ، وْلَا إِيلِيَّا، وْلَا النّْبِي؟».</verse>
				<verse number="26">وْجَاوْبْهُمْ يُوحَنَّا وْݣَالْ: «أَنَا كَنْعَمّْدْ بْالْمَا، وَلَكِنْ بِينَاتْكُمْ وَاقْفْ وَاحْدْ مَا كَتْعَرْفُوهْشْ.</verse>
				<verse number="27">هُوَ اللِّي غَيْجِي مْنْ بَعْدْ مْنِّي، وْمَا نْسْتَاهْلْشْ نْحَلّْ سْيُورْ صْبَّاطُه».</verse>
				<verse number="28">وْقَعْ هَادْشِّي كُلُّه فْبَيْتْ عَنْيَا مْنْ وْرَا وَادْ الْأُرْدُنْ فِينْ كَانْ يُوحَنَّا كَيْعَمّْدْ النَّاسْ.</verse>
				<verse number="29">وْالْغَدّْ لِيهْ، شَافْ يُوحَنَّا يَسُوعْ جَايْ لْعَنْدُه، وْهُوَ يْݣُولْ: «هَا هُوَ خْرُوفْ اللَّهْ اللِّي غَيْهَزّْ الدّْنُوبْ دْيَالْ الدّْنْيَا.</verse>
				<verse number="30">هَادَا هُوَ اللِّي ݣْلْتْ عْلِيهْ: غَيْجِي مْنْ بَعْدْ مْنِّي رَاجْلْ مُهِمّْ كْتَرْ مْنِّي عْلَاحْقَّاشْ كَانْ قْبَلْ مْنِّي.</verse>
				<verse number="31">وْأَنَا مَا كَنْتْشْ كَنْعَرْفُه، وَلَكِنْ جِيتْ كَنْعَمّْدْ بْالْمَا بَاشْ يْوَلِّي مْعْرُوفْ عَنْدْ إِسْرَائِيلْ».</verse>
				<verse number="32">وْشْهَدْ يُوحَنَّا لْيَسُوعْ وْݣَالْ: «رَانِي شْفْتْ رُوحْ اللَّهْ نَازْلْ مْنْ السّْمَا بْحَالْ الْحْمَامَة وْبْقَى عْلِيهْ.</verse>
				<verse number="33">وْأَنَا مَا كَنْتْشْ كَنْعَرْفُه، وَلَكِنْ هَادَاكْ اللِّي صِيفْطْنِي بَاشْ نْعَمّْدْ بْالْمَا هُوَ ݣَالْ لِيَّ: اللِّي غَتْشُوفْ رُوحْ اللَّهْ نْزَلْ وْبْقَى عْلِيهْ، رَاهْ هَادَاكْ هُوَ اللِّي غَادِي يْعَمّْدْ بْالرُّوحْ الْقُدُسْ.</verse>
				<verse number="34">وْأَنَا رَانِي شْفْتْ هَادْشِّي وْشْهَدْتْ بْلِّي هَادَا هُوَ وَلْدْ اللَّهْ».</verse>
				<verse number="35">وْالْغَدّْ لِيهْ كَانْ يُوحَنَّا عَاوْتَانِي وَاقْفْ تْمَّ هُوَ وْجُوجْ مْنْ تْلَامْدُه.</verse>
				<verse number="36">وْغِيرْ شَافْ يَسُوعْ كَيْتّْمَشَّى، وْهُوَ يْݣُولْ: «هَا هُوَ خْرُوفْ اللَّهْ».</verse>
				<verse number="37">وْسْمْعُو تْلَامْدْ يُوحَنَّا بْجُوجْ هَادْ الْكْلَامْ، وْهُمَ يْتْبْعُو يَسُوعْ.</verse>
				<verse number="38">وْتْلَفّْتْ يَسُوعْ وْشَافْهُمْ تَابْعِينُه، وْهُوَ يْسْوّْلْهُمْ: «عْلَايَاشْ كَتْقَلّْبُو؟» وْجَاوْبُوهْ: «آ رَابِّي -اللِّي الْمَعْنَى دْيَالْهَا آ الْمُعَلِّمْ- فِينْ كَتْسْكُنْ؟».</verse>
				<verse number="39">وْهُوَ يْݣُولْ لِيهُمْ: «أَجِيوْ وْغَتْشُوفُو». وْمْشَاوْ مْعَاهْ وْشَافُو فِينْ سَاكْنْ، وْدَوّْزُو مْعَاهْ دَاكْ النّْهَارْ، وْكَانْ هَادْشِّي فْجْوَايْهْ الرّْبْعَة دْيَالْ الْعْشِيَّة.</verse>
				<verse number="40">وْكَانْ أَنْدْرَاوُسْ خُو سِمْعَانْ بُطْرُسْ وَاحْدْ مْنْ هَادُوكْ الجُّوجْ اللِّي سْمْعُو كْلَامْ يُوحَنَّا وْتْبْعُو يَسُوعْ.</verse>
				<verse number="41">وْلْقَا أَنْدْرَاوُسْ فْاللّْوّْلْ خُوهْ سِمْعَانْ وْݣَالْ لِيهْ: «رَاهْ لْقِينَا الْمَسِيَّا». اللِّي الْمَعْنَى دْيَالُه: الْمَسِيحْ.</verse>
				<verse number="42">وْجَابُه لْيَسُوعْ، وْشَافْ فِيهْ يَسُوعْ وْݣَالْ: «نْتَ سِمْعَانْ وَلْدْ يُوحَنَّا، وَلَيْنِّي غَتْوَلِّي سْمِيتْكْ صَفَا» اللِّي هِيَ بُطْرُسْ.</verse>
				<verse number="43">وْالْغَدّْ لِيهْ، بْغَا يَسُوعْ يْمْشِي لْلْجَلِيلْ، وْهُوَ يْلْقَا فِيلُبُّسْ وْݣَالْ لِيهْ: «تْبَعْنِي!».</verse>
				<verse number="44">وْكَانْ فِيلُبُّسْ مْنْ بَيْتْ صَيْدَا اللِّي هِيَ مْدِينْةْ أَنْدْرَاوُسْ وْبُطْرُسْ.</verse>
				<verse number="45">وْلْقَا فِيلُبُّسْ نَتَنَائِيلْ وْݣَالْ لِيهْ: «رَاهْ لْقِينَا هَادَاكْ اللِّي كْتَبْ عْلِيهْ مُوسَى فْكْتَابْ الشّْرَعْ وْكْتْبُو عْلِيهْ الْأَنْبِيَا، اللِّي هُوَ يَسُوعْ وَلْدْ يُوسْفْ اللِّي مْنْ النَّاصِرَة».</verse>
				<verse number="46">وْݣَالْ لِيهْ نَتَنَائِيلْ: «وَاشْ عَمّْرْ شِي حَاجَة مْزْيَانَة تْقْدَرْ تْخْرُجْ مْنْ النَّاصِرَة؟». وْرَدّْ عْلِيهْ فِيلُبُّسْ: «أَجِي وْشُوفْ!».</verse>
				<verse number="47">وْشَافْ يَسُوعْ نَتَنَائِيلْ جَايْ لْعَنْدُه وْݣَالْ لِيهْ: «هَا هُوَ وَاحْدْ الْإِسْرَائِيلِي حْقِيقِي مَا فِيهْ غْشّْ!».</verse>
				<verse number="48">وْهُوَ يْسْوّْلُه نَتَنَائِيلْ: «كِيفَاشْ عْرَفْتِينِي؟». جَاوْبُه يَسُوعْ وْݣَالْ لِيهْ: «شْفْتْكْ قْبَلْ مَا يْعَيّْطْ لِيكْ فِيلُبُّسْ وْنْتَ تَحْتْ الْكَرْمَة».</verse>
				<verse number="49">وْرَدّْ عْلِيهْ نَتَنَائِيلْ: «آ الْمُعَلِّمْ، نْتَ وَلْدْ اللَّهْ، نْتَ مَلِكْ إِسْرَائِيلْ».</verse>
				<verse number="50">وْجَاوْبُه يَسُوعْ وْݣَالْ لِيهْ: «وَاشْ آمْنْتِي غِيرْ حِيتْ ݣْلْتْ لِيكْ بْلِّي شْفْتْكْ تَحْتْ الْكَرْمَة؟ رَاكْ مَازَالْ غَادِي تْشُوفْ أُمُورْ كْبَرْ مْنْ هَادِي!».</verse>
				<verse number="51">وْزَادْ ݣَالْ لِيهْ: «نْݣُولْ لِيكُمْ الْحَقّْ: رَاهْ غَادِي تْشُوفُو السّْمَا مْحْلُولَة وْالْمَلَايْكَة دْ اللَّهْ كَيْطْلْعُو وْكَيْهَبْطُو عْلَى وَلْدْ الْإِنْسَانْ».</verse>
			</chapter>
			<chapter number="2">
				<verse number="1">الْفَصْلْ التَّانِي وْفْالنّْهَارْ التَّالْتْ، كَانْ وَاحْدْ الْعَرْسْ فْقَانَا اللِّي فْالْجَلِيلْ، وْكَانْتْ أُمّْ يَسُوعْ تْمَّ.</verse>
				<verse number="2">وْكَانْ يَسُوعْ وْتْلَامْدُه حْتَّى هُمَ مْعْرُوضِينْ لْلْعَرْسْ.</verse>
				<verse number="3">وْمْلِّي تّْسَالَا الْخْمَرْ لْمَّالِينْ الْعَرْسْ، ݣَالْتْ لِيهْ مُّه: «رَاهْ تّْسَالَا لِيهُمْ الْخْمَرْ!».</verse>
				<verse number="4">وْهُوَ يْݣُولْ لِيهَا يَسُوعْ: «آشْ بِينِي وْبِينْكْ آ هَادْ الْمْرَاة؟ رَاهْ سَاعْتِي مَازَالْ مَا جَاتْ».</verse>
				<verse number="5">وْݣَالْتْ مُّه لْلْخْدَّامَا: «اللِّي ݣَالْ لِيكُمْ عْلِيهْ، دِيرُوهْ!».</verse>
				<verse number="6">وْكَانُو تْمَّ سْتَّة دْيَالْ الْخْوَابِي مْصَايْبِينْ مْنْ الْحْجَرْ، كَيْسْتَعْمْلُوهُمْ لِيهُودْ بَاشْ يْتّْنْقَّاوْ، وْكَانْتْ كُلّْ خَابْيَة كَتْهَزّْ تْقْرِيبًا مَا بِينْ تْمَانِينْ حْتَّى لْمْيَة وْعْشْرِينْ يْتْرُو.</verse>
				<verse number="7">وْݣَالْ لِيهُمْ يَسُوعْ: «عَمّْرُو الْخْوَابِي بْالْمَا!»، وْهُمَ يْعَمّْرُوهُمْ حْتَّى لْلْفُمّْ.</verse>
				<verse number="8">وْمْنْ بَعْدْ ݣَالْ لِيهُمْ: «دَابَا، خْوِيوْ وْعْطِيوْ لْلِّي مْكَلّْفْ بْالْعَرْسْ». وْعْطَاوْهْ.</verse>
				<verse number="9">وْمْلِّي دَاقْ الْمَا اللِّي وْلَّى خْمَرْ، مَا عْرَفْشْ مْنِينْ جَا هَادْ الْخْمَرْ، وَلَكِنْ الْخْدَّامَا اللِّي فَرّْقُو مْنُّه كَانُو عَارْفِينْ. وْعَيّْطْ اللِّي مْكَلّْفْ بْالْعَرْسْ عْلَى الْعْرِيسْ،</verse>
				<verse number="10">وْݣَالْ لِيهْ: «ݣَاعْ النَّاسْ كَيْعْطِيوْ الْخْمَرْ الْمْخَيّْرْ فْاللّْوّْلْ، وْمْلِّي كَيْسَكْرُو الضّْيَافْ كَيْعْطِيوْهُمْ الْخْمَرْ الرّْخِيصْ، أَمَّا نْتَ رَاكْ خَلِّيتِي الْخْمَرْ الْمْزْيَانْ حْتَّى لْدَابَا!».</verse>
				<verse number="11">هَادِي هِيَ الْعَلَامَة اللّْوّْلَى اللِّي دَارْهَا يَسُوعْ فْقَانَا اللِّي فْالْجَلِيلْ، وْبَيّْنْ الْعَزّْ دْيَالُه وْآمْنُو بِيهْ تْلَامْدُه.</verse>
				<verse number="12">وْمْنْ بَعْدْ هَادْشِّي نْزَلْ لْكَفْرْنَاحُومْ، هُوَ وْمُّه وْخُوتُه وْتْلَامْدُه، وْبْقَاوْ تْمَّ شِي يَّامَاتْ قْلَالْ.</verse>
				<verse number="13">وْكَانْ عِيدْ الْفِصْحْ دْيَالْ لِيهُودْ قْرِيبْ، وْطْلَعْ يَسُوعْ لْأُورْشَلِيمْ.</verse>
				<verse number="14">وْلْقَا فْبِيتْ اللَّهْ الْبْيَّاعَا دْ الْبْݣَرْ وْالْغْنَمْ وْالْحْمَامْ، وْاللِّي كَيْصَرّْفُو الْفْلُوسْ ݣَالْسِينْ.</verse>
				<verse number="15">وْهُوَ يْصَايْبْ مْصْوِيطَة مْنْ الْحْبَالْ وْجْرَّى عْلِيهُمْ كُلّْهُمْ مْنْ بِيتْ اللَّهْ مْعَ الْغْنَمْ وْالْبْݣَرْ دْيَالْهُمْ، وْشَتّْتْ الدّْرَاهْمْ دْيَالْ اللِّي كَيْصَرّْفُو الْفْلُوسْ وْقْلَبْ طْبَالِيهُمْ.</verse>
				<verse number="16">وْݣَالْ لْلْبِيَّاعَا دْ الْحْمَامْ: «خَرّْجُو هَادْشِّي مْنْ هْنَا، مَا تْرَدُّوشْ دَارْ بَّا دَارْ لْلْبِيعْ وْالشّْرَا!».</verse>
				<verse number="17">وْتّْفَكّْرُو تْلَامْدُه بْلِّي مْكْتُوبْ فْكْتَابْ اللَّهْ: «الْغِيرَة عْلَى دَارْكْ غَادِي تَاكْلْنِي».</verse>
				<verse number="18">وْسْوّْلُوهْ لِيهُودْ: «آشْ مْنْ عَلَامَة غَتْدِيرْ بَاشْ تْوَرِّينَا بْلِّي عَنْدْكْ الْحَقّْ تْدِيرْ هَادْشِّي؟».</verse>
				<verse number="19">وْجَاوْبْهُمْ يَسُوعْ وْݣَالْ: «رَيّْبُو هَادْ بِيتْ اللَّهْ، وْفْتْلْتْ يَّامْ أَنَا غَنْبْنِيهْ».</verse>
				<verse number="20">وْهُمَ يْݣُولُو لِيهْ لِيهُودْ: «هَادْ بِيتْ اللَّهْ تّْبْنَى فْسْتَّة وْرْبْعِينْ عَامْ، وْنْتَ فْتْلْتْ يَّامْ غَتْعَاوْدْ تْبْنِيهْ؟».</verse>
				<verse number="21">وَلَكِنْ يَسُوعْ كَانْ كَيْقْصَدْ بْلِّي بِيتْ اللَّهْ هُوَ الدَّاتْ دْيَالُه.</verse>
				<verse number="22">وْمْلِّي تّْبْعَتْ مْنْ الْمُوتْ، تّْفَكّْرُو تْلَامْدُه بْلِّي ݣَالْ هَادْشِّي، وْآمْنُو بْكْتَابْ اللَّهْ وْالْكْلَامْ اللِّي ݣَالُه يَسُوعْ.</verse>
				<verse number="23">وْمْلِّي كَانْ يَسُوعْ فْأُورْشَلِيمْ فْعِيدْ الْفِصْحْ، آمْنُو بْزَّافْ دْ النَّاسْ بْالْإِسْمْ دْيَالُه حِيتْ شَافُو الْعَلَامَاتْ اللِّي دَارْ.</verse>
				<verse number="24">وَلَكِنْ يَسُوعْ مَا كَانْشْ كَيْتِيقْ فِيهُمْ، عْلَاحْقَّاشْ كَانْ كَيْعْرَفْ النَّاسْ كُلّْهُمْ.</verse>
				<verse number="25">وْمَا كَانْشْ مْحْتَاجْ لْشِي وَاحْدْ يْشْهَدْ لِيهْ عْلَى بْنَادْمْ، حِيتْ كَانْ كَيْعْرَفْ أَشْنُو كَايْنْ فْقَلْبْ بْنَادْمْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ كَانْ وَاحْدْ الرَّاجْلْ مْنْ الْفْرِّيسِيِّينْ مْنْ كْبَارْ لِيهُودْ سْمِيتُه نِيقُودِيمُوسْ.</verse>
				<verse number="2">جَا لْعَنْدْ يَسُوعْ فْاللِّيلْ وْݣَالْ لِيهْ: «آ الْمُعَلِّمْ، حْنَا كَنْعَرْفُو بْلِّي نْتَ مُعَلِّمْ جِيتِي مْنْ عَنْدْ اللَّهْ، عْلَاحْقَّاشْ حْتَّى وَاحْدْ مَا يْقْدَرْ يْدِيرْ هَادْ الْعَلَامَاتْ اللِّي كَتْدِيرْ إِلَا مَا كَانْشْ اللَّهْ مْعَاهْ».</verse>
				<verse number="3">وْجَاوْبُه يَسُوعْ وْݣَالْ لِيهْ: «نْݣُولْ لِيكْ الْحَقّْ: رَاهْ اللِّي مَا تّْوْلَدْشْ مْنْ جْدِيدْ، مَا يْقْدَرْشْ يْشُوفْ مَمْلَكَةْ اللَّهْ».</verse>
				<verse number="4">وْسْوّْلْ نِيقُودِيمُوسْ يَسُوعْ: «كِيفَاشْ يْقْدَرْ بْنَادْمْ يْتّْوْلَدْ وْهُوَ كْبِيرْ فْالْعْمَرْ؟ وَاشْ يْقْدَرْ يْرْجَعْ لْكَرْشْ مُّه مَرَّة خْرَى وْيْعَاوْدْ يْتّْوْلَدْ؟».</verse>
				<verse number="5">وْجَاوْبُه يَسُوعْ: «نْݣُولْ لِيكْ الْحَقّْ: اللِّي مَا تّْوْلَدْشْ مْنْ الْمَا وْالرُّوحْ، مَا يْقْدَرْشْ يْدْخَلْ لْمَمْلَكَةْ اللَّهْ.</verse>
				<verse number="6">رَاهْ اللِّي تّْوْلَدْ مْنْ الدَّاتْ هُوَ دَاتْ، وْاللِّي تّْوْلَدْ مْنْ الرُّوحْ هُوَ رُوحْ.</verse>
				<verse number="7">مَا تّْعَجّْبْشْ إِلَا كْنْتْ ݣْلْتْ لِيكْ بْلِّي خَاصّْكُمْ تّْوَلْدُو مْنْ جْدِيدْ.</verse>
				<verse number="8">الرِّيحْ كَتْسُوطْ فِينْ مَا بْغَاتْ، وْكَتْسْمَعْ الصُّوتْ دْيَالْهَا وَلَكِنْ مَا كَتْعْرَفْشْ لَا مْنِينْ كَتْجِي وْلَا فِينْ كَتْمْشِي: هَكَّا كُلّْ وَاحْدْ تّْوْلَدْ مْنْ الرُّوحْ».</verse>
				<verse number="9">وْعَاوْدْ سْوّْلُه نِيقُودِيمُوسْ: «كِيفَاشْ يْمْكَنْ يْوْقَعْ هَادْشِّي؟».</verse>
				<verse number="10">وْجَاوْبْ يَسُوعْ وْݣَالْ لِيهْ: «نْتَ مُعَلِّمْ فْإِسْرَائِيلْ وْمَا عْرَفْتِيشْ هَادْشِّي؟</verse>
				<verse number="11">نْݣُولْ لِيكْ الْحَقّْ: رَاهْ حْنَا كَنْتّْكَلّْمُو بْدَاكْشِّي اللِّي كَنْعَرْفُو، وْكَنْشَهْدُو بْدَاكْشِّي اللِّي شْفْنَا، وَلَكِنْ مَا كَتْقَبْلُوشْ الشّْهَادَة دْيَالْنَا.</verse>
				<verse number="12">إِلَا كْنْتْ تّْكَلّْمْتْ لِيكُمْ عْلَى الْأُمُورْ دْيَالْ الْأَرْضْ وْمَا آمْنْتُوشْ، كِيفَاشْ غَتْآمْنُو إِلَا تّْكَلّْمْتْ لِيكُمْ عْلَى الْأُمُورْ دْيَالْ السّْمَا؟</verse>
				<verse number="13">رَاهْ عَمّْرْ شِي حَدّْ مَا طْلَعْ لْلسّْمَا غِيرْ هَادَاكْ اللِّي نْزَلْ مْنّْهَا اللِّي هُوَ وَلْدْ الْإِنْسَانْ.</verse>
				<verse number="14">وْكِمَا رْفَعْ مُوسَى اللّْفْعَى فْالصَّحْرَا، هَكَّا خَاصّْ وَلْدْ الْإِنْسَانْ يْتّْرْفَعْ،</verse>
				<verse number="15">بَاشْ كُلّْ مْنْ كَيْآمْنْ بِيهْ تْكُونْ عَنْدُه الْحَيَاةْ الدَّايْمَة.</verse>
				<verse number="16">حِيتْ هَكَّا بْغَا اللَّهْ نَاسْ الدّْنْيَا حْتَّى وْهَبْ وَلْدُه الْوْحِيدْ، بَاشْ مَا يْتّْهْلَكْشْ كُلّْ مْنْ كَيْآمْنْ بِيهْ وَلَكِنْ تْكُونْ عَنْدُه الْحَيَاةْ الدَّايْمَة.</verse>
				<verse number="17">حِيتْ اللَّهْ مَا صِيفْطْشْ وَلْدُه لْلدّْنْيَا بَاشْ يْحْكَمْ عْلَى نَاسْهَا، وَلَكِنْ بَاشْ يْنْجَاوْ بِيهْ.</verse>
				<verse number="18">اللِّي كَيْآمْنْ بْوَلْدْ اللَّهْ مَا كَيْتّْحْكَمْشْ عْلِيهْ، وْاللِّي مَا كَيْآمْنْشْ رَاهْ تّْحْكَمْ عْلِيهْ حِيتْ مَا آمْنْشْ بْإِسْمْ وَلْدْ اللَّهْ الْوْحِيدْ.</verse>
				<verse number="19">وْهَادَا هُوَ الْحُكْمْ: النُّورْ جَا لْلدّْنْيَا، وَلَكِنْ النَّاسْ بْغَاوْ الضّْلَامْ كْتَرْ مْنْ النُّورْ، حِيتْ فْعَايْلْهُمْ مَا مْزْيَانَاشْ.</verse>
				<verse number="20">حِيتْ ݣَاعْ اللِّي كَيْدِيرْ الشَّرّْ، كَيْكْرَهْ النُّورْ، وْمَا كَيْجِيشْ لْلنُّورْ بَاشْ مَا يْتّْفْضْحُوشْ فْعَايْلُه.</verse>
				<verse number="21">وَلَكِنْ اللِّي كَيْمْشِي فْطْرِيقْ الْحَقّْ كَيْجِي لْلنُّورْ، بَاشْ يْبَانْ بْلِّي بْأَعْمَالُه كَيْطِيعْ اللَّهْ».</verse>
				<verse number="22">وْمْنْ بَعْدْ هَادْشِّي، جَا يَسُوعْ وْتْلَامْدُه لْبْلَادْ الْيَهُودِيَّة، وْبْقَى مْعَاهُمْ تْمَّ شِي يَّامَاتْ، وْكَانْ كَيْعَمّْدْ.</verse>
				<verse number="23">وْكَانْ يُوحَنَّا حْتَّى هُوَ كَيْعَمّْدْ النَّاسْ فْعِينْ نُونْ حْدَا مْدِينْةْ سَالِيمْ، عْلَاحْقَّاشْ كَانْ تْمَّ بْزَّافْ دْ الْمَا وْالنَّاسْ كَانُو كَيْجِيوْ وْكَيْتّْعَمّْدُو.</verse>
				<verse number="24">حِيتْ يُوحَنَّا كَانْ مَازَالْ مَا تّْشَدّْشْ فْالْحَبْسْ.</verse>
				<verse number="25">وْوْقَعْ وَاحْدْ النِّقَاشْ بِينْ تْلَامْدْ يُوحَنَّا وْوَاحْدْ لِيهُودِي عْلَى كِيفَاشْ كَيْكُونْ التَّطْهِيرْ.</verse>
				<verse number="26">وْهُمَ يْجِيوْ لْعَنْدْ يُوحَنَّا وْݣَالُو لِيهْ: «آ الْمُعَلِّمْ، هَادَاكْ اللِّي كَانْ مْعَاكْ فْالجِّهَة لْخْرَى دْيَالْ وَادْ الْأُرْدُنْ، اللِّي شْهَدْتِي لِيهْ، هَا هُوَ كَيْعَمّْدْ، وْݣَاعْ النَّاسْ كَيْجِيوْ لْعَنْدُه».</verse>
				<verse number="27">وْجَاوْبْهُمْ يُوحَنَّا وْݣَالْ: «مَا يْقْدَرْشْ بْنَادْمْ يَاخُدْ شِي حَاجَة مْنْ غِيرْ إِلَا عْطَاهَا لِيهْ اللَّهْ.</verse>
				<verse number="28">نْتُمَ بْرَاسْكُمْ كَتْشَهْدُو بْلِّي ݣْلْتْ أَنَا مَاشِي هُوَ الْمَسِيحْ، وَلَكِنْ اللَّهْ صِيفْطْنِي قْبَلْ مْنُّه بَاشْ نْوَجّْدْ لِيهْ الطّْرِيقْ.</verse>
				<verse number="29">اللِّي عَنْدُه الْعْرُوسَة، رَاهْ هُوَ الْعْرِيسْ. وَلَكِنْ صَاحْبْ الْعْرِيسْ اللِّي وَاقْفْ وْكَيْسْمَعْ لِيهْ، كَيْفْرَحْ بْزَّافْ مْلِّي كَيْسْمَعْ صُوتْ الْعْرِيسْ. وْهَكَّا حْتَّى أَنَا الْفَرْحَة دْيَالِي كْمْلَاتْ.</verse>
				<verse number="30">لَابْدّْ يْزِيدْ هُوَ، وْأَنَا نّْقَصْ.</verse>
				<verse number="31">هَادَاكْ اللِّي جَايْ مْنْ الْفُوقْ هُوَ فُوقْ كُلّْشِي، وْهَادَاكْ اللِّي مْنْ الْأَرْضْ هُوَ مْنْ سُكَّانْ الْأَرْضْ وْبْكْلَامْ سُكَّانْهَا كَيْتّْكَلّْمْ. وْهَادَاكْ اللِّي جَايْ مْنْ السّْمَا هُوَ فُوقْ كُلّْشِي،</verse>
				<verse number="32">وْكَيْشْهَدْ بْدَاكْشِّي اللِّي شَافْ وْسْمَعْ، وَلَكِنْ حْتَّى حَدّْ مَا كَيْقْبَلْ الشّْهَادَة دْيَالُه.</verse>
				<verse number="33">وْاللِّي قْبَلْ الشّْهَادَة دْيَالُه، كَيْشْهَدْ بْلِّي اللَّهْ صَادْقْ.</verse>
				<verse number="34">حِيتْ اللِّي صِيفْطُه اللَّهْ كَيْتّْكَلّْمْ بْكْلَامْ اللَّهْ، عْلَاحْقَّاشْ اللَّهْ كَيْعْطِي الرُّوحْ دْيَالُه بْلَا قْيَاسْ.</verse>
				<verse number="35">رَاهْ الْآبْ كَيْبْغِي وَلْدُه، وْدَارْ كُلّْشِي فْيْدُّه.</verse>
				<verse number="36">اللِّي كَيْآمْنْ بْوَلْدُه عَنْدُه الْحَيَاةْ الدَّايْمَة، وْاللِّي مَا كَيْطِيعْشْ وَلْدُه، مَا غَادِيشْ يْشُوفْ الْحَيَاةْ وَلَكِنْ غَادِي يْبْقَى عْلِيهْ غَضَبْ اللَّهْ».</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْمْلِّي عْرَفْ الرَّبّْ يَسُوعْ بْلِّي الْفْرِّيسِيِّينْ سْمْعُو بْلِّي التّْلَامْدْ كَيْجِيوْ لْعَنْدُه وْكَيْعَمّْدْهُمْ كْتَرْ مْنْ يُوحَنَّا،</verse>
				<verse number="2">وَاخَّا مَاشِي يَسُوعْ بْرَاسُه هُوَ اللِّي كَانْ كَيْعَمّْدْ وَلَكِنْ التّْلَامْدْ دْيَالُه،</verse>
				<verse number="3">خْلَّا بْلَادْ الْيَهُودِيَّة وْرْجَعْ تَانِي لْلْجَلِيلْ.</verse>
				<verse number="4">وْكَانْ خَاصُّه يْدُوزْ مْنْ السَّامِرَة.</verse>
				<verse number="5">وْهُوَ يْوْصَلْ لْوَاحْدْ الْمْدِينَة فْالسَّامِرَة سْمِيتْهَا سُوخَارْ، قْرِيبَة لْلْفْدَّانْ اللِّي كَانْ عْطَاهْ يَعْقُوبْ لْوَلْدُه يُوسْفْ.</verse>
				<verse number="6">وْكَانْ تْمَّ الْبِيرْ دْيَالْ يَعْقُوبْ. وْحِيتْ كَانْ يَسُوعْ عْيَّانْ بْالسّْفَرْ، ݣْلَسْ فْجَنْبْ الْبِيرْ، وْكَانْتْ السَّاعَة جْوَايْهْ الطّْنَاشْ.</verse>
				<verse number="7">وْجَاتْ وَاحْدْ الْمْرَاة مْنْ السَّامِرَة بَاشْ تْسْݣِي الْمَا، وْݣَالْ لِيهَا يَسُوعْ: «عْطِينِي نْشْرَبْ».</verse>
				<verse number="8">وْكَانُو تْلَامْدُه مْشَاوْ لْلْمْدِينَة بَاشْ يْشْرِيوْ الْمَاكْلَة.</verse>
				<verse number="9">وْهِيَ تْݣُولْ لِيهْ الْمْرَاة السَّامِرِيَّة: «نْتَ يْهُودِي وْأَنَا سَامِرِيَّة، إِيوَا كِيفَاشْ كَتْطْلَبْ مْنِّي نْعْطِيكْ تْشْرَبْ؟». حِيتْ لِيهُودْ مَا كَيْتّْعَامْلُوشْ مْعَ السَّامِرِيِّينْ.</verse>
				<verse number="10">وْجَاوْبْهَا يَسُوعْ وْݣَالْ لِيهَا: «كُونْ عْرَفْتِي آشْ كَيْعْطِي اللَّهْ، وْشْكُونْ هُوَ اللِّي كَيْݣُولْ لِيكْ عْطِينِي نْشْرَبْ، كُونْ رَاكِ نْتِ اللِّي طْلَبْتِي مْنُّه وْعْطَاكْ الْمَا دْيَالْ الْحَيَاةْ».</verse>
				<verse number="11">وْݣَالْتْ لِيهْ الْمْرَاة: «آ سِيدِي، نْتَ مَا عَنْدْكْ دْلُو، وْالْبِيرْ غَارْقْ، إِيوَا مْنِينْ جَاكْ الْمَا دْيَالْ الْحَيَاةْ؟</verse>
				<verse number="12">وَاشْ نْتَ حْسَنْ مْنْ جْدّْنَا يَعْقُوبْ اللِّي عْطَانَا الْبِيرْ، وْهُوَ بْرَاسُه شْرَبْ مْنُّه وْشْرْبُو مْنُّه وْلَادُه وْالْبْهَايْمْ دْيَالُه؟».</verse>
				<verse number="13">وْجَاوْبْهَا يَسُوعْ وْݣَالْ لِيهَا: «ݣَاعْ اللِّي كَيْشْرَبْ مْنْ هَادْ الْمَا، غَادِي يْعَاوْدْ يْعْطَشْ.</verse>
				<verse number="14">وَلَكِنْ اللِّي غَيْشْرَبْ مْنْ الْمَا اللِّي غَنْعْطِيهْ لِيهْ أَنَا، رَاهْ عَمّْرُه مَا غَادِي يْعْطَشْ، وْالْمَا اللِّي غَنْعْطِيهْ لِيهْ غَادِي يْوَلِّي فِيهْ عِينْ كَتْفِيضْ بْالْمَا دْ الْحَيَاةْ الدَّايْمَة».</verse>
				<verse number="15">وْݣَالْتْ لِيهْ الْمْرَاة: «آ سِيدِي، عْطِينِي هَادْ الْمَا بَاشْ مَا نْعَاوْدْشْ نْعْطَشْ وْلَا نْجِي لّْهْنَا بَاشْ نْسْݣِي!».</verse>
				<verse number="16">وْݣَالْ لِيهَا يَسُوعْ: «سِيرِي وْعَيّْطِي عْلَى رَاجْلْكْ وْرْجْعِي لّْهْنَا».</verse>
				<verse number="17">وْجَاوْبَاتْ الْمْرَاة وْݣَالْتْ لِيهْ: «مَا عَنْدِي رَاجْلْ». وْرَدّْ عْلِيهَا يَسُوعْ: «عَنْدْكْ الْحَقّْ مْلِّي ݣْلْتِي مَا عَنْدِي رَاجْلْ،</verse>
				<verse number="18">عْلَاحْقَّاشْ كَانُو عَنْدْكْ خَمْسَة دْ الرّْجَالْ، وْالرَّاجْلْ اللِّي كَيْعِيشْ مْعَاكْ دَابَا مَاشِي رَاجْلْكْ، هَادْشِّي اللِّي ݣْلْتِي رَاهْ صْحِيحْ».</verse>
				<verse number="19">وْهِيَ تْݣُولْ لِيهْ الْمْرَاة: «كَيْبَانْ لِيَّ آ سِيدِي بْلِّي نْتَ نْبِي!</verse>
				<verse number="20">جْدُودْنَا عْبْدُو اللَّهْ فْهَادْ الجّْبَلْ، وْنْتُمَ كَتْݣُولُو بْلِّي أُورْشَلِيمْ هِيَ الْمُوضْعْ اللِّي خَاصّْ يْتّْعْبَدْ فِيهْ اللَّهْ».</verse>
				<verse number="21">وْݣَالْ لِيهَا يَسُوعْ: «تِيّْقِينِي آ الْمْرَاة، رَاهْ غَادِي يْجِي وَاحْدْ الْوَقْتْ اللِّي فِيهْ مَا غَادِيشْ تْعَبْدُو الْآبْ لَا فْهَادْ الجّْبَلْ وَلَا فْأُورْشَلِيمْ.</verse>
				<verse number="22">نْتُمَ كَتْعَبْدُو اللِّي مَا كَتْعَرْفُوهْشْ، أَمَّا حْنَا رَاهْ كَنْعَبْدُو اللِّي كَنْعَرْفُوهْ، حِيتْ النّْجَا غَيْجِي مْنْ لِيهُودْ.</verse>
				<verse number="23">وْغَيْجِي وَاحْدْ الْوَقْتْ، وْرَاهْ جَا دَابَا، فِينْ اللِّي كَيْعَبْدُو عْلَى حَقّْ غَيْعَبْدُو الْآبْ بْالرُّوحْ وْالْحَقّْ، عْلَاحْقَّاشْ الْآبْ كَيْقَلّْبْ عْلَى بْحَالْ هَادُو اللِّي كَيْعَبْدُوهْ.</verse>
				<verse number="24">اللَّهْ رُوحْ، وْاللِّي كَيْعَبْدُوهْ خَاصّْهُمْ يْعَبْدُوهْ بْالرُّوحْ وْالْحَقّْ».</verse>
				<verse number="25">وْݣَالْتْ لِيهْ الْمْرَاة: «أَنَا كَنْعْرَفْ بْلِّي الْمَسِيَّا -اللِّي هُوَ الْمَسِيحْ- غَادِي يْجِي. وْمْلِّي غَادِي يْجِي غَيْفَسّْرْ لِينَا كُلّْشِي».</verse>
				<verse number="26">وْݣَالْ لِيهَا يَسُوعْ: «رَاهْ هُوَ أَنَا اللِّي كَنْتّْكَلّْمْ مْعَاكْ».</verse>
				<verse number="27">وْدِيكْ السَّاعَة رْجْعُو تْلَامْدُه، وْتّْعَجّْبُو مْلِّي لْقَاوْهْ كَيْهْضَرْ مْعَ مْرَاة. وَلَكِنْ حْتَّى وَاحْدْ مَا سْوّْلُه: «أَشْنُو بْغِيتِي؟»، وْلَا «عْلَاشْ كَتْهْضَرْ مْعَاهَا؟».</verse>
				<verse number="28">وْخْلَّاتْ الْمْرَاة الْݣْلَّة دْيَالْهَا وْمْشَاتْ لْلْمْدِينَة، وْݣَالْتْ لْلنَّاسْ:</verse>
				<verse number="29">«أَجِيوْ تْشُوفُو وَاحْدْ الرَّاجْلْ ݣَالْ لِيَّ ݣَاعْ دَاكْشِّي اللِّي دْرْتْ. وَاشْ يْمْكَنْ يْكُونْ هَادَا هُوَ الْمَسِيحْ؟».</verse>
				<verse number="30">وْخَرْجُو النَّاسْ مْنْ الْمْدِينَة وْجَاوْ لْعَنْدْ يَسُوعْ.</verse>
				<verse number="31">وْفْنَفْسْ الْوَقْتْ، كَانُو التّْلَامْدْ كَيْطْلْبُو يَسُوعْ وْكَيْݣُولُو لِيهْ: «آ الْمُعَلِّمْ، كُولْ!».</verse>
				<verse number="32">وَلَكِنْ هُوَ رَدّْ عْلِيهُمْ: «عَنْدِي مَاكْلَة كَنَاكُلْهَا مَا كَتْعَرْفُوهَاشْ نْتُمَ».</verse>
				<verse number="33">وْبْدَاوْ التّْلَامْدْ كَيْݣُولُو لْبَعْضِيَّاتْهُمْ: «وَاشْ جَابْ لِيهْ شِي وَاحْدْ مَا يَاكُلْ؟».</verse>
				<verse number="34">وْݣَالْ لِيهُمْ يَسُوعْ: «مَاكْلْتِي هِيَ نْدِيرْ مُرَادْ هَادَاكْ اللِّي صِيفْطْنِي، وْنْكَمّْلْ الْخْدْمَة دْيَالْتُه.</verse>
				<verse number="35">يَاكْ كَتْݣُولُو: مْنْ دَابَا رْبَعْ شْهُورْ غَيْجِي الْحْصَادْ! إِيوَا رَانِي نْݣُولْ لِيكُمْ: هْزُّو عِينِيكُمْ وْشُوفُو الزّْرَعْ فْالْفْدَادْنْ كِيفْ وْلَّى طَايْبْ وْمُوجُودْ لْلْحْصَادْ.</verse>
				<verse number="36">وْالْحْصَّادْ كَيَاخُدْ الْأُجْرَة وْكَيْجْمَعْ الْغْلَّة لْلْحَيَاةْ الدَّايْمَة، بَاشْ يْفْرَحْ هَادَاكْ اللِّي كَيْزْرَعْ وْهَادَاكْ اللِّي كَيْحْصَدْ.</verse>
				<verse number="37">وْمَا كْدَبْشْ هَادَاكْ اللِّي ݣَالْ: وَاحْدْ كَيْزْرَعْ وْلَاخُرْ كَيْحْصَدْ.</verse>
				<verse number="38">رَانِي صِيفْطْتْكُمْ بَاشْ تْحَصْدُو دَاكْشِّي اللِّي مَا ضْرَبْتُوشْ عْلِيهْ تَمَارَة، نَاسْ خْرِينْ ضْرْبُو تَمَارَة وْنْتُمَ كَتْجْنِيوْ الْغْلَّة دْ تَمَارَة دْيَالْهُمْ».</verse>
				<verse number="39">وْآمْنُو بْيَسُوعْ فْدِيكْ الْمْدِينَة بْزَّافْ دْيَالْ السَّامِرِيِّينْ بْسْبَابْ كْلَامْ الْمْرَاة اللِّي كَانْتْ كَتْشْهَدْ وْكَتْݣُولْ: «ݣَالْ لِيَّ ݣَاعْ دَاكْشِّي اللِّي دْرْتْ».</verse>
				<verse number="40">وْمْلِّي جَاوْ لْعَنْدُه السَّامِرِيِّينْ، طْلْبُو مْنُّه بَاشْ يْبْقَى مْعَاهُمْ، وْبْقَى تْمَّ يُومَيْنْ.</verse>
				<verse number="41">وْزَادُو آمْنُو بِيهْ بْزَّافْ دْ النَّاسْ بْسْبَابْ كْلَامُه.</verse>
				<verse number="42">وْݣَالُو لْلْمْرَاة: «رَاهْ حْنَا مَاشِي غِيرْ بْسْبَابْ كْلَامْكْ كَنْآمْنُو، وَلَكِنْ كَنْآمْنُو حِيتْ حْنَا نِيتْ سْمَعْنَاهْ وْعْرَفْنَا بْلِّي بْالصَّحْ هَادَا هُوَ الْمُنَجِّي دْيَالْ نَاسْ الدّْنْيَا».</verse>
				<verse number="43">وْمْنْ بَعْدْمَا دَازْتْ يُومَيْنْ، خْرَجْ يَسُوعْ مْنْ تْمَّ وْرْجَعْ لْلْجَلِيلْ.</verse>
				<verse number="44">حِيتْ يَسُوعْ بْرَاسُه شْهَدْ بْلِّي مَا كَايْنْشْ شِي نْبِي كَيْتّْحْتَرْمْ فْبْلَادُه.</verse>
				<verse number="45">وْمْلِّي وْصَلْ لْلْجَلِيلْ، رَحّْبُو بِيهْ الْجَلِيلِيِّينْ عْلَاحْقَّاشْ مْشَاوْ لْأُورْشَلِيمْ فْيَّامَاتْ عِيدْ الْفِصْحْ، وْشَافُو ݣَاعْ دَاكْشِّي اللِّي دَارْ يَسُوعْ تْمَّ فْيَّامَاتْ الْعِيدْ.</verse>
				<verse number="46">وْمْنْ بَعْدْ، رْجَعْ يَسُوعْ لْقَانَا اللِّي فْالْجَلِيلْ، فِينْ رَدّْ الْمَا خْمَرْ. وْكَانْ فْكَفْرْنَاحُومْ وَاحْدْ الْخْدَّامْ دْيَالْ الْمَلِكْ وَلْدُه مْرِيضْ.</verse>
				<verse number="47">وْمْلِّي سْمَعْ هَادْ الرَّاجْلْ بْلِّي يَسُوعْ جَا مْنْ بْلَادْ الْيَهُودِيَّة لْلْجَلِيلْ، مْشَى لْعَنْدُه وْطَلْبُه يْمْشِي مْعَاهْ بَاشْ يْشَافِي لِيهْ وَلْدُه اللِّي كَانْ قْرِيبْ يْمُوتْ.</verse>
				<verse number="48">وْݣَالْ لِيهْ يَسُوعْ: «مَا كَتْآمْنُو غِيرْ إِلَا شْفْتُو الْعَلَامَاتْ وْالْعْجَايْبْ».</verse>
				<verse number="49">وْݣَالْ لِيهْ الْخْدَّامْ دْيَالْ الْمَلِكْ: «آ سِيدِي، أَجِي مْعَايَ قْبَلْ مَا يْمُوتْ وْلْدِي».</verse>
				<verse number="50">وْرَدّْ عْلِيهْ يَسُوعْ وْݣَالْ: «سِيرْ، رَاهْ وَلْدْكْ حَيّْ!». وْآمْنْ الرَّاجْلْ بْالْكْلَامْ اللِّي ݣَالْ لِيهْ يَسُوعْ، وْمْشَى.</verse>
				<verse number="51">وْمْلِّي كَانْ الرَّاجْلْ غَادِي فْطْرِيقُه لْلدَّارْ، تّْلْقَّاوْ لِيهْ الْعْبِيدْ دْيَالُه وْݣَالُو لِيهْ بْلِّي وَلْدُه حَيّْ.</verse>
				<verse number="52">وْهُوَ يْسْوّْلْهُمْ فَاشْ مْنْ وَقْتْ بْرَا وَلْدُه. وْجَاوْبُوهْ: «الْبَارْحْ مْعَ الْوَحْدَة دْيَالْ النّْهَارْ تّْحَيّْدَاتْ مْنُّه السّْخَانَة».</verse>
				<verse number="53">وْعْرَفْ الْبُو بْلِّي هَادِيكْ هِيَ السَّاعَة اللِّي ݣَالْ لِيهْ فِيهَا يَسُوعْ: «رَاهْ وَلْدْكْ حَيّْ». وْآمْنْ هُوَ وْعَائِلْتُه كُلّْهَا.</verse>
				<verse number="54">وْكَانْتْ هَادِي هِيَ الْعَلَامَة التَّانْيَة اللِّي دَارْهَا يَسُوعْ مْلِّي رْجَعْ مْنْ بْلَادْ الْيَهُودِيَّة لْلْجَلِيلْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْمْنْ بَعْدْ هَادْشِّي، فْالْوَقْتْ فَاشْ كَانْ وَاحْدْ الْعِيدْ دْيَالْ لِيهُودْ، طْلَعْ يَسُوعْ لْأُورْشَلِيمْ.</verse>
				<verse number="2">وْكَانْ فْأُورْشَلِيمْ حْدَا بَابْ الْغْنَمْ، وَاحْدْ الشَّرِيجْ دْ الْمَا سْمِيتُه بْالْعِبْرِيَّة بَيْتْ حِسْدَا ضَايْرِينْ بِيهْ خَمْسَة دْ الْقَاعَاتْ.</verse>
				<verse number="3">وْكَانُو نَاعْسِينْ فْهَادْ الْقَاعَاتْ بْزَّافْ دْ النَّاسْ مْرَاضْ، فِيهُمْ الْعَمْيِينْ وْالْعَرْجِينْ وْالزّْحَافَا، [كَيْتّْسْنَّاوْ الْمَا دْيَالْ الشَّرِيجْ يْتْحَرّْكْ،</verse>
				<verse number="4">عْلَاحْقَّاشْ كَانْ وَاحْدْ الْمَلَاكْ كَيْنْزَلْ بَعْضْ الْمَرَّاتْ لْلشَّرِيجْ وْكَيْحَرّْكْ الْمَا، وْالْمْرِيضْ اللِّي نْزَلْ هُوَ اللّْوّْلْ مْنْ بَعْدْ التّْحْرَاكْ دْيَالْ الْمَا كَانْ كَيْتّْشَافَى كِيفْمَا كَانْ الْمَرْضْ اللِّي فِيهْ].</verse>
				<verse number="5">وْكَانْ تْمَّ وَاحْدْ الرَّاجْلْ فِيهْ وَاحْدْ الْمَرْضْ مُدَّةْ تْمَنْيَة وْتْلَاتِينْ عَامْ.</verse>
				<verse number="6">وْشَافُه يَسُوعْ مْتَكِّي، وْعْرَفْ بْلِّي رَاهْ هَادِي مُدَّة طْوِيلَة بَاشْ مْرِيضْ، وْهُوَ يْسْوّْلُه: «وَاشْ بْغِيتِي تْبْرَا؟»،</verse>
				<verse number="7">وْجَاوْبُه الْمْرِيضْ: «مَا عَنْدِيشْ آ سِيدِي، شِي وَاحْدْ هْنَا اللِّي يْنَزّْلْنِي لْلشَّرِيجْ فْالْوَقْتْ فَاشْ كَيْتّْحَرّْكْ الْمَا، وْمْلِّي كَنْبْغِي نْدْخُلْ لِيهْ، كَيْنْزَلْ وَاحْدْ آخُرْ قْبَلْ مْنِّي».</verse>
				<verse number="8">وْهُوَ يْݣُولْ لِيهْ يَسُوعْ: «نُوضْ هْزّْ فْرَاشْكْ وْسِيرْ».</verse>
				<verse number="9">وْدِيكْ السَّاعَة تّْشَافَى الرَّاجْلْ، وْهْزّْ فْرَاشُه وْمْشَى. وْهَادْشِّي وْقَعْ نْهَارْ السّْبْتْ.</verse>
				<verse number="10">وْݣَالُو لِيهُودْ لْهَادَاكْ اللِّي تّْشَافَى: «رَاهْ الْيُومْ السّْبْتْ! حْرَامْ تْهَزّْ فْرَاشْكْ».</verse>
				<verse number="11">وْرَدّْ عْلِيهُمْ وْݣَالْ: «هَادَاكْ اللِّي شْفَانِي هُوَ اللِّي ݣَالْ لِيَّ هْزّْ فْرَاشْكْ وْسِيرْ».</verse>
				<verse number="12">وْسْوّْلُوهْ: «شْكُونْ هَادَا اللِّي ݣَالْ لِيكْ هْزّْ فْرَاشْكْ وْسِيرْ؟».</verse>
				<verse number="13">وَلَكِنْ الرَّاجْلْ اللِّي تّْشَافَى مَا كَانْشْ عَارْفْ شْكُونْ هُوَ، حِيتْ يَسُوعْ بَعّْدْ عْلَى الْمُوضْعْ اللِّي كَانْتْ فِيهْ الجّْمَاعَة دْ النَّاسْ.</verse>
				<verse number="14">وْمْنْ بَعْدْ هَادْشِّي لْقَاهْ يَسُوعْ فْبِيتْ اللَّهْ وْݣَالْ لِيهْ: «هَا نْتَ دَابَا تّْشَافِيتِي، إِيوَا مَا تْبْقَاشْ تْدِيرْ الدّْنُوبْ، بَاشْ مَا تْطْرَا لِيكْ حْتَّى حَاجَة كْفَسْ مْنْ دَاكْشِّي اللِّي كَانْ فِيكْ».</verse>
				<verse number="15">وْمْنْ بَعْدْ مْشَى الرَّاجْلْ وْخَبّْرْ لِيهُودْ بْلِّي يَسُوعْ هُوَ اللِّي شْفَاهْ.</verse>
				<verse number="16">وْعْلَى هَادْشِّي كَانُو لِيهُودْ كَيْقَلّْبُو كِيفَاشْ يْقْتْلُو يَسُوعْ، حِيتْ كَانْ كَيْدِيرْ هَادْشِّي نْهَارْ السّْبْتْ.</verse>
				<verse number="17">وْرَدّْ عْلِيهُمْ يَسُوعْ وْݣَالْ: «بَّا كَيْخْدَمْ حْتَّى لْدَابَا، وْحْتَّى أَنَا كَنْخْدَمْ».</verse>
				<verse number="18">وْبْسْبَابْ هَادْشِّي بْدَاوْ لِيهُودْ كَيْقَلّْبُو كْتَرْ كِيفَاشْ يْقْتْلُوهْ، مَاشِي غِيرْ حِيتْ مَا دَارْشْ بْالْقَانُونْ دْيَالْ السّْبْتْ، وَلَكِنْ حِيتْ ݣَالْ بْلِّي اللَّهْ بَّاهْ، وْهَكَّا حْسَبْ رَاسُه بْحَالْ اللَّهْ.</verse>
				<verse number="19">وْجَاوْبْ يَسُوعْ لِيهُودْ وْݣَالْ لِيهُمْ: «نْݣُولْ لِيكُمْ الْحَقّْ: مَا يْقْدَرْشْ الْوَلْدْ يْدِيرْ شِي حَاجَة مْنْ رَاسُه، وَلَكِنْ مَا كَيْدِيرْ غِيرْ الْحْوَايْجْ اللِّي كَيْشُوفْ الْآبْ كَيْدِيرْهُمْ. عْلَاحْقَّاشْ كُلّْ حَاجَة كَيْدِيرْهَا الْآبْ، كَيْدِيرْهَا وَلْدُه حْتَّى هُوَ.</verse>
				<verse number="20">حِيتْ الْآبْ كَيْبْغِي وَلْدُه وْكَيْوَرِّيهْ كُلّْ مَا كَيْدِيرْ، وْغَيْوَرِّيهْ خْدْمَة كْبَرْ مْنْ هَادِي، وْهَكَّا غَادِي تّْعَجّْبُو.</verse>
				<verse number="21">كِمَا الْآبْ كَيْبْعَتْ الْمُوتَى وْكَيْحْيِيهُمْ، هَكَّا الْوَلْدْ حْتَّى هُوَ كَيْحْيِي اللِّي بْغَا.</verse>
				<verse number="22">الْآبْ رَاهْ مَا كَيْحْكَمْ حْتَّى عْلَى شِي وَاحْدْ، وَلَكِنْ عْطَى الْحْكَامْ كُلُّه لْلْوَلْدْ.</verse>
				<verse number="23">بَاشْ النَّاسْ يْعْطِيوْ الْعَزّْ لْلْوَلْدْ، كِمَا كَيْعْطِيوْ الْعَزّْ لْلْآبْ. وْاللِّي مَا كَيْعْطِيشْ الْعَزّْ لْلْوَلْدْ، رَاهْ مَا كَيْعْطِيشْ الْعَزّْ لْلْآبْ اللِّي صِيفْطُه.</verse>
				<verse number="24">وْنْݣُولْ لِيكُمْ الْحَقّْ: اللِّي كَيْسْمَعْ كْلَامِي وْكَيْآمْنْ بْهَادَاكْ اللِّي صِيفْطْنِي، رَاهْ عَنْدُه الْحَيَاةْ الدَّايْمَة وْمَا غَادِيشْ يْتّْحْكَمْ عْلِيهْ فْيُومْ الدِّينْ، وْغَادِي يْكُونْ دَازْ مْنْ الْمُوتْ لْلْحَيَاةْ.</verse>
				<verse number="25">وْنْݣُولْ لِيكُمْ الْحَقّْ: غَادِي تْجِي وَاحْدْ السَّاعَة، وْرَاهَا جَاتْ دَابَا، فَاشْ غَادِي يْسَمْعُو الْمُوتَى صُوتْ وَلْدْ اللَّهْ، وْݣَاعْ اللِّي غَيْسَمْعُوهْ غَيْحْيَاوْ.</verse>
				<verse number="26">وْكِمَا مْنْ الْآبْ كَتْجِي الْحَيَاةْ، رَاهْ عْطَى لْلْوَلْدْ حْتَّى هُوَ الْقُدْرَة بَاشْ تْجِي مْنُّه الْحَيَاةْ،</verse>
				<verse number="27">وْعْطَاهْ حْتَّى السُّلْطَة بَاشْ يْحْكَمْ عْلَاحْقَّاشْ هُوَ وَلْدْ الْإِنْسَانْ.</verse>
				<verse number="28">مَا تّْعَجّْبُوشْ مْنْ هَادْشِّي! رَاهْ غَيْجِي وَاحْدْ الْوَقْتْ اللِّي فِيهْ ݣَاعْ الْمُوتَى اللِّي فْالْقْبُورْ غَيْسَمْعُو الصُّوتْ دْيَالُه،</verse>
				<verse number="29">وْغَيْخَرْجُو مْنْ الْقْبُورْ. هَادُوكْ اللِّي دَارُو الْحَسَنَاتْ غَيْتّْبَعْتُو لْلْحَيَاةْ، وْهَادُوكْ اللِّي دَارُو السَّيِّئَاتْ غَيْتّْبَعْتُو بَاشْ يْتّْحَاكْمُو.</verse>
				<verse number="30">أَنَا مَا نْقْدَرْشْ نْدِيرْ شِي حَاجَة مْنْ رَاسِي، وَلَكِنْ كَنْحْكَمْ بْدَاكْشِّي اللِّي سْمَعْتْ وْبْالْحَقّْ كَنْحْكَمْ. عْلَاحْقَّاشْ مَا كَنْقَلّْبْشْ بَاشْ نْدِيرْ الْمُرَادْ دْيَالِي، وَلَكِنْ بَاشْ نْدِيرْ مُرَادْ هَادَاكْ اللِّي صِيفْطْنِي».</verse>
				<verse number="31">«كُونْ كْنْتْ كَنْشْهَدْ لْرَاسِي، كُونْ رَاهْ شْهَادْتِي مَا صْحِيحَاشْ.</verse>
				<verse number="32">وَلَكِنْ كَايْنْ وَاحْدْ آخُرْ كَيْشْهَدْ لِيَّ، وْأَنَا كَنْعْرَفْ بْلِّي شْهَادْتُه صْحِيحَة.</verse>
				<verse number="33">رَاكُمْ صِيفْطْتُو الْمْرْسُولِينْ دْيَالْكُمْ لْيُوحَنَّا، وْشْهَدْ لِيَّ بْالْحَقّْ.</verse>
				<verse number="34">وْمَاشِي عْلَى الشّْهَادَة دْيَالْ شِي بْنَادْمْ كَنْعَوّْلْ، وَلَكِنْ كَنْݣُولْ هَادْ الْكْلَامْ بَاشْ نْتُمَ تْنْجَاوْ.</verse>
				<verse number="35">كَانْ يُوحَنَّا قْنْدِيلْ شَاعْلْ مْضَوِّي، وْنْتُمَ قْبَلْتُو تْفَرْحُو بْالنُّورْ دْيَالُه غِيرْ وَقْتْ قْلِيلْ.</verse>
				<verse number="36">وَلَكِنْ عَنْدِي شْهَادَة كْبَرْ مْنْ الشّْهَادَة دْيَالْ يُوحَنَّا: حِيتْ الْخْدْمَة اللِّي عْطَاهَا لِيَّ الْآبْ وْخَاصّْنِي نْكَمّْلْهَا، هِيَ بْرَاسْهَا كَتْشْهَدْ بْلِّي الْآبْ صِيفْطْنِي.</verse>
				<verse number="37">وْالْآبْ اللِّي صِيفْطْنِي هُوَ بْرَاسُه كَيْشْهَدْ لِيَّ. وْنْتُمَ عَمّْرْكُمْ مَا سْمَعْتُو صُوتُه وْلَا شْفْتُو وْجْهُه،</verse>
				<verse number="38">وْكْلَامُه مَا تَابْتْشْ فِيكُمْ، عْلَاحْقَّاشْ مَا كَتْآمْنُوشْ بْهَادَاكْ اللِّي صِيفْطُه.</verse>
				<verse number="39">نْتُمَ كَتْقَلّْبُو مْزْيَانْ كْتُبْ اللَّهْ، عْلَاحْقَّاشْ كَتْضَنُّو بْلِّي عَنْدْكُمْ فِيهُمْ الْحَيَاةْ الدَّايْمَة. وْرَاهْ هَادْ الْكْتُبْ هُمَ اللِّي كَيْشَهْدُو لِيَّ.</verse>
				<verse number="40">وْوَاخَّا دَاكْشِّي، مَا بْغِيتُوشْ تْجِيوْ لْعَنْدِي بَاشْ تْكُونْ عَنْدْكُمْ الْحَيَاةْ الدَّايْمَة.</verse>
				<verse number="41">رَانِي مَا كَنْتّْسْنَّاشْ الْعَزّْ مْنْ النَّاسْ.</verse>
				<verse number="42">وَلَكِنْ كَنْعْرَفْكُمْ وْكَنْعْرَفْ بْلِّي مَا فِيكُمْشْ مْحَبَّةْ اللَّهْ.</verse>
				<verse number="43">أَنَا جِيتْ بْإِسْمْ بَّا، وْنْتُمَ مَا رَحّْبْتُوشْ بِيَّ. وْإِلَا جَا شِي وَاحْدْ آخُرْ غِيرْ مْنْ رَاسُه، هَادَاكْ غَتْرَحّْبُو بِيهْ!</verse>
				<verse number="44">كِيفَاشْ تْقَدْرُو تْآمْنُو وْنْتُمَ كَتّْسْنَّاوْ الْعَزّْ مْنْ بْعْضِيَّاتْكُمْ، وْالْعَزّْ اللِّي مَا كَيْعْطِيهْ غِيرْ اللَّهْ بُوحْدُه مَا كَتْقَلّْبُوشْ عْلِيهْ؟</verse>
				<verse number="45">مَا تْضْنُّوشْ بْلِّي أَنَا غَادِي نْشْكِي بِيكُمْ لْلْآبْ، رَاهْ اللِّي غَادِي يْشْكِي بِيكُمْ هُوَ مُوسَى اللِّي دَايْرِينْ فِيهْ رْجَاكُمْ.</verse>
				<verse number="46">عْلَاحْقَّاشْ كُونْ كْنْتُو كَتِّيقُو بْمُوسَى، كُونْ تْقْتُو بِيَّ، حِيتْ هُوَ كْتَبْ عْلِيَّ.</verse>
				<verse number="47">وْإِلَا كْنْتُو مَا كَتِّيْقُوشْ الْكْتُبْ دْيَالْ مُوسَى، كِيفَاشْ غَادِي تِّيّْقُو كْلَامِي؟».</verse>
			</chapter>
			<chapter number="6">
				<verse number="1">الْفَصْلْ السَّادْسْ وْمْنْ بَعْدْ هَادْشِّي، قْطَعْ يَسُوعْ لْلجِّهَة لْخْرَى دْيَالْ بْحَرْ الْجَلِيلْ اللِّي هُوَ بْحَرْ طَبَرِيَّة،</verse>
				<verse number="2">وْتْبْعَاتُه جْمَاعَة كْبِيرَة دْ النَّاسْ، عْلَاحْقَّاشْ شَافُو الْعَلَامَاتْ اللِّي دَارْ مْعَ النَّاسْ اللِّي مْرَاضْ.</verse>
				<verse number="3">وْطْلَعْ يَسُوعْ لْوَاحْدْ الجّْبَلْ وْݣْلَسْ تْمَّ مْعَ تْلَامْدُه.</verse>
				<verse number="4">وْكَانْ عِيدْ الْفِصْحْ قَرّْبْ، اللِّي هُوَ الْعِيدْ دْيَالْ لِيهُودْ.</verse>
				<verse number="5">وْهْزّْ يَسُوعْ عِينِيهْ وْشَافْ بْلِّي جْمَاعَة كْبِيرَة دْ النَّاسْ كَانُو جَايِّينْ لْعَنْدُه، وْهُوَ يْݣُولْ لْفِيلُبُّسْ: «مْنِينْ نْقَدْرُو نْشْرِيوْ الْخُبْزْ بَاشْ يَاكْلُو هَادْ النَّاسْ؟».</verse>
				<verse number="6">ݣَالْ يَسُوعْ هَادْ الْكْلَامْ لْفِيلُبُّسْ بَاشْ يْجَرّْبُه، حِيتْ يَسُوعْ كَانْ عَارْفْ آشْ بْغَا يْدِيرْ.</verse>
				<verse number="7">وْرَدّْ عْلِيهْ فِيلُبُّسْ: «رَاهْ مَا تْقَدّْهُمْشْ حْتَّى مْيَتَايْنْ دِينَارْ بَاشْ يَاخُدْ كُلّْ وَاحْدْ مْنّْهُمْ شِي حَاجَة قْلِيلَة».</verse>
				<verse number="8">وْهُوَ يْݣُولْ لِيهْ وَاحْدْ مْنْ تْلَامْدُه، اللِّي هُوَ أَنْدْرَاوُسْ خُو سِمْعَانْ بُطْرُسْ:</verse>
				<verse number="9">«رَاهْ كَايْنْ هْنَا وَاحْدْ الْوَلْدْ عَنْدُه خَمْسَة دْ الْخُبْزَاتْ دْ الشّْعِيرْ وْجُوجْ حُوتَاتْ، وَلَكِنْ كِيفَاشْ يْقْدَرْ يْقَدّْ هَادْشِّي لْهَادْ النَّاسْ كُلّْهُمْ؟».</verse>
				<verse number="10">وْݣَالْ يَسُوعْ: «ݣُولُو لْلنَّاسْ يْݣَلْسُو». وْكَانْ هَادَاكْ الْمُوضْعْ فِيهْ بْزَّافْ دْ الرّْبِيعْ، وْهُمَ يْݣَلْسُو. وْكَانُو شِي خَمْسَالَافْ رَاجْلْ تْقْرِيبًا.</verse>
				<verse number="11">وْخْدَا يَسُوعْ الْخُبْزَاتْ وْشْكَرْ اللَّهْ، وْفَرّْقْ عْلَى النَّاسْ اللِّي ݣَالْسِينْ. وْدَارْ نَفْسْ الشِّي لْلْحُوتَاتْ، وْعْطَاهُمْ عْلَى قْدّْ دَاكْشِّي اللِّي بْغَاوْ.</verse>
				<verse number="12">وْمْلِّي شْبْعُو، ݣَالْ لْلتّْلَامْدْ: «جْمْعُو دَاكْشِّي اللِّي شَاطْ مْنْ الطّْرُوفَ دْ الْخُبْزْ، بَاشْ حْتَّى حَاجَة مَا تْضِيعْ».</verse>
				<verse number="13">وْجَمْعُوهُمْ وْعَمّْرُو طْنَاشْرْ ݣُفَّة بْالطّْرُوفَ دْ الْخَمْسَة دْ الْخُبْزَاتْ دْيَالْ الشّْعِيرْ اللِّي شَاطُو عْلَى النَّاسْ اللِّي كْلَاوْ.</verse>
				<verse number="14">وْمْلِّي شَافُو النَّاسْ الْعَلَامَة اللِّي دَارْهَا يَسُوعْ ݣَالُو: «فْالْحَقِيقَة، هَادَا هُوَ النّْبِي اللِّي كَانْ خَاصُّه يْجِي لْلدّْنْيَا!».</verse>
				<verse number="15">أَمَّا يَسُوعْ، مْلِّي عْرَفْ بْلِّي بْغَاوْ يْخَطْفُوهْ بَاشْ يْرَدُّوهْ مَلِكْ، طْلَعْ مَرَّة خْرَى لْلجّْبَلْ بُوحْدُه.</verse>
				<verse number="16">وْمْلِّي جَاتْ الْعْشِيَّة، نْزْلُو التّْلَامْدْ لْلْبْحَرْ.</verse>
				<verse number="17">وْرْكْبُو فْالْفْلُوكَة بَاشْ يْقَطْعُو الْبْحَرْ لْكَفْرْنَاحُومْ. وَلَكِنْ طَاحْ الضّْلَامْ وْكَانْ يَسُوعْ بَاقِي مَا جَاشْ عَنْدْهُمْ.</verse>
				<verse number="18">وْهَاجْ الْبْحَرْ بْسْبَابْ وَاحْدْ الرِّيحْ قْوِيَّة بْزَّافْ.</verse>
				<verse number="19">وْمْلِّي قَدّْفُو التّْلَامْدْ وَاحْدْ الْخَمْسَة وْلَا سْتَّة دْيَالْ الْكِيلُومِتْرَاتْ، شَافُو يَسُوعْ غَادِي فُوقْ الْمَا كَيْقَرّْبْ لْلْفْلُوكَة، وْهُمَ يْخَافُو.</verse>
				<verse number="20">وْݣَالْ لِيهُمْ يَسُوعْ: «رَاهْ أَنَا هُوَ، مَا تْخَافُوشْ!».</verse>
				<verse number="21">وْمَا جَاوْ فِينْ يْݣُولُو لِيهْ يْطْلَعْ لْعَنْدْهُمْ لْلْفْلُوكَة، حْتَّى وْصْلَاتْ الْفْلُوكَة لْلْمُوضْعْ اللِّي كَانُو غَادْيِينْ لِيهْ.</verse>
				<verse number="22">وْالْغَدّْ لِيهْ، شَافْتْ الجّْمَاعَة دْ النَّاسْ اللِّي بْقَاوْ وَاقْفِينْ فْالجِّهَة لْخْرَى دْيَالْ الْبْحَرْ بْلِّي كَانْتْ تْمَّ غِيرْ فْلُوكَة وَحْدَة، هِيَ الْفْلُوكَة اللِّي رْكْبُو فِيهَا تْلَامْدْ يَسُوعْ، وْبْلِّي يَسُوعْ مَا رْكَبْشْ مْعَاهُمْ فْالْفْلُوكَة، وَلَكِنْ مْشَاوْ فِيهَا غِيرْ التّْلَامْدْ بُوحْدْهُمْ.</verse>
				<verse number="23">وْجَاوْ شِي فْلَايْكْ مْنْ طَبَرِيَّة، لْوَاحْدْ الْمُوضْعْ قْرِيبْ مْنْ الْبْلَاصَة اللِّي كْلَاوْ فِيهَا النَّاسْ الْمَاكْلَة مْنْ بَعْدْمَا الرَّبّْ يَسُوعْ شْكَرْ عْلِيهَا.</verse>
				<verse number="24">وْمْلِّي شَافْتْ الجّْمَاعَة بْلِّي مَا كَانْ تْمَّ لَا يَسُوعْ وَلَا تْلَامْدُه، رْكْبُو فْدُوكْ الْفْلَايْكْ وْجَاوْ لْكَفْرْنَاحُومْ كَيْقَلّْبُو عْلَى يَسُوعْ.</verse>
				<verse number="25">وْمْلِّي لْقَاوْهْ فْالجِّهَة لْخْرَى دْيَالْ الْبْحَرْ، ݣَالُو لِيهْ: «آ الْمُعَلِّمْ، إِيمْتَى وْصَلْتِي لّْهْنَا؟».</verse>
				<verse number="26">وْهُوَ يْجَاوْبْهُمْ يَسُوعْ وْݣَالْ: «نْݣُولْ لِيكُمْ الْحَقّْ: رَاكُمْ كَتْقَلّْبُو عْلِيَّ مَاشِي حِيتْ شْفْتُو الْعَلَامَاتْ وَلَكِنْ حِيتْ كْلِيتُو الْخُبْزْ وْشْبَعْتُو.</verse>
				<verse number="27">مَا تْجْرِّيوْشْ وْرَا الْمَاكْلَة اللِّي مَا دَايْمَاشْ، وَلَكِنْ جْرِّيوْ وْرَا الْمَاكْلَة اللِّي غَتْبْقَى لْلْحَيَاةْ الدَّايْمَة، وْهِيَ الْمَاكْلَة اللِّي غَيْعْطِيهَا لِيكُمْ وَلْدْ الْإِنْسَانْ، حِيتْ اللَّهْ الْآبْ هُوَ اللِّي رْشْمُه».</verse>
				<verse number="28">وْسْوّْلُوهْ: «أَشْنُو خَاصّْنَا نْدِيرُو بَاشْ نْدِيرُو الْخْدْمَة دْيَالْ اللَّهْ؟».</verse>
				<verse number="29">وْجَاوْبْهُمْ يَسُوعْ وْݣَالْ لِيهُمْ: «الْخْدْمَة اللِّي بْغَاكُمْ اللَّهْ تْدِيرُوهَا هِيَ تْآمْنُو بْهَادَاكْ اللِّي صِيفْطُه».</verse>
				<verse number="30">وْݣَالُو لِيهْ: «آشْ مْنْ عَلَامَة تْقْدَرْ تْدِيرْ بَاشْ نْشُوفُوهَا وْنْآمْنُو بِيكْ؟ آشْ غَتْدِيرْ؟</verse>
				<verse number="31">جْدُودْنَا كْلَاوْ الْمَنّْ فْالصَّحْرَا. كِمَا مْكْتُوبْ فْكْتَابْ اللَّهْ: عْطَاهُمْ خُبْزْ مْنْ السّْمَا بَاشْ يَاكْلُو».</verse>
				<verse number="32">وْرَدّْ عْلِيهُمْ يَسُوعْ: «رَانِي نْݣُولْ لِيكُمْ الْحَقّْ: مَاشِي مُوسَى اللِّي عْطَاكُمْ الْخُبْزْ مْنْ السّْمَا، وَلَكِنْ بَّا هُوَ اللِّي كَيْعْطِيكُمْ الْخُبْزْ الْحْقِيقِي مْنْ السّْمَا.</verse>
				<verse number="33">عْلَاحْقَّاشْ خُبْزْ اللَّهْ هُوَ اللِّي نَازْلْ مْنْ السّْمَا، وْهُوَ اللِّي كَيْعْطِي الْحَيَاةْ لْلدّْنْيَا».</verse>
				<verse number="34">وْهُمَ يْݣُولُو لِيهْ: «عْطِينَا آ سِيدِي هَادْ الْخُبْزْ فْكُلّْ وَقْتْ».</verse>
				<verse number="35">وْݣَالْ لِيهُمْ يَسُوعْ: «أَنَا هُوَ خُبْزْ الْحَيَاةْ، اللِّي كَيْجِي لْعَنْدِي عَمّْرُه مَا غَيْجُوعْ، وْاللِّي كَيْآمْنْ بِيَّ عَمّْرُه مَا غَيْعْطَشْ.</verse>
				<verse number="36">وَلَكِنْ كْنْتْ ݣْلْتْ لِيكُمْ: رَاكُمْ شْفْتُونِي وْمَا كَتْآمْنُوشْ.</verse>
				<verse number="37">كُلّْ وَاحْدْ عْطَاهْ لِيَّ الْآبْ، غَيْجِي لْعَنْدِي. وْاللِّي غَيْجِي لْعَنْدِي عَمّْرْنِي مَا غَنْرْمِيهْ عْلَى بْرَّا.</verse>
				<verse number="38">حِيتْ أَنَا نْزَلْتْ مْنْ السّْمَا مَاشِي بَاشْ نْدِيرْ مُرَادِي، وَلَكِنْ بَاشْ نْدِيرْ مُرَادْ هَادَاكْ اللِّي صِيفْطْنِي.</verse>
				<verse number="39">وْمُرَادْ هَادَاكْ اللِّي صِيفْطْنِي هُوَ مَا نْضَيّْعْ حْتَّى شِي وَاحْدْ مْنْ هَادُوكْ اللِّي عْطَانِي، وَلَكِنْ فْيُومْ الْحِسَابْ غَنْبْعَتْهُمْ كُلّْهُمْ مْنْ الْمُوتْ.</verse>
				<verse number="40">حِيتْ هَادَا هُوَ مُرَادْ بَّا: تْكُونْ الْحَيَاةْ الدَّايْمَة لْكُلّْ وَاحْدْ كَيْشُوفْ الْوَلْدْ وْكَيْآمْنْ بِيهْ. وْفْيُومْ الْحِسَابْ، أَنَا غَنْبَعْتُه مْنْ الْمُوتْ».</verse>
				<verse number="41">وْبْدَاوْ لِيهُودْ كَيْݣَمْݣْمُو عْلَى يَسُوعْ حِيتْ ݣَالْ: «أَنَا هُوَ الْخُبْزْ اللِّي نْزَلْ مْنْ السّْمَا».</verse>
				<verse number="42">وْݣَالُو بِينَاتْهُمْ: «وَاشْ مَاشِي هَادَا هُوَ يَسُوعْ وَلْدْ يُوسْفْ اللِّي كَنْعَرْفُو بَّاهْ وْمُّه؟ إِيوَا كِيفَاشْ كَيْݣُولْ دَابَا بْلِّي هُوَ نْزَلْ مْنْ السّْمَا؟».</verse>
				<verse number="43">وْرَدّْ عْلِيهُمْ يَسُوعْ وْݣَالْ: «بْلَا مَا تْݣَمْݣْمُو بِينَاتْكُمْ.</verse>
				<verse number="44">رَاهْ حْتَّى وَاحْدْ مَا يْقْدَرْ يْجِي لْعَنْدِي مْنْ غِيرْ إِلَا جَابُه لْعَنْدِي الْآبْ اللِّي صِيفْطْنِي، وْأَنَا غَنْبَعْتُه مْنْ الْمُوتْ فْيُومْ الْحِسَابْ.</verse>
				<verse number="45">حِيتْ مْكْتُوبْ فْكْتُبْ الْأَنْبِيَا: النَّاسْ كُلّْهُمْ غَادِي يْتّْعَلّْمُو مْنْ اللَّهْ. وْݣَاعْ اللِّي كَيْتّْصَنّْتْ لْلْآبْ وْكَيْتّْعَلّْمْ مْنُّه كَيْجِي لْعَنْدِي.</verse>
				<verse number="46">وْأَنَا مَا كَنْعْنِيشْ بْلِّي شِي وَاحْدْ شَافْ الْآبْ، عْلَاحْقَّاشْ غِيرْ هَادَاكْ اللِّي مْنْ اللَّهْ هُوَ بُوحْدُه اللِّي شَافْ الْآبْ.</verse>
				<verse number="47">وْنْݣُولْ لِيكُمْ الْحَقّْ: رَاهْ ݣَاعْ اللِّي كَيْآمْنْ بِيَّ، عَنْدُه الْحَيَاةْ الدَّايْمَة.</verse>
				<verse number="48">أَنَا هُوَ خُبْزْ الْحَيَاةْ.</verse>
				<verse number="49">وَاخَّا جْدُودْكُمْ كْلَاوْ الْمَنّْ فْالصَّحْرَا رَاهُمْ مَاتُو،</verse>
				<verse number="50">وَلَكِنْ هَادَا هُوَ الْخُبْزْ اللِّي نَازْلْ مْنْ السّْمَا بَاشْ اللِّي كْلَا مْنُّه مَا يْمُوتْشْ.</verse>
				<verse number="51">أَنَا هُوَ الْخُبْزْ الْحَيّْ اللِّي نْزَلْ مْنْ السّْمَا. إِلَا كْلَا شِي وَاحْدْ مْنْ هَادْ الْخُبْزْ غَيْحْيَا عْلَى الدّْوَامْ. وْالْخُبْزْ اللِّي غَنْعْطِي أَنَا، هُوَ دَاتِي اللِّي غَنْعْطِيهَا بَاشْ يْحْيَاوْ نَاسْ الدّْنْيَا».</verse>
				<verse number="52">وْبْدَاوْ لِيهُودْ كَيْتّْنَاقْشُو مْعَ بْعْضِيَّاتْهُمْ وْهُمَ مْقَلّْقِينْ وْكَيْݣُولُو: «كِيفَاشْ يْقْدَرْ هَادْ الرَّاجْلْ يْعْطِينَا دَاتُه نَاكْلُوهَا؟».</verse>
				<verse number="53">وْݣَالْ لِيهُمْ يَسُوعْ: «رَانِي نْݣُولْ لِيكُمْ الْحَقّْ: إِلَا مَا كْلِيتُوشْ دَاتْ وَلْدْ الْإِنْسَانْ وْشْرَبْتُو دْمُّه، مَا غَادِيشْ تْكُونْ فِيكُمْ الْحَيَاةْ.</verse>
				<verse number="54">اللِّي كْلَا مْنْ دَاتِي وْشْرَبْ مْنْ دْمِّي، رَاهْ عَنْدُه الْحَيَاةْ الدَّايْمَة، وْأَنَا غَنْبَعْتُه مْنْ الْمُوتْ فْيُومْ الْحِسَابْ.</verse>
				<verse number="55">عْلَاحْقَّاشْ دَاتِي هِيَ الْمَاكْلَة الْحْقِيقِيَّة، وْدْمِّي هُوَ الْمْشْرُوبْ الْحْقِيقِي.</verse>
				<verse number="56">اللِّي كْلَا مْنْ دَاتِي وْشْرَبْ مْنْ دْمِّي، كَيْتْبَتْ فِيَّ، وْأَنَا كَنْتْبَتْ فِيهْ.</verse>
				<verse number="57">كِمَا أَنَا حَيّْ بْالْآبْ الْحَيّْ اللِّي صِيفْطْنِي، رَاهْ بْحَالْ هَكَّا اللِّي غَيَاكُلْنِي غَيْحْيَا بِيَّ.</verse>
				<verse number="58">هَادَا هُوَ الْخُبْزْ اللِّي نْزَلْ مْنْ السّْمَا، مَاشِي بْحَالْ هَادَاكْ اللِّي كْلَاوْهْ جْدُودْكُمْ وْمَاتُو. وْاللِّي كَيَاكُلْ مْنْ هَادْ الْخُبْزْ، غَيْحْيَا عْلَى الدّْوَامْ».</verse>
				<verse number="59">ݣَالْ يَسُوعْ هَادْ الْكْلَامْ فْدَارْ الصّْلَاة وْهُوَ كَيْعَلّْمْ فْكَفْرْنَاحُومْ.</verse>
				<verse number="60">وْݣَالُو بْزَّافْ دْيَالْ التّْلَامْدْ مْلِّي سْمْعُو كْلَامُه: «هَادْ الْكْلَامْ صْعِيبْ، شْكُونْ يْقْدَرْ يْسَمْعُه؟».</verse>
				<verse number="61">وْعْرَفْ يَسُوعْ مْعَ رَاسُه بْلِّي تْلَامْدُه كَانُو كَيْݣَمْݣْمُو عْلَى هَادْشِّي، وْهُوَ يْݣُولْ لِيهُمْ: «وَاشْ هَادْشِّي كَيْزَعْزَعْ إِيمَانْكُمْ؟</verse>
				<verse number="62">إِيوَا آشْ غَيْطْرَا إِلَا شْفْتُو وَلْدْ الْإِنْسَانْ طَالْعْ فِينْ كَانْ فْاللّْوّْلْ؟</verse>
				<verse number="63">الرُّوحْ رَاهْ هُوَ اللِّي كَيْحْيِي، أَمَّا الدَّاتْ دْيَالْ بْنَادْمْ رَاهْ مَا فِيهَا حْتَّى نْفَعْ، وْالْكْلَامْ اللِّي تّْكَلّْمْتْ مْعَاكُمْ بِيهْ هُوَ رُوحْ وْحَيَاةْ.</verse>
				<verse number="64">وَلَكِنْ رَاهْ فِيكُمْ شِي نَاسْ اللِّي مَا كَيْآمْنُوشْ». حِيتْ يَسُوعْ كَانْ عَارْفْ مْنْ اللّْوّْلْ شْكُونْ هُمَ اللِّي مَا كَيْآمْنُوشْ وْشْكُونْ هُوَ اللِّي غَادِي يْخُونُه.</verse>
				<verse number="65">وْزَادْ يَسُوعْ ݣَالْ: «دَاكْشِّي عْلَاشْ ݣْلْتْ لِيكُمْ بْلِّي حْتَّى وَاحْدْ مَا يْقْدَرْ يْجِي لْعَنْدِي إِلَا مَا تّْعْطَاهْشْ هَادْشِّي مْنْ الْآبْ».</verse>
				<verse number="66">وْمْنْ دَاكْ الْوَقْتْ، سْمْحُو فِيهْ بْزَّافْ دْ التّْلَامْدْ دْيَالُه وْمَا بْقَاوْشْ كَيْمْشِيوْ مْعَاهْ.</verse>
				<verse number="67">وْݣَالْ يَسُوعْ لْلتّْلَامْدْ الطّْنَاشْ: «وَاشْ حْتَّى نْتُمَ بْغِيتُو تْمْشِيوْ؟»،</verse>
				<verse number="68">وْهُوَ يْجَاوْبُه سِمْعَانْ بُطْرُسْ: «آ سِيدِي، عَنْدْ مْنْ غَنْمْشِيوْ وْنْتَ عَنْدْكْ الْكْلَامْ اللِّي كَيْعْطِي الْحَيَاةْ الدَّايْمَة؟</verse>
				<verse number="69">وْحْنَا آمْنَّا وْعْرَفْنَا بْلِّي نْتَ هُوَ الْمْقَدّْسْ اللِّي جَا مْنْ عَنْدْ اللَّهْ».</verse>
				<verse number="70">وْجَاوْبْهُمْ يَسُوعْ: «وَاشْ مَاشِي أَنَا اللِّي خْتَارْتْكُمْ بْطْنَاشْ؟ وَلَكِنْ وَاخَّا دَاكْشِّي رَاهْ وَاحْدْ مْنّْكُمْ شِيطَانْ!».</verse>
				<verse number="71">ݣَالْ هَادْشِّي عْلَى يَهُودَا وَلْدْ سِمْعَانْ الْإِسْخَرْيُوطِي، حِيتْ كَانْ هُوَ اللِّي غَيْخُونْ يَسُوعْ وَاخَّا كَانْ وَاحْدْ مْنْ التّْلَامْدْ الطّْنَاشْ.</verse>
			</chapter>
			<chapter number="7">
				<verse number="1">الْفَصْلْ السَّابْعْ وْمْنْ بَعْدْ هَادْشِّي، كَانْ يَسُوعْ كَيْمْشِي مْنْ مُوضْعْ لْمُوضْعْ فْالْجَلِيلْ حِيتْ مَا بْغَاشْ يْمْشِي لْبْلَادْ الْيَهُودِيَّة، عْلَاحْقَّاشْ لِيهُودْ كَانُو كَيْقَلّْبُو كِيفَاشْ يْقْتْلُوهْ.</verse>
				<verse number="2">وْكَانْ عِيدْ لِيهُودْ اللِّي سْمِيتُه عِيدْ النّْوَايْلْ قَرّْبْ،</verse>
				<verse number="3">وْݣَالُو لِيهْ خُوتُه: «سِيرْ مْنْ هْنَا لْبْلَادْ الْيَهُودِيَّة، بَاشْ حْتَّى التّْلَامْدْ دْيَالْكْ يْشُوفُو الْمُعْجِزَاتْ اللِّي كَتْدِيرْ.</verse>
				<verse number="4">رَاهْ حْتَّى وَاحْدْ مَا كَيْخَبِّي دَاكْشِّي اللِّي كَيْدِيرْ إِلَا بْغَا يْكُونْ مْعْرُوفْ عَنْدْ النَّاسْ، إِلَا كْنْتِ كَتْدِيرْ هَادْ الْمُعْجِزَاتْ، إِيوَا بَيّْنْ رَاسْكْ لْلنَّاسْ».</verse>
				<verse number="5">حِيتْ حْتَّى خُوتُه مَا كَانُوشْ كَيْآمْنُو بِيهْ.</verse>
				<verse number="6">وْݣَالْ لِيهُمْ يَسُوعْ: «وْقْتِي مَازَالْ مَا جَا، وَلَكِنْ وَقْتْكُمْ نْتُمَ رَاهْ دِيمَا كَايْنْ.</verse>
				<verse number="7">النَّاسْ دْيَالْ الدّْنْيَا مَا يْقَدْرُوشْ يْكَرْهُوكُمْ، وَلَكِنْ كَيْكَرْهُونِي أَنَا، حِيتْ أَنَا كَنْشْهَدْ عْلِيهُمْ بْلِّي أَعْمَالْهُمْ خَايْبِينْ.</verse>
				<verse number="8">سِيرُو نْتُمَ عَيّْدُو، أَنَا مَا غَادِيشْ نْمْشِي نْعَيّْدْ عْلَاحْقَّاشْ وْقْتِي مَازَالْ مَا جَا».</verse>
				<verse number="9">ݣَالْ لِيهُمْ هَادْ الْكْلَامْ وْبْقَى فْالْجَلِيلْ.</verse>
				<verse number="10">وَلَكِنْ بَعْدْمَا مْشَاوْ خُوتُه لْلْعِيدْ، مْشَى هُوَ فْالسِّرْ بْلَا مَا يْشُوفُه شِي حَدّْ.</verse>
				<verse number="11">وْكَانُو لِيهُودْ كَيْقَلّْبُو عْلِيهْ نْهَارْ الْعِيدْ وْكَيْسْوّْلُو: «فِينْ هُوَ هَادَاكْ الرَّاجْلْ؟».</verse>
				<verse number="12">وْكَانُو نَاسْ كْتَارْ كَيْتّْكَلّْمُو عْلِيهْ بْزَّافْ بِينَاتْهُمْ. شِي وْحْدِينْ مْنّْهُمْ كَيْݣُولُو: «رَاهْ هُوَ رَاجْلْ مْزْيَانْ». وْنَاسْ خْرِينْ كَيْݣُولُو: «لَّا، رَاهْ كَيْخَرّْجْ النَّاسْ عْلَى الطّْرِيقْ».</verse>
				<verse number="13">وَلَكِنْ مَا كَانْ حْتَّى شِي وَاحْدْ كَيْتّْكَلّْمْ عْلِيهْ قُدَّامْ كُلّْشِي، عْلَاحْقَّاشْ كَانُو خَايْفِينْ مْنْ لِيهُودْ.</verse>
				<verse number="14">وْمْلِّي دَازْ النَّصّْ فْالْعِيدْ، طْلَعْ يَسُوعْ لْبِيتْ اللَّهْ وْبْدَا كَيْعَلّْمْ.</verse>
				<verse number="15">وْهُمَ يْتّْعَجّْبُو لِيهُودْ وْݣَالُو: «كِيفَاشْ كَيْعْرَفْ هَادْ الرَّاجْلْ كْتُبْ الْأَنْبِيَا وْهُوَ عَمّْرُه مَا قْرَا؟».</verse>
				<verse number="16">وْجَاوْبْهُمْ يَسُوعْ وْݣَالْ: «دَاكْشِّي اللِّي كَنْعَلّْمْ مَاشِي دْيَالِي وَلَكِنْ دْيَالْ هَادَاكْ اللِّي صِيفْطْنِي.</verse>
				<verse number="17">إِلَا شِي حَدّْ بْغَا يْدِيرْ مُرَادْ اللَّهْ، غَادِي يْعْرَفْ وَاشْ دَاكْشِّي اللِّي كَنْعَلّْمْ مْنْ عَنْدْ اللَّهْ وْلَا غِيرْ مْنْ رَاسِي.</verse>
				<verse number="18">اللِّي كَيْتّْكَلّْمْ غِيرْ مْنْ رَاسُه رَاهْ كَيْعْطِي الْعَزّْ غِيرْ لْرَاسُه، وَلَكِنْ اللِّي كَيْعْطِي الْعَزّْ لْلِّي صِيفْطُه رَاهْ هُوَ صَادْقْ، وْمَا فِيهْ غْشّْ.</verse>
				<verse number="19">يَاكْ مُوسَى عْطَاكُمْ الشّْرَعْ؟ وَلَكِنْ حْتَّى وَاحْدْ فِيكُمْ مَا كَيْدِيرْ بِيهْ! عْلَاشْ كَتْقَلّْبُو تْقْتْلُونِي؟».</verse>
				<verse number="20">وْهِيَ تْجَاوْبُه الجّْمَاعَة دْ النَّاسْ وْݣَالُو: «نْتَ رَاهْ فِيكْ شِي جْنّْ، شْكُونْ اللِّي بْغَا يْقْتْلَكْ؟».</verse>
				<verse number="21">وْجَاوْبْ يَسُوعْ وْݣَالْ لِيهُمْ: «دْرْتْ مُعْجِزَة وَحْدَة وْتّْعَجّْبْتُو كُلّْكُمْ.</verse>
				<verse number="22">هَادْشِّي عْلَاشْ آمْرْكُمْ مُوسَى بَاشْ تْتْخَتّْنُو، وَاخَّا الْخْتَانَة مَا جَاتْشْ مْنْ عَنْدْ مُوسَى وَلَكِنْ مْنْ عَنْدْ جْدُودْكُمْ، وْهَكَّا كَتْخَتّْنُو وْلَادْكُمْ حْتَّى فْنْهَارْ السّْبْتْ.</verse>
				<verse number="23">وْإِلَا كَانُو النَّاسْ كَيْخَتّْنُو وْلَادْهُمْ نْهَارْ السّْبْتْ بَاشْ مَا يْخَرْجُوشْ عْلَى شْرَعْ مُوسَى، مَالْكُمْ تْقَلّْقْتُو عْلِيَّ حِيتْ شْفِيتْ إِنْسَانْ كُلُّه نْهَارْ السّْبْتْ؟</verse>
				<verse number="24">إِيوَا مَا تْبْدَاوْشْ تْحَكْمُو غِيرْ مْنْ بْرَّا وَلَكِنْ حْكْمُو بْالْحَقّْ».</verse>
				<verse number="25">وْهُمَ يْݣُولُو شِي وْحْدِينْ مْنْ سُكَّانْ أُورْشَلِيمْ: «وَاشْ مَاشِي هَادَا هُوَ اللِّي كَيْقَلّْبُو عْلِيهْ بَاشْ يْقْتْلُوهْ؟</verse>
				<verse number="26">هَا هُوَ كَيْتّْكَلّْمْ قُدَّامْ النَّاسْ وْمَا كَيْݣُولُو لِيهْ وَالُو! يَاكْمَا تْيِقّْنُو الرُّؤَسَا دْ لِيهُودْ بْلِّي هَادْ الرَّاجْلْ هُوَ الْمَسِيحْ بْالصَّحْ؟</verse>
				<verse number="27">وَلَكِنْ هَادَا رَاهْ كَنْعَرْفُو مْنِينْ هُوَ، أَمَّا الْمَسِيحْ مْلِّي غَيْجِي مَا كَيْعْرَفْ حَدّْ مْنِينْ هُوَ».</verse>
				<verse number="28">وْݣَالْ يَسُوعْ بْصُوتْ عَالِي وْهُوَ كَيْعَلّْمْ فْبِيتْ اللَّهْ: «وَاشْ نْتُمَ بْالصَّحْ كَتْعَرْفُونِي وْكَتْعَرْفُو مْنِينْ أَنَا؟ رَانِي مَا جِيتْشْ غِيرْ مْنْ رَاسِي، هَادَاكْ اللِّي صِيفْطْنِي رَاهْ هُوَ حَقّْ وْنْتُمَ مَا كَتْعَرْفُوهْشْ.</verse>
				<verse number="29">وَلَكِنْ أَنَا كَنْعَرْفُه عْلَاحْقَّاشْ جِيتْ مْنْ عَنْدُه وْهُوَ اللِّي صِيفْطْنِي».</verse>
				<verse number="30">وْقَلّْبُو لِيهُودْ كِيفَاشْ يْشَدُّوهْ، وَلَكِنْ حْتَّى شِي حَدّْ مَا حَطّْ عْلِيهْ يْدُّه، حِيتْ سَاعْتُه كَانْتْ بَاقْيَة مَا جَاتْ.</verse>
				<verse number="31">وْآمْنُو بِيهْ نَاسْ كْتَارْ مْنْ الجّْمَاعَة وْݣَالُو: «وَاشْ إِلَا جَا الْمَسِيحْ غَادِي يْدِيرْ عَلَامَاتْ كْتَرْ مْنْ هَادِي اللِّي دَارْ هَادْ الرَّاجْلْ؟».</verse>
				<verse number="32">وْسْمْعُو الْفْرِّيسِيِّينْ الجّْمَاعَة دْ النَّاسْ كَيْتّْكَلّْمُو مْعَ بْعْضِيَّاتْهُمْ عْلَى يَسُوعْ بْهَادْ الْأُمُورْ، وْصِيفْطُو هُمَ وْالرُّؤَسَا دْ رْجَالْ الدِّينْ شِي حَرَسْ بَاشْ يْقَبْطُوهْ.</verse>
				<verse number="33">وْݣَالْ لِيهُمْ يَسُوعْ: «أَنَا غَنْبْقَى مْعَاكُمْ غِيرْ وَقْتْ قْلِيلْ، وْمْنْ بَعْدْ غَنْمْشِي لْعَنْدْ هَادَاكْ اللِّي صِيفْطْنِي.</verse>
				<verse number="34">دِيكْ السَّاعَة غَادِي تْقَلّْبُو عْلِيَّ، وَلَكِنْ مَا غَادِيشْ تْلْقَاوْنِي، وْمَا تْقَدْرُوشْ تْجِيوْ فِينْ غَادِي نْكُونْ».</verse>
				<verse number="35">وْݣَالُو لِيهُودْ بِينَاتْهُمْ: «فِينْ مْعَوّْلْ هَادَا يْمْشِي بَاشْ مَا نْلْقَاوْهْشْ؟ يَاكْمَا مْعَوّْلْ يْمْشِي لْمْدُونْ الْيُونَانِيِّينْ وْيْعَلّْمْ نَاسْهَا؟</verse>
				<verse number="36">آشْ كَيْقْصَدْ بْهَادْشِّي اللِّي كَيْݣُولْ: غَتْقَلّْبُو عْلِيَّ، وَلَكِنْ مَا غَتْلْقَاوْنِيشْ، حِيتْ مَا تْقَدْرُوشْ تْجِيوْ فِينْ غَنْكُونْ؟».</verse>
				<verse number="37">وْفْالنّْهَارْ اللّْخْرْ، اللِّي هُوَ النّْهَارْ الْكْبِيرْ فْالْعِيدْ، وْقَفْ يَسُوعْ وْݣَالْ بْصُوتْ عَالِي: «إِلَا عْطَشْ شِي وَاحْدْ يْجِي لْعَنْدِي وْيْشْرَبْ.</verse>
				<verse number="38">وْكِمَا ݣَالْ كْتَابْ اللَّهْ: اللِّي آمْنْ بِيَّ، غَتْجْرِي مْنْ كَرْشُه وِيدَانْ دْيَالْ الْمَا الْحَيّْ».</verse>
				<verse number="39">ݣَالْ يَسُوعْ هَادْشِّي عْلَى الرُّوحْ اللِّي غَيَاخْدُوهْ هَادُوكْ اللِّي كَيْآمْنُو بِيهْ. عْلَاحْقَّاشْ فْدَاكْ الْوَقْتْ كَانْ الرُّوحْ الْقُدُسْ مَازَالْ مَا تّْعْطَاشْ حِيتْ يَسُوعْ كَانْ مَازَالْ مَا خْدَا الْعَزّْ.</verse>
				<verse number="40">وْشِي وْحْدِينْ مْنْ الجّْمَاعَة سْمْعُو هَادْ الْكْلَامْ وْݣَالُو: «هَادَا فْالْحَقِيقَة هُوَ النّْبِي».</verse>
				<verse number="41">وْݣَالُو وْحْدِينْ خْرِينْ: «رَاهْ هَادَا هُوَ الْمَسِيحْ!». وْلْخْرِينْ ݣَالُو: «وَاشْ الْمَسِيحْ غَيْجِي مْنْ بْلَادْ الْجَلِيلْ؟</verse>
				<verse number="42">وَاشْ كْتَابْ اللَّهْ مَا ݣَالْشْ بْلِّي الْمَسِيحْ غَيْجِي مْنْ تْرِّيكْةْ دَاوُدْ وْمْنْ بِيتْ لَحْمْ، الدُّوَّارْ اللِّي كَانْ فِيهْ دَاوُدْ؟».</verse>
				<verse number="43">وْتّْقَسْمُو النَّاسْ دْيَالْ الجّْمَاعَة فْرَيّْهُمْ بْسْبَابْ يَسُوعْ.</verse>
				<verse number="44">وْكَانُو شِي وْحْدِينْ مْنّْهُمْ بَاغْيِينْ يْقَبْطُوهْ، وَلَكِنْ حْتَّى شِي وَاحْدْ فِيهُمْ مَا حَطّْ عْلِيهْ يْدُّه.</verse>
				<verse number="45">وْمْلِّي رْجْعُو الْحَرَسْ لْعَنْدْ الرُّؤَسَا دْ رْجَالْ الدِّينْ وْالْفْرِّيسِيِّينْ، سْوّْلُوهُمْ: «عْلَاشْ مَا جْبْتُوهْشْ؟».</verse>
				<verse number="46">وْهُمَ يْجَاوْبُو الْحَرَسْ: «عَمّْرْ شِي وَاحْدْ مَا تّْكَلّْمْ كِيفْ كَيْتّْكَلّْمْ هَادْ الرَّاجْلْ!».</verse>
				<verse number="47">وْرَدُّو عْلِيهُمْ الْفْرِّيسِيِّينْ وْݣَالُو: «يَاكْمَا حْتَّى نْتُمَ خْرَجْتُو عْلَى الطّْرِيقْ؟</verse>
				<verse number="48">وَاشْ كَايْنْ شِي وَاحْدْ مْنْ الرُّؤَسَا وْلَا مْنْ الْفْرِّيسِيِّينْ اللِّي آمْنْ بِيهْ؟</verse>
				<verse number="49">وَلَكِنْ هَادْ الشَّعْبْ اللِّي مَا كَيْفْهَمْشْ الشّْرَعْ، رَاهْ مْلْعُونْ».</verse>
				<verse number="50">وْهُوَ يْݣُولْ لِيهُمْ نِيقُودِيمُوسْ اللِّي كَانْ جَا عَنْدْ يَسُوعْ، وْاللِّي هُوَ وَاحْدْ مْنْ الْفْرِّيسِيِّينْ:</verse>
				<verse number="51">«وَاشْ الشّْرَعْ دْيَالْنَا كَيْحْكَمْ عْلَى شِي وَاحْدْ قْبَلْ مَا يْسْمَعْ مْنُّه فْاللّْوّْلْ وْيْعْرَفْ أَشْنُو دَارْ؟».</verse>
				<verse number="52">وْهُمَ يْجَاوْبُوهْ وْݣَالُو: «يَاكْمَا حْتَّى نْتَ مْنْ الْجَلِيلْ؟ قَلّْبْ وْشُوفْ وَاشْ عَمّْرْ شِي نْبِي جَا مْنْ الْجَلِيلْ؟».</verse>
				<verse number="53">وْمْنْ بَعْدْ، مْشَى كُلّْ وَاحْدْ لْدَارُه.</verse>
			</chapter>
			<chapter number="8">
				<verse number="1">الْفَصْلْ التَّامْنْ وَلَكِنْ يَسُوعْ مْشَى لْجْبَلْ الزِّيتُونْ.</verse>
				<verse number="2">وْالْغَدّْ لِيهْ فْالصّْبَاحْ بْكْرِي رْجَعْ لْبِيتْ اللَّهْ، وْجَاوْ لْعَنْدُه النَّاسْ كُلّْهُمْ وْݣْلَسْ كَيْعَلّْمْهُمْ.</verse>
				<verse number="3">وْجَابُو لِيهْ الْعُلَمَا دْ الشّْرَعْ وْالْفْرِّيسِيِّينْ وَاحْدْ الْمْرَاة تّْقَبْطَاتْ وْهِيَ كَتْفْسَدْ، وْمْلِّي وَقّْفُوهَا قُدَّامْ الْحَاضْرِينْ،</verse>
				<verse number="4">ݣَالُو لِيهْ: «آ الْمُعَلِّمْ، هَادْ الْمْرَاة رَاهَا تّْقَبْطَاتْ وْهِيَ كَتْفْسَدْ.</verse>
				<verse number="5">وْمُوسَى وْصَّانَا فْالشّْرَعْ بَاشْ نْرَجْمُو بْحَالْ هَادِي، إِيوَا آشْ كَتْݣُولْ نْتَ؟».</verse>
				<verse number="6">ݣَالُو هَادْ الْكْلَامْ بَاشْ يْحَصّْلُو يَسُوعْ وْيْلْقَاوْ عْلِيهْ شِي تُهْمَة. وَلَكِنْ هُوَ تّْحْنَى لْلْتَحْتْ وْبْدَا كَيْكْتَبْ فْالْأَرْضْ بْصَبْعُه.</verse>
				<verse number="7">وْمْلِّي بْقَاوْ كَيْسْوّْلُوهْ، وْقَفْ وْݣَالْ لِيهُمْ: «اللِّي مَا دَارْ فِيكُمْ حْتَّى شِي دَنْبْ، يْشَيّْرْ عْلِيهَا بْحَجْرَة هُوَ اللّْوّْلْ».</verse>
				<verse number="8">وْهُوَ يْتّْحْنَى تَانِي لْلْتَحْتْ وْبْدَا كَيْكْتَبْ فْالْأَرْضْ.</verse>
				<verse number="9">وْمْلِّي سْمْعُو هَادْ الْكْلَامْ، خَرْجُو كُلّْهُمْ وَاحْدْ بْوَاحْدْ، وْالشّْيُوخْ هُمَ اللّْوّْلِينْ، وْبْقَى يَسُوعْ بُوحْدُه وْالْمْرَاة وَاقْفَة فْالْوَسْطْ.</verse>
				<verse number="10">وْمْلِّي وْقَفْ يَسُوعْ، ݣَالْ لِيهَا: «آ الْمْرَاة، فِينْ هُمَ؟ وَاشْ حْتَّى وَاحْدْ مْنّْهُمْ مَا حْكَمْ عْلِيكْ؟».</verse>
				<verse number="11">وْهِيَ تْݣُولْ لِيهْ: «حْتَّى حَدّْ آ سِيدِي!». وْݣَالْ لِيهَا يَسُوعْ: «حْتَّى أَنَا مَا غَنْحْكَمْشْ عْلِيكْ! سِيرِي بْحَالْكْ، وْمْنْ دَابَا عَمّْرَكْ مَا تْعَاوْدِي تْدَنْبِي!».</verse>
				<verse number="12">وْعَاوْدْ تّْكَلّْمْ مْعَاهُمْ يَسُوعْ وْݣَالْ: «أَنَا هُوَ النُّورْ دْيَالْ الدّْنْيَا. اللِّي تْبَعْنِي عَمّْرُه مَا غَيْمْشِي فْالضّْلَامْ، وَلَكِنْ غَادِي يْكُونْ عَنْدُه النُّورْ دْيَالْ الْحَيَاةْ».</verse>
				<verse number="13">وْهُمَ يْݣُولُو لِيهْ الْفْرِّيسِيِّينْ: «نْتَ دَابَا كَتْشْهَدْ لْرَاسْكْ، وْالشّْهَادَة دْيَالْكْ مَاشِي صْحِيحَة».</verse>
				<verse number="14">وْجَاوْبْهُمْ يَسُوعْ وْݣَالْ لِيهُمْ: «وَاخَّا كَنْشْهَدْ لْرَاسِي، رَاهْ شْهَادْتِي صْحِيحَة، عْلَاحْقَّاشْ أَنَا كَنْعْرَفْ مْنِينْ جِيتْ وْفِينْ غَادِي. وَلَكِنْ نْتُمَ مَا كَتْعَرْفُو لَا مْنِينْ جِيتْ وْلَا فِينْ غَادِي.</verse>
				<verse number="15">نْتُمَ كَتْحَكْمُو كِمَا كَيْحْكَمْ بْنَادْمْ، وَلَكِنْ أَنَا مَا كَنْحْكَمْ عْلَى حَدّْ.</verse>
				<verse number="16">وْإِلَا كْنْتْ كَنْحْكَمْ، رَاهْ حْكَامِي حَقّْ، حِيتْ أَنَا مَاشِي بُوحْدِي، وَلَكِنْ مْعَايَ الْآبْ اللِّي صِيفْطْنِي.</verse>
				<verse number="17">وْمْكْتُوبْ فْالشّْرَعْ دْيَالْكُمْ بْلِّي الشّْهَادَة دْيَالْ جُوجْ دْ النَّاسْ صْحِيحَة.</verse>
				<verse number="18">أَنَا كَنْشْهَدْ لْرَاسِي وْكَيْشْهَدْ لِيَّ الْآبْ اللِّي صِيفْطْنِي».</verse>
				<verse number="19">وْهُمَ يْسْوّْلُوهْ: «فِينْ هُوَ بَّاكْ؟». وْجَاوْبْهُمْ يَسُوعْ: «مَا كَتْعَرْفُونِي لَا أَنَا وَلَا بَّا. وْكُونْ عْرَفْتُونِي، كُونْ عْرَفْتُو بَّا حْتَّى هُوَ».</verse>
				<verse number="20">هَادْ الْكْلَامْ ݣَالُه يَسُوعْ مْلِّي كَانْ حْدَا الصّْنْدُوقْ اللِّي كَيْحَطُّو فِيهْ التَّقْدِمَاتْ وْهُوَ كَيْعَلّْمْ فْبِيتْ اللَّهْ. وْمَا قْبْطُه حْتَّى حَدّْ عْلَاحْقَّاشْ سَاعْتُه كَانْتْ مَازَالْ مَا جَاتْ.</verse>
				<verse number="21">وْزَادْ ݣَالْ لِيهُمْ يَسُوعْ: «هَانِي غَنْمْشِي فْحَالِي وْغَتْقَلّْبُو عْلِيَّ، وَلَكِنْ غَتْمُوتُو وْنْتُمَ فْدْنُوبْكُمْ. وْمَا تْقَدْرُوشْ تْمْشِيوْ فِينْ أَنَا غَنْمْشِي».</verse>
				<verse number="22">وْݣَالُو لِيهُودْ: «يَاكْمَا بْغَا يْقْتَلْ رَاسُه وْدَاكْشِّي عْلَاشْ كَيْݣُولْ: مَا تْقَدْرُوشْ تْمْشِيوْ فِينْ أَنَا غَنْمْشِي».</verse>
				<verse number="23">وْݣَالْ لِيهُمْ يَسُوعْ: «نْتُمَ مْنْ لْتَحْتْ، وَلَكِنْ أَنَا مْنْ لْفُوقْ. نْتُمَ مْنْ هَادْ الدّْنْيَا، وَلَكِنْ أَنَا مَاشِي مْنّْهَا.</verse>
				<verse number="24">عْلَى دَاكْشِّي ݣْلْتْ لِيكُمْ: غَادِي تْمُوتُو فْدْنُوبْكُمْ، حِيتْ إِلَا مَا آمْنْتُوشْ بْلِّي أَنَا هُوَ، غَادِي تْمُوتُو فْدْنُوبْكُمْ».</verse>
				<verse number="25">وْهُمَ يْسْوّْلُوهْ: «شْكُونْ نْتَ؟». وْرَدّْ عْلِيهُمْ يَسُوعْ وْݣَالْ: «رَانِي خَبّْرْتْكُمْ مْنْ اللّْوّْلْ.</verse>
				<verse number="26">عَنْدِي بْزَّافْ دْ الْأُمُورْ نْݣُولْهَا وْنْحْكَمْ بِيهَا عْلِيكُمْ. وَلَكِنْ هَادَاكْ اللِّي صِيفْطْنِي رَاهْ صَادْقْ، وْاللِّي سْمَعْتْ مْنُّه كَنْݣُولُه فْهَادْ الدّْنْيَا».</verse>
				<verse number="27">وَلَكِنْ مَا فَهْمُوشْ بْلِّي يَسُوعْ كَيْتّْكَلّْمْ لِيهُمْ عْلَى الْآبْ،</verse>
				<verse number="28">وْݣَالْ لِيهُمْ يَسُوعْ: «مْلِّي تْعَلّْقُو وَلْدْ الْإِنْسَانْ عْلَى الصّْلِيبْ غَادِي تْعَرْفُو دِيكْ السَّاعَة بْلِّي أَنَا هُوَ، وْبْلِّي مَا كَنْدِيرْشْ شِي حَاجَة مْنْ رَاسِي، وْمَا كَنْݣُولْ غِيرْ اللِّي عَلّْمْنِي الْآبْ.</verse>
				<verse number="29">وْهَادَاكْ اللِّي صِيفْطْنِي هُوَ مْعَايَ وْمَا خْلَّانِيشْ بُوحْدِي، حِيتْ دِيمَا كَنْدِيرْ دَاكْشِّي اللِّي كَيْفَرّْحُه».</verse>
				<verse number="30">وْمْلِّي كَانْ يَسُوعْ كَيْݣُولْ هَادْ الْكْلَامْ، آمْنُو بِيهْ بْزَّافْ دْ النَّاسْ.</verse>
				<verse number="31">وْݣَالْ يَسُوعْ لْلِيهُودْ اللِّي آمْنُو بِيهْ: «إِلَا بْقِيتُو تَابْتِينْ فْكْلَامِي، غَتْوَلِّيوْ تْلَامْدِي بْالصَّحْ:</verse>
				<verse number="32">هَكَّا غَتْعَرْفُو الْحَقّْ، وْالْحَقّْ هُوَ اللِّي غَيْحَرّْرْكُمْ».</verse>
				<verse number="33">وْجَاوْبُوهْ: «رَاهْ حْنَا وْلَادْ إِبْرَاهِيمْ، عَمّْرْنَا مَا كْنَّا عْبِيدْ لْحَدّْ! إِيوَا كِيفَاشْ كَتْݣُولْ لِينَا نْتَ: غَتّْحَرّْرُو؟».</verse>
				<verse number="34">وْجَاوْبْهُمْ يَسُوعْ وْݣَالْ: «نْݣُولْ لِيكُمْ الْحَقّْ: رَاهْ اللِّي دَارْ الدَّنْبْ كَيْكُونْ عَبْدْ لْلدَّنْبْ،</verse>
				<verse number="35">وْالْعَبْدْ مَا كَيْسْكُنْشْ فْدَارْ سِيدُه عْلَى الدّْوَامْ وَلَكِنْ الْوَلْدْ هُوَ اللِّي كَيْسْكُنْ فِيهَا دِيمَا.</verse>
				<verse number="36">وْإِلَا حَرّْرْكُمْ الْوَلْدْ، غَادِي تّْحَرّْرُو بْالصَّحْ.</verse>
				<verse number="37">أَنَا كَنْعْرَفْ بْلِّي نْتُمَ وْلَادْ إِبْرَاهِيمْ، وَلَكِنْ كَتْقَلّْبُو بَاشْ تْقْتْلُونِي حِيتْ كْلَامِي مَا كَيْدْخَلْشْ لْقْلُوبْكُمْ.</verse>
				<verse number="38">أَنَا كَنْتّْكَلّْمْ عْلَى دَاكْشِّي اللِّي شْفْتْ عَنْدْ بَّا، وْنْتُمَ كَتْدِيرُو بْدَاكْشِّي اللِّي سْمَعْتُو مْنْ بَّاكُمْ».</verse>
				<verse number="39">وْرَدُّو عْلِيهْ وْݣَالُو: «بَّانَا هُوَ إِبْرَاهِيمْ». وْݣَالْ لِيهُمْ يَسُوعْ: «كُونْ كْنْتُو وْلَادْ إِبْرَاهِيمْ، كُونْ رَاكُمْ كَتْدِيرُو بْالْأُمُورْ اللِّي دَارْهَا إِبْرَاهِيمْ.</verse>
				<verse number="40">وَلَكِنْ دَابَا نْتُمَ كَتْقَلّْبُو بَاشْ تْقْتْلُونِي، وَاخَّا أَنَا ݣْلْتْ لِيكُمْ الْحَقّْ اللِّي سْمَعْتُه مْنْ اللَّهْ، وْرَاهْ إِبْرَاهِيمْ مَا دَارْشْ هَادْشِّي.</verse>
				<verse number="41">نْتُمَ كَتْدِيرُو بْأَعْمَالْ بَّاكُمْ». وْهُمَ يْݣُولُو لِيهْ: «حْنَا مَاشِي وْلَادْ الْفْسَادْ، عَنْدْنَا بَّانَا وَاحْدْ هُوَ اللَّهْ!».</verse>
				<verse number="42">وْݣَالْ لِيهُمْ يَسُوعْ: «كُونْ كَانْ اللَّهْ هُوَ بَّاكُمْ غَادِي تْبْغِيوْنِي، حِيتْ أَنَا مْنْ عَنْدْ اللَّهْ خْرَجْتْ وْجِيتْ، وْالْمْجِي دْيَالِي مَا كَانْشْ مْنْ رَاسِي وَلَكِنْ هُوَ اللِّي صِيفْطْنِي.</verse>
				<verse number="43">عْلَاشْ مَا كَتْفَهْمُوشْ هْضَرْتِي؟ عْلَاحْقَّاشْ مَا كَتْقَدْرُوشْ تْسَمْعُو كْلَامِي.</verse>
				<verse number="44">نْتُمَ رَاكُمْ وْلَادْ بَّاكُمْ إِبْلِيسْ، وْكَتْبْغِيوْ تْدِيرُو دَاكْشِّي اللِّي كَيْبْغِي بَّاكُمْ. هَادَاكْ رَاهْ كَانْ قْتَّالْ مْنْ اللّْوّْلْ، وْعَمّْرُه مَا تْبَتْ فْالْحَقّْ، حِيتْ مَا فِيهْشْ الْحَقّْ، وْمْلِّي كَيْكْدَبْ، رَاهْ مَا كَيْتّْكَلّْمْ غِيرْ بْلِّي فْقَلْبُه، حِيتْ هُوَ كْدَّابْ وْبَّاتْ الْكْدُوبْ.</verse>
				<verse number="45">أَمَّا أَنَا حِيتْ كَنْݣُولْ الْحَقّْ، مَا كَتِّيقُوشْ بِيَّ.</verse>
				<verse number="46">شْكُونْ فِيكُمْ اللِّي يْقْدَرْ يْتْبَتْ عْلِيَّ شِي دَنْبْ؟ وْإِلَا كْنْتْ كَنْݣُولْ الْحَقّْ، عْلَاشْ مَا كَتِّيقُوشْ بِيَّ؟</verse>
				<verse number="47">اللِّي مْنْ اللَّهْ رَاهْ كَيْسْمَعْ لْكْلَامْ اللَّهْ، أَمَّا نْتُمَ مَا كَتْسَمْعُوشْ لْكْلَامْ اللَّهْ، عْلَاحْقَّاشْ رَاكُمْ مَاشِي مْنْ اللَّهْ».</verse>
				<verse number="48">وْݣَالُو لِيهْ لِيهُودْ: «وَاشْ كْلَامْنَا مَاشِي صْحِيحْ مْلِّي ݣْلْنَا بْلِّي نْتَ سَامِرِي وْفِيكْ جْنّْ؟».</verse>
				<verse number="49">وْجَاوْبْهُمْ يَسُوعْ وْݣَالْ: «أَنَا مَا فِيَّ حْتَّى شِي جْنّْ، وَلَكِنْ كَنْعْطِي الْعَزّْ لْبَّا، وْنْتُمَ كَتْحْتَقْرُونِي.</verse>
				<verse number="50">أَنَا مَا كَنْطْلَبْشْ الْعَزّْ لْرَاسِي، وَلَكِنْ كَايْنْ اللِّي يْطْلْبُه لِيَّ وْهُوَ اللِّي كَيْحْكَمْ.</verse>
				<verse number="51">نْݣُولْ لِيكُمْ الْحَقّْ: اللِّي كَيْدِيرْ بْكْلَامِي عَمّْرُه مَا غَيْشُوفْ الْمُوتْ».</verse>
				<verse number="52">وْݣَالُو لِيهْ لِيهُودْ: «دَابَا تْأَكّْدْنَا بْلِّي فِيكْ شِي جْنّْ. حِيتْ مَاتْ إِبْرَاهِيمْ وْمَاتُو الْأَنْبِيَا، وْنْتَ كَتْݣُولْ: اللِّي كَيْدِيرْ بْكْلَامْكْ عَمّْرُه مَا غَيْدُوقْ الْمُوتْ.</verse>
				<verse number="53">وَاشْ نْتَ حْسَنْ مْنْ بَّانَا إِبْرَاهِيمْ اللِّي مَاتْ؟ رَاهْ الْأَنْبِيَا بْرَاسْهُمْ مَاتُو، إِيوَا شْكُونْ كَتْحْسَبْ رَاسْكْ؟».</verse>
				<verse number="54">وْرَدّْ عْلِيهُمْ يَسُوعْ وْݣَالْ: «إِلَا كْنْتْ كَنْعْطِي الْعَزّْ لْرَاسِي، رَاهْ الْعَزّْ دْيَالِي مَا عَنْدُه قِيمَة. وَلَكِنْ بَّا هُوَ اللِّي كَيْعْطِينِي الْعَزّْ وْهُوَ اللِّي كَتْݣُولُو عْلِيهْ إِلَاهْنَا،</verse>
				<verse number="55">وْنْتُمَ مَا كَتْعَرْفُوهْشْ، أَمَّا أَنَا كَنْعَرْفُه. حْتَّى إِلَا ݣْلْتْ مَا كَنْعَرْفُوشْ، رَاهْ غَادِي نْكُونْ كْدَّابْ بْحَالْكُمْ، وَلَكِنْ أَنَا كَنْعَرْفُه وْكَنْدِيرْ بْكْلَامُه.</verse>
				<verse number="56">بَّاكُمْ إِبْرَاهِيمْ بْالْفَرْحَة كَانْ كَيْتّْمَنَّى يْشُوفْ نْهَارْ الْمْجِي دْيَالِي، وْشَافُه وْكَانْ فْرْحَانْ».</verse>
				<verse number="57">وْݣَالُو لِيهْ لِيهُودْ: «مَا عَنْدْكْ حْتَّى خَمْسِينْ عَامْ فْالْعْمَرْ، وْشْفْتِي إِبْرَاهِيمْ؟».</verse>
				<verse number="58">وْجَاوْبْهُمْ يَسُوعْ وْݣَالْ: «نْݣُولْ لِيكُمْ الْحَقّْ: رَاهْ قْبَلْ مَا يْكُونْ إِبْرَاهِيمْ، أَنَا كْنْتْ».</verse>
				<verse number="59">وْهُمَ يْهَزُّو الْحْجَرْ بَاشْ يْرَجْمُوهْ، وَلَكِنْ يَسُوعْ تّْخْبَّى وْخْرَجْ مْنْ بِيتْ اللَّهْ.</verse>
			</chapter>
			<chapter number="9">
				<verse number="1">الْفَصْلْ التَّاسْعْ وْمْلِّي كَانْ يَسُوعْ غَادِي، شَافْ وَاحْدْ الرَّاجْلْ، مْلِّي تّْوْلَدْ وْهُوَ عْمَى.</verse>
				<verse number="2">وْسْوّْلُوهْ التّْلَامْدْ دْيَاوْلُه وْݣَالُو لِيهْ: «آ سِيدِي، شْكُونْ اللِّي دْنَبْ، وَاشْ هَادْ الرَّاجْلْ وْلَا وَالِدِيهْ حْتَّى تّْزَادْ عْمَى؟».</verse>
				<verse number="3">وْجَاوْبْهُمْ يَسُوعْ: «رَاهْ مَا دْنَبْ لَا هُوَ وَلَا وَالِدِيهْ، وَلَكِنْ وْقَعْ لِيهْ دَاكْشِّي غِيرْ بَاشْ تْبَانْ أَعْمَالْ اللَّهْ فِيهْ.</verse>
				<verse number="4">رَاهْ خَاصّْنَا نْدِيرُو الْأَعْمَالْ دْيَالْ هَادَاكْ اللِّي صِيفْطْنِي مَا حَدّْ بَاقِي النّْهَارْ، مْلِّي غَيْجِي اللِّيلْ حْتَّى حَدّْ مَا غَيْقْدَرْ يْخْدَمْ.</verse>
				<verse number="5">مَا حَدّْنِي فْالدّْنْيَا، أَنَا هُوَ نُورْ الدّْنْيَا».</verse>
				<verse number="6">وْمْنْ بَعْدْمَا ݣَالْ يَسُوعْ هَادْ الْكْلَامْ، دْفَلْ فْالتّْرَابْ، وْصَايْبْ مْنْ الدّْفَالْ شْوِيَّة دْ الْغِيسْ وْحَطُّه عْلَى عِينِينْ الرَّاجْلْ.</verse>
				<verse number="7">وْݣَالْ لِيهْ: «سِيرْ غْسَلْ فْضَايْةْ سِلْوَامْ» -وْالْمَعْنَى دْيَالْ سِلْوَامْ هُوَ الْمْرْسُولْ-. وْمْشَى وْغْسَلْ، وْرْجَعْ وْهُوَ كَيْشُوفْ.</verse>
				<verse number="8">وْالجِّيرَانْ وْالنَّاسْ اللِّي كَانُو كَيْشُوفُوهْ مْنْ قْبَلْ كَيْسْعَى، بْدَاوْ كَيْسْوّْلُو رَاسْهُمْ وْكَيْݣُولُو: «وَاشْ هَادْ الرَّاجْلْ مَاشِي هُوَ اللِّي كَانْ كَيْݣْلَسْ وْكَيْسْعَى؟».</verse>
				<verse number="9">وْݣَالُو شِي وْحْدِينْ: «رَاهْ هُوَ هَادَا!»، وْوْحْدِينْ خْرِينْ ݣَالُو: «لَّا، رَاهْ غِيرْ كَيْشْبَهْ لِيهْ!». وَلَكِنْ هُوَ ݣَالْ: «رَاهْ أَنَا هُوَ!».</verse>
				<verse number="10">وْهُمَ يْسْوّْلُوهْ: «كِيفَاشْ تّْحَلُّو لِيكْ عِينِيكْ؟».</verse>
				<verse number="11">وْجَاوْبْهُمْ: «وَاحْدْ الرَّاجْلْ سْمِيّْتُه يَسُوعْ صَايْبْ شْوِيَّة دْيَالْ الْغِيسْ وْدَارُه عْلَى عِينِيَّ وْݣَالْ لِيَّ: سِيرْ لْضَايْةْ سِلْوَامْ وْغْسَلْ. وْأَنَا نْمْشِي وْغْسَلْتْ وْوْلِّيتْ كَنْشُوفْ».</verse>
				<verse number="12">وْسْوّْلُوهْ: «وْفِينْ هُوَ هَادْ الرَّاجْلْ؟». ݣَالْ لِيهُمْ: «مَا عْرَفْتْشْ!».</verse>
				<verse number="13">وْدَّاوْ الرَّاجْلْ اللِّي كَانْ عْمَى عَنْدْ الْفْرِّيسِيِّينْ،</verse>
				<verse number="14">وْكَانْ دَاكْ النّْهَارْ نْهَارْ السّْبْتْ فَاشْ صَايْبْ يَسُوعْ الْغِيسْ وْحَلّْ عِينِينْ الْعْمَى.</verse>
				<verse number="15">وْسْوّْلُوهْ الْفْرِّيسِيِّينْ حْتَّى هُمَ كِيفَاشْ وْلَّى كَيْشُوفْ، وْݣَالْ لِيهُمْ: «حَطّْ شْوِيَّة دْيَالْ الْغِيسْ عْلَى عِينِيَّ وْغْسَلْتْ، وْوْلِّيتْ كَنْشُوفْ».</verse>
				<verse number="16">وْݣَالُو شِي وْحْدِينْ مْنْ الْفْرِّيسِيِّينْ: «مَا يْمْكَنْشْ يْكُونْ هَادْ الرَّاجْلْ مْنْ اللَّهْ، عْلَاحْقَّاشْ مَا كَيْدِيرْشْ بْالْوْصِيَّة دْيَالْ نْهَارْ السّْبْتْ». وْݣَالُو وْحْدِينْ خْرِينْ: «كِيفَاشْ يْقْدَرْ وَاحْدْ مُدْنِبْ يْدِيرْ بْحَالْ هَادْ الْعَلَامَاتْ؟». وْكَانُو مَا مْتَّافْقِينْشْ فْهْضَرْتْهُمْ.</verse>
				<verse number="17">وْعَاوْدُو سْوّْلُو الرَّاجْلْ اللِّي كَانْ عْمَى: «وْنْتَ آشْ كَتْݣُولْ عْلِيهْ حِيتْ حَلّْ لِيكْ عِينِيكْ؟»، وْهُوَ يْجَاوْبْهُمْ: «رَاهْ هُوَ نْبِي!».</verse>
				<verse number="18">وْمَا تَاقُوشْ لِيهُودْ بْلِّي هُوَ كَانْ عْمَى وْوْلَّى كَيْشُوفْ حْتَّى عَيْطُو عْلَى وَالِدِيهْ،</verse>
				<verse number="19">وْسْوّْلُوهُمْ وْݣَالُو: «وَاشْ هَادَا وَلْدْكُمْ اللِّي كَتْݣُولُو تّْوْلَدْ عْمَى؟ إِيوَا كِيفَاشْ كَيْشُوفْ دَابَا؟».</verse>
				<verse number="20">وْجَاوْبُوهُمْ وَالِدِيهْ: «حْنَا كَنْعَرْفُو بْلِّي هَادَا وَلْدْنَا وْبْلِّي تّْوْلَدْ عْمَى.</verse>
				<verse number="21">وَلَكِنْ مَا كَنْعَرْفُوشْ كِيفَاشْ وْلَّى كَيْشُوفْ دَابَا، وْمَا كَنْعَرْفُوشْ شْكُونْ اللِّي حَلّْ لِيهْ عِينِيهْ. رَاهْ هُوَ كْبِيرْ فْالْعْمَرْ، سْوّْلُوهْ وْرَاهْ هُوَ يْجَاوْبْكُمْ عْلَى رَاسُه».</verse>
				<verse number="22">ݣَالُو وَالِدِينْ الرَّاجْلْ هَادْ الْكْلَامْ، عْلَاحْقَّاشْ كَانُو خَايْفِينْ مْنْ لِيهُودْ. حِيتْ لِيهُودْ كَانُو تَّافْقُو بِينَاتْهُمْ مْنْ قْبَلْ بَاشْ اللِّي عْتَرْفْ بْالْمَسِيحْ، يْجْرِّيوْ عْلِيهْ مْنْ دَارْ الصّْلَاة.</verse>
				<verse number="23">دَاكْشِّي عْلَاشْ ݣَالُو وَالِدِيهْ: «رَاهْ هُوَ كْبِيرْ فْالْعْمَرْ، سْوّْلُوهْ!».</verse>
				<verse number="24">وْعَيْطُو مَرَّة خْرَى عْلَى الرَّاجْلْ اللِّي كَانْ عْمَى وْݣَالُو لِيهْ: «عْطِي الْعَزّْ لْلَّهْ، حْنَا رَاهْ كَنْعَرْفُو بْلِّي هَادْ الرَّاجْلْ مُدْنِبْ».</verse>
				<verse number="25">وْجَاوْبْهُمْ: «وَاشْ هَادَاكْ الرَّاجْلْ مُدْنِبْ؟ مَا كَنْعْرَفْشْ! حَاجَة وَحْدَة اللِّي كَنْعْرَفْ: كْنْتْ عْمَى، وْدَابَا وْلِّيتْ كَنْشُوفْ!».</verse>
				<verse number="26">وْهُمَ يْݣُولُو لِيهْ تَانِي: «أَشْنُو دَارْ لِيكْ؟ كِيفَاشْ حَلّْ لِيكْ عِينِيكْ؟».</verse>
				<verse number="27">وْرَدّْ عْلِيهُمْ: «رَانِي ݣْلْتْ لِيكُمْ وْمَا سْمَعْتُونِيشْ! عْلَاشْ بْغِيتُو تْسَمْعُو الْهَضْرَة مَرَّة خْرَى؟ يَاكْمَا بْغِيتُو حْتَّى نْتُمَ تْوَلِّيوْ تْلَامْدُه؟».</verse>
				<verse number="28">وْهُمَ يْسَبُّوهْ وْݣَالُو: «نْتَ هُوَ التّْلْمِيدْ دْيَالُه، أَمَّا حْنَا رَاهْ تْلَامْدْ مُوسَى.</verse>
				<verse number="29">وْكَنْعَرْفُو بْلِّي مُوسَى تّْكَلّْمْ مْعَاهْ اللَّهْ، وَلَكِنْ هَادْ الرَّاجْلْ مَا كَنْعَرْفُوشْ مْنِينْ هُوَ!».</verse>
				<verse number="30">وْجَاوْبْ الرَّاجْلْ وْݣَالْ لِيهُمْ: «إِيوَا رَاهْ الْعْجَبْ هَادَا! مَا كَتْعَرْفُوشْ مْنِينْ هُوَ وَاخَّا حَلّْ لِيَّ عِينِيَّ!</verse>
				<verse number="31">حْنَا كَنْعَرْفُو بْلِّي اللَّهْ مَا كَيْسْمَعْشْ لْلْمُدْنِبِينْ، وَلَكِنْ كَيْسْمَعْ لْلِّي كَيْتَّاقِيهْ وْكَيْدِيرْ مُرَادُه.</verse>
				<verse number="32">وْمْنْ قْدِيمْ الزّْمَانْ عَمّْرْنَا مَا سْمَعْنَا بْلِّي شِي وَاحْدْ حَلّْ عِينِينْ شِي وَاحْدْ تّْوْلَدْ عْمَى.</verse>
				<verse number="33">كُونْ مَا كَانْشْ هَادْ الرَّاجْلْ مْنْ اللَّهْ، كُونْ مَا قْدَرْ يْدِيرْ وَالُو».</verse>
				<verse number="34">وْجَاوْبُوهْ وْݣَالُو: «نْتَ كُلّْكْ تّْوْلَدْتِي فْالدّْنُوبْ، وْكَتْعَلّْمْنَا!». وْهُمَ يْجْرِّيوْ عْلِيهْ.</verse>
				<verse number="35">وْسْمَعْ يَسُوعْ بْلِّي الْفْرِّيسِيِّينْ جْرَّاوْ عْلَى الرَّاجْلْ الْعْمَى، وْمْلِّي لْقَاهْ يَسُوعْ ݣَالْ لِيهْ: «وَاشْ كَتْآمْنْ بْوَلْدْ الْإِنْسَانْ؟».</verse>
				<verse number="36">وْجَاوْبْ دَاكْ الرَّاجْلْ وْݣَالْ: «شْكُونْ هُوَ آ سِيدِي بَاشْ نْآمْنْ بِيهْ؟».</verse>
				<verse number="37">وْݣَالْ لِيهْ يَسُوعْ: «اللِّي شْفْتِيهْ! وْاللِّي كَيْتّْكَلّْمْ مْعَاكْ دَابَا، رَاهْ هُوَ هَادَاكْ!».</verse>
				<verse number="38">وْهُوَ يْݣُولْ الرَّاجْلْ: «كَنْآمْنْ آ سِيدِي!». وْسْجَدْ لِيهْ.</verse>
				<verse number="39">وْݣَالْ يَسُوعْ: «جِيتْ لْلنَّاسْ دْيَالْ هَادْ الدّْنْيَا بَاشْ نْبَيّْنْ دْنُوبْهُمْ: بَاشْ الْعَمْيِينْ يْوَلِّيوْ كَيْشُوفُو، وْاللِّي كَيْشُوفُو يْوَلِّيوْ عَمْيِينْ».</verse>
				<verse number="40">وْسْمْعُو شِي وْحْدِينْ مْنْ الْفْرِّيسِيِّينْ اللِّي كَانُو مْعَاهْ تْمَّ هَادْ الْكْلَامْ وْݣَالُو لِيهْ: «يَاكْمَا حْتَّى حْنَا عَمْيِينْ؟».</verse>
				<verse number="41">وْݣَالْ لِيهُمْ يَسُوعْ: «كُونْ كْنْتُو عَمْيِينْ كُونْ ݣَاعْ مَا كَانُو فِيكُمْ الدّْنُوبْ، وَلَكِنْ نْتُمَ دَابَا كَتْݣُولُو بْلِّي كَتْشُوفُو، دَاكْشِّي عْلَاشْ دْنُوبْكُمْ بَاقْيِينْ فِيكُمْ».</verse>
			</chapter>
			<chapter number="10">
				<verse number="1">الْفَصْلْ الْعَاشْرْ «نْݣُولْ لِيكُمْ الْحَقّْ: رَاهْ اللِّي مَا كَيْدْخَلْشْ لْلزّْرِيبَة دْ الْخْرْفَانْ مْنْ الْبَابْ، وَلَكِنْ كَيْطْلَعْ لِيهَا مْنْ مُوضْعْ آخُرْ، هَادَاكْ رَاهْ سْرَّاقْ وْشْفَّارْ.</verse>
				<verse number="2">وْاللِّي كَيْدْخَلْ مْنْ الْبَابْ رَاهْ هُوَ السّْرَّاحْ دْيَالْ الْخْرْفَانْ.</verse>
				<verse number="3">هَادَا لَمّْنْ كَيْحَلّْ الْعْسَّاسْ الْبَابْ، وْالْخْرْفَانْ كَيْسَمْعُو الصُّوتْ دْيَالُه، وْكَيْعَيّْطْ عْلَى الْخْرْفَانْ دْيَالُه بْسْمِيَّاتْهُمْ وْكَيْخَرّْجْهُمْ.</verse>
				<verse number="4">وْمْلِّي كَيْخَرّْجْ ݣَاعْ الْخْرْفَانْ دْيَالُه، كَيْمْشِي قُدَّامْهُمْ وْهُمَ كَيْتْبْعُوهْ، عْلَاحْقَّاشْ كَيْعَرْفُو صُوتُه.</verse>
				<verse number="5">وْمَا عَمّْرْهُمْ غَيْتْبْعُو الْبْرَّانِي وَلَكِنْ غَيْهَرْبُو مْنُّه، حِيتْ مَا كَيْعَرْفُوشْ الصُّوتْ دْ الْبْرَّانِيِّينْ».</verse>
				<verse number="6">ݣَالْ لِيهُمْ يَسُوعْ هَادْ الْمْتَالْ، وَلَكِنْ هُمَ مَا فَهْمُوشْ آشْ كَانْ كَيْݣُولْ.</verse>
				<verse number="7">وْݣَالْ لِيهُمْ يَسُوعْ تَانِي: «نْݣُولْ لِيكُمْ الْحَقّْ: رَاهْ أَنَا هُوَ بَابْ الْخْرْفَانْ.</verse>
				<verse number="8">ݣَاعْ هَادُوكْ اللِّي جَاوْ قْبَلْ مْنِّي رَاهُمْ سْرَّاقَا وْشْفَّارَا، وَلَكِنْ الْخْرْفَانْ مَا سْمْعُوشْ لِيهُمْ.</verse>
				<verse number="9">أَنَا هُوَ الْبَابْ، إِلَا دْخَلْ مْنِّي شِي وَاحْدْ، غَيْنْجَا وْغَيْدْخَلْ وْغَيْخْرُجْ وْغَيْلْقَا فِينْ يْسْرَحْ.</verse>
				<verse number="10">الشّْفَارْ مَا كَيْجِي غِيرْ بَاشْ يْسْرَقْ وْيْقْتَلْ وْيْخَرّْبْ، وَلَكِنْ أَنَا جِيتْ بَاشْ تْكُونْ عَنْدْهُمْ حَيَاةْ، حَيَاةْ فَايْضَة بْالْخِيرْ».</verse>
				<verse number="11">«أَنَا هُوَ الرَّاعِي الْمْزْيَانْ، وْالرَّاعِي الْمْزْيَانْ كَيْوْهَبْ حْيَاتُه عْلَى قْبَلْ الْخْرْفَانْ.</verse>
				<verse number="12">وَلَكِنْ الْخْدَّامْ اللِّي مْكْرِي وْمَاشِي هُوَ الرَّاعِي وْالْخْرْفَانْ مَاشِي دْيَالُه، غِيرْ كَيْشُوفْ الدِّيبْ جَايْ كَيْسْمَحْ فْالْخْرْفَانْ وْكَيْهْرَبْ، وْهَكَّا كَيْخْطَفْ الدِّيبْ الْخْرْفَانْ وْكَيْشَتّْتْهُمْ.</verse>
				<verse number="13">الْخْدَّامْ الْمْكْرِي كَيْهْرَبْ حِيتْ هُوَ غِيرْ مْكْرِي، وْمَا كَيْدِّيهَاشْ فْالْخْرْفَانْ.</verse>
				<verse number="14">أَنَا هُوَ الرَّاعِي الْمْزْيَانْ، وْكَنْعْرَفْ خْرْفَانِي وْخْرْفَانِي كَيْعَرْفُونِي،</verse>
				<verse number="15">كِمَا الْآبْ كَيْعْرَفْنِي وْأَنَا كَنْعْرَفْ الْآبْ. وْأَنَا كَنْوْهَبْ حْيَاتِي عْلَى قْبَلْ خْرْفَانِي.</verse>
				<verse number="16">وْعَنْدِي خْرْفَانْ خْرِينْ مَا هُمَاشْ مْنْ هَادْ الزّْرِيبَة، خَاصّْنِي نْجِيبْهُمْ حْتَّى هُمَ وْغَيْسَمْعُو صُوتِي، وْغَيْوَلِّيوْ قْطْعَة وَحْدَة عَنْدْهَا رَاعِي وَاحْدْ.</verse>
				<verse number="17">عْلَى هَادْشِّي كَيْبْغِينِي الْآبْ، عْلَاحْقَّاشْ كَنْوْهَبْ حْيَاتِي بَاشْ نْرْجّْعْهَا تَانِي.</verse>
				<verse number="18">حْتَّى شِي وَاحْدْ مَا كَيَاخْدْهَا مْنِّي، وَلَكِنْ كَنْوْهَبْهَا بْخَاطْرِي حِيتْ عَنْدِي السُّلْطَة بَاشْ نْوْهَبْهَا وْعَنْدِي السُّلْطَة بَاشْ نْرْجّْعْهَا. وْالْآبْ هُوَ اللِّي عْطَانِي هَادْ الْوْصِيَّة».</verse>
				<verse number="19">وْمَا تَّافْقُوشْ لِيهُودْ تَانِي فْهْضَرْتْهُمْ عْلَى قْبَلْ هَادْ الْكْلَامْ،</verse>
				<verse number="20">وْبْزَّافْ مْنّْهُمْ ݣَالُو: «رَاهْ سَاكْنُه شِي جْنّْ، وْغِيرْ كَيْخَرّْفْ. عْلَاشْ كَتْسَمْعُو لِيهْ؟».</verse>
				<verse number="21">وْݣَالُو وْحْدِينْ خْرِينْ: «هَادَا مَاشِي كْلَامْ دْيَالْ وَاحْدْ سَاكْنُه جْنّْ، وَاشْ اللِّي سَاكْنُه شِي جْنّْ غَيْقْدَرْ يْحَلّْ عِينِينْ الْعَمْيِينْ؟».</verse>
				<verse number="22">وْفْالْوَقْتْ دْيَالْ الشّْتْوَا، كَانْ فْأُورْشَلِيمْ عِيدْ التَّجْدِيدْ.</verse>
				<verse number="23">وْكَانْ يَسُوعْ كَيْتّْمَشَّى فْبِيتْ اللَّهْ فْالْقَاعَة دْيَالْ سُلَيْمَانْ.</verse>
				<verse number="24">وْهُمَ يْضُورُو بِيهْ لِيهُودْ وْݣَالُو لِيهْ: «حْتَّى لْإِيمْتَى غَادِي تْخَلِّينَا حَايْرِينْ؟ إِلَا كْنْتِ نْتَ هُوَ الْمَسِيحْ، ݣُولْهَا لِينَا بْصَرَاحَة!».</verse>
				<verse number="25">وْجَاوْبْهُمْ يَسُوعْ وْݣَالْ: «رَانِي ݣْلْتْهَا لِيكُمْ وْمَا كَتِّيْقُوشْ. الْأَعْمَالْ اللِّي كَنْدِيرْ بْالْإِسْمْ دْيَالْ بَّا، هِيَ كَتْشْهَدْ لِيَّ.</verse>
				<verse number="26">وَلَكِنْ مَا كَتْآمْنُوشْ حِيتْ نْتُمَ مَاشِي مْنْ الْخْرْفَانْ دْيَالِي.</verse>
				<verse number="27">خْرْفَانِي كَيْسَمْعُو الصُّوتْ دْيَالِي، وْأَنَا كَنْعْرَفْهُمْ وْهُمَ كَيْتْبْعُونِي.</verse>
				<verse number="28">وْكَنْعْطِيهُمْ الْحَيَاةْ الدَّايْمَة، وْعَمّْرْهُمْ مَا غَيْمُوتُو، وْمَا غَيْخْطَفْهُمْ حْتَّى حَدّْ مْنْ يْدِّي.</verse>
				<verse number="29">بَّا اللِّي عْطَاهُمْ لِيَّ، هُوَ قْوَى مْنْ كُلّْشِي، وْحْتَّى حَدّْ مَا يْقْدَرْ يْخْطَفْهُمْ مْنْ يْدّْ بَّا،</verse>
				<verse number="30">رَاهْ أَنَا وْالْآبْ وَاحْدْ».</verse>
				<verse number="31">وْهْزُّو لِيهُودْ مَرَّة خْرَى الْحْجَرْ بَاشْ يْرَجْمُوهْ.</verse>
				<verse number="32">وْݣَالْ لِيهُمْ يَسُوعْ: «وْرِّيتْكُمْ بْزَّافْ دْيَالْ الْأَعْمَالْ الْمْزْيَانَة اللِّي عْطَاهَا لِيَّ بَّا، إِيوَا عْلَى آشْ مْنْ عَمَلْ مْنّْهُمْ بْغِيتُو تْرَجْمُونِي؟».</verse>
				<verse number="33">وْجَاوْبُوهْ لِيهُودْ: «مَا بْغِينَاشْ نْرَجْمُوكْ عْلَى قْبَلْ شِي عَمَلْ مْزْيَانْ، وَلَكِنْ عْلَى قْبَلْ كْلَامْ الْكُفْرْ دْيَالْكْ، حِيتْ نْتَ غِيرْ بْنَادْمْ وْرْدِّيتِي رَاسْكْ إِلَاهْ!».</verse>
				<verse number="34">وْجَاوْبْهُمْ يَسُوعْ: «وَاشْ مَا مْكْتُوبْشْ فْالشّْرَعْ دْيَالْكُمْ: أَنَا ݣْلْتْ نْتُمَ آلِهَة؟</verse>
				<verse number="35">إِيوَا إِلَا سْمَّى هَادُوكْ اللِّي جَاهُمْ كْلَامُه آلِهَة، وْكْلَامْ اللَّهْ عَمّْرُه مَا كَيْطِيحْ</verse>
				<verse number="36">كِيفَاشْ نْتُمَ كَتْݣُولُو لْهَادَاكْ اللِّي قَدّْسُه الْآبْ وْصِيفْطُه لْلدّْنْيَا: رَاكْ ݣْلْتِي كْلَامْ الْكُفْرْ، عْلَاحْقَّاشْ ݣْلْتْ: أَنَا وَلْدْ اللَّهْ؟</verse>
				<verse number="37">إِلَا مَا كَنْتْشْ كَنْدِيرْ الْأَعْمَالْ دْيَالْ بَّا، مَا تْآمْنُوشْ بِيَّ.</verse>
				<verse number="38">وَلَكِنْ إِلَا كْنْتْ كَنْدِيرْهَا، آمْنُو غِيرْ بْالْأَعْمَالْ إِلَا مَا آمْنْتُوشْ بِيَّ. بَاشْ تْعَرْفُو وْتْفَهْمُو بْلِّي الْآبْ فِيَّ وْأَنَا فْالْآبْ».</verse>
				<verse number="39">وْبْدَاوْ كَيْقَلّْبُو عَاوْتَانِي بَاشْ يْشَدُّوهْ، وَلَكِنْ فْلَتْ مْنْ يْدِّيهُمْ.</verse>
				<verse number="40">وْرْجَعْ يَسُوعْ لْلجِّهَة لْخْرَى دْيَالْ وَادْ الْأُرْدُنْ فِينْ كَانْ يُوحَنَّا كَيْعَمّْدْ مْنْ قْبَلْ، وْبْقَى تْمَّ.</verse>
				<verse number="41">وْجَاوْ عَنْدُه بْزَّافْ دْ النَّاسْ كَيْݣُولُو: «رَاهْ يُوحَنَّا مَا دَارْ حْتَّى شِي عَلَامَة، وَلَكِنْ ݣَاعْ دَاكْشِّي اللِّي ݣَالْ عْلَى هَادْ الرَّاجْلْ كَانْ صْحِيحْ».</verse>
				<verse number="42">وْآمْنُو بِيهْ نَاسْ كْتَارْ تْمَّ.</verse>
			</chapter>
			<chapter number="11">
				<verse number="1">الْفَصْلْ حْضَاشْ وْكَانْ وَاحْدْ الرَّاجْلْ مْرِيضْ سْمِيتُه لِعَازَرْ مْنْ بَيْتْ عَنْيَا، الدُّوَّارْ فِينْ سَاكْنَة مَرْيَمْ وْخْتْهَا مَرْتَا.</verse>
				<verse number="2">وْهَادْ مَرْيَمْ هِيَ اللِّي كَانْتْ دْهْنَاتْ الرَّبّْ يَسُوعْ بْالرِّيحَة وْمْسْحَاتْ رْجْلِيهْ بْشْعَرْهَا، وْكَانْ لِعَازَرْ الْمْرِيضْ هُوَ خُوهَا.</verse>
				<verse number="3">وْصِيفْطُو الْخْوَاتَاتْ بْجُوجْ لْيَسُوعْ وْݣَالُو لِيهْ: «آ سِيدِي، رَاهْ هَادَاكْ اللِّي عْزِيزْ عْلِيكْ مْرِيضْ».</verse>
				<verse number="4">وْمْلِّي سْمَعْ يَسُوعْ هَادْ الْكْلَامْ، ݣَالْ: «هَادْ الْمَرْضْ مَا غَيْسَالِيشْ بْالْمُوتْ، وَلَكِنْ غَيْبَيّْنْ الْعَزّْ دْ اللَّهْ وْبِيهْ غَادِي يْتّْعْطَى الْعَزّْ لْوَلْدْ اللَّهْ».</verse>
				<verse number="5">وْكَانْ يَسُوعْ كَيْبْغِي مَرْتَا وْخْتْهَا وْلِعَازَرْ.</verse>
				<verse number="6">وْمْلِّي سْمَعْ بْلِّي لِعَازَرْ مْرِيضْ، دَوّْزْ غِيرْ يُومَيْنْ فْالْمُوضْعْ فِينْ كَانْ.</verse>
				<verse number="7">وْمْنْ بَعْدْ دَاكْشِّي ݣَالْ لْتْلَامْدُه: «يَالَّاهْ نْرْجْعُو لْبْلَادْ الْيَهُودِيَّة».</verse>
				<verse number="8">وْݣَالُو لِيهْ تْلَامْدُه: «آ الْمُعَلِّمْ، عَادْ كَانُو لِيهُودْ بَاغْيِينْ يْرَجْمُوكْ، وْغَادِي لْتْمَّ تَانِي؟».</verse>
				<verse number="9">وْهُوَ يْجَاوْبْهُمْ يَسُوعْ: «يَاكْ النّْهَارْ فِيهْ طْنَاشْرْ سَاعَة؟ إِيوَا إِلَا كَانْ شِي وَاحْدْ كَيْمْشِي بْالنّْهَارْ رَاهْ مَا كَيْعْتَرْشْ، عْلَاحْقَّاشْ كَيْشُوفْ الضُّو دْيَالْ هَادْ الدّْنْيَا.</verse>
				<verse number="10">وَلَكِنْ إِلَا كَانْ شِي حَدّْ كَيْمْشِي فْاللِّيلْ رَاهْ كَيْعْتَرْ، عْلَاحْقَّاشْ مَا فِيهْشْ الضُّو».</verse>
				<verse number="11">ݣَالْ يَسُوعْ هَادْ الْكْلَامْ، وْزَادْ مْنْ بَعْدْ ݣَالْ لِيهُمْ: «لِعَازَرْ صَاحْبْنَا نَاعْسْ، وَلَكِنْ غَادِي نْمْشِي نْفَيّْقُه».</verse>
				<verse number="12">وْهُمَ يْݣُولُو لِيهْ تْلَامْدُه: «إِلَا كَانْ آ سِيدِي نَاعْسْ، رَاهْ غَيْتّْشَافَى».</verse>
				<verse number="13">وَلَكِنْ يَسُوعْ كَانْ كَيْتّْكَلّْمْ لِيهُمْ عْلَى الْمُوتْ دْيَالْ لِعَازَرْ وْهُمَ كَيْحْسَابْ لِيهُمْ بْلِّي كَيْتّْكَلّْمْ عْلَى النّْعَاسْ.</verse>
				<verse number="14">وْدِيكْ السَّاعَة ݣَالْ لِيهُمْ بْصَرَاحَة: «رَاهْ لِعَازَرْ مَاتْ،</verse>
				<verse number="15">وْأَنَا فْرْحَانْ عْلَى وْدّْكُمْ، عْلَاحْقَّاشْ مَا كَنْتْشْ تْمَّ، بَاشْ تْقَدْرُو تْآمْنُو. إِيوَا يَالَّاهُو نْمْشِيوْ لْعَنْدُه!».</verse>
				<verse number="16">وْتُومَا اللِّي مْكَنِّي بْالتّْوِيمِي، ݣَالْ لْلتّْلَامْدْ صْحَابُه: «يَالَّاهُو حْتَّى حْنَا نْمْشِيوْ مْعَ يَسُوعْ بَاشْ نْمُوتُو مْعَاهْ».</verse>
				<verse number="17">وْمْلِّي وْصَلْ يَسُوعْ، لْقَا بْلِّي لِعَازَرْ دَوّْزْ رْبَعْ يَّامْ فْالْقْبَرْ.</verse>
				<verse number="18">وْكَانْتْ بَيْتْ عَنْيَا بْعِيدَة عْلَى أُورْشَلِيمْ غِيرْ بْشِي تْلَاتَة كِيلُومِتْرْ.</verse>
				<verse number="19">وْجَاوْ بْزَّافْ دْيَالْ لِيهُودْ لْعَنْدْ مَرْتَا وْمَرْيَمْ بَاشْ يْعَزِّيوْهُمْ فْخُوهُمْ.</verse>
				<verse number="20">وْمْلِّي سْمْعَاتْ مَرْتَا بْلِّي يَسُوعْ جَايْ، تْلْقَّاتْ لِيهْ، وَلَكِنْ مَرْيَمْ بْقَاتْ ݣَالْسَة فْالدَّارْ.</verse>
				<verse number="21">وْݣَالْتْ مَرْتَا لْيَسُوعْ: «آ سِيدِي، كُونْ كْنْتِ هْنَا، كُونْ ݣَاعْ مَا مَاتْ خُويَا!</verse>
				<verse number="22">وَلَكِنْ حْتَّى دَابَا أَنَا كَنْعْرَفْ بْلِّي الْحَاجَة اللِّي غَادِي تْطْلَبْهَا مْنْ اللَّهْ غَيْعْطِيهَا لِيكْ».</verse>
				<verse number="23">وْهُوَ يْݣُولْ لِيهَا يَسُوعْ: «خُوكْ غَادِي يْتّْبْعَتْ مَرَّة خْرَى!».</verse>
				<verse number="24">وْݣَالْتْ لِيهْ مَرْتَا: «رَاهْ عْرَفْتْ بْلِّي غَادِي يْتّْبْعَتْ مْنْ الْمُوتْ فْيُومْ الْبَعْتْ».</verse>
				<verse number="25">وْجَاوْبْهَا يَسُوعْ: «أَنَا هُوَ اللِّي كَنْبْعَتْ النَّاسْ مْنْ الْمُوتْ وْكَنْعْطِيهُمْ الْحَيَاةْ، اللِّي آمْنْ بِيَّ وَاخَّا يْمُوتْ غَيْحْيَا!</verse>
				<verse number="26">وْكُلّْ وَاحْدْ حَيّْ وْكَيْآمْنْ بِيَّ، عَمّْرُه مَا غَيْمُوتْ. وَاشْ كَتْآمْنِي بْهَادْ الْكْلَامْ؟».</verse>
				<verse number="27">وْهِيَ تْݣُولْ لِيهْ: «إِيِّهْ آ سِيدِي! أَنَا آمْنْتْ بْلِّي نْتَ هُوَ الْمَسِيحْ وَلْدْ اللَّهْ اللِّي جَايْ لْلدّْنْيَا».</verse>
				<verse number="28">وْمْلِّي ݣَالْتْ مَرْتَا هَادْشِّي، مْشَاتْ وْعَيّْطَاتْ عْلَى مَرْيَمْ خْتْهَا فْالسِّرْ وْݣَالْتْ: «رَاهْ الْمُعَلِّمْ جَا وْكَيْعَيّْطْ لِيكْ».</verse>
				<verse number="29">وْمْلِّي سْمْعَاتْ مَرْيَمْ بْالْمْجِي دْيَالْ يَسُوعْ، نَاضْتْ دْغْيَا وْجَاتْ لْعَنْدُه.</verse>
				<verse number="30">وْكَانْ يَسُوعْ مَازَالْ مَا وْصَلْ لْلدُّوَّارْ، وَلَكِنْ كَانْ بَاقِي فْالْمُوضْعْ اللِّي تْلَاقَاتْ فِيهْ مَرْتَا مْعَاهْ.</verse>
				<verse number="31">وْمْلِّي لِيهُودْ اللِّي كَانُو مْعَ مَرْيَمْ فْالدَّارْ كَيْعَزِّيوْهَا، شَافُوهَا نَاضْتْ بْالزّْرْبَة وْخْرْجَاتْ، تْبْعُوهَا حِيتْ ضْنُّو بْلِّي رَاهَا غَادْيَة لْلْقْبَرْ تْبْكِي تْمَّ.</verse>
				<verse number="32">وْغِيرْ وْصْلَاتْ مَرْيَمْ لْلْمُوضْعْ فِينْ كَانْ يَسُوعْ وْشَافْتُه، سْجْدَاتْ عَنْدْ رْجْلِيهْ وْݣَالْتْ لِيهْ: «آ سِيدِي، كُونْ كْنْتِ هْنَا، كُونْ ݣَاعْ مَا مَاتْ خُويَا!».</verse>
				<verse number="33">وْمْلِّي شَافْهَا يَسُوعْ كَتْبْكِي هِيَ وْلِيهُودْ اللِّي جَاوْ مْعَاهَا، تْأَتّْرْ بْزَّافْ وْتْأَلّْمْ،</verse>
				<verse number="34">وْسْوّْلْهُمْ: «فِينْ دْفَنْتُوهْ؟». وْݣَالُو لِيهْ: «أَجِي آ سِيدِي وْشُوفْ!».</verse>
				<verse number="35">وْبْدَا يَسُوعْ كَيْبْكِي.</verse>
				<verse number="36">وْݣَالُو لِيهُودْ لْبَعْضِيَّاتْهُمْ: «شُوفُو شْحَالْ كَانْ كَيْبْغِيهْ!».</verse>
				<verse number="37">وَلَكِنْ شِي وْحْدِينْ مْنّْهُمْ ݣَالُو: «وَاشْ هَادْ الرَّاجْلْ اللِّي حَلّْ الْعِينِينْ دْيَالْ الْعْمَى، مَا كَانْشْ قَادْرْ يْبَعّْدْ الْمُوتْ عْلَى لِعَازَرْ؟».</verse>
				<verse number="38">وْتْأَتّْرْ يَسُوعْ بْزَّافْ فْخَاطْرُه عَاوْتَانِي، وْقَرّْبْ مْنْ الْقْبَرْ. وْكَانْ هَادْ الْقْبَرْ غَارْ، الْبَابْ دْيَالُه مْسْدُودْ بْحَجْرَة.</verse>
				<verse number="39">وْݣَالْ يَسُوعْ: «حَيّْدُو الْحَجْرَة!». وْݣَالْتْ لِيهْ مَرْتَا خْتْ الْمْيّْتْ: «آ سِيدِي، رَاهْ غَيْكُونْ خْنَازْ، حِيتْ رْبَعْ يَّامْ هَادِي بَاشْ تّْدْفَنْ!».</verse>
				<verse number="40">وْݣَالْ لِيهَا يَسُوعْ: «وَاشْ مَا ݣْلْتْشْ لِيكْ: إِلَا آمْنْتِي رَاهْ غَادِي تْشُوفِي الْعَزّْ دْيَالْ اللَّهْ؟».</verse>
				<verse number="41">وْحَيّْدُو الْحَجْرَة، وْهْزّْ يَسُوعْ عِينِيهْ لْلفُوقْ وْݣَالْ: «آ الْآبْ، كَنْشَكْرْكْ حِيتْ سْمَعْتِي لِيَّ،</verse>
				<verse number="42">وْكَنْعْرَفْ بْلِّي دِيمَا كَتْسْمَعْ لِيَّ. وَلَكِنْ ݣْلْتْ هَادْ الْكْلَامْ عْلَى قْبَلْ الجّْمَاعَة دْ النَّاسْ اللِّي ضَايْرِينْ بِيَّ، بَاشْ يْآمْنُو بْلِّي نْتَ صِيفْطْتِينِي».</verse>
				<verse number="43">وْمْلِّي ݣَالْ هَادْ الْكْلَامْ، عَيّْطْ بْصُوتْ قْوِي وْݣَالْ: «آ لِعَازَرْ، خْرُجْ!».</verse>
				<verse number="44">وْخْرَجْ الْمْيّْتْ بْيْدِّيهْ وْرْجْلِيهْ مْرْبُوطِينْ بْالْكْفَنْ، وْوْجْهُ مَلْوِي عْلِيهْ وَاحْدْ الزِّيفْ. وْݣَالْ لِيهُمْ يَسُوعْ: «فْكُّوهْ وْخَلِّيوْهْ يْمْشِي بْحَالُه!».</verse>
				<verse number="45">وْبْزَّافْ دْيَالْ لِيهُودْ اللِّي جَاوْ لْعَنْدْ مَرْيَمْ لْدَارْهَا، وْشَافُو دَاكْشِّي اللِّي دَارْ يَسُوعْ، آمْنُو بِيهْ.</verse>
				<verse number="46">وَلَكِنْ شِي وْحْدِينْ مْنّْهُمْ مْشَاوْ لْعَنْدْ الْفْرِّيسِيِّينْ وْعَاوْدُو لِيهُمْ عْلَى دَاكْشِّي اللِّي دَارْ يَسُوعْ.</verse>
				<verse number="47">وْتّْجَمْعُو الرُّؤَسَا دْ رْجَالْ الدِّينْ وْالْفْرِّيسِيِّينْ بِينَاتْهُمْ وْݣَالُو: «أَشْنُو نْدِيرُو؟ رَاهْ هَادْ الرَّاجْلْ كَيْدِيرْ عَلَامَاتْ كْتَارْ.</verse>
				<verse number="48">وْإِلَا خَلِّينَاهْ هَكَّا، غَيْآمْنُو بِيهْ النَّاسْ كُلّْهُمْ، وْغَيْجِيوْ الرُّومَانِيِّينْ وْغَيَاخْدُو الْمُوضْعْ الْمْقَدّْسْ دْيَالْنَا وْالشَّعْبْ دْيَالْنَا».</verse>
				<verse number="49">وْهُوَ يْݣُولْ لِيهُمْ وَاحْدْ الرَّاجْلْ مْنّْهُمْ سْمِيتُه قَيَافَا، كَانْ هُوَ الرَّئِيسْ دْ رْجَالْ الدِّينْ هَادَاكْ الْعَامْ: «نْتُمَ رَاكُمْ مَا كَتْعَرْفُو وَالُو،</verse>
				<verse number="50">وَلَا كَتْفَهْمُو بْلِّي رَاهْ خِيرْ لِيكُمْ يْمُوتْ رَاجْلْ وَاحْدْ فْبْلَاصْةْ الشَّعْبْ، وْمَا يْمُوتْشْ الشَّعْبْ كُلُّه».</verse>
				<verse number="51">وْمَا ݣَالْشْ هَادْ الْكْلَامْ غِيرْ مْنْ رَاسُه، وَلَكِنْ حِيتْ كَانْ هُوَ الرَّئِيسْ دْ رْجَالْ الدِّينْ دَاكْ الْعَامْ، تّْنَبّْأْ بْلِّي يَسُوعْ غَادِي يْمُوتْ عْلَى قْبَلْ الشَّعْبْ.</verse>
				<verse number="52">وْمَاشِي غِيرْ عْلَى قْبَلْ الشَّعْبْ بُوحْدُه، وَلَكِنْ بَاشْ يْجْمَعْ وْلَادْ اللَّهْ اللِّي مْشَتّْتِينْ وْيْوَلِّيوْ وَاحْدْ.</verse>
				<verse number="53">وْمْنْ دَاكْ النّْهَارْ، وْلِيهُودْ كَيْتّْشَاوْرُو بَاشْ يْقْتْلُو يَسُوعْ.</verse>
				<verse number="54">وْعْلَى هَادْشِّي مَا بْقَاشْ يَسُوعْ كَيْمْشِي بِينْ لِيهُودْ بْالْعْلَّالِي، وَلَكِنْ مْشَى مْنْ تْمَّ لْوَاحْدْ الْبْلَاصَة قْرِيبَة لْلصَّحْرَا، لْمْدِينَة صْغِيرَة سْمِيتْهَا أَفْرَايْمْ، وْبْقَى تْمَّ مْعَ تْلَامْدُه.</verse>
				<verse number="55">وْكَانْ عِيدْ الْفِصْحْ دْيَالْ لِيهُودْ قْرِيبْ، وْطْلْعُو بْزَّافْ دْ النَّاسْ مْنْ الدُّوَّارْ لْأُورْشَلِيمْ قْبَلْ مْنْ عِيدْ الْفِصْحْ بَاشْ يْتّْنْقَّاوْ.</verse>
				<verse number="56">وْكَانُو كَيْقَلّْبُو عْلَى يَسُوعْ وْكَيْسْوّْلُو بْعْضِيَّاتْهُمْ وْهُمَ مْجْمُوعِينْ فْبِيتْ اللَّهْ: «آشْ ضْهَرْ لِيكُمْ؟ بْلَا شْكّْ مَا غَادِيشْ يْجِي لْلْعِيدْ؟».</verse>
				<verse number="57">وْآمْرُو الرُّؤَسَا دْ رْجَالْ الدِّينْ وْالْفْرِّيسِيِّينْ النَّاسْ وْݣَالُو لِيهُمْ: اللِّي عْرَفْ فِينْ كَايْنْ يَسُوعْ خَاصُّه يْعْلَمْ بِيهْ بَاشْ يْتّْشَدّْ.</verse>
			</chapter>
			<chapter number="12">
				<verse number="1">الْفَصْلْ طْنَاشْ وْقْبَلْ مْنْ عِيدْ الْفِصْحْ بْسْتّْ يَّامْ، جَا يَسُوعْ لْبَيْتْ عَنْيَا فِينْ كَانْ لِعَازَرْ اللِّي بَعْتُه يَسُوعْ مْنْ الْمُوتْ.</verse>
				<verse number="2">وْوَجّْدُو لِيهْ النَّاسْ الْعْشَا تْمَّ. وْكَانْتْ مَرْتَا كَتّْسَخّْرْ عْلِيهُمْ، وْلِعَازَرْ كَانْ وَاحْدْ مْنْ النَّاسْ اللِّي ݣَالْسِينْ كَيَاكْلُو مْعَ يَسُوعْ.</verse>
				<verse number="3">وْخْدَاتْ مَرْيَمْ قَرْعَة فِيهَا الرِّيحَة دْيَالْ النَّارْدِينْ الْحُرّْ اللِّي تَمَنُه غَالِي بْزَّافْ، وْدْهْنَاتْ رْجْلِينْ يَسُوعْ، وْمْنْ بَعْدْ مْسْحَاتْهُمْ لِيهْ بْشْعَرْهَا. وْوْلَّاتْ الدَّارْ عَامْرَة بْالرِّيحَة دْيَالْ النَّارْدِينْ،</verse>
				<verse number="4">وْݣَالْ وَاحْدْ مْنْ تْلَامْدْ يَسُوعْ اللِّي هُوَ يَهُودَا الْإِسْخَرْيُوطِي اللِّي غَادِي يْخُونُه:</verse>
				<verse number="5">«عْلَاشْ مَا تّْبَاعْشْ هَادْ الرِّيحَة بْتْلْتْمِيَةْ دِينَارْ وْتّْعْطَى لْلْفُقَرَا؟».</verse>
				<verse number="6">ݣَالْ هَادْشِّي مَاشِي حِيتْ كَانْ كَيْدِّيهَا فْالْفُقَرَا، وَلَكِنْ حِيتْ كَانْ شْفَّارْ وْكَانْ هُوَ لَمِينْ دْيَالْ الصّْنْدُوقْ، وْكَيْسْرَقْ مْنْ دَاكْشِّي اللِّي كَيْتّْحَطّْ فِيهْ.</verse>
				<verse number="7">وْهُوَ يْݣُولْ يَسُوعْ: «خَلِّيوْهَا! رَاهَا خْبَّاتْ دَاكْشِّي لْلنّْهَارْ اللِّي غَادِي نْتْكَفّْنْ فِيهْ.</verse>
				<verse number="8">حِيتْ الْفُقَرَا كَايْنِينْ مْعَاكُمْ فْكُلّْ وَقْتْ، وَلَكِنْ أَنَا مَا غَنْكُونْشْ مْعَاكُمْ دِيمَا».</verse>
				<verse number="9">وْعَرْفَاتْ جْمَاعَة كْبِيرَة دْ لِيهُودْ بْلِّي يَسُوعْ تْمَّ، وْهُمَ يْجِيوْ مَاشِي غِيرْ عْلَى قْبَلْ يَسُوعْ بُوحْدُه، وَلَكِنْ بَاشْ يْشُوفُو حْتَّى لِعَازَرْ اللِّي بَعْتُه يَسُوعْ مْنْ الْمُوتْ.</verse>
				<verse number="10">وْتَّافْقُو الرُّؤَسَا دْ رْجَالْ الدِّينْ بَاشْ يْقْتْلُو لِعَازَرْ حْتَّى هُوَ،</verse>
				<verse number="11">عْلَاحْقَّاشْ بْسْبَابْ لِعَازَرْ كَانُو بْزَّافْ دْيَالْ لِيهُودْ كَيْسَمْحُو فْالرُّؤَسَا دْ رْجَالْ الدِّينْ وْكَيْآمْنُو بْيَسُوعْ.</verse>
				<verse number="12">وْالْغَدّْ لِيهْ، سْمْعَاتْ الجّْمَاعَة دْ النَّاسْ اللِّي جَاوْ يْدَوّْزُو عِيدْ الْفِصْحْ، بْلِّي يَسُوعْ جَايْ لْأُورْشَلِيمْ.</verse>
				<verse number="13">وْهُمَ يَاخْدُو الجّْرِيدْ دْ النّْخَلْ وْخَرْجُو بَاشْ يْتّْلَاقَاوْهْ، وْكَانُو كَيْݣُولُو بْصُوتْ عَالِي: «الْعَزّْ لْلَّهْ! مْبْرُوكْ اللِّي جَايْ بْإِسْمْ الرَّبّْ! مْبْرُوكْ مَلِكْ إِسْرَائِيلْ!».</verse>
				<verse number="14">وْلْقَا يَسُوعْ وَاحْدْ الدّْحْشْ وْهُوَ يْرْكَبْ عْلِيهْ، كِمَا جَا فْكْتَابْ اللَّهْ اللِّي كَيْݣُولْ:</verse>
				<verse number="15">	«مَا تْخَافِيشْ آ بَنْتْ صِهْيَوْنْ: 	هَا هُوَ الْمَلِكْ دْيَالْكْ جَايْ، رَاكْبْ عْلَى دْحْشْ وَلْدْ حْمَارَة».</verse>
				<verse number="16">فْاللّْوّْلْ مَا فَهْمُوشْ تْلَامْدُه هَادْ الْأُمُورْ، وَلَكِنْ مْلِّي تّْعْطَى الْعَزّْ لْيَسُوعْ، عَادْ تْفَكّْرُو بْلِّي هَادْشِّي كَانْ تّْݣَالْ عْلِيهْ فْكْتَابْ اللَّهْ، وْبْلِّي هُمَ دَارُو هَادْشِّي نِيتْ عْلَى وْدُّه.</verse>
				<verse number="17">وْالجّْمَاعَة دْ النَّاسْ اللِّي كَانُو مْعَ يَسُوعْ مْلِّي عَيّْطْ عْلَى لِعَازَرْ مْنْ الْقْبَرْ وْبَعْتُه مْنْ الْمُوتْ، كَانُو كَيْشَهْدُو بْدَاكْشِّي اللِّي شَافُو.</verse>
				<verse number="18">عْلَى هَادْشِّي خَرْجُو النَّاسْ بَاشْ يْتّْلَاقَاوْهْ حْتَّى هُمَ حِيتْ سْمْعُو عْلَى هَادْ الْعَلَامَاتْ اللِّي دَارْهَا.</verse>
				<verse number="19">وْهُمَ يْݣُولُو الْفْرِّيسِيِّينْ لْبَعْضِيَّاتْهُمْ: «شُوفُو رَاكُمْ مَا تْنَفْعُو حْتَّى فْحَاجَة. هَا هُمَ النَّاسْ كُلّْهُمْ تْبْعُوهْ!».</verse>
				<verse number="20">وْكَانُو شِي يُونَانِيِّينْ بِينْ النَّاسْ اللِّي طْلْعُو لْأُورْشَلِيمْ بَاشْ يْعَبْدُو اللَّهْ فْيَّامَاتْ الْعِيدْ.</verse>
				<verse number="21">وْهُمَ يْمْشِيوْ لْعَنْدْ فِيلُبُّسْ اللِّي مْنْ بَيْتْ صَيْدَا فْالْجَلِيلْ، وْطْلْبُو مْنُّه وْݣَالُو لِيهْ: «آ سِيدِي، بْغِينَا نْشُوفُو يَسُوعْ».</verse>
				<verse number="22">وْجَا فِيلُبُّسْ وْݣَالْهَا لْأَنْدْرَاوُسْ، وْمْنْ بَعْدْ مْشَاوْ بْجُوجْ وْݣَالُوهَا لْيَسُوعْ.</verse>
				<verse number="23">أَمَّا يَسُوعْ جَاوْبْهُمْ وْݣَالْ: «رَاهْ جَاتْ السَّاعَة اللِّي فِيهَا غَادِي يْتّْعْطَى الْعَزّْ لْوَلْدْ الْإِنْسَانْ.</verse>
				<verse number="24">وْرَانِي نْݣُولْ لِيكُمْ الْحَقّْ: إِلَا طَاحْتْ حَبَّة دْ الْݣْمْحْ فْالْأَرْضْ وْمَا مَاتْتْشْ، رَاهْ كَتْبْقَى بُوحْدْهَا. وَلَكِنْ إِلَا مَاتْتْ رَاهْ كَتْعْطِي غْلَّة كْتِيرَة.</verse>
				<verse number="25">اللِّي كَيْبْغِي حْيَاتُه رَاهْ غَيْضَيّْعْهَا، وْاللِّي كَيْنْكَرْ حْيَاتُه فْهَادْ الدّْنْيَا رَاهْ غَيْحَافْضْ عْلِيهَا لْلْحَيَاةْ الدَّايْمَة.</verse>
				<verse number="26">اللِّي بْغَا يْكُونْ خْدَّامْ دْيَالِي، خَاصُّه يْتْبَعْنِي، وْفِينْ مَا نْكُونْ أَنَا غَيْكُونْ حْتَّى الْخْدَّامْ دْيَالِي. وْاللِّي كَانْ خْدَّامْ دْيَالِي غَادِي يْجَازِيهْ الْآبْ.</verse>
				<verse number="27">دَابَا رَاهْ نْفْسِي مْغَيّْرَة، وْآشْ غَادِي نْݣُولْ؟ آ الْآبْ، نْجِّينِي مْنْ هَادْ السَّاعَة؟ وَلَكِنْ رَانِي عْلَى وْدّْ هَادْ السَّاعَة جِيتْ.</verse>
				<verse number="28">آ الْآبْ، عْطِي الْعَزّْ لْلْإِسْمْ دْيَالْكْ!». وْهُوَ يْتّْسْمَعْ وَاحْدْ الصُّوتْ مْنْ السّْمَا كَيْݣُولْ: «رَانِي عْطِيتُه الْعَزّْ وْغَنْزِيدْ نْعْطِيهْ الْعَزّْ!».</verse>
				<verse number="29">وْالجّْمَاعَة دْ النَّاسْ اللِّي كَانُو حَاضْرِينْ تْمَّ سْمْعُو هَادْ الصُّوتْ وْݣَالُو: «هَادَا رَاهْ رَعْدْ!». وْوْحْدِينْ خْرِينْ ݣَالُو: «هَادَا رَاهْ مَلَاكْ تّْكَلّْمْ مْعَاهْ!».</verse>
				<verse number="30">وْجَاوْبْ يَسُوعْ وْݣَالْ: «رَاهْ مَاشِي عْلَى وْدِّي أَنَا جَا هَادْ الصُّوتْ، وَلَكِنْ عْلَى وْدّْكُمْ.</verse>
				<verse number="31">دَابَا وَقْتْ الْحُكْمْ عْلَى الدّْنْيَا. وْدَابَا غَادِي يْتّْرْمَى الرَّئِيسْ دْيَالْ هَادْ الدّْنْيَا عْلَى بْرَّا.</verse>
				<verse number="32">وْمْلِّي غَادِي نْتّْرْفَعْ مْنْ الْأَرْضْ، غَنْجِيبْ لْعَنْدِي النَّاسْ كُلّْهُمْ».</verse>
				<verse number="33">ݣَالْ هَادْشِّي بَاشْ يْبَيّْنْ لْلنَّاسْ كِيفَاشْ غَيْمُوتْ.</verse>
				<verse number="34">وْݣَالْتْ لِيهْ الجّْمَاعَة دْ النَّاسْ: «حْنَا رَاهْ سْمَعْنَا مْنْ الشّْرَعْ بْلِّي الْمَسِيحْ غَادِي يْبْقَى حَيّْ عْلَى الدّْوَامْ، إِيوَا كِيفَاشْ نْتَ دَابَا كَتْݣُولْ لِينَا: وَلْدْ الْإِنْسَانْ خَاصُّه يْتّْرْفَعْ؟ شْكُونْ هُوَ هَادْ وَلْدْ الْإِنْسَانْ؟».</verse>
				<verse number="35">وْهُوَ يْݣُولْ لِيهُمْ يَسُوعْ: «النُّورْ رَاهْ غَيْبْقَى مْعَاكُمْ غِيرْ وَقْتْ قْلِيلْ، إِيوَا سِيرُو فْطْرِيقْكُمْ مَا حَدّْ عَنْدْكُمْ النُّورْ، بَاشْ مَا يْطِيحْشْ عْلِيكُمْ الضّْلَامْ. حِيتْ اللِّي كَيْمْشِي فْالضّْلَامْ مَا كَيْعْرَفْشْ فِينْ غَادِي.</verse>
				<verse number="36">وْمَا حَدّْ عَنْدْكُمْ النُّورْ، آمْنُو بْالنُّورْ، بَاشْ تْوَلِّيوْ وْلَادْ النُّورْ». وْمْنْ بَعْدْمَا ݣَالْ لِيهُمْ يَسُوعْ هَادْشِّي، مْشَى وْمَا بْقَاشْ كَيْبَانْ لِيهُمْ.</verse>
				<verse number="37">وْوَاخَّا دَارْ قُدَّامْهُمْ هَادْ الْعَلَامَاتْ كُلّْهُمْ، مَا آمْنُوشْ بِيهْ،</verse>
				<verse number="38">بَاشْ يْتّْحَقّْقْ دَاكْشِّي اللِّي وْحَى بِيهْ الرَّبّْ لْلنّْبِي إِشْعِيَا مْلِّي ݣَالْ: «آ رْبِّي، شْكُونْ اللِّي آمْنْ بْكْلَامْنَا؟ وْلَمّْنْ بَانْتْ قُوَّةْ الرَّبّْ؟».</verse>
				<verse number="39">وْمَا قَدْرُوشْ يْآمْنُو، حِيتْ إِشْعِيَا عَاوْدْ ݣَالْ:</verse>
				<verse number="40">«عْمَى عِينِيهُمْ وْقَسّْحْ قَلْبْهُمْ، بَاشْ مَا يْشُوفُوشْ بْعِينِيهُمْ وْمَا يْحَسُّوشْ بْقَلْبْهُمْ، وْيْرْجْعُو لْعَنْدِي، وْأَنَا نْشْفِيهُمْ».</verse>
				<verse number="41">ݣَالْ إِشْعِيَا هَادْ الْكْلَامْ مْلِّي شَافْ الْعَزّْ دْيَالْ الرَّبّْ يَسُوعْ وْتّْكَلّْمْ عْلِيهْ.</verse>
				<verse number="42">وَلَكِنْ وَاخَّا هَكَّاكْ، بْزَّافْ دْ الرُّؤَسَا دْ لِيهُودْ آمْنُو حْتَّى هُمَ بْيَسُوعْ، وْبْسْبَابْ الْفْرِّيسِيِّينْ مَا عْتَرْفُوشْ بِيهْ قُدَّامْ النَّاسْ، بَاشْ مَا يْخَرّْجُوهُمْشْ مْنْ دَارْ الصّْلَاة.</verse>
				<verse number="43">حِيتْ بْغَاوْ الْعَزّْ اللِّي كَيْجِي مْنْ عَنْدْ النَّاسْ كْتَرْ مْنْ الْعَزّْ اللِّي كَيْجِي مْنْ عَنْدْ اللَّهْ.</verse>
				<verse number="44">وْݣَالْ لِيهُمْ يَسُوعْ بْصُوتْ عَالِي: «رَاهْ اللِّي كَيْآمْنْ بِيَّ، مَا كَيْآمْنْشْ بِيَّ أَنَا بُوحْدِي، [وَلَكِنْ كَيْآمْنْ بْهَادَاكْ اللِّي صِيفْطْنِي.</verse>
				<verse number="45">وْاللِّي شَافْنِي شَافْ حْتَّى هَادَاكْ اللِّي صِيفْطْنِي].</verse>
				<verse number="46">أَنَا رَاهْ جِيتْ نُورْ لْهَادْ الدّْنْيَا، بَاشْ كُلّْ مْنْ كَيْآمْنْ بِيَّ مَا يْبْقَاشْ فْالضّْلَامْ،</verse>
				<verse number="47">وْإِلَا سْمَعْ شِي وَاحْدْ كْلَامِي وْمَا دَارْشْ بِيهْ رَانِي مَا غَنْحْكَمْشْ عْلِيهْ، حِيتْ أَنَا مَا جِيتْشْ بَاشْ نْحْكَمْ عْلَى نَاسْ الدّْنْيَا وَلَكِنْ بَاشْ نّْجِّيهُمْ.</verse>
				<verse number="48">وْاللِّي مَا قْبَلْنِيشْ وْمَا قْبَلْشْ كْلَامِي، رَاهْ كَايْنْ اللِّي غَادِي يْحْكَمْ عْلِيهْ. حِيتْ الْكْلَامْ اللِّي ݣْلْتُه لِيهْ هُوَ اللِّي غَادِي يْحْكَمْ عْلِيهْ يُومْ الْحِسَابْ،</verse>
				<verse number="49">عْلَاحْقَّاشْ مَا تْكَلّْمْتْشْ مْنْ رَاسِي، وَلَكِنْ رَاهْ الْآبْ اللِّي صِيفْطْنِي هُوَ اللِّي وْصَّانِي آشْ خَاصّْنِي نْݣُولْ وْبْآشْ غَادِي نْتّْكَلّْمْ.</verse>
				<verse number="50">وْأَنَا كَنْعْرَفْ بْلِّي الْوْصِيَّة دْيَالُه رَاهْ هِيَ حَيَاةْ دَايْمَة. وْهَادْ الْكْلَامْ اللِّي كَنْݣُولْ، رَاهْ كَنْݣُولُه كِمَا وْصَّانِي الْآبْ نْݣُولُه».</verse>
			</chapter>
			<chapter number="13">
				<verse number="1">الْفَصْلْ تْلْطَاشْ وْقْبَلْ مْنْ عِيدْ الْفِصْحْ، كَانْ يَسُوعْ عَارْفْ بْلِّي سَاعْتُه وْصْلَاتْ بَاشْ يْمْشِي مْنْ هَادْ الدّْنْيَا لْعَنْدْ الْآبْ، وْكَانْ كَيْبْغِي هَادُوكْ اللِّي تْبْعُوهْ فْالدّْنْيَا، وْبْغَاهُمْ بْلَا قْيَاسْ.</verse>
				<verse number="2">وْمْلِّي كَانُو كَيْتّْعْشَّاوْ، وْسْوَسْ إِبْلِيسْ مْنْ قْبَلْ فْقَلْبْ يَهُودَا وَلْدْ سِمْعَانْ الْإِسْخَرْيُوطِي بَاشْ يْسَلّْمْ يَسُوعْ.</verse>
				<verse number="3">وْكَانْ يَسُوعْ عَارْفْ بْلِّي الْآبْ عْطَاهْ كُلّْشِي فْيْدِّيهْ، وْبْلِّي هُوَ مْنْ عَنْدْ اللَّهْ جَا، وْلْعَنْدْ اللَّهْ غَادِي يْرْجَعْ.</verse>
				<verse number="4">وْهُوَ يْنُوضْ مْنْ الْعْشَا وْحَيّْدْ اللّْبَاسْ الْفُوقَانِي وْخْدَا وَاحْدْ الْفُوطَة وْتّْحَزّْمْ بِيهَا،</verse>
				<verse number="5">وْمْنْ بَعْدْ كْبّْ الْمَا فْالطَّاسْ وْبْدَا كَيْغْسَلْ رْجْلِينْ التّْلَامْدْ وْكَيْمْسَحْهُمْ بْالْفُوطَة اللِّي كَانْ مْحَزّْمْ بِيهَا.</verse>
				<verse number="6">وْمْلِّي وْصَلْ لْعَنْدْ سِمْعَانْ بُطْرُسْ، ݣَالْ لِيهْ سِمْعَانْ: «آ سِيدِي، نْتَ غَتْغْسَلْ لِيَّ رْجْلِيَّ؟».</verse>
				<verse number="7">وْجَاوْبُه يَسُوعْ وْݣَالْ لِيهْ: «نْتَ دَابَا مَا كَتْعْرَفْشْ أَشْنُو كَنْدِيرْ، وَلَكِنْ غَتْفْهَمْ مْنْ بَعْدْ».</verse>
				<verse number="8">وْݣَالْ لِيهْ بُطْرُسْ: «عَمّْرَكْ مَا غَتْغْسَلْ لِيَّ رْجْلِيَّ!». وْجَاوْبُه يَسُوعْ: «إِلَا مَا غْسَلْتْشْ لِيكْ رْجْلِيكْ، مَا غَيْكُونْ عَنْدْكْ حَقّْ مْعَايَ».</verse>
				<verse number="9">وْهُوَ يْݣُولْ لِيهْ سِمْعَانْ بُطْرُسْ: «آ سِيدِي، غْسَلْ مَاشِي غِيرْ رْجْلِيَّ وَلَكِنْ حْتَّى يْدِّيَّ وْرَاسِي».</verse>
				<verse number="10">وْݣَالْ لِيهْ يَسُوعْ: «اللِّي غْسَلْ رَاهْ هُوَ نْقِي كُلُّه، مَا مْحْتَاجْ يْغْسَلْ غِيرْ رْجْلِيهْ. وْنْتُمَ رَاكُمْ نْقِيِّينْ، وَلَكِنْ مَاشِي كُلّْكُمْ».</verse>
				<verse number="11">حِيتْ كَانْ عَارْفْ شْكُونْ اللِّي غَادِي يْسَلّْمُه، وْعْلِيهَا ݣَالْ: «مَاشِي كُلّْكُمْ نْقِيِّينْ».</verse>
				<verse number="12">وْمْلِّي غْسَلْ لِيهُمْ رْجْلِيهُمْ، وْلْبَسْ لْبَاسُه الْفُوقَانِي وْرْجَعْ ݣْلَسْ فْبْلَاصْتُه، ݣَالْ لِيهُمْ: «وَاشْ فْهَمْتُو آشْ دْرْتْ لِيكُمْ؟</verse>
				<verse number="13">نْتُمَ كَتْعَيْطُو عْلِيَّ الْمُعَلِّمْ وْالسِّيّْدْ، عَنْدْكُمْ الْحَقّْ فْهَادْشِّي اللِّي كَتْݣُولُو، حِيتْ أَنَا هَكَّاكْ.</verse>
				<verse number="14">إِيوَا، إِلَا كْنْتْ أَنَا السِّيّْدْ وْالْمُعَلِّمْ غْسَلْتْ لِيكُمْ رْجْلِيكُمْ، رَاهْ حْتَّى نْتُمَ خَاصّْكُمْ تْغَسْلُو رْجْلِينْ بْعْضِيَّاتْكُمْ.</verse>
				<verse number="15">وْرَانِي عْطِيتْكُمْ هَادْ الْمْتَالْ بَاشْ حْتَّى نْتُمَ تْدِيرُو كِيفْ دْرْتْ أَنَا مْعَاكُمْ.</verse>
				<verse number="16">وْنْݣُولْ لِيكُمْ الْحَقّْ: مَا كَايْنْشْ شِي عَبْدْ حْسَنْ مْنْ سِيدُه وْلَا شِي رَسُولْ حْسَنْ مْنْ اللِّي مْصِيفْطُه.</verse>
				<verse number="17">وْدَابَا مْلِّي عْرَفْتُو هَادْشِّي، سْعْدَاتْكُمْ إِلَا دْرْتُو بِيهْ.</verse>
				<verse number="18">مَا كَنْݣُولْشْ هَادْشِّي عْلِيكُمْ كُلّْكُمْ، حِيتْ كَنْعْرَفْ هَادُوكْ اللِّي خْتَارْتْهُمْ. وَلَكِنْ خَاصّْ يْتّْحَقّْقْ الْكْلَامْ اللِّي فْكْتَابْ اللَّهْ وْاللِّي كَيْݣُولْ: هَادَاكْ اللِّي كْلَا مْعَايَ خُبْزِي، وْلَّى ضْدِّي.</verse>
				<verse number="19">وْأَنَا كَنْݣُولْ لِيكُمْ هَادْشِّي دَابَا قْبَلْ مَا يْجْرَا، بَاشْ مْلِّي يْجْرَا، تْآمْنُو بْلِّي أَنَا هُوَ.</verse>
				<verse number="20">وْنْݣُولْ لِيكُمْ الْحَقّْ: اللِّي قْبَلْ شِي وَاحْدْ أَنَا مْصِيفْطُه، رَاهْ قْبَلْنِي. وْاللِّي قْبَلْنِي، رَاهْ قْبَلْ اللِّي مْصِيفْطْنِي».</verse>
				<verse number="21">وْمْلِّي ݣَالْ يَسُوعْ هَادْشِّي، تْغَيّْرَاتْ خَاطْرُه وْهُوَ يْݣُولْ قُدَّامْ التّْلَامْدْ: «نْݣُولْ لِيكُمْ الْحَقّْ: رَاهْ وَاحْدْ مْنّْكُمْ غَيْسَلّْمْنِي!».</verse>
				<verse number="22">وْهُمَ يْشُوفُو التّْلَامْدْ فْبَعْضِيَّاتْهُمْ وْكَانُو حَايْرِينْ وْمَا عَارْفِينْشْ عْلَى مْنْ كَيْتّْكَلّْمْ فِيهُمْ.</verse>
				<verse number="23">وْكَانْ وَاحْدْ مْنْ التّْلَامْدْ اللِّي كَانْ يَسُوعْ كَيْبْغِيهْ، قْرِيبْ مْنْ يَسُوعْ.</verse>
				<verse number="24">وْشَيّْرْ لِيهْ سِمْعَانْ بُطْرُسْ بَاشْ يْسْوّْلْ يَسُوعْ شْكُونْ اللِّي كَيْقْصَدْ بْكْلَامُه.</verse>
				<verse number="25">وْتّْكَّا هَادْ التّْلْمِيدْ عْلَى صْدَرْ يَسُوعْ وْسْوّْلُه: «شْكُونْ هُوَ آ سِيدِي؟».</verse>
				<verse number="26">وْجَاوْبُه يَسُوعْ: «رَاهْ هُوَ اللِّي غَنْغَمّْسْ الدّْغْمَة وْنْعْطِيهَا لِيهْ!». وْهُوَ يْغَمّْسْ الدّْغْمَة وْعْطَاهَا لْيَهُودَا الْإِسْخَرْيُوطِي وَلْدْ سِمْعَانْ.</verse>
				<verse number="27">وْغِيرْ خْدَا الدّْغْمَة وْهُوَ يْدْخَلْ فِيهْ الشِّيطَانْ، وْݣَالْ لِيهْ يَسُوعْ: «دَاكْشِّي اللِّي غَتْدِيرْ، دِيرُه دْغْيَا».</verse>
				<verse number="28">وْحْتَّى وَاحْدْ مْنْ هَادُوكْ اللِّي كَانُو ݣَالْسِينْ مْعَاهُمْ، مَا فْهَمْ عْلَاشْ ݣَالْ لِيهْ هَادْ الْكْلَامْ.</verse>
				<verse number="29">وَلَكِنْ شِي وْحْدِينْ مْنّْهُمْ ضْنُّو بْلِّي يَسُوعْ ݣَالْ لِيهْ يْشْرِي دَاكْشِّي اللِّي مْحْتَاجِينْ لِيهْ لْلْعِيدْ، وْلَا يْعْطِي شِي حَاجَة دْ الْفْلُوسْ لْلْفُقَرَا، حِيتْ يَهُودَا كَانْ هُوَ لَمِينْ دْيَالْ الصّْنْدُوقْ.</verse>
				<verse number="30">وْغِيرْ كْلَا يَهُودَا الدّْغْمَة وْهُوَ يْخْرَجْ. وْكَانْ اللِّيلْ وْصَلْ.</verse>
				<verse number="31">وْمْلِّي خْرَجْ يَهُودَا، ݣَالْ يَسُوعْ: «دَابَا بَانْ الْعَزّْ دْيَالْ وَلْدْ الْإِنْسَانْ وْبَانْ الْعَزّْ دْيَالْ اللَّهْ فْوَلْدْ الْإِنْسَانْ.</verse>
				<verse number="32">وْإِلَا بَانْ الْعَزّْ دْ اللَّهْ فْوَلْدْ الْإِنْسَانْ، رَاهْ اللَّهْ غَيْبَيّْنْ الْعَزّْ دْيَالْ وَلْدْ الْإِنْسَانْ فْالدَّاتْ دْيَالُه، وْغَيْبَيّْنْ الْعَزّْ دْيَالُه دْغْيَا.</verse>
				<verse number="33">آ وْلِيدَاتِي، رَانِي غَنْبْقَى مْعَاكُمْ غِيرْ وَقْتْ قْلِيلْ، وْرَاكُمْ غَتْقَلّْبُو عْلِيَّ، وْكِيفْ ݣْلْتْ لْلِيهُودْ كَنْݣُولْ لِيكُمْ دَابَا: مَا تْقَدْرُوشْ نْتُمَ تْجِيوْ فِينْ غَنْمْشِي أَنَا.</verse>
				<verse number="34">وْرَانِي كَنْوَصِّيكُمْ وْصِيَّة جْدِيدَة: بْغِيوْ بْعْضِيَّاتْكُمْ. وْكِمَا بْغِيتْكُمْ أَنَا، بْغِيوْ حْتَّى نْتُمَ بْعْضِيَّاتْكُمْ.</verse>
				<verse number="35">بْهَادْشِّي غَيْعَرْفُو النَّاسْ كُلّْهُمْ بْلِّي رَاكُمْ تْلَامْدِي: إِلَا كْنْتُو كَتْبْغِيوْ بْعْضِيَّاتْكُمْ».</verse>
				<verse number="36">وْݣَالْ لِيهْ سِمْعَانْ بُطْرُسْ: «آ سِيدِي، فِينْ غَتْمْشِي؟» وْجَاوْبُه يَسُوعْ: «الْبْلَاصَة فِينْ غَنْمْشِي دَابَا مَا غَتْقْدَرْشْ تّْبَعْنِي لِيهَا، وَلَكِنْ مْنْ بَعْدْ غَتّْبَعْنِي».</verse>
				<verse number="37">وْهُوَ يْݣُولْ لِيهْ بُطْرُسْ: «عْلَاشْ آ سِيدِي مَا نْقْدَرْشْ نْتْبْعَكْ دَابَا؟ رَانِي مُوجُودْ نْمُوتْ عْلَى وْدّْكْ!».</verse>
				<verse number="38">وْجَاوْبُه يَسُوعْ: «وَاشْ نْتَ بْالصَّحْ مُوجُودْ تْمُوتْ عْلَى وْدِّي؟ نْݣُولْ لِيكْ الْحَقّْ: مَا غَيْجِي فِينْ يْصِيحْ الْفْرُّوجْ حْتَّى تْنْكَرْنِي تْلَاتَة دْ الْمَرَّاتْ».</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ «بْلَا مَا يْتْشَوّْشْ قَلْبْكُمْ. نْتُمَ كَتْآمْنُو بْاللَّهْ، إِيوَا آمْنُو بِيَّ حْتَّى أَنَا.</verse>
				<verse number="2">فْدَارْ بَّا كَايْنِينْ بْيُوتْ كْتَارْ، وْكُونْ مَا كَانُوشْ، وَاشْ كْنْتْ غَادِي نْݣُولْ لِيكُمْ بْلِّي غَنْمْشِي نْوَجّْدْ لِيكُمْ بْلَاصَة؟</verse>
				<verse number="3">وْمْلِّي نْمْشِي وْنْوَجّْدْ لِيكُمْ الْبْلَاصَة، غَنْرْجَعْ وْنْدِّيكُمْ مْعَايَ، بَاشْ فِينْ مَا كْنْتْ أَنَا تْكُونُو حْتَّى نْتُمَ.</verse>
				<verse number="4">وْرَاكُمْ كَتْعَرْفُو فِينْ غَنْمْشِي، وْكَتْعَرْفُو الطّْرِيقْ».</verse>
				<verse number="5">وْهُوَ يْݣُولْ لِيهْ تُومَا: «آ سِيدِي، حْنَا مَا كَنْعَرْفُوشْ فِينْ غَتْمْشِي، إِيوَا كِيفَاشْ نْقَدْرُو نْعَرْفُو الطّْرِيقْ؟».</verse>
				<verse number="6">وْݣَالْ لِيهْ يَسُوعْ: «أَنَا هُوَ الطّْرِيقْ وْالْحَقّْ وْالْحَيَاةْ، حْتَّى وَاحْدْ مَا يْقْدَرْ يْجِي لْعَنْدْ الْآبْ بْلَا بِيَّ.</verse>
				<verse number="7">وْكُونْ عْرَفْتُونِي، كُونْ عْرَفْتُو بَّا حْتَّى هُوَ، وْمْنْ دَابَا رَاكُمْ كَتْعَرْفُوهْ وْرَاكُمْ شْفْتُوهْ».</verse>
				<verse number="8">وْهُوَ يْݣُولْ لِيهْ فِيلُبُّسْ: «آ سِيدِي، وْرِّينَا الْآبْ وْبَرَكَا عْلِينَا!».</verse>
				<verse number="9">وْݣَالْ لِيهْ يَسُوعْ: «وَاشْ أَنَا مْعَاكُمْ هَادْ الْمُدَّة كُلّْهَا وْمَا عْرَفْتِينِيشْ آ فِيلُبُّسْ! رَاهْ اللِّي شَافْنِي شَافْ الْآبْ، إِيوَا كِيفَاشْ كَتْݣُولْ لِيَّ وْرِّينَا الْآبْ؟</verse>
				<verse number="10">وَاشْ مَا كَتْآمْنْشْ بْلِّي أَنَا فْالْآبْ وْالْآبْ فِيَّ؟ رَاهْ الْكْلَامْ اللِّي كَنْتّْكَلّْمْ مْعَاكُمْ بِيهْ مَا كَنْݣُولُوشْ مْنْ رَاسِي، وَلَكِنْ الْآبْ اللِّي فِيَّ هُوَ اللِّي كَيْدِيرْ هَادْ الْأَعْمَالْ.</verse>
				<verse number="11">تِيقُو بِيَّ مْلِّي كَنْݣُولْ بْلِّي أَنَا فْالْآبْ وْالْآبْ فِيَّ، وْلَا تِيقُو بِيَّ غِيرْ عْلَى وْدّْ الْأَعْمَالْ اللِّي كَنْدِيرْ.</verse>
				<verse number="12">نْݣُولْ لِيكُمْ الْحَقّْ: اللِّي كَيْآمْنْ بِيَّ، رَاهْ الْأَعْمَالْ اللِّي كَنْدِيرْهُمْ أَنَا حْتَّى هُوَ غَيْدِيرْهُمْ، وْغَيْدِيرْ كْتَرْ مْنّْهُمْ، عْلَاحْقَّاشْ أَنَا غَنْمْشِي عَنْدْ الْآبْ.</verse>
				<verse number="13">وْݣَاعْ دَاكْشِّي اللِّي غَتْطْلْبُوهْ بْالْإِسْمْ دْيَالِي غَنْدِيرُه، بَاشْ يْتّْعْطَى الْعَزّْ لْلْآبْ بْالْوَلْدْ.</verse>
				<verse number="14">إِلَا طْلَبْتُو شِي حَاجَة بْالْإِسْمْ دْيَالِي، رَانِي غَنْدِيرْهَا».</verse>
				<verse number="15">«إِلَا كْنْتُو كَتْبْغِيوْنِي، إِيوَا دِيرُو بْالْوْصِيَّاتْ دْيَالِي.</verse>
				<verse number="16">وْأَنَا غَنْطْلَبْ مْنْ الْآبْ وْغَيْعْطِيكُمْ مُعِينْ آخُرْ، بَاشْ يْبْقَى مْعَاكُمْ عْلَى الدّْوَامْ،</verse>
				<verse number="17">هُوَ رُوحْ الْحَقّْ اللِّي مَا قَدْرُوشْ نَاسْ الدّْنْيَا يْقْبْلُوهْ، حِيتْ مَا كَيْشُوفُوهْشْ وْمَا كَيْعَرْفُوهْشْ. وَلَكِنْ نْتُمَ رَاكُمْ كَتْعَرْفُوهْ، عْلَاحْقَّاشْ سَاكْنْ مْعَاكُمْ وْغَادِي يْكُونْ فِيكُمْ.</verse>
				<verse number="18">مَا غَنْخَلِّيكُمْشْ يْتَامَى، رَانِي غَنْرْجَعْ لْعَنْدْكُمْ.</verse>
				<verse number="19">مْنْ دَابَا شْوِيَّة نَاسْ الدّْنْيَا مَا غَيْبْقَاوْشْ يْشُوفُونِي، وَلَكِنْ نْتُمَ غَتْشُوفُونِي. وْحِيتْ أَنَا حَيّْ، حْتَّى نْتُمَ غَتْحْيَاوْ.</verse>
				<verse number="20">فْدَاكْ النّْهَارْ غَادِي تْعَرْفُو بْلِّي أَنَا فْالْآبْ وْنْتُمَ فِيَّ وْأَنَا فِيكُمْ.</verse>
				<verse number="21">رَاهْ اللِّي عَنْدُه الْوْصِيَّاتْ دْيَالِي وْكَيْدِيرْ بِيهُمْ هُوَ اللِّي كَيْبْغِينِي، وْاللِّي كَيْبْغِينِي غَيْبْغِيهْ بَّا، وْأَنَا غَنْبْغِيهْ وْغَنْبَيّْنْ لِيهْ رَاسِي».</verse>
				<verse number="22">وْهُوَ يْسْوّْلُه يَهُودَا، مَاشِي يَهُودَا الْإِسْخَرْيُوطِي: «آ سِيدِي، آشْنُو جْرَا حْتَّى بْغِيتِي تْبَيّْنْ لِينَا رَاسْكْ وْمَا تْبَيّْنُوشْ لْنَاسْ الدّْنْيَا؟».</verse>
				<verse number="23">وْجَاوْبُه يَسُوعْ وْݣَالْ لِيهْ: «إِلَا بْغَانِي شِي حَدّْ، غَيْدِيرْ بْكْلَامِي، وْرَاهْ بَّا غَادِي يْبْغِيهْ، وْغَنْجِيوْ لْعَنْدُه وْغَنْبْنِيوْ السُّكْنَى دْيَالْنَا وْنْسَكْنُو مْعَاهْ.</verse>
				<verse number="24">وْاللِّي مَا كَيْبْغِينِيشْ، مَا كَيْدِيرْشْ بْكْلَامِي، وْهَادْ الْكْلَامْ اللِّي كَتْسَمْعُوهْ رَاهْ مَاشِي دْيَالِي وَلَكِنْ رَاهْ هُوَ كْلَامْ الْآبْ اللِّي صِيفْطْنِي.</verse>
				<verse number="25">ݣَاعْ هَادْشِّي ݣْلْتُه لِيكُمْ وْأَنَا مْعَاكُمْ.</verse>
				<verse number="26">وَلَكِنْ الْمُعِينْ اللِّي هُوَ الرُّوحْ الْقُدُسْ، اللِّي غَيْصِيفْطُه الْآبْ بْالْإِسْمْ دْيَالِي، رَاهْ هُوَ اللِّي غَيْعَلّْمْكُمْ كُلّْشِي وْيْفَكّْرْكُمْ بْكُلّْ مَا ݣْلْتْ لِيكُمْ.</verse>
				<verse number="27">الْهْنَا كَنْخَلِّي لِيكُمْ، الْهْنَا دْيَالِي كَنْعْطِيكُمْ، مَاشِي كِيفْ كَتْعْطِي الدّْنْيَا كَنْعْطِيكُمْ أَنَا. بْلَا مَا يْتْشَوّْشْ قَلْبْكُمْ وْبْلَا مَا تّْخَلْعُو.</verse>
				<verse number="28">رَاكُمْ سْمَعْتُو بْلِّي ݣْلْتْ لِيكُمْ: أَنَا غَنْمْشِي وْغَنْعَاوْدْ نْرْجَعْ لِيكُمْ، كُونْ كْنْتُو كَتْبْغِيوْنِي كُونْ رَاكُمْ فْرَحْتُو مْلِّي ݣْلْتْ أَنَا غَنْمْشِي عَنْدْ الْآبْ، حِيتْ الْآبْ فْضَلْ مْنِّي.</verse>
				<verse number="29">هَانِي عْلَمْتْكُمْ بْهَادْشِّي دَابَا قْبَلْ مَا يْجْرَا، بَاشْ مْلِّي يْجْرَا، تْآمْنُو.</verse>
				<verse number="30">مَا غَنْتّْكَلّْمْشْ مْعَاكُمْ تَانِي بْزَّافْ، حِيتْ الرَّئِيسْ دْيَالْ هَادْ الدّْنْيَا جَايْ وْمَا يْقْدَرْشْ يْحْكَمْ فِيَّ،</verse>
				<verse number="31">وَلَكِنْ هَادْشِّي غَيْجْرَا بَاشْ يْعَرْفُو نَاسْ الدّْنْيَا بْلِّي رَانِي كَنْبْغِي الْآبْ وْكَنْدِيرْ دَاكْشِّي اللِّي وْصَّانِي بِيهْ. يَالَّاهْ، نُوضُو نْمْشِيوْ مْنْ هْنَا».</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ «أَنَا هُوَ الدَّالْيَة الْحْقِيقِيَّة وْبَّا هُوَ الجّْنَايْنِي.</verse>
				<verse number="2">كُلّْ عَرْشْ فِيَّ مَا كَيْعْطِيشْ الْغْلَّة كَيْقْطْعُه، وْكُلّْ عَرْشْ فِيَّ كَيْعْطِي الْغْلَّة كَيْنَقِّيهْ بَاشْ يْعْطِي غْلَّة كْتَرْ.</verse>
				<verse number="3">نْتُمَ دَابَا رَاكُمْ نْقِيِّينْ بْفْضَلْ الْكْلَامْ اللِّي تّْكَلّْمْتْ مْعَاكُمْ بِيهْ.</verse>
				<verse number="4">إِيوَا تْبْتُو فِيَّ وْأَنَا فِيكُمْ. رَاهْ كِمَا الْعَرْشْ مَا كَيْقْدَرْشْ يْعْطِي الْغْلَّة بُوحْدُه إِلَا مَا كَانْشْ تَابْتْ فْالدَّالْيَة، هَكَّا حْتَّى نْتُمَ مَا تْقَدْرُوشْ تْعْطِيوْ الْغْلَّة إِلَا مَا تْبْتُّوشْ فِيَّ.</verse>
				<verse number="5">أَنَا الدَّالْيَة وْنْتُمَ الْعْرُوشْ. اللِّي تْبَتْ فِيَّ وْأَنَا فِيهْ رَاهْ هُوَ اللِّي غَيْعْطِي غْلَّة كْتِيرَة، حِيتْ رَاكُمْ بْلَا بِيَّ مَا تْقَدْرُو تْدِيرُو حْتَّى حَاجَة.</verse>
				<verse number="6">وْإِلَا كَانْ شِي وَاحْدْ مَا تَابْتْشْ فِيَّ غَيْتّْرْمَى عْلَى بْرَّا بْحَالْ الْعَرْشْ وْغَيْيْبَسْ، وْغَيْجَمْعُوهْ وْغَيْرْمِيوْهْ فْالْعَافْيَة وْيْتّْحْرَقْ.</verse>
				<verse number="7">وَلَكِنْ إِلَا تْبَتُّو فِيَّ وْتْبَتْ كْلَامِي فِيكُمْ، طْلْبُو اللِّي بْغِيتُو وْرَاهْ غَيْكُونْ لِيكُمْ.</verse>
				<verse number="8">وْبْهَادْشِّي كَيْتّْعْطَى الْعَزّْ لْبَّا: مْلِّي تْعْطِيوْ غْلَّة كْتِيرَة وْتْكُونُو تْلَامْدِي.</verse>
				<verse number="9">كِمَا بْغَانِي الْآبْ، هَكَّا حْتَّى أَنَا بْغِيتْكُمْ، إِيوَا تْبْتُو فْمْحَبّْتِي.</verse>
				<verse number="10">إِلَا دْرْتُو بْالْوْصِيَّاتْ دْيَالِي غَادِي تّْبْتُو فْمْحَبّْتِي، كِمَا دْرْتْ أَنَا بْوْصِيَّاتْ بَّا وْتَابْتْ فْمْحَبّْتُه.</verse>
				<verse number="11">ݣْلْتْ لِيكُمْ هَادْشِّي بَاشْ تْتْبَتْ الْفَرْحَة دْيَالِي فِيكُمْ وْتْكْمَلْ الْفَرْحَة دْيَالْكُمْ.</verse>
				<verse number="12">وْهَادِي هِيَ وْصِيْتِي: بْغِيوْ بْعْضِيَّاتْكُمْ كِمَا أَنَا كَنْبْغِيكُمْ.</verse>
				<verse number="13">رَاهْ مَا كَايْنَاشْ شِي مْحَبَّة كْبَرْ مْنْ هَادْ الْمْحَبَّة الْكْبِيرَة: يْوْهَبْ الْوَاحْدْ حْيَاتُه عْلَى وْدّْ اللِّي كَيْبْغِيهُمْ.</verse>
				<verse number="14">نْتُمَ رَاكُمْ حْبَابِي إِلَا دْرْتُو دَاكْشِّي اللِّي كَنْوَصِّيكُمْ بِيهْ.</verse>
				<verse number="15">مْنْ دَابَا مَا غَنْعَاوْدْشْ نْسَمِّيكُمْ عْبِيدْ، حِيتْ الْعَبْدْ مَا كَيْعْرَفْشْ آشْ كَيْدِيرْ سِيدُه، وَلَكِنْ دْرْتْكُمْ حْبَابِي، حِيتْ خَبّْرْتْكُمْ بْكُلّْ مَا سْمَعْتْ مْنْ بَّا.</verse>
				<verse number="16">مَاشِي نْتُمَ اللِّي خْتَارْتُونِي، وَلَكِنْ أَنَا اللِّي خْتَارْتْكُمْ وْكَلّْفْتْكُمْ بَاشْ تْمْشِيوْ وْتْجِيبُو الْغْلَّة، وْغَلّْتْكُمْ تْدُومْ، وْالْآبْ غَيْعْطِيكُمْ كُلّْ مَا كَتْطْلْبُو بْالْإِسْمْ دْيَالِي.</verse>
				<verse number="17">وْاللِّي كَنْوَصِّيكُمْ عْلِيهْ هُوَ تْبْغِيوْ بْعْضِيَّاتْكُمْ».</verse>
				<verse number="18">«إِلَا كَانُو نَاسْ الدّْنْيَا كَيْكَرْهُوكُمْ، خَاصّْكُمْ تْعَرْفُو بْلِّي رَاهُمْ كْرْهُونِي قْبَلْ مْنّْكُمْ.</verse>
				<verse number="19">كُونْ كْنْتُو مْنْ الدّْنْيَا، كُونْ رَاهْ النَّاسْ دْيَالْهَا كَيْبْغِيوْكُمْ بْحَالْ مَّالِيهَا. وَلَكِنْ حِيتْ نْتُمَ مَاشِي مْنْ الدّْنْيَا، وْأَنَا اللِّي خْتَارْتْكُمْ مْنْ وَسْطْ النَّاسْ دْيَالْهَا، رَاهْ عْلَى هَادْشِّي نَاسْ الدّْنْيَا كَيْكَرْهُوكُمْ.</verse>
				<verse number="20">تْفَكّْرُو الْكْلَامْ اللِّي ݣْلْتُه لِيكُمْ: رَاهْ الْعَبْدْ مَا هُوَّاشْ حْسَنْ مْنْ سِيدُه. إِلَا كَانُو كَيْتّْعَدَّاوْ عْلِيَّ رَاهْ غَادِي يْتّْعَدَّاوْ عْلِيكُمْ حْتَّى نْتُمَ، وْإِلَا كَانُو كَيْدِيرُو بْكْلَامِي رَاهْ غَادِي يْدِيرُو بْكْلَامْكُمْ حْتَّى نْتُمَ.</verse>
				<verse number="21">وَلَكِنْ رَاهْ هُمَ غَيْدِيرُو لِيكُمْ هَادْشِّي كُلُّه عْلَى وْدّْ الْإِسْمْ دْيَالِي، عْلَاحْقَّاشْ مَا كَيْعَرْفُوشْ هَادَاكْ اللِّي صِيفْطْنِي.</verse>
				<verse number="22">كُونْ مَا جِيتْشْ وْمَا هْضَرْتْشْ مْعَاهُمْ، كُونْ مَا بْقَى عْلِيهُمْ دَنْبْ. وَلَكِنْ دَابَا مَا بْقَاتْ عَنْدْهُمْ سْبَّة عْلَى دْنُوبْهُمْ.</verse>
				<verse number="23">اللِّي كَيْكْرَهْنِي كَيْكْرَهْ بَّا حْتَّى هُوَ.</verse>
				<verse number="24">كُونْ غِيرْ مَا دَرْتْشْ بِينَاتْهُمْ الْمُعْجِزَاتْ اللِّي مَا دَارْهَا حَدّْ مْنْ غِيرِي، كُونْ مَا بْقَى عْلِيهُمْ دَنْبْ، وَلَكِنْ دَابَا وَاخَّا شَافُو هَادُوكْ الْمُعْجِزَاتْ رَاهُمْ كْرْهُونِي أَنَا وْبَّا.</verse>
				<verse number="25">وَلَكِنْ هَادْشِّي جْرَا بَاشْ يْتّْحَقّْقْ الْكْلَامْ اللِّي مْكْتُوبْ فْالشّْرَعْ دْيَالْهُمْ: رَاهْ هُمَ كْرْهُونِي بْلَا سْبَّة.</verse>
				<verse number="26">وْمْلِّي يْجِي الْمُعِينْ اللِّي غَادِي نْصِيفْطُه مْنْ عَنْدْ الْآبْ، رُوحْ الْحَقّْ اللِّي كَيْخْرُجْ مْنْ الْآبْ، رَاهْ غَادِي يْشْهَدْ لِيَّ.</verse>
				<verse number="27">وْغَادِي تْشَهْدُو لِيَّ حْتَّى نْتُمَ، حِيتْ رَاكُمْ مْعَايَ مْنْ اللّْوّْلْ».</verse>
			</chapter>
			<chapter number="16">
				<verse number="1">الْفَصْلْ سْطَّاشْ «ݣْلْتْ لِيكُمْ هَادْشِّي بَاشْ تْبْقَاوْ تَابْتِينْ فْإِيمَانْكُمْ.</verse>
				<verse number="2">رَاهْ غَيْخَرّْجُوكُمْ مْنْ دْيُورْ الصّْلَاة، وْغَيْجِي الْوَقْتْ اللِّي كَيْضَنّْ فِيهْ كُلّْ وَاحْدْ كَيْقْتَلْكُمْ بْلِّي رَاهْ هُوَ كَيْدِيرْ شِي خْدْمَة لْلَّهْ.</verse>
				<verse number="3">وْغَيْدِيرُو لِيكُمْ هَادْشِّي عْلَاحْقَّاشْ مَا عَرْفُوشْ الْآبْ وْمَا عَرْفُونِيشْ.</verse>
				<verse number="4">وَلَكِنْ تّْكَلّْمْتْ مْعَاكُمْ بْهَادْشِّي بَاشْ حْتَّى إِلَا جَا الْوَقْتْ اللِّي غَيْجْرَا فِيهْ، غَتّْفَكّْرُو بْلِّي ݣْلْتْهَا لِيكُمْ. وْرَاهْ مَا ݣْلْتْهَاشْ لِيكُمْ مْنْ اللّْوّْلْ حِيتْ كْنْتْ مْعَاكُمْ.</verse>
				<verse number="5">أَمَّا دَابَا، هَانِي غَادِي نْرْجَعْ عَنْدْ هَادَاكْ اللِّي صِيفْطْنِي، وْحْتَّى وَاحْدْ فِيكُمْ مَا كَيْسَوّْلْنِي فِينْ غَادِي.</verse>
				<verse number="6">وَلَكِنْ قَلْبْكُمْ عْمَرْ بْالْحُزْنْ، حِيتْ ݣْلْتْ لِيكُمْ هَادْشِّي.</verse>
				<verse number="7">وَلَكِنْ نْݣُولْ لِيكُمْ الْحَقّْ: رَاهْ خْيَرْ لِيكُمْ نْمْشِي، حِيتْ إِلَا مَا مْشِيتْشْ، مَا غَيْجِيكُمْشْ الْمُعِينْ. وَلَكِنْ إِلَا مْشِيتْ، غَنْصِيفْطُه لِيكُمْ.</verse>
				<verse number="8">وْمْلِّي غَيْجِي، غَيْبَيّْنْ لْلنَّاسْ اللِّي فْالدّْنْيَا بْاللِّي كَانُو غَالْطِينْ مْنْ جِهْةْ الدّْنُوبْ، وْالتَّقْوَى، وْالْحُكْمْ دْيَالْ الرَّبّْ.</verse>
				<verse number="9">مْنْ جِهْةْ الدّْنُوبْ: عْلَاحْقَّاشْ مَا كَيْآمْنُوشْ بِيَّ.</verse>
				<verse number="10">وْمْنْ جِهْةْ التَّقْوَى: عْلَاحْقَّاشْ غَنْرْجَعْ عَنْدْ الْآبْ وْمَا غَتْعَاوْدُوشْ تْشُوفُونِي.</verse>
				<verse number="11">وْمْنْ جِهْةْ الْحُكْمْ: عْلَاحْقَّاشْ الرَّئِيسْ دْيَالْ هَادْ الدّْنْيَا اللِّي هُوَ إِبْلِيسْ رَاهْ تّْحْكَمْ.</verse>
				<verse number="12">رَاهْ بَاقِي عَنْدِي بْزَّافْ دْ الْأُمُورْ مَا نْݣُولْ لِيكُمْ، وَلَكِنْ مَا تْقَدْرُوشْ عْلِيهَا دَابَا.</verse>
				<verse number="13">وَلَكِنْ مْلِّي يْجِي رُوحْ الْحَقّْ، رَاهْ هُوَ اللِّي غَيْوَرِّيكُمْ الْحَقّْ كُلُّه، حِيتْ مَا غَيْتّْكَلّْمْشْ مْنْ رَاسُه وَلَكِنْ غَيْݣُولْ لِيكُمْ كُلّْ مَا غَيْسْمَعْ وْغَيْخَبّْرْكُمْ بْالْأُمُورْ اللِّي جَايَّة.</verse>
				<verse number="14">وْهُوَ اللِّي غَيْبَيّْنْ الْعَزّْ دْيَالِي، عْلَاحْقَّاشْ دَاكْشِّي اللِّي غَيْخَبّْرْكُمْ بِيهْ رَاهْ هُوَ مْنْ عَنْدِي.</verse>
				<verse number="15">كُلّْ حَاجَة عَنْدْ الْآبْ رَاهَا دْيَالِي، عْلِيهَا ݣْلْتْ لِيكُمْ: رَاهْ اللِّي غَيْخَبّْرْكُمْ بِيهْ رُوحْ الْحَقّْ هُوَ مْنْ عَنْدِي.</verse>
				<verse number="16">مْنْ دَابَا شْوِيَّة مَا غَادِيشْ تْشُوفُونِي، وْمْنْ بَعْدْ شْوِيَّة عَاوْتَانِي غَتْشُوفُونِي».</verse>
				<verse number="17">وْسْوّْلُو شِي وْحْدِينْ مْنْ التّْلَامْدْ دْيَالُه بْعْضِيَّاتْهُمْ: «آشْ كَيْعْنِي بْكْلَامُه لِينَا: مْنْ دَابَا شْوِيَّة مَا غَتْشُوفُونِيشْ، وْمْنْ بَعْدْ شْوِيَّة عَاوْتَانِي غَتْشُوفُونِي. وْبْكْلَامُه: عْلَاحْقَّاشْ رَانِي رَاجْعْ عَنْدْ الْآبْ؟»</verse>
				<verse number="18">وْݣَالُو: «آشْ كَيْعْنِي بْهَادْ الْكْلَامْ مْلِّي ݣَالْ: مْنْ دَابَا شْوِيَّة؟ رَاهْ مَا فْهَمْنَاشْ آشْنُو بْغَا يْݣُولْ».</verse>
				<verse number="19">وْعْرَفْ يَسُوعْ بْلِّي بْغَاوْ يْسْوّْلُوهْ وْݣَالْ لِيهُمْ: «وَاشْ كَتْسَوّْلُو بْعْضِيَّاتْكُمْ حِيتْ ݣْلْتْ: مْنْ دَابَا شْوِيَّة مَا غَتْشُوفُونِيشْ، وْمْنْ بَعْدْ شْوِيَّة عَاوْتَانِي غَتْشُوفُونِي.</verse>
				<verse number="20">نْݣُولْ لِيكُمْ الْحَقّْ: رَاكُمْ غَتْبْكِيوْ وْتْنْوّْحُو، أَمَّا نَاسْ الدّْنْيَا غَيْفَرْحُو. نْتُمَ غَتْحَزْنُو، وَلَكِنْ الْحُزْنْ دْيَالْكُمْ غَيْوَلِّي فَرْحَة.</verse>
				<verse number="21">الْمْرَاة مْلِّي كَيْقَرّْبْ وَقْتْهَا بَاشْ تْوْلَدْ كَتْكُونْ مْقَلّْقَة بْزَّافْ حِيتْ جَا وَقْتْهَا، وَلَكِنْ مْلِّي كَتْوْلَدْ مَا كَتْبْقَاشْ تْفَكّْرْ فْالْوْجَعْ بْسْبَابْ الْفَرْحَة، حِيتْ تّْزَادْ وَاحْدْ بْنَادْمْ فْالدّْنْيَا.</verse>
				<verse number="22">وْهَكَّا حْتَّى نْتُمَ، رَاكُمْ دَابَا مْقَلّْقِينْ بْزَّافْ، وَلَكِنْ مْلِّي غَنْعَاوْدْ نْشُوفْكُمْ، غَيْفْرَحْ قَلْبْكُمْ وْمَا غَيْقْدَرْ حَدّْ يْحَيّْدْ مْنّْكُمْ الْفَرْحَة دْيَالْكُمْ.</verse>
				<verse number="23">وْفْدَاكْ النّْهَارْ مَا غَتْطْلْبُو مْنِّي حْتَّى حَاجَة. وْرَانِي نْݣُولْ لِيكُمْ الْحَقّْ: ݣَاعْ اللِّي كَتْطْلْبُوهْ مْنْ الْآبْ بْالْإِسْمْ دْيَالِي غَادِي يْعْطِيهْ لِيكُمْ.</verse>
				<verse number="24">حْتَّى لْدَابَا مَا طْلَبْتُو حْتَّى حَاجَة بْالْإِسْمْ دْيَالِي. طْلْبُو وْغَتَاخْدُو، بَاشْ تْكْمَلْ الْفَرْحَة دْيَالْكُمْ».</verse>
				<verse number="25">«ݣْلْتْ لِيكُمْ هَادْ الْأُمُورْ بْالْمْتُولْ، وَلَكِنْ غَادِي يْجِي وَقْتْ غَنْخَبّْرْكُمْ فِيهْ عْلَى الْآبْ بْكْلَامْ بَايْنْ بْلَا مْتُولْ.</verse>
				<verse number="26">فْدَاكْ النّْهَارْ غَادِي تْطْلْبُو الْآبْ بْالْإِسْمْ دْيَالِي، وْمَا كَنْݣُولْشْ بْلِّي غَادِي نْطْلَبْ الْآبْ عْلَى وْدّْكُمْ،</verse>
				<verse number="27">حِيتْ الْآبْ بْرَاسُه كَيْبْغِيكُمْ، عْلَاحْقَّاشْ بْغِيتُونِي وْآمْنْتُو بْلِّي رَانِي مْنْ عَنْدْ اللَّهْ خْرَجْتْ.</verse>
				<verse number="28">خْرَجْتْ مْنْ عَنْدْ الْآبْ وْجِيتْ لْلدّْنْيَا وْدَابَا غَادِي نْخَلِّي الدّْنْيَا وْنْرْجَعْ عَنْدْ الْآبْ».</verse>
				<verse number="29">وْهُمَ يْݣُولُو لِيهْ تْلَامْدُه: «هَا نْتَ دَابَا كَتْهْضَرْ بْكْلَامْ بَايْنْ بْلَا مَا تْݣُولْ حْتَّى مْتَالْ وَاحْدْ.</verse>
				<verse number="30">دَابَا كَنْعَرْفُو بْلِّي رَاكْ كَتْعْرَفْ كُلّْشِي وْمَا كَتْحْتَاجْشْ يْسْوّْلْكْ شِي وَاحْدْ، وْعْلَى هَادْشِّي كَنْآمْنُو بْلِّي رَاكْ جِيتِي مْنْ عَنْدْ اللَّهْ».</verse>
				<verse number="31">وْرَدّْ عْلِيهُمْ يَسُوعْ: «دَابَا عَادْ كَتْآمْنُو!</verse>
				<verse number="32">رَاهْ غَادِي يْجِي وَاحْدْ الْوَقْتْ، وْهَا هُوَ جَا دَابَا، فِيهْ غَادِي تْتْفَرّْقُو، كُلّْ وَاحْدْ غَيْمْشِي بْحَالُه وْتْخَلِّيوْنِي بُوحْدِي. وَلَكِنْ أَنَا مَاشِي بُوحْدِي عْلَاحْقَّاشْ الْآبْ مْعَايَ.</verse>
				<verse number="33">رَانِي ݣْلْتْ لِيكُمْ هَادْ الْأُمُورْ بَاشْ يْكُونْ عَنْدْكُمْ الْهْنَا فِيَّ. فْهَادْ الدّْنْيَا غَادِي تْكُونُو مّْحّْنِينْ، وَلَكِنْ تْشَجّْعُو. رَانِي غْلَبْتْ الدّْنْيَا».</verse>
			</chapter>
			<chapter number="17">
				<verse number="1">الْفَصْلْ سْبَعْطَاشْ وْمْنْ بَعْدْمَا تّْكَلّْمْ مْعَاهُمْ يَسُوعْ بْهَادْ الْكْلَامْ، هْزّْ عِينِيهْ لْلسّْمَا وْݣَالْ: «آ الْآبْ، رَاهْ الْوَقْتْ جَا، بَيّْنْ الْعَزّْ دْيَالْ وَلْدْكْ بَاشْ حْتَّى وَلْدْكْ يْبَيّْنْ الْعَزّْ دْيَالْكْ،</verse>
				<verse number="2">حِيتْ عْطِيتِيهْ السُّلْطَة عْلَى الْبَشَرْ كُلّْهُمْ بَاشْ يْعْطِي الْحَيَاةْ الدَّايْمَة لْݣَاعْ هَادُوكْ اللِّي عْطِيتِيهُمْ لِيهْ.</verse>
				<verse number="3">وْهَادْ الْحَيَاةْ الدَّايْمَة هِيَ يْعَرْفُو بْلِّي نْتَ الْإِلَاهْ الْحْقِيقِي بُوحْدْكْ، وْيْعَرْفُو يَسُوعْ الْمَسِيحْ اللِّي صِيفْطْتِيهْ.</verse>
				<verse number="4">أَنَا بَيّْنْتْ الْعَزّْ دْيَالْكْ فْالْأَرْضْ وْكَمّْلْتْ الْخْدْمَة اللِّي عْطِيتِينِي نْدِيرْهَا.</verse>
				<verse number="5">وْدَابَا آ الْآبْ بَيّْنْ الْعَزّْ دْيَالِي عَنْدْكْ، بْالْعَزّْ اللِّي كَانْ لِيَّ عَنْدْكْ قْبَلْ مَا تْكُونْ الدّْنْيَا.</verse>
				<verse number="6">أَنَا بَيّْنْتْ الْإِسْمْ دْيَالْكْ لْلنَّاسْ اللِّي عْطِيتِيهُمْ لِيَّ مْنْ الدّْنْيَا. كَانُو دْيَالْكْ وْعْطِيتِيهُمْ لِيَّ، وْرَاهُمْ دَارُو بْكْلَامْكْ.</verse>
				<verse number="7">وْدَابَا عَرْفُو بْلِّي كُلّْ مَا عْطِيتِينِي رَاهْ هُوَ مْنْ عَنْدْكْ.</verse>
				<verse number="8">عْلَاحْقَّاشْ الْكْلَامْ اللِّي ݣْلْتِيهْ لِيَّ رَانِي وَصّْلْتُه لِيهُمْ وْقْبْلُوهْ وْتْيِقّْنُو بْلِّي رَانِي جِيتْ مْنْ عَنْدْكْ، وْآمْنُو بْلِّي نْتَ اللِّي صِيفْطْتِينِي.</verse>
				<verse number="9">وْرَاهْ عْلَى وْدّْهُمْ كَنْصَلِّي، مَا كَنْصَلِّيشْ عْلَى وْدّْ النَّاسْ دْيَالْ الدّْنْيَا وَلَكِنْ كَنْصَلِّي عْلَى وْدّْ النَّاسْ اللِّي عْطِيتِينِي، حِيتْ هُمَ دْيَالْكْ.</verse>
				<verse number="10">وْݣَاعْ اللِّي دْيَالِي رَاهْ دْيَالْكْ، وْݣَاعْ اللِّي دْيَالْكْ رَاهْ دْيَالِي، وْالْعَزّْ دْيَالِي رَاهْ بَانْ فِيهُمْ.</verse>
				<verse number="11">أَنَا مَا غَادِيشْ نْبْقَى فْالدّْنْيَا، أَمَّا هُمَ رَاهُمْ بَاقْيِينْ فْالدّْنْيَا، وْأَنَا رَانِي جَايْ لْعَنْدْكْ آ الْآبْ الْقُدُّوسْ. تّْهَلَّى فْهَادُوكْ بْقُوَّةْ الْإِسْمْ دْيَالْكْ اللِّي عْطِيتِينِي، بَاشْ يْكُونُو وَاحْدْ كِمَا حْنَا وَاحْدْ.</verse>
				<verse number="12">مْلِّي كْنْتْ مْعَاهُمْ فْالدّْنْيَا كْنْتْ كَنْتّْهَلَّى فِيهُمْ بْقُوَّةْ الْإِسْمْ دْيَالْكْ اللِّي عْطِيتِينِي، وْرَانِي تْهَلِّيتْ فِيهُمْ وْمَا تّْهْلَكْ مْنّْهُمْ حَدّْ، مْنْ غِيرْ وَلْدْ الْهْلَاكْ بَاشْ يْتّْحَقّْقْ دَاكْشِّي اللِّي فْالْكْتَابْ.</verse>
				<verse number="13">أَمَّا دَابَا، رَانِي رَاجْعْ لْعَنْدْكْ وْكَنْݣُولْ هَادْشِّي وْأَنَا بَاقِي فْالدّْنْيَا بَاشْ تْكُونْ الْفَرْحَة دْيَالِي كَامْلَة فِيهُمْ.</verse>
				<verse number="14">أَنَا وَصّْلْتْ لِيهُمْ كْلَامْكْ وْالدّْنْيَا كْرْهَاتْهُمْ، حِيتْ هُمَ مَاشِي مْنْ الدّْنْيَا، كِمَا أَنَا مَاشِي مْنْ الدّْنْيَا.</verse>
				<verse number="15">مَا كَنْصَلِّيشْ بَاشْ تَاخْدْهُمْ مْنْ الدّْنْيَا، وَلَكِنْ بَاشْ تْنْجِّيهُمْ مْنْ الشِّيطَانْ.</verse>
				<verse number="16">هُمَ مَاشِي مْنْ الدّْنْيَا كِمَا أَنَا مَاشِي مْنْ الدّْنْيَا.</verse>
				<verse number="17">قَدّْسْهُمْ بْالْحَقّْ دْيَالْكْ حِيتْ كْلَامْكْ هُوَ حَقّْ.</verse>
				<verse number="18">وْكِيفْ نْتَ صِيفْطْتِينِي لْلدّْنْيَا، رَاهْ حْتَّى أَنَا صِيفْطْتْهُمْ لْلدّْنْيَا.</verse>
				<verse number="19">وْعْلَى وْدّْهُمْ كَنْوْهَبْ رَاسِي لِيكْ، بَاشْ حْتَّى هُمَ يْكُونُو مْقَدّْسِينْ فْالْحَقّْ دْيَالْكْ.</verse>
				<verse number="20">وْمَا كَنْصَلِّيشْ غِيرْ عْلَى وْدّْ هَادُو بُوحْدْهُمْ، وَلَكِنْ حْتَّى عْلَى اللِّي غَادِي يْآمْنُو بِيَّ بْسْبَابْ كْلَامْ التّْلَامْدْ دْيَاوْلِي.</verse>
				<verse number="21">بَاشْ يْكُونُو كُلّْهُمْ وَاحْدْ كِمَا نْتَ آ الْآبْ فِيَّ وْأَنَا فِيكْ، وْبَاشْ يْكُونُو حْتَّى هُمَ وَاحْدْ فِينَا. وْيْآمْنُو النَّاسْ دْيَالْ الدّْنْيَا بْلِّي نْتَ صِيفْطْتِينِي.</verse>
				<verse number="22">وْأَنَا رَانِي عْطِيتْهُمْ الْعَزّْ اللِّي عْطِيتِينِي، بَاشْ يْكُونُو وَاحْدْ كِمَا حْنَا وَاحْدْ.</verse>
				<verse number="23">أَنَا فِيهُمْ وْنْتَ فِيَّ بَاشْ يْكُونُو كَامْلِينْ وْمْتَّاحْدِينْ، وْبَاشْ يْعَرْفُو النَّاسْ دْيَالْ الدّْنْيَا بْلِّي نْتَ صِيفْطْتِينِي وْكَتْبْغِيهُمْ كِمَا كَتْبْغِينِي.</verse>
				<verse number="24">آ الْآبْ، بْغِيتْ هَادُو اللِّي عْطِيتِيهُمْ لِيَّ يْكُونُو مْعَايَ فِينْ غَنْكُونْ أَنَا، بَاشْ يْشُوفُو الْعَزّْ دْيَالِي اللِّي عْطِيتِينِي عْلَاحْقَّاشْ نْتَ بْغِيتِينِي قْبَلْ مَا تّْخْلَقْ الدّْنْيَا.</verse>
				<verse number="25">آ الْآبْ الصَّالْحْ، رَاهْ النَّاسْ دْيَالْ الدّْنْيَا مَا كَيْعَرْفُوكْشْ وَلَكِنْ أَنَا رَانِي كَنْعَرْفَكْ وْهَادُو عَرْفُو بْلِّي نْتَ اللِّي صِيفْطْتِينِي.</verse>
				<verse number="26">وْخَلِّيتْهُمْ يْعَرْفُو الْإِسْمْ دْيَالْكْ، وْغَنْخَلِّيهُمْ يْعَرْفُوهْ تَانِي بَاشْ تْكُونْ فِيهُمْ الْمْحَبَّة اللِّي بْغِيتِينِي بِيهَا، وْنْكُونْ أَنَا فِيهُمْ».</verse>
			</chapter>
			<chapter number="18">
				<verse number="1">الْفَصْلْ تْمَنْطَاشْ وْمْنْ بَعْدْمَا كَمّْلْ يَسُوعْ هَادْ الصّْلَاة، خْرَجْ مْعَ تْلَامْدُه لْلجِّهَة لْخْرَى دْيَالْ وَادْ قَدْرُونْ فِينْ كَانْ وَاحْدْ الجّْنَانْ، وْدْخَلْ لِيهْ هُوَ وْتْلَامْدُه.</verse>
				<verse number="2">وْكَانْ يَهُودَا اللِّي غَادِي يْسَلّْمُه كَيْعْرَفْ هَادْ الْمُوضْعْ، عْلَاحْقَّاشْ كَانْ يَسُوعْ كَيْجْتَمْعْ فِيهْ بْزَّافْ دْ الْمَرَّاتْ مْعَ تْلَامْدُه.</verse>
				<verse number="3">وْهُوَ يْجِي يَهُودَا لْتْمَّ وْجَابْ مْعَاهْ الْعَسْكَرْ وْالْحَرَسْ اللِّي صِيفْطُوهُمْ مْعَاهْ الرُّؤَسَا دْ رْجَالْ الدِّينْ وْالْفْرِّيسِيِّينْ، وْكَانُو هَازِّينْ مْعَاهُمْ الْمْشَاهْبْ وْالْقْنَادْلْ وْالسّْلَاحْ.</verse>
				<verse number="4">وْخْرَجْ يَسُوعْ لْعَنْدْهُمْ وْهُوَ عَارْفْ ݣَاعْ دَاكْشِّي اللِّي غَادِي يْجْرَا لِيهْ، وْݣَالْ لِيهُمْ: «عْلَى مْنْ كَتْقَلّْبُو؟»،</verse>
				<verse number="5">وْجَاوْبُوهْ: «عْلَى يَسُوعْ النَّاصِرِي». وْهُوَ يْݣُولْ لِيهُمْ: «أَنَا هُوَ». وْكَانْ يَهُودَا اللِّي غَيْسَلّْمُه حْتَّى هُوَ وَاقْفْ مْعَاهُمْ.</verse>
				<verse number="6">وْمْلِّي جَاوْبْهُمْ يَسُوعْ وْݣَالْ لِيهُمْ: «أَنَا هُوَ»، رْجْعُو اللُّورْ وْهُمَ يْطِيحُو لْلْأَرْضْ.</verse>
				<verse number="7">وْسْوّْلْهُمْ يَسُوعْ مَرَّة خْرَى: «عْلَى مْنْ كَتْقَلّْبُو؟» وْهُمَ يْجَاوْبُوهْ: «عْلَى يَسُوعْ النَّاصِرِي».</verse>
				<verse number="8">وْݣَالْ لِيهُمْ يَسُوعْ: «رَاهْ ݣْلْتْ لِيكُمْ بْلِّي أَنَا هُوَ. وْإِلَا كْنْتُو كَتْقَلّْبُو عْلِيَّ أَنَا، إِيوَا خَلِّيوْ هَادُو يْمْشِيوْ بْحَالْهُمْ».</verse>
				<verse number="9">بَاشْ يْتّْحَقّْقْ الْكْلَامْ اللِّي ݣَالْ يَسُوعْ: «رَاهْ هَادُو اللِّي عْطِيتِيهُمْ لِيَّ، مَا خْسَرْتْ مْنّْهُمْ حْتَّى وَاحْدْ».</verse>
				<verse number="10">وْكَانْ عَنْدْ سِمْعَانْ بُطْرُسْ وَاحْدْ السِّيفْ، وْهُوَ يْجَبْدُه وْضْرَبْ بِيهْ الْعَبْدْ دْيَالْ رَئِيسْ رْجَالْ الدِّينْ وْقْطَعْ لِيهْ وْدْنُه لِيمْنَى. وْكَانْتْ سْمِيّْةْ دَاكْ الْعَبْدْ، مَلْخُسْ.</verse>
				<verse number="11">وْݣَالْ يَسُوعْ لْبُطْرُسْ: «رَدّْ سِيفْكْ لْجْوَاهْ! وَاشْ مَا غَادِيشْ نْشْرَبْ هَادْ الْكَاسْ اللِّي عْطَاهْ لِيَّ الْآبْ».</verse>
				<verse number="12">وْمْنْ بَعْدْ شْدُّو الْعَسْكَرْ وْالْقَايْدْ وْالْحَرَسْ دْيَالْ لِيهُودْ يَسُوعْ وْكَتّْفُوهْ،</verse>
				<verse number="13">وْدَّاوْهْ فْاللّْوّْلْ لْعَنْدْ حَنَّانْ نْسِيبْ قَيَافَا اللِّي كَانْ هُوَ الرَّئِيسْ دْ رْجَالْ الدِّينْ فْدَاكْ الْعَامْ.</verse>
				<verse number="14">وْقَيَافَا هُوَ اللِّي كَانْ ݣَالْ لْلِيهُودْ بْلِّي خْيَرْ يْمُوتْ رَاجْلْ وَاحْدْ فْبْلَاصْةْ الشَّعْبْ.</verse>
				<verse number="15">وْتْبَعْ سِمْعَانْ بُطْرُسْ وْوَاحْدْ التّْلْمِيدْ آخُرْ يَسُوعْ، وْكَانْ هَادْ التّْلْمِيدْ مْعْرُوفْ عَنْدْ الرَّئِيسْ دْ رْجَالْ الدِّينْ، وْدْخَلْ مْعَ يَسُوعْ لْدَارْ رَئِيسْ رْجَالْ الدِّينْ.</verse>
				<verse number="16">وَلَكِنْ بُطْرُسْ بْقَى وَاقْفْ حْدَا الْبَابْ عْلَى بْرَّا، وْهُوَ يْخْرَجْ التّْلْمِيدْ لَاخُرْ اللِّي كَانْ مْعْرُوفْ عَنْدْ رَئِيسْ رْجَالْ الدِّينْ وْتّْكَلّْمْ مْعَ الْمْرَاة الْعْسَّاسَة دْيَالْ الْبَابْ وْدَخّْلْ بُطْرُسْ.</verse>
				<verse number="17">وْسْوّْلَاتْ بُطْرُسْ: «وَاشْ مَاشِي حْتَّى نْتَ مْنْ تْلَامْدْ هَادْ الرَّاجْلْ؟»، وْهُوَ يْجَاوْبْهَا: «لَّا، أَنَا مَاشِي مْنّْهُمْ».</verse>
				<verse number="18">وْكَانُو الْعْبِيدْ وْالْحَرَسْ وَاقْفِينْ حْدَا الْعَافْيَة اللِّي شْعْلُوهَا حِيتْ كَانْ الْبَرْدْ بْزَّافْ، وْبْدَاوْ كَيْسَخْنُو بِيهَا، وْوْقَفْ بُطْرُسْ كَيْسْخُنْ مْعَاهُمْ.</verse>
				<verse number="19">وْسْوّْلْ الرَّئِيسْ دْ رْجَالْ الدِّينْ يَسُوعْ عْلَى تْلَامْدُه وْعْلَى التَّعْلِيمْ دْيَالُه،</verse>
				<verse number="20">وْجَاوْبُه يَسُوعْ: «أَنَا تّْكَلّْمْتْ مْعَ النَّاسْ دْيَالْ الدّْنْيَا بْالْعْلَّالِي، وْكْنْتْ كَنْعَلّْمْ كُلّْ وَقْتْ فْدْيُورْ الصّْلَاة وْفْبِيتْ اللَّهْ فِينْ كَيْتّْجَمْعُو لِيهُودْ كُلّْهُمْ، وْعَمّْرْنِي مَا ݣْلْتْ شِي حَاجَة فْالسِّرْ.</verse>
				<verse number="21">إِيوَا عْلَاشْ كَتْسَوّْلْنِي أَنَا؟ سْوّْلْ النَّاسْ اللِّي سْمْعُو الْكْلَامْ دْيَالِي، حِيتْ هَادُوكْ رَاهُمْ كَيْعَرْفُو شْنُو ݣْلْتْ».</verse>
				<verse number="22">وْمْلِّي ݣَالْ يَسُوعْ هَادْ الْكْلَامْ، صَرْفْقُه وَاحْدْ مْنْ الْحَرَسْ كَانْ وَاقْفْ حْدَاهْ وْݣَالْ لِيهْ: «وَاشْ بْحَالْ هَكَّا كَتْجَاوْبْ الرَّئِيسْ دْ رْجَالْ الدِّينْ؟».</verse>
				<verse number="23">وْجَاوْبُه يَسُوعْ: «إِلَا كْنْتْ تّْكَلّْمْتْ بْكْلَامْ قْبِيحْ، إِيوَا بَيّْنُه لْلنَّاسْ، وْإِلَا كْنْتْ تّْكَلّْمْتْ مْزْيَانْ، عْلَاشْ كَتْضْرَبْنِي؟».</verse>
				<verse number="24">وْمْنْ بَعْدْ صِيفْطْ حَنَّانْ يَسُوعْ وْهُوَ مْكَتّْفْ لْعَنْدْ قَيَافَا الرَّئِيسْ دْ رْجَالْ الدِّينْ.</verse>
				<verse number="25">وْمْلِّي كَانْ سِمْعَانْ بُطْرُسْ وَاقْفْ كَيْسْخُنْ، ݣَالُو لِيهْ شِي وْحْدِينْ: «وَاشْ مَاشِي حْتَّى نْتَ مْنْ تْلَامْدْ يَسُوعْ؟». وْهُوَ يْنْكَرْ وْݣَالْ: «لَّا، أَنَا مَاشِي مْنّْهُمْ!».</verse>
				<verse number="26">وْݣَالْ وَاحْدْ مْنْ الْعْبِيدْ دْيَالْ الرَّئِيسْ دْ رْجَالْ الدِّينْ، وْهُوَ نْسِيبْ الرَّاجْلْ اللِّي قْطَعْ لِيهْ بُطْرُسْ وْدْنِيهْ: «وَاشْ مَا شْفْتَكْشْ مْعَاهْ فْالجّْنَانْ؟».</verse>
				<verse number="27">وْنْكَرْ بُطْرُسْ مَرَّة خْرَى، وْدِيكْ السَّاعَة صَاحْ الْفْرُّوجْ.</verse>
				<verse number="28">وْفْالصّْبَاحْ بْكْرِي، جَابُو يَسُوعْ مْنْ دَارْ قَيَافَا لْقْصَرْ الْحَاكْمْ، وْمَا دَخْلُوشْ بَاشْ مَا يْتّْنَجّْسُوشْ، وْبَاشْ يْقَدْرُو يَاكْلُو خْرُوفْ عِيدْ الْفِصْحْ.</verse>
				<verse number="29">دَاكْشِّي عْلَاشْ خْرَجْ لْعَنْدْهُمْ بِيلَاطُسْ، وْسْوّْلْهُمْ وْݣَالْ: «بَاشْ كَتْتَّهْمُو هَادْ الرَّاجْلْ؟».</verse>
				<verse number="30">وْجَاوْبُوهْ وْݣَالُو: «كُونْ مَا كَانْشْ دَايْرْ عْلَاشْ، ݣَاعْ مَا غَنْجِيبُوهْ لِيكْ!».</verse>
				<verse number="31">وْهُوَ يْݣُولْ لِيهُمْ بِيلَاطُسْ: «دِّيوْهْ نْتُمَ وْحْكْمُو عْلِيهْ عْلَى حْسَابْ الشّْرَعْ دْيَالْكُمْ». وْݣَالُو لِيهْ لِيهُودْ: «مَا عَنْدْنَاشْ الْحَقّْ نْقْتْلُو شِي حَدّْ».</verse>
				<verse number="32">وْوْقَعْ هَادْشِّي بَاشْ يْتّْحَقّْقْ كْلَامْ يَسُوعْ اللِّي ݣَالُه وْبَيّْنْ بِيهْ لْلنَّاسْ كِيفَاشْ غَيْمُوتْ.</verse>
				<verse number="33">وْدْخَلْ بِيلَاطُسْ مَرَّة خْرَى لْلْقْصَرْ دْيَالُه، وْعَيّْطْ عْلَى يَسُوعْ وْسْوّْلُه: «وَاشْ نْتَ هُوَ مَلِكْ لِيهُودْ؟».</verse>
				<verse number="34">وْجَاوْبُه يَسُوعْ: «وَاشْ كَتْݣُولْ هَادْشِّي مْنْ رَاسْكْ وْلَا وْحْدِينْ خْرِينْ اللِّي ݣَالُو لِيكْ عْلِيَّ؟».</verse>
				<verse number="35">وْهُوَ يْرَدّْ عْلِيهْ بِيلَاطُسْ: «وَاشْ أَنَا يْهُودِي؟ رَاهْ الشَّعْبْ اللِّي نْتَ مْنُّه وْالرُّؤَسَا دْ رْجَالْ الدِّينْ هُمَ اللِّي جَابُوكْ لِيَّ، إِيوَا ݣُولْ أَشْنُو دْرْتِي؟».</verse>
				<verse number="36">وْجَاوْبُه يَسُوعْ: «الْمَمْلَكَة دْيَالِي مَاشِي مْنْ هَادْ الدّْنْيَا، كُونْ كَانْتْ الْمَمْلَكَة دْيَالِي مْنْ هَادْ الدّْنْيَا، كُونْ رَاهْ النَّاسْ اللِّي مْعَايَ غَيْدِيرُو جَهْدْهُمْ بَاشْ مَا يْخَلِّيوْنِيشْ نْطِيحْ فْيْدّْ لِيهُودْ، وَلَكِنْ رَاهْ الْمَمْلَكَة دْيَالِي مَاشِي مْنْ هْنَا».</verse>
				<verse number="37">وْهُوَ يْݣُولْ لِيهْ بِيلَاطُسْ: «عْلَى هَادْ الْحْسَابْ وَاشْ نْتَ مَلِكْ؟». وْجَاوْبُه يَسُوعْ: «نْتَ اللِّي ݣْلْتِي بْلِّي أَنَا مَلِكْ. عْلَى هَادْشِّي تّْوْلَدْتْ وْعْلَى هَادْشِّي جِيتْ لْلدّْنْيَا بَاشْ نْشْهَدْ لْلْحَقّْ، وْݣَاعْ اللِّي كَيْبْغِي الْحَقّْ كَيْسْمَعْ صُوتِي».</verse>
				<verse number="38">وْݣَالْ لِيهْ بِيلَاطُسْ: «أَشْنُو هُوَ الْحَقّْ؟». وْمْلِّي ݣَالْ هَادْشِّي، عَاوْدْ خْرَجْ لْعَنْدْ لِيهُودْ وْݣَالْ لِيهُمْ: «أَنَا رَانِي مَا لْقِيتْ عْلَى هَادْ الرَّاجْلْ حْتَّى شِي تُهْمَة.</verse>
				<verse number="39">وَلَكِنْ عْلَى حْسَابْ الْعَادَة دْيَالْكُمْ، كَنْطْلَقْ لِيكُمْ فْعِيدْ الْفِصْحْ شِي وَاحْدْ مْنْ الْمْسْجُونِينْ، إِيوَا وَاشْ تْبْغِيوْ نْطْلَقْ لِيكُمْ مَلِكْ لِيهُودْ؟».</verse>
				<verse number="40">وْهُمَ يْغَوّْتُو كُلّْهُمْ وْݣَالُو لِيهْ: «مَاشِي هَادَا، وَلَكِنْ بَارَابَاسْ!». وْكَانْ بَارَابَاسْ شْفَّارْ.</verse>
			</chapter>
			<chapter number="19">
				<verse number="1">الْفَصْلْ تْسَعْطَاشْ وْمْنْ بَعْدْ دَّا بِيلَاطُسْ يَسُوعْ وْضَرْبُه.</verse>
				<verse number="2">وْضْفْرُو الْعَسْكَرْ تَاجْ دْيَالْ الشُّوكْ وْحَطُّوهْ عْلَى رَاسُه، وْلَبّْسُوهْ سْلْهَامْ مْدَادِي،</verse>
				<verse number="3">وْبْدَاوْ كَيْقَرّْبُو لْعَنْدُه وْكَيْݣُولُو لِيهْ: «السّْلَامْ عْلِيكْ آ مَلِكْ لِيهُودْ!» وْكَيْصَرْفْقُوهْ.</verse>
				<verse number="4">وْخْرَجْ بِيلَاطُسْ مَرَّة خْرَى عْلَى بْرَّا وْݣَالْ لِيهُمْ: «هَانِي غَنْخَرّْجُه لِيكُمْ بَاشْ تْعَرْفُو بْلِّي مَا لْقِيتْ عْلِيهْ حْتَّى شِي تُهْمَة».</verse>
				<verse number="5">وْخْرَجْ يَسُوعْ عْلَى بْرَّا وْعْلَى رَاسُه تَاجْ دْيَالْ الشُّوكْ وْلَابْسْ سْلْهَامْ مْدَادِي، وْݣَالْ لِيهُمْ بِيلَاطُسْ: «هَا هُوَ هَادْ الرَّاجْلْ!».</verse>
				<verse number="6">وْمْلِّي شَافُوهْ الرُّؤَسَا دْ رْجَالْ الدِّينْ وْالْحَرَسْ، غَوّْتُو وْݣَالُو: «صْلْبُه! صْلْبُه!». وْرَدّْ عْلِيهُمْ بِيلَاطُسْ: «دِّيوْهْ نْتُمَ وْصَلْبُوهْ، حِيتْ أَنَا مَا لْقِيتْ عْلِيهْ حْتَّى شِي تُهْمَة».</verse>
				<verse number="7">وْجَاوْبُوهْ لِيهُودْ: «عَنْدْنَا الشّْرَعْ، وْعْلَى حْسَابْ الشّْرَعْ خَاصُّه يْمُوتْ، حِيتْ رَدّْ رَاسُه وَلْدْ اللَّهْ».</verse>
				<verse number="8">وْمْلِّي سْمَعْ بِيلَاطُسْ هَادْ الْكْلَامْ، زَادْ خَافْ.</verse>
				<verse number="9">وْعَاوْدْ دْخَلْ لْلْقْصَرْ دْيَالُه وْسْوّْلْ يَسُوعْ: «مْنِينْ نْتَ؟»، وَلَكِنْ يَسُوعْ مَا عْطَاهْ حْتَّى شِي جْوَابْ.</verse>
				<verse number="10">وْهُوَ يْݣُولْ لِيهْ بِيلَاطُسْ: «وَاشْ مَا غَادِيشْ تْهْضَرْ مْعَايَ؟ وَاشْ مَا كَتْعْرَفْشْ بْلِّي رَاهْ عَنْدِي السُّلْطَة بَاشْ نْطَلْقْكْ وْعَنْدِي السُّلْطَة بَاشْ نْصَلْبْكْ؟».</verse>
				<verse number="11">وْجَاوْبُه يَسُوعْ: «مَا عَنْدْكْ حْتَّى سُلْطَة عْلِيَّ مْنْ غِيرْ إِلَا تّْعْطَاتْ لِيكْ مْنْ الْفُوقْ. عْلَى هَادْشِّي رَاهْ هَادَاكْ اللِّي سَلّْمْنِي لِيكْ، الدَّنْبْ دْيَالُه كْبَرْ».</verse>
				<verse number="12">وْمْنْ هَادَاكْ الْوَقْتْ وْبِيلَاطُسْ بَاغِي يْطْلَقْ يَسُوعْ، وَلَكِنْ لِيهُودْ كَانُو كَيْغَوّْتُو وْكَيْݣُولُو: «إِلَا طْلَقْتِي هَادْ الرَّاجْلْ غَتْكُونْ ضْدّْ قَيْصَرْ، حِيتْ كُلّْ مْنْ كَيْدِيرْ رَاسُه مَلِكْ، رَاهْ ضْدّْ قَيْصَرْ!».</verse>
				<verse number="13">وْمْلِّي سْمَعْ بِيلَاطُسْ هَادْ الْكْلَامْ، آمْرْ بَاشْ يْخَرّْجُو يَسُوعْ، وْݣْلَسْ عْلَى الْكُرْسِي دْ الْحُكْمْ فْوَاحْدْ الْمُوضْعْ كَيْݣُولُو لِيهْ الْبَلَاطْ، وْبْاللُّغَة الْعِبْرِيَّة كَيْسَمِّيوْهْ جَبَّاتَا.</verse>
				<verse number="14">وْدَاكْ النّْهَارْ كَانُو كَيْوَجّْدُو لْعِيدْ الْفِصْحْ، وْكَانْتْ السَّاعَة قْرِيبَة لْلطّْنَاشْ، وْهُوَ يْݣُولْ بِيلَاطُسْ لْلِيهُودْ: «هَا هُوَ الْمَلِكْ دْيَالْكُمْ!».</verse>
				<verse number="15">وْهُمَ يْغَوّْتُو: «دِّيهْ! دِّيهْ! صْلْبُه!». وْسْوّْلْهُمْ بِيلَاطُسْ: «وَاشْ غَنْصْلَبْ الْمَلِكْ دْيَالْكُمْ؟». وْجَاوْبُوهْ الرُّؤَسَا دْ رْجَالْ الدِّينْ: «مَا عَنْدْنَا حْتَّى شِي مَلِكْ مْنْ غِيرْ قَيْصَرْ!».</verse>
				<verse number="16">وْدِيكْ السَّاعَة عْطَاهْ لِيهُمْ بِيلَاطُسْ بَاشْ يْصَلْبُوهْ. وْشْدُّو الْعَسْكَرْ يَسُوعْ وْدَّاوْهْ.</verse>
				<verse number="17">وْخْرَجْ وْهُوَ هَازّْ الصّْلِيبْ دْيَالُه لْلْمُوضْعْ اللِّي سْمِيتُه الْجُمْجُمَة، وْكَيْسَمِّيوْهْ بْاللُّغَة الْعِبْرِيَّة الْجُلْجُتَة.</verse>
				<verse number="18">وْتْمَّ صَلْبُوهْ، وْصَلْبُو مْعَاهْ جُوجْ خْرِينْ، وَاحْدْ عْلَى لِيمْنْ وْلَاخُرْ عْلَى لِيسْرْ، وْيَسُوعْ فْالْوَسْطْ.</verse>
				<verse number="19">وْكْتَبْ بِيلَاطُسْ وَاحْدْ اللُّوحَة وْآمْرْ بَاشْ تْتْعَلّْقْ فُوقْ الصّْلِيبْ، وْكَانْ مْكْتُوبْ فِيهَا: «يَسُوعْ النَّاصِرِي مَلِكْ لِيهُودْ».</verse>
				<verse number="20">وْبْزَّافْ دْ لِيهُودْ قْرَاوْ هَادْ اللُّوحَة، حِيتْ الْمُوضْعْ اللِّي تّْصْلَبْ فِيهْ يَسُوعْ كَانْ قْرِيبْ مْنْ الْمْدِينَة. وْكَانْتْ مْكْتُوبَة بْاللُّغَة الْعِبْرِيَّة وْاللَّاتِينِيَّة وْالْيُونَانِيَّة.</verse>
				<verse number="21">وْݣَالُو الرُّؤَسَا دْ رْجَالْ الدِّينْ دْيَالْ لِيهُودْ لْبِيلَاطُسْ: «مَا تْكْتَبْشْ: مَلِكْ لِيهُودْ وَلَكِنْ كْتَبْ: هَادْ الرَّاجْلْ ݣَالْ: أَنَا مَلِكْ لِيهُودْ!».</verse>
				<verse number="22">وْهُوَ يْجَاوْبْهُمْ بِيلَاطُسْ: «اللِّي كْتَبْتُه رَانِي كْتَبْتُه».</verse>
				<verse number="23">وْمْنْ بَعْدْ، مْلِّي صْلْبُو الْعَسْكَرْ يَسُوعْ، شْدُّو حْوَايْجُه وْقْسْمُوهُمْ عْلَى رْبْعَة دْ الْقْسْمَاتْ، كُلّْ عَسْكْرِي خْدَا قْسْمَة. وْخْدَاوْ السّْلْهَامْ حْتَّى هُوَ، وْكَانْ كُلُّه طَرْفْ وَاحْدْ مَا مْخَيّْطْشْ.</verse>
				<verse number="24">وْهُمَ يْݣُولُو لْبَعْضِيَّاتْهُمْ: «بْلَا مَا نْشَرّْݣُوهْ، وَلَكِنْ نْضْرْبُو عْلِيهْ الْعُودْ وْنْشُوفُو فْمْنْ غَيْجِي». وْوْقَعْ هَادْشِّي بَاشْ يْتّْحَقّْقْ الْكْلَامْ اللِّي فْكْتَابْ اللَّهْ وْاللِّي كَيْݣُولْ: «قْسْمُو حْوَايْجِي مْعَ بْعْضِيَّاتْهُمْ وْعْلَى السّْلْهَامْ دْيَالِي ضْرْبُو الْعُودْ». هَادْشِّي اللِّي دَارُو الْعَسْكَرْ.</verse>
				<verse number="25">وْاللِّي كَانُو وَاقْفِينْ حْدَا صْلِيبْ يَسُوعْ هُمَ: مُّه، وْخَالْتُه، وْمَرْيَمْ مْرَاةْ كِلُوبَا، وْمَرْيَمْ الْمَجْدَلِيَّة.</verse>
				<verse number="26">وْمْلِّي شَافْ يَسُوعْ مُّه وْالتّْلْمِيدْ اللِّي كَانْ كَيْبْغِيهْ وَاقْفْ حْدَاهَا، ݣَالْ لْمُّه: «آ الْمْرَاة، هَا هُوَ وَلْدْكْ».</verse>
				<verse number="27">وْمْنْ بَعْدْ ݣَالْ لْلتّْلْمِيدْ دْيَالُه: «هَا هِيَ مُّكْ». وْمْنْ دِيكْ السَّاعَة دَّاهَا التّْلْمِيدْ مْعَاهْ لْدَارُه.</verse>
				<verse number="28">وْمْنْ بَعْدْ هَادْشِّي شَافْ يَسُوعْ بْلِّي كُلّْشِي كْمَلْ، وْهُوَ يْݣُولْ: «أَنَا عْطْشَانْ»، بَاشْ يْتّْحَقّْقْ دَاكْشِّي اللِّي فْكْتَابْ اللَّهْ.</verse>
				<verse number="29">وْكَانْ مْحْطُوطْ وَاحْدْ الْغُرَّافْ عَامْرْ بْالْخْلّْ، وْهُمَ يْفَزّْݣُو فِيهْ طَرْفْ دْيَالْ التُّوبْ وْدَارُوهْ فْوَاحْدْ الْعَرْشْ دْيَالْ عَشْبَةْ الزُّوفَا، وْقَرّْبُوهْ لِيهْ لْفُمُّه.</verse>
				<verse number="30">وْمْلِّي دَاقْ يَسُوعْ الْخَلّْ ݣَالْ: «كُلّْشِي كْمَلْ». وْهُوَ يْحْنِي رَاسُه وْمَاتْ.</verse>
				<verse number="31">وْحِيتْ كَانْ هَادَا هُوَ النّْهَارْ اللِّي كَيْوَجّْدُو فِيهْ لِيهُودْ لْلسّْبْتْ، وْمَا يْمْكَنْشْ تْبْقَى الدَّاتْ دْيَالْ الرّْجَالْ اللِّي مْصْلُوبِينْ مْعَلّْقَة عْلَى الصّْلِيبْ، حِيتْ السّْبْتْ نْهَارْ كْبِيرْ عَنْدْهُمْ، طْلْبُو مْنْ بِيلَاطُسْ بَاشْ يْهَرّْسْ السِّيݣَانْ دْيَالْ الرّْجَالْ وْيْنَزّْلُو الدَّاتْ دْيَالْهُمْ.</verse>
				<verse number="32">وْهُمَ يْجِيوْ الْعَسْكَرْ وْهَرّْسُو سِيݣَانْ الرّْجَالْ بْجُوجْ اللِّي مْصْلُوبِينْ مْعَ يَسُوعْ.</verse>
				<verse number="33">وَلَكِنْ مْلِّي جَاوْ بَاشْ يْهَرّْسُو سِيݣَانْ يَسُوعْ لْقَاوْهْ مَاتْ، وْمَا هَرْسُّوهُمْشْ لِيهْ.</verse>
				<verse number="34">وَلَكِنْ وَاحْدْ مْنْ هَادُوكْ الْعَسْكَرْ تْقَبْ جَنْبْ يَسُوعْ بْالْحَرْبَة، وْدِيكْ السَّاعَة خْرَجْ مْنُّه الدّْمْ وْالْمَا.</verse>
				<verse number="35">وْهَادَاكْ اللِّي شَافْ هَادْشِّي، شْهَدْ بِيهْ وْشْهَادْتُه صْحِيحَة، وْهُوَ مْتْيِقّْنْ بْلِّي كَيْݣُولْ الْحَقّْ بَاشْ تْآمْنُو حْتَّى نْتُمَ.</verse>
				<verse number="36">وْوْقَعْ هَادْشِّي بَاشْ يْتّْحَقّْقْ الْكْلَامْ اللِّي فْكْتَابْ اللَّهْ اللِّي كَيْݣُولْ: «حْتَّى عْضَمْ مْنُّه مَا غَيْتّْهَرّْسْ».</verse>
				<verse number="37">وْآيَة خْرَى فْكْتَابْ اللَّهْ كَتْݣُولْ: «غَيْشُوفُو فْهَادَاكْ اللِّي تْقْبُو لِيهْ جَنْبُه».</verse>
				<verse number="38">وْمْنْ بَعْدْ هَادْشِّي جَا يُوسْفْ اللِّي مْنْ الرَّامَة، وْاللِّي كَانْ تْلْمِيدْ دْ يَسُوعْ وْمَا مْعْرُوفْشْ عْلَاحْقَّاشْ كَانْ كَيْخَافْ مْنْ لِيهُودْ، وْطْلَبْ مْنْ بِيلَاطُسْ بَاشْ يَاخُدْ الدَّاتْ دْيَالْ يَسُوعْ، وْوَافْقْ بِيلَاطُسْ. وْجَا يُوسْفْ وْخْدَا الدَّاتْ دْيَالْ يَسُوعْ.</verse>
				<verse number="39">وْجَا حْتَّى نِيقُودِيمُوسْ اللِّي كَانْ جَا مْنْ قْبَلْ لْعَنْدْ يَسُوعْ بْاللِّيلْ، وْجَابْ مْعَاهْ تْقْرِيبًا تْلَاتِينْ كِيلُو دْ الْمَسْكْ الْحُرّْ مْخَلّْطْ بْالْعُودْ.</verse>
				<verse number="40">وْهُمَ يَاخْدُو الدَّاتْ دْيَالْ يَسُوعْ وْدَارُوهَا فْالْكْفَنْ وْحَنّْطُوهَا كِمَا كَانْتْ الْعَادَة عَنْدْ لِيهُودْ.</verse>
				<verse number="41">وْكَانْ فْالْمُوضْعْ اللِّي تّْصْلَبْ فِيهْ يَسُوعْ وَاحْدْ الجّْنَانْ، وْفْهَادْ الجّْنَانْ وَاحْدْ الْقْبَرْ جْدِيدْ عَمّْرْ شِي وَاحْدْ مَا تّْدْفَنْ فِيهْ.</verse>
				<verse number="42">وْدَارُو يَسُوعْ فْهَادَاكْ الْقْبَرْ حِيتْ قْرِيبْ، وْحِيتْ هَادَاكْ النّْهَارْ نِيتْ كَانُو لِيهُودْ كَيْوَجّْدُو لْلسّْبْتْ.</verse>
			</chapter>
			<chapter number="20">
				<verse number="1">الْفَصْلْ عْشْرِينْ وْنْهَارْ الْحَدّْ فْالصّْبَاحْ بْكْرِي، جَاتْ مَرْيَمْ الْمَجْدَلِيَّة لْلْقْبَرْ وْكَانْ بَاقِي الضّْلَامْ، وْهِيَ تْشُوفْ الْحَجْرَة مْحَيّْدَة مْنْ بَابْ الْقْبَرْ.</verse>
				<verse number="2">وْمْشَاتْ كَتْجْرِي لْعَنْدْ سِمْعَانْ بُطْرُسْ وْالتّْلْمِيدْ لَاخُرْ اللِّي كَانْ كَيْبْغِيهْ يَسُوعْ، وْݣَالْتْ لِيهُمْ: «رَاهْ هْزُّو الدَّاتْ دْيَالْ الرَّبّْ يَسُوعْ مْنْ الْقْبَرْ وْمَا عْرَفْنَاشْ فِينْ دَارُوهَا!».</verse>
				<verse number="3">وْهُوَ يْخْرَجْ بُطْرُسْ وْالتّْلْمِيدْ لَاخُرْ وْمْشَاوْ لْلْقْبَرْ،</verse>
				<verse number="4">وْكَانُو بْجُوجْ كَيْجْرِيوْ، وَلَكِنْ التّْلْمِيدْ لَاخُرْ سْبَقْ بُطْرُسْ وْوْصَلْ هُوَ اللّْوّْلْ لْلْقْبَرْ.</verse>
				<verse number="5">وْطْلّْ وْهُوَ يْبَانْ لِيهْ الْكْفَنْ مْحْطُوطْ فْالْأَرْضْ وَلَكِنْ مَا دْخَلْشْ.</verse>
				<verse number="6">وْلْحَقْ عْلِيهْ سِمْعَانْ بُطْرُسْ وْدْخَلْ لْلْقْبَرْ وْشَافْ الْكْفَنْ مْحْطُوطْ فْالْأَرْضْ،</verse>
				<verse number="7">وْالزِّيفْ اللِّي كَانْ عْلَى رَاسْ يَسُوعْ مَا كَانْشْ مْحْطُوطْ مْعَ الْكْفَنْ، وَلَكِنْ كَانْ مْجْمُوعْ فْبْلَاصَة خْرَى بُوحْدُه.</verse>
				<verse number="8">وْدِيكْ السَّاعَة دْخَلْ حْتَّى التّْلْمِيدْ لَاخُرْ اللِّي وْصَلْ هُوَ اللّْوّْلْ لْلْقْبَرْ، وْشَافْ وْهُوَ يْآمْنْ.</verse>
				<verse number="9">حِيتْ مَازَالْ مَا كَانُوشْ فَاهْمِينْ الْكْلَامْ اللِّي فْكْتَابْ اللَّهْ، اللِّي كَيْݣُولْ بْلِّي الْمَسِيحْ خَاصُّه يْتّْبْعَتْ مْنْ الْمُوتْ.</verse>
				<verse number="10">وْرْجْعُو التّْلَامْدْ بْجُوجْ بْحَالْهُمْ.</verse>
				<verse number="11">وَلَكِنْ مَرْيَمْ الْمَجْدَلِيَّة، بْقَاتْ وَاقْفَة حْدَا الْقْبَرْ عْلَى بْرَّا كَتْبْكِي. وْمْلِّي كَانْتْ كَتْبْكِي، طْلَّاتْ عْلَى الْقْبَرْ،</verse>
				<verse number="12">وْهِيَ تْشُوفْ جُوجْ دْ الْمَلَايْكَة لَابْسِينْ حْوَايْجْ بِيضِينْ ݣَالْسِينْ فِينْ كَانْتْ الدَّاتْ دْيَالْ يَسُوعْ مْحْطُوطَة، وَاحْدْ حْدَا الرَّاسْ وْلَاخُرْ حْدَا الرّْجْلِينْ.</verse>
				<verse number="13">وْهُمَ يْݣُولُو لِيهَا: «آ الْمْرَاة، عْلَاشْ كَتْبْكِي؟»، وْݣَالْتْ لِيهُمْ: «رَاهْ دَّاوْ سِيدِي وْمَا عْرَفْتْشْ فِينْ دَارُوهْ!».</verse>
				<verse number="14">وْمْلِّي ݣَالْتْ هَادْشِّي، تْلَفّْتَاتْ مُورَاهَا وْهِيَ تْشُوفْ يَسُوعْ وَاقْفْ، وْمَا عْرْفَاتْشْ بْلِّي هُوَ يَسُوعْ.</verse>
				<verse number="15">وْسْوّْلْهَا: «آ الْمْرَاة، عْلَاشْ كَتْبْكِي؟ وْعْلَى مْنْ كَتْقَلّْبِي؟». وْحْسَابْ لِيهَا وَاشْ هُوَ الجّْنَايْنِي، وْهِيَ تْجَاوْبُه: «آ سِيدِي، إِلَا كْنْتِ نْتَ اللِّي هْزِّيتِيهْ، غِيرْ ݣُولْ لِيَّ فِينْ دْرْتِيهْ وْأَنَا غَنْدِّيهْ».</verse>
				<verse number="16">وْݣَالْ لِيهَا يَسُوعْ: «آ مَرْيَمْ!». وْهِيَ تْلَفّْتْ وْݣَالْتْ لِيهْ بْالْعِبْرِيَّة: «رَبُّونِي!» -اللِّي كَتْعْنِي آ الْمُعَلِّمْ-.</verse>
				<verse number="17">وْݣَالْ لِيهَا يَسُوعْ: «مَا تْمْسِّينِيشْ، حِيتْ بَاقِي مَا طْلَعْتْ لْعَنْدْ الْآبْ، وَلَكِنْ سِيرِي لْعَنْدْ خُوتِي وْݣُولِي لِيهُمْ: رَانِي غَادِي نْطْلَعْ لْعَنْدْ بَّا وْبَّاكُمْ، وْإِلَاهِي وْإِلَاهْكُمْ».</verse>
				<verse number="18">وْرْجْعَاتْ مَرْيَمْ الْمَجْدَلِيَّة وْخَبّْرَاتْ التّْلَامْدْ وْݣَالْتْ لِيهُمْ: «رَانِي شْفْتْ الرَّبّْ»، وْعَاوْدَاتْ لِيهُمْ دَاكْشِّي اللِّي ݣَالْ لِيهَا يَسُوعْ.</verse>
				<verse number="19">وْفْالْعْشِيَّة دْيَالْ نْهَارْ الْحَدّْ، اللِّي هُوَ النّْهَارْ اللّْوّْلْ فْالسِّيمَانَة، كَانُو التّْلَامْدْ مْجْمُوعِينْ فْوَاحْدْ الْبْلَاصَة وْسَادِّينْ الْبِيبَانْ، عْلَاحْقَّاشْ كَانُو خَايْفِينْ مْنْ لِيهُودْ. وْهُوَ يْجِي يَسُوعْ وْوْقَفْ وَسْطْهُمْ وْݣَالْ: «السّْلَامْ عْلِيكُمْ!».</verse>
				<verse number="20">وْمْلِّي ݣَالْ لِيهُمْ هَادْشِّي وْرَّاهُمْ يْدِّيهْ وْجَنْبُه، وْفْرْحُو التّْلَامْدْ مْلِّي شَافُو الرَّبّْ.</verse>
				<verse number="21">وْهُوَ يْݣُولْ لِيهُمْ يَسُوعْ عَاوْتَانِي: «السّْلَامْ عْلِيكُمْ! كِمَا صِيفْطْنِي الْآبْ غَادِي نْصِيفْطْكُمْ حْتَّى أَنَا».</verse>
				<verse number="22">وْمْلِّي ݣَالْ هَادْشِّي، نْفَخْ فِيهُمْ وْݣَالْ لِيهُمْ: «قْبْلُو الرُّوحْ الْقُدُسْ،</verse>
				<verse number="23">اللِّي غْفَرْتُو لِيهْ دْنُوبُه غَتّْغْفَرْ لِيهْ، وْاللِّي مَا غْفَرْتُوشْ لِيهْ دْنُوبُه مَا غَتّْغْفَرْشْ لِيهْ».</verse>
				<verse number="24">وَلَكِنْ تُومَا، وَاحْدْ مْنْ التّْلَامْدْ الطّْنَاشْ، اللِّي كَيْسَمِّيوْهْ التّْوِيمِي، مَا كَانْشْ مْعَاهُمْ مْلِّي جَا يَسُوعْ.</verse>
				<verse number="25">وْهُمَ يْݣُولُو لِيهْ التّْلَامْدْ لْخْرِينْ: «رَاهْ شْفْنَا الرَّبّْ!». وْجَاوْبْهُمْ: «إِلَا مَا شْفْتْشْ فْيْدِّيهْ الْأَتَرْ دْيَالْ الْمْسَامْرْ، وْحَطِّيتْ صْبْعِي فْالْأَتَرْ، وْحَطِّيتْ يْدِّي فْجَنْبُه، رَاهْ مَا غَنْآمْنْشْ».</verse>
				<verse number="26">وْمْنْ بَعْدْ تْمَنْ يَّامْ، كَانُو تْلَامْدْ يَسُوعْ مْجْمُوعِينْ مَرَّة خْرَى وْمْعَاهُمْ تُومَا، وْكَانُو الْبِيبَانْ مْسْدُودِينْ. وْهُوَ يْجِي يَسُوعْ وْوْقَفْ فْالْوَسْطْ، وْݣَالْ لِيهُمْ: «السّْلَامْ عْلِيكُمْ!».</verse>
				<verse number="27">وْمْنْ بَعْدْ ݣَالْ لْتُومَا: «أَرَا صْبْعْكْ لّْهْنَا وْشُوفْ يْدِّيَّ، وْأَرَا يْدّْكْ حَطّْهَا عْلَى جَنْبِي، وْمَا تْشَكّْشْ وَلَكِنْ كُونْ مُومْنْ».</verse>
				<verse number="28">وْجَاوْبُه تُومَا وْݣَالْ لِيهْ: «رْبِّي وْإِلَاهِي!».</verse>
				<verse number="29">وْهُوَ يْݣُولْ لِيهْ يَسُوعْ: «عْلَاحْقَّاشْ شْفْتِينِي آمْنْتِي، وَلَكِنْ سْعْدَاتْ هَادُوكْ اللِّي آمْنُو بْلَا مَا يْشُوفُو».</verse>
				<verse number="30">وْدَارْ يَسُوعْ بْزَّافْ دْيَالْ الْعَلَامَاتْ خْرِينْ قُدَّامْ تْلَامْدُه مَا تّْكَتْبُوشْ فْهَادْ الْكْتَابْ.</verse>
				<verse number="31">أَمَّا هَادْ الْكْلَامْ رَاهْ تّْكْتَبْ بَاشْ تْآمْنُو بْلِّي يَسُوعْ هُوَ الْمَسِيحْ وَلْدْ اللَّهْ، وْبَاشْ إِلَا آمْنْتُو تْكُونْ عَنْدْكُمْ حَيَاةْ فْالْإِسْمْ دْيَالُه.</verse>
			</chapter>
			<chapter number="21">
				<verse number="1">الْفَصْلْ وَاحْدْ وْعْشْرِينْ وْمْنْ بَعْدْ هَادْشِّي، بَيّْنْ يَسُوعْ رَاسُه مَرَّة خْرَى لْتْلَامْدُه حْدَا بْحَرْ طَبَرِيَّة، وْبْحَالْ هَكَّا بَانْ:</verse>
				<verse number="2">كَانْ سِمْعَانْ بُطْرُسْ، وْتُومَا اللِّي كَيْسَمِّيوْهْ التّْوِيمِي، وْنَتَنَائِيلْ اللِّي مْنْ قَانَا اللِّي فْالْجَلِيلْ، وْوْلَادْ زَبَدِي، وْجُوجْ خْرِينْ مْنْ تْلَامْدُه، مْجْمُوعِينْ مْعَ بْعْضِيَّاتْهُمْ.</verse>
				<verse number="3">وْهُوَ يْݣُولْ لِيهُمْ سِمْعَانْ بُطْرُسْ: «أَنَا غَادِي نْمْشِي نْصَيّْدْ». وْݣَالُو لِيهْ: «حْتَّى حْنَا نْمْشِيوْ مْعَاكْ». وْهُمَ يْخَرْجُو وْرْكْبُو فْالْفْلُوكَة دِيكْ السَّاعَة، وْفْدِيكْ اللِّيلَة مَا صَيّْدُو وَالُو.</verse>
				<verse number="4">وْمْلِّي صْبَحْ الْحَالْ، وْقَفْ يَسُوعْ حْدَا جَنْبْ الْبْحَرْ، وَلَكِنْ التّْلَامْدْ مَا عَرْفُوشْ بْلِّي هُوَ يَسُوعْ.</verse>
				<verse number="5">وْهُوَ يْݣُولْ لِيهُمْ: «آ الدّْرَارِي، وَاشْ عَنْدْكُمْ شِي حُوتْ؟»، وْجَاوْبُوهْ: «لَّا!».</verse>
				<verse number="6">وْݣَالْ لِيهُمْ: «رْمِيوْ الشّْبْكَة دْيَالْكُمْ فْجَنْبْ الْفْلُوكَة عْلَى لِيمْنْ وْغَتْلْقَاوْ». وْمْلِّي رْمَاوْهَا، مَا قَدْرُوشْ يْجَرُّوهَا مْنْ كْتْرَةْ الْحُوتْ اللِّي فِيهَا.</verse>
				<verse number="7">وْݣَالْ التّْلْمِيدْ اللِّي كَانْ يَسُوعْ كَيْبْغِيهْ لْبُطْرُسْ: «رَاهْ هَادَا هُوَ الرَّبّْ»، وْغِيرْ سْمَعْ سِمْعَانْ بُطْرُسْ بْلِّي هُوَ الرَّبّْ، لْبَسْ حْوَايْجُه حِيتْ كَانْ عْرْيَانْ وْتّْلَاحْ فْالْمَا.</verse>
				<verse number="8">وَلَكِنْ التّْلَامْدْ لْخْرِينْ جَاوْ فْالْفْلُوكَة وْهُمَ كَيْجَرُّو الشّْبْكَة دْ الْحُوتْ، حِيتْ كَانُو بْعَادْ عْلَى الْبْرّْ غِيرْ بْشِي مْيَةْ مِتْرُو تْقْرِيبًا.</verse>
				<verse number="9">وْمْلِّي خَرْجُو لْلْبْرّْ شَافُو الْخُبْزْ وْالجّْمَرْ مْحْطُوطْ عْلِيهْ الْحُوتْ.</verse>
				<verse number="10">وْݣَالْ لِيهُمْ يَسُوعْ: «جِيبُو شْوِيَّة مْنْ دَاكْ الْحُوتْ اللِّي صَيّْدْتُوهْ دَابَا».</verse>
				<verse number="11">وْهُوَ يْطْلَعْ سِمْعَانْ بُطْرُسْ لْلْفْلُوكَة وْجْرّْ الشّْبْكَة لْلْبْرّْ وْهِيَ عَامْرَة بْمْيَة وْتْلَاتَة وْخَمْسِينْ حُوتَة مْنْ الْحُوتْ الْكْبِيرْ، وْوَاخَّا كَانْ الْحُوتْ كْتِيرْ مَا تّْشَرّْݣَاتْشْ الشّْبْكَة.</verse>
				<verse number="12">وْݣَالْ لِيهُمْ يَسُوعْ: «أَجِيوْ تَاكْلُو!». وْحْتَّى وَاحْدْ مْنْ التّْلَامْدْ مَا قْدَرْ يْسْوّْلُه شْكُونْ نْتَ، حِيتْ كَانُو كَيْعَرْفُو بْلِّي هُوَ الرَّبّْ.</verse>
				<verse number="13">وْمْنْ بَعْدْ قَرّْبْ يَسُوعْ، وْخْدَا الْخُبْزْ وْعْطَاهْ لِيهُمْ، وْعْطَاهُمْ حْتَّى الْحُوتْ.</verse>
				<verse number="14">وْهَادِي هِيَ الْمَرَّة التَّالْتَة اللِّي بَانْ فِيهَا يَسُوعْ لْتْلَامْدُه مْنْ بَعْدْمَا تّْبْعَتْ مْنْ الْمُوتْ.</verse>
				<verse number="15">وْمْنْ بَعْدْمَا كْلَاوْ، ݣَالْ يَسُوعْ لْسِمْعَانْ بُطْرُسْ: «آ سِمْعَانْ وَلْدْ يُوحَنَّا، وَاشْ كَتْبْغِينِي كْتَرْ مْنْ هَادُو؟». وْجَاوْبُه وْݣَالْ لِيهْ: «إِيِّهْ، آ الرَّبّْ، نْتَ كَتْعْرَفْ بْلِّي كَنْبْغِيكْ». وْݣَالْ لِيهْ: «إِيوَا وْكَّلْ الْخْرْفَانْ دْيَالِي».</verse>
				<verse number="16">وْعَاوْدْ ݣَالْ لِيهْ الْمَرَّة التَّانْيَة: «آ سِمْعَانْ وَلْدْ يُوحَنَّا، وَاشْ كَتْبْغِينِي؟». ݣَالْ لِيهْ: «إِيِّهْ، آ الرَّبّْ. نْتَ كَتْعْرَفْ بْلِّي كَنْبْغِيكْ». وْهُوَ يْݣُولْ لِيهْ: «إِيوَا رَدّْ الْبَالْ لْلْخَرْفَانْ دْيَالِي».</verse>
				<verse number="17">وْعَاوْدْ ݣَالْ لِيهْ الْمَرَّة التَّالْتَة: «آ سِمْعَانْ وَلْدْ يُوحَنَّا، وَاشْ كَتْبْغِينِي؟». وْهُوَ يْتْقَلّْقْ بُطْرُسْ حِيتْ هَادِي الْمَرَّة التَّالْتَة وْيَسُوعْ كَيْݣُولْ لِيهْ: «وَاشْ كَتْبْغِينِي؟». وْجَاوْبُه بُطْرُسْ وْݣَالْ لِيهْ: «نْتَ آ الرَّبّْ كَتْعْرَفْ كُلّْشِي وْنْتَ كَتْعْرَفْ بْلِّي كَنْبْغِيكْ». وْهُوَ يْݣُولْ لِيهْ يَسُوعْ: «إِيوَا وْكَّلْ الْخْرْفَانْ دْيَالِي.</verse>
				<verse number="18">وْنْݣُولْ لِيكْ الْحَقّْ: مْلِّي كْنْتِ بَاقِي شَابّْ، كْنْتِ قَادْرْ تّْحَزّْمْ وْتْمْشِي فِينْ مَا بْغِيتِي. وَلَكِنْ مْلِّي غَتْكْبَرْ فْالْعْمَرْ غَتْمَدّْ يْدِّيكْ وْغَيْجِي وَاحْدْ آخُرْ يْحَزّْمْكْ وْيْدِّيكْ فِينْ مَا بْغِيتِيشْ نْتَ تْمْشِي».</verse>
				<verse number="19">وْݣَالْ يَسُوعْ هَادْشِّي بَاشْ يْبَيّْنْ كِيفَاشْ غَيْمُوتْ بُطْرُسْ، وْهَكَّا غَيْعْطِي الْعَزّْ لْلَّهْ. وْمْلِّي ݣَالْ لِيهْ هَادْ الْكْلَامْ، ݣَالْ لِيهْ: «تْبَعْنِي».</verse>
				<verse number="20">وْتْلَفّْتْ بُطْرُسْ وْشَافْ التّْلْمِيدْ اللِّي كَانْ يَسُوعْ كَيْبْغِيهْ تَابْعْهُمْ، وْهُوَ نِيتْ اللِّي كَانْ تّْكَّا عْلَى صْدَرْ يَسُوعْ وَقْتْ الْعْشَا وْݣَالْ لِيهْ: «شْكُونْ آ سِيدِي اللِّي غَيْسَلّْمَكْ؟».</verse>
				<verse number="21">وْمْلِّي شَافُه بُطْرُسْ، ݣَالْ لْيَسُوعْ: «آ الرَّبّْ، وْهَادَا آشْ غَادِي يْجْرَا لِيهْ؟».</verse>
				<verse number="22">وْهُوَ يْجَاوْبُه يَسُوعْ: «وْإِلَا بْغِيتُه يْبْقَى حْتَّى نْرْجَعْ، أَشْنُو كَيْهَمّْكْ نْتَ؟ غِيرْ تْبَعْنِي!».</verse>
				<verse number="23">وْدَاعْتْ الْخْبَارْ بِينْ الْخُوتْ بْلِّي هَادَاكْ التّْلْمِيدْ مَا غَادِيشْ يْمُوتْ، وَلَكِنْ يَسُوعْ مَا ݣَالْشْ لْبُطْرُسْ بْلِّي هَادَاكْ التّْلْمِيدْ مَا غَادِيشْ يْمُوتْ، وَلَكِنْ ݣَالْ: «إِلَا بْغِيتُه يْبْقَى حْتَّى نْرْجَعْ، أَشْنُو كَيْهَمّْكْ نْتَ».</verse>
				<verse number="24">وْهَادْ التّْلْمِيدْ هُوَ اللِّي كَيْشْهَدْ بْهَادْ الْأُمُورْ وْهُوَ اللِّي كْتَبْهَا، وْحْنَا كَنْعَرْفُو بْلِّي الشّْهَادَة دْيَالُه صْحِيحَة.</verse>
				<verse number="25">وْكَايْنَة أُمُورْ خْرَى كْتِيرَة دَارْهَا يَسُوعْ، كُونْ تّْكَتْبَاتْ وَحْدَة بْوَحْدَة، مَا كَنْضَنّْشْ وَاشْ الدّْنْيَا بْرَاسْهَا غَادِي تّْسَاعْ لْلْكْتُبْ اللِّي تّْكَتْبُو عْلِيهَا.</verse>
			</chapter>
		</book>
		<book number="44">
			<chapter number="1">
				<verse number="1">الْفَصْلْ اللّْوّْلْ كْتَبْتْ كْتَابِي اللّْوّْلْ آ تَاوْفِيلُسْ، عْلَى كُلّْ مَا بْدَا يَسُوعْ كَيْدِيرْ وْكَيْعَلّْمْ بِيهْ،</verse>
				<verse number="2">حْتَّى لْلنّْهَارْ اللِّي تّْرْفَعْ فِيهْ، مْنْ بَعْدْمَا تّْكَلّْمْ بْالرُّوحْ الْقُدُسْ وْوْصَّى الرُّسُلْ اللِّي خْتَارْهُمْ،</verse>
				<verse number="3">وْلِيهُمْ وْرَّا رَاسُه حَيّْ بْبَرَاهِينْ كْتِيرَة، مْنْ بَعْدْ الْعْدَابْ وْالْمُوتْ دْيَالُه، وْمُدَّةْ رْبْعِينْ يُومْ وْهُوَ كَيْظْهَرْ لِيهُمْ وْكَيْتّْكَلّْمْ عْلَى الْأُمُورْ اللِّي خَاصَّة بْمَمْلَكَةْ اللَّهْ.</verse>
				<verse number="4">وْمْلِّي كَانْ ݣَالْسْ كَيَاكُلْ مْعَاهُمْ، وْصَّاهُمْ وْݣَالْ: «مَا تْمْشِيوْشْ مْنْ أُورْشَلِيمْ، وَلَكِنْ تّْسْنَّاوْ الْوَعْدْ اللِّي وْعَدْ بِيهْ بَّا وْسْمَعْتُوهْ مْنِّي،</verse>
				<verse number="5">عْلَاحْقَّاشْ يُوحَنَّا كَانْ كَيْعَمّْدْ بْالْمَا، أَمَّا نْتُمَ رَاهْ غَادِي تْتْعَمّْدُو بْالرُّوحْ الْقُدُسْ مْنْ بَعْدْ يَّامَاتْ قْلَالْ».</verse>
				<verse number="6">وْهُمَ يْسْوّْلُوهْ التّْلَامْدْ مْلِّي كَانُو مْجْمُوعِينْ وْݣَالُو لِيهْ: «يَا رَبّْ، وَاشْ فْهَادْ الزّْمَانْ غَادِي تْرْجّْعْ الْمُلْكْ لْإِسْرَائِيلْ؟».</verse>
				<verse number="7">وْجَاوْبْهُمْ يَسُوعْ: «مَاشِي مْنْ حَقّْكُمْ تْعَرْفُو الْمُنَاسَبَاتْ وْالْوْقَاتْ اللِّي حَدَّدْهُمْ الْآبْ بْالْقُدْرَة دْيَالُه.</verse>
				<verse number="8">وَلَكِنْ غَادِي تَاخْدُو الْقُوَّة مْلِّي يْنْزَلْ عْلِيكُمْ الرُّوحْ الْقُدُسْ، وْغَتْكُونُو لِيَّ شْهُودْ فْأُورْشَلِيمْ وْبْلَادْ الْيَهُودِيَّة كُلّْهَا وْالسَّامِرَة، وْحْتَّى لْآخِرْ بْلَاصَة فْالدّْنْيَا».</verse>
				<verse number="9">وْمْنْ بَعْدْمَا ݣَالْ هَادْ الْكْلَامْ، تّْرْفَعْ وْهُمَ كَيْشُوفُو، حْتَّى ضَرْݣَاتُه عْلِيهُمْ سْحَابَة.</verse>
				<verse number="10">وْمْلِّي كَانُو كَيْشُوفُو فْالسّْمَا وْهُوَ كَيْبَعّْدْ، وْقْفُو حْدَاهُمْ عْلَى غَفْلَة جُوجْ رْجَالْ بْلْبَاسْ بْيَضْ،</verse>
				<verse number="11">وْݣَالُو لِيهُمْ: «آ هَادْ الرّْجَالْ الْجَلِيلِيِّينْ، مَالْكُمْ وَاقْفِينْ كَتْشُوفُو فْالسّْمَا؟ يَسُوعْ هَادَا اللِّي تّْرْفَعْ مْنْ وَسْطْكُمْ لْلسّْمَا، غَيْرْجَعْ مْنّْهَا كِمَا شْفْتُوهْ غَادِي لِيهَا».</verse>
				<verse number="12">وْمْنْ بَعْدْ، رْجْعُو التّْلَامْدْ لْأُورْشَلِيمْ مْنْ الجّْبَلْ اللِّي سْمِيتُه جْبَلْ الزِّيتُونْ، اللِّي قْرِيبْ مْنْ أُورْشَلِيمْ بْكِيلُومِتْرْ تْقْرِيبًا.</verse>
				<verse number="13">وْمْلِّي دَخْلُو لْلْمْدِينَة، طْلْعُو لْلْبِيتْ الْفُوقَانِي اللِّي كَانُو كَيْتّْجَمْعُو فِيهْ، وْكَانْ تْمَّ بُطْرُسْ وْيُوحَنَّا وْيَعْقُوبْ وْأَنْدْرَاوُسْ وْفِيلُبُّسْ وْتُومَا وْبَرْتُولَمَاوُسْ وْمَتَّى وْيَعْقُوبْ بْنْ حَلْفَى وْسِمْعَانْ الْغَيُورْ وْيَهُودَا وَلْدْ يَعْقُوبْ.</verse>
				<verse number="14">هَادُو كُلّْهُمْ كَانُو كَيْدَاوْمُو عْلَى الصّْلَاة بْقَلْبْ وَاحْدْ، مْعَ الْعْيَالَاتْ وْمَرْيَمْ أُمّْ يَسُوعْ وْخُوتُه.</verse>
				<verse number="15">وْفْدِيكْ لِيَّامْ، وْقَفْ بُطْرُسْ وَسْطْ الْخُوتْ الْمُومْنِينْ، وْكَانُو الْحَاضْرِينْ تْقْرِيبًا مْيَة وْعْشْرِينْ وَاحْدْ وْهُوَ يْݣُولْ:</verse>
				<verse number="16">«آ الْخُوتْ، كَانْ لَابْدّْ مَا يْتّْحَقّْقْ هَادْشِّي اللِّي مْكْتُوبْ فْكْتَابْ اللَّهْ وْاللِّي ݣَالُه الرُّوحْ الْقُدُسْ مْنْ قْبَلْ بْلْسَانْ النّْبِي دَاوُدْ، عْلَى يَهُودَا اللِّي وْرَّا الطّْرِيقْ لْهَادُوكْ اللِّي شْدُّو يَسُوعْ.</verse>
				<verse number="17">حِيتْ يَهُودَا كَانْ مْحْسُوبْ وَاحْدْ مْنَّا وْكَانْ عَنْدُه الْحَقّْ بَاشْ يْشَارْكْنَا فْهَادْ الْخْدْمَة دْيَالْ الرَّبّْ.</verse>
				<verse number="18">وْنَاضْ هَادْ الرَّاجْلْ وْشْرَا فْدَّانْ بْفْلُوسْ الْحْرَامْ، وْمْلِّي طَاحْ عْلَى وْجْهُه تّْحَلَّاتْ كَرْشُه وْخَرْجُو مْصَارْنُه كُلّْهُمْ.</verse>
				<verse number="19">وْوْلَّى هَادْشِّي مْعْرُوفْ عَنْدْ ݣَاعْ النَّاسْ دْيَالْ أُورْشَلِيمْ، حْتَّى تّْسَمَّى دَاكْ الْفْدَّانْ بْلُغْتْهُمْ حَقْلْ دَمَا يَعْنِي فْدَّانْ الدّْمْ.</verse>
				<verse number="20">حِيتْ مْكْتُوبْ فْكْتَابْ الْمَزَامِيرْ: مْصَّابْ تْوَلِّي دَارُه خَرْبَة 	وْحْتَّى حَدّْ مَا يْسْكُنْ فِيهَا. وْيَاخُدْ خْدَمْتُه وَاحْدْ آخُرْ.</verse>
				<verse number="21">عْلَى هَادْشِّي خَاصّْ وَاحْدْ مْنْ بِينْ الرّْجَالْ اللِّي عَاشُو مْعَانَا الْوَقْتْ كُلُّه اللِّي كَانْ فِيهْ الرَّبّْ يَسُوعْ وَسْطْنَا،</verse>
				<verse number="22">مْنْ الْمَعْمُودِيَّة اللِّي عَمّْدُه يُوحَنَّا حْتَّى لْلنّْهَارْ اللِّي تّْرْفَعْ فِيهْ لْلسّْمَا مْنْ بِينَاتْنَا، يْوَلِّي شَاهْدْ مْعَانَا بْلِّي الرَّبّْ يَسُوعْ تّْبْعَتْ مْنْ الْمُوتْ».</verse>
				<verse number="23">وْهُمَ يْقَدّْمُو جُوجْ دْ النَّاسْ: يُوسْفْ اللِّي كَيْعَيْطُو لِيهْ بَارْسَابَا وْاللِّي كَيْتّْسْمَّى تَانِي يُوسْتُسْ، وْمَتِّيَاسْ.</verse>
				<verse number="24">وْصْلَّاوْ وْݣَالُو: «يَا رَبّْ، نْتَ اللِّي عَارْفْ قْلُوبْ النَّاسْ كُلّْهُمْ، بَيّْنْ لِينَا شْكُونْ اللِّي خْتَارِتِيهْ مْنْ هَادْ الجُّوجْ،</verse>
				<verse number="25">بَاشْ يَاخُدْ هَادْ الْخْدْمَة وْيْكُونْ رَسُولْ فْبْلَاصْةْ يَهُودَا اللِّي خْلَّاهَا وْمْشَى لْلْمُوضْعْ اللِّي يْسْتَاهْلْهُ».</verse>
				<verse number="26">وْضْرْبُو الْعُودْ عْلِيهُمْ بْجُوجْ وْهُوَ يْجِي فْمَتِّيَاسْ، وْوْلَّى مْعَ الرُّسُلْ الْحْضَاشْ.</verse>
			</chapter>
			<chapter number="2">
				<verse number="1">الْفَصْلْ التَّانِي وْمْلِّي وْصَلْ يُومْ الْخَمْسِينْ، كَانُو الْمُومْنِينْ كُلّْهُمْ مْجْمُوعِينْ فْبْلَاصَة وَحْدَة،</verse>
				<verse number="2">وْعْلَى غَفْلَة تّْسْمَعْ صُوتْ مْنْ السّْمَا بْحَالْ شِي رِيحْ قْوِيَّة، وْعَمّْرْ الدَّارْ فِينْ كَانُو ݣَالْسِينْ كُلّْهَا.</verse>
				<verse number="3">وْبَانُو لِيهُمْ أَلْسِنَة مْفَرّْقِينْ بْحَالْ إِلَا مْنْ الْعَافْيَة وْتّْحَطّْ عْلَى كُلّْ وَاحْدْ مْنّْهُمْ لْسَانْ.</verse>
				<verse number="4">وْتّْعَمّْرُو كُلّْهُمْ بْالرُّوحْ الْقُدُسْ، وْبْدَاوْ كَيْتّْكَلّْمُو بْلُغَاتْ خْرِينْ، كِمَا عْطَاهُمْ الرُّوحْ يْتّْكَلّْمُو.</verse>
				<verse number="5">وْكَانُو شِي يْهُودْ مْتَّاقْيِينْ اللَّهْ مْنْ ݣَاعْ الشّْعُوبْ دْيَالْ الدّْنْيَا سَاكْنِينْ فْأُورْشَلِيمْ.</verse>
				<verse number="6">وْمْلِّي وْقَعْ هَادْ الصُّوتْ، تّْجَمْعُو نَاسْ مْنّْهُمْ وْهُمَ حَايْرِينْ، عْلَاحْقَّاشْ كُلّْ وَاحْدْ مْنّْهُمْ كَانْ كَيْسْمَعْ الْمُومْنِينْ كَيْتّْكَلّْمُو بْلُغْتُه.</verse>
				<verse number="7">وْدَهْشُو وْتّْعَجّْبُو وْݣَالُو: «وَاشْ مَاشِي ݣَاعْ هَادُو اللِّي كَيْتّْكَلّْمُو مْنْ الْجَلِيلْ؟</verse>
				<verse number="8">إِيوَا كِيفَاشْ كَيْسْمَعْهُمْ كُلّْ وَاحْدْ مْنَّا بْلُغْةْ بْلَادُه اللِّي تّْوْلَدْ فِيهَا؟</verse>
				<verse number="9">رَاهْ فِينَا اللِّي مْنْ بْلَادْ فَرْتِيَّة وْمَادِي وْعِيلَامْ، وْاللِّي كَيْسَكْنُو فْبْلَادْ مَا بِينْ النَّهْرَيْنْ وْفْالْيَهُودِيَّة وْكَبَّدُوكِيَّة وْبُنْتُسْ وْآسْيَا،</verse>
				<verse number="10">وْفِرِيجِيَّة وْبَمْفِيلِيَّة وْمِصْرْ، وْجِهْةْ لِيبِيَا اللِّي قْرِيبَة مْنْ الْقَيْرَوَانْ، وْالرُّومَانِيِّينْ اللِّي كَيْزُورُو الْمْدِينَة،</verse>
				<verse number="11">لِيهُودْ وْالْبْرَّانِيِّينْ اللِّي وْلَّاوْ يْهُودْ، الْكِرِيتِيِّينْ وْالْعْرَبْ، وْوَاخَّا هَكَّاكْ كَنْسَمْعُوهُمْ كَيْتّْكَلّْمُو بْاللُّغَاتْ دْيَالْنَا عْلَى الْأُمُورْ الْعْجِيبَة دْيَالْ اللَّهْ!».</verse>
				<verse number="12">وْتّْعَجّْبُو كُلّْهُمْ وْحَارُو، وْسْوّْلُو بْعْضِيَّاتْهُمْ: «أَشْنُو كَيْعْنِي هَادْشِّي؟».</verse>
				<verse number="13">وَلَكِنْ وْحْدِينْ خْرِينْ كَانُو كَيْضَحْكُو وْكَيْݣُولُو: «رَاهُمْ شَرْبُو الْخْمَرْ بْزَّافْ!».</verse>
				<verse number="14">وْوْقَفْ بُطْرُسْ مْعَ التّْلَامْدْ الْحْضَاشْ، وْتّْكَلّْمْ بْصُوتْ عَالِي وْݣَالْ لْلنَّاسْ: «آ الرّْجَالْ اللِّي يْهُودْ، وْنْتُمَ اللِّي سَاكْنِينْ فْأُورْشَلِيمْ كُلّْكُمْ، سْمْعُو لْكْلَامِي بَاشْ هَادْشِّي يْكُونْ مْعْرُوفْ عَنْدْكُمْ،</verse>
				<verse number="15">هَادْ النَّاسْ مَاشِي سْكْرَانِينْ كِمَا كَتْضَنُّو نْتُمَ، حِيتْ هَادِي يَالَّاهْ التّْسْعُودْ دْيَالْ الصّْبَاحْ.</verse>
				<verse number="16">وَلَكِنْ هَادْشِّي اللِّي ݣَالُه النّْبِي يُوئِيلْ:</verse>
				<verse number="17">	كَيْݣُولْ اللَّهْ: فْلِيَّامْ اللّْخْرَة 	غَنْفِيضْ بْرُوحِي عْلَى النَّاسْ كُلّْهُمْ، 		وْغَيْتّْنَبّْأُو وْلَادْكُمْ وْبْنَاتْكُمْ 			وْغَيْشُوفُو الشُّبَّانْ دْيَالْكُمْ رُؤْيَاتْ، وْغَيْحَلْمُو الْكْبَارْ مْنّْكُمْ فْالْعْمَرْ حْلْمَاتْ.</verse>
				<verse number="18">	وْغَنْفِيضْ بْرُوحِي فْدِيكْ لِيَّامْ 	عْلَى الْعْبِيدْ دْيَالِي رْجَالْ وْنْسَا، وْغَادِي يْتّْنَبّْأُو.</verse>
				<verse number="19">	وْغَنْدِيرْ أُمُورْ عْجِيبَة فْالسّْمَا مْنْ الْفُوقْ 	وْعَلَامَاتْ عْلَى الْأَرْضْ مْنْ لْتَحْتْ: دْمّْ وْعَافْيَة وْدْخَّانْ دَايْرْ بْحَالْ السّْحَابَة،</verse>
				<verse number="20">	وْالشّْمْسْ غَتْوَلِّي ضْلَامْ، وْالْقَمَرْ غَيْوَلِّي حْمَرْ بْحَالْ الدّْمْ، قْبَلْ مَا يْجِي الْيُومْ الْعْظِيمْ الْمْشْهُورْ دْيَالْ الرَّبّْ.</verse>
				<verse number="21">وْغَيْكُونْ بْاللِّي كُلّْ وَاحْدْ كَيْطْلَبْ إِسْمْ الرَّبّْ، غَيْنْجَا.</verse>
				<verse number="22">آ الرّْجَالْ الْإِسْرَائِيلِيِّينْ، سْمْعُو هَادْ الْكْلَامْ: رَاهْ بَانْ لِيكُمْ بْالْبُرْهَانْ بْلِّي يَسُوعْ النَّاصِرِي هُوَ مْنْ عَنْدْ اللَّهْ، بْالْمُعْجِزَاتْ وْالْأُمُورْ الْعْجِيبَة وْالْعَلَامَاتْ اللِّي دَارْهَا اللَّهْ عْلَى يْدِّيهْ وَسْطْكُمْ، كِيفْ كَتْعَرْفُو حْتَّى نْتُمَ.</verse>
				<verse number="23">وْهُوَ اللِّي سَلّْمُوهْ لِيكُمْ كِمَا هِيَ خُطَّةْ اللَّهْ اللِّي مْوَجّْدْهَا وْالْعِلْمْ دْيَالُه اللِّي سْبَقْ، وْبْيْدِّينْ الْمُدْنِبِينْ صْلَبْتُوهْ وْقْتَلْتُوهْ.</verse>
				<verse number="24">وَلَكِنْ اللَّهْ فَكُّه مْنْ قْيُودْ الْمُوتْ وْبَعْتُه حَيّْ، حِيتْ مَا كَانْشْ يْمْكَنْ لْلْمُوتْ تْبْقَى حَابْسَاهْ،</verse>
				<verse number="25">حِيتْ دَاوُدْ ݣَالْ عْلِيهْ: كْنْتْ كَنْشُوفْ الرَّبّْ قُدَّامِي دِيمَا، عْلَاحْقَّاشْ هُوَ عْلَى لِيمْنْ دْيَالِي بَاشْ مَا نْتّْزَعْزَعْشْ،</verse>
				<verse number="26">	عْلَى دَاكْشِّي فْرَحْ قَلْبِي وْسَبّْحْ لْسَانِي، وْحْتَّى دَاتِي غَادِي تْمُوتْ وْعَنْدْهَا الرّْجَا،</verse>
				<verse number="27">	عْلَاحْقَّاشْ مَا غَادِيشْ تْخَلِّينِي فْالْهَاوِيَة وْمَا غَادِيشْ تْخَلِّي الْقُدُّوسْ دْيَالْكْ يْتّْعَفّْنْ فْالْقْبَرْ.</verse>
				<verse number="28">هْدِيتِينِي لْطْرِيقْ الْحَيَاةْ، وْغَتْعَمّْرْنِي بْالْفَرْحَة مْلِّي نْشُوفْ وْجْهَكْ.</verse>
				<verse number="29">آ الْخُوتْ، سْمْحُو لِيَّ نْݣُولْ لِيكُمْ بْكُلّْ صَرَاحَة: رَاهْ جْدّْنَا دَاوُدْ مَاتْ وْتّْدْفَنْ، وْالْقْبَرْ دْيَالُه مَازَالْ عَنْدْنَا حْتَّى لْهَادْ النّْهَارْ.</verse>
				<verse number="30">وْحِيتْ كَانْ نْبِي، وْعَارْفْ بْلِّي اللَّهْ وَاعْدُه بْالْحَقّْ بْلِّي مْنْ التّْرِّيكَة دْيَالُه غَيْصِيفْطْ الْمَسِيحْ بَاشْ يْݣَلّْسُه عْلَى الْعَرْشْ دْيَالُه.</verse>
				<verse number="31">تّْنَبّْأْ وْتّْكَلّْمْ عْلَى الْبَعْتْ دْيَالْ الْمَسِيحْ وْبْلِّي نْفْسُه مَا غَتْبْقَاشْ فْالْهَاوِيَة وْالدَّاتْ دْيَالُه مَا غَتّْعَفّْنْشْ.</verse>
				<verse number="32">يَسُوعْ هَادَا بَعْتُه اللَّهْ مْنْ الْمُوتْ، وْحْنَا كُلّْنَا شَاهْدِينْ عْلَى هَادْشِّي.</verse>
				<verse number="33">وْمْلِّي تّْرْفَعْ لْلسّْمَا عْلَى لِيمْنْ دْيَالْ اللَّهْ، وْخْدَا مْنْ عَنْدْ الْآبْ الرُّوحْ الْقُدُسْ اللِّي وْعَدْنَا بِيهْ، نَزّْلُه عْلِينَا كِيفْمَا كَتْشُوفُوهْ وْكَتْسَمْعُوهْ دَابَا.</verse>
				<verse number="34">حِيتْ دَاوُدْ مَا طْلَعْشْ لْلسَّمَاوَاتْ، وَلَكِنْ بْنَفْسُه كَيْݣُولْ: ݣَالْ الرَّبّْ لْرَبِّي: ݣْلَسْ عْلَى لِيمْنْ دْيَالِي</verse>
				<verse number="35">حْتَّى نْدِيرْ عْدْيَانْكْ تَحْتْ رْجْلِيكْ.</verse>
				<verse number="36">إِيوَا خَاصّْ ݣَاعْ شَعْبْ إِسْرَائِيلْ يْعَرْفُو وْيْتّْيِقّْنُو بْلِّي اللَّهْ دَارْ يَسُوعْ هَادَا اللِّي نْتُمَ صْلَبْتُوهْ، رَبّْ وْمَسِيحْ».</verse>
				<verse number="37">وْمْلِّي سْمْعُو النَّاسْ هَادْ الْكْلَامْ، تْنَادْمْ مْعَاهُمْ الْحَالْ، وْݣَالُو لْبُطْرُسْ وْلْلرُّسُلْ لْخْرِينْ: «آشْ خَاصّْنَا نْدِيرُو آ الْخُوتْ؟»</verse>
				<verse number="38">وْهُوَ يْݣُولْ لِيهُمْ بُطْرُسْ: «تُوبُو، وْخَاصّْ كُلّْ وَاحْدْ مْنّْكُمْ يْتّْعَمّْدْ بْإِسْمْ يَسُوعْ الْمَسِيحْ بَاشْ تّْغْفَرْ لِيكُمْ دْنُوبْكُمْ، وْغَادِي يْنْعَمْ عْلِيكُمْ اللَّهْ بْالرُّوحْ الْقُدُسْ،</verse>
				<verse number="39">حِيتْ هُوَ وَاعْدْكُمْ بِيهْ وْوَاعْدْ وْلَادْكُمْ وْݣَاعْ النَّاسْ اللِّي بْعَادْ، كُلّْ وَاحْدْ غَيْعَيّْطْ عْلِيهْ الرَّبّْ إِلَاهْنَا لْعَنْدُه».</verse>
				<verse number="40">وْكَانْ بُطْرُسْ كَيْخَبّْرْهُمْ وْكَيْشَجّْعْهُمْ بْكْلَامْ آخُرْ كْتِيرْ وْكَيْݣُولْ لِيهُمْ: «نْجِّيوْ رَاسْكُمْ مْنْ هَادْ الْجِيلْ الْفَاسْدْ!»</verse>
				<verse number="41">وْاللِّي قْبْلُو كْلَامُه بْالْفَرْحَة تّْعَمّْدُو، وْتّْزَادُو عْلَى الجّْمَاعَة دْ الْمُومْنِينْ فْدَاكْ النّْهَارْ شِي تْلْتَالَافْ وَاحْدْ.</verse>
				<verse number="42">وْكَانُو كَيْدَاوْمُو عْلَى التَّعْلِيمْ دْيَالْ الرُّسُلْ، وْعْلَى الشّْرْكَة مْعَ بْعْضِيَّاتْهُمْ، وْالْعْشَا دْيَالْ الرَّبّْ، وْالصّْلَاة.</verse>
				<verse number="43">وْوْلَّاوْ ݣَاعْ النَّاسْ خَايْفِينْ، وْكَانُو بْزَّافْ دْ الْعْجَايْبْ وْالْعَلَامَاتْ كَيْتّْدَارُو عْلَى يْدِّينْ الرُّسُلْ.</verse>
				<verse number="44">وْݣَاعْ هَادُوكْ اللِّي آمْنُو كَانُو مْتَّاحْدِينْ وْكَانْ كُلّْشِي مْشْرُوكْ بِينَاتْهُمْ،</verse>
				<verse number="45">وْكَانُو كَيْبِيعُو الْأَمْلَاكْ دْيَالْهُمْ وْݣَاعْ دَاكْشِّي اللِّي عَنْدْهُمْ، وْكَيْقَسْمُو تَمَنُه بِينَاتْهُمْ عْلَى حْسَابْ مَا كَيْحْتَاجْ كُلّْ وَاحْدْ.</verse>
				<verse number="46">وْكُلَّ نْهَارْ كَانُو كَيْتّْجَمْعُو فْبِيتْ اللَّهْ مْتَّاحْدِينْ، وْكَيْشَرْكُو الطّْعَامْ بِينَاتْهُمْ فْدْيُورْهُمْ، وْكَيَاكْلُو وْهُمَ فْرْحَانِينْ وْمْتْوَاضْعِينْ،</verse>
				<verse number="47">وْكَيْسَبّْحُو اللَّهْ، وْكَانُو مْقْبُولِينْ عَنْدْ النَّاسْ كُلّْهُمْ. وْكَانْ الرَّبّْ كُلَّ نْهَارْ كَيْزِيدْ النَّاسْ اللِّي نْجَّاهُمْ لْجْمَاعْةْ الْمُومْنِينْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْفْسَاعْةْ الصّْلَاة دْيَالْ التّْلَاتَة دْ الْعْشِيَّة، مْشَى بُطْرُسْ وْيُوحَنَّا لْبِيتْ اللَّهْ.</verse>
				<verse number="2">وْكَانْ وَاحْدْ الرَّاجْلْ زْحَّافْ مْنْ كَرْشْ مُّه، كَيْهَزُّوهْ النَّاسْ كُلَّ نْهَارْ وْكَيْحَطُّوهْ حْدَا الْبَابْ دْيَالْ بِيتْ اللَّهْ، اللِّي سْمِيتُه الْبَابْ الزّْوِينْ، بَاشْ يْطْلَبْ الصَّدَقَة مْنْ النَّاسْ اللِّي كَيْدَخْلُو لْبِيتْ اللَّهْ.</verse>
				<verse number="3">وْمْلِّي شَافْ هَادْ الرَّاجْلْ بُطْرُسْ وْيُوحَنَّا غَادْيِينْ يْدَخْلُو، طْلَبْ مْنّْهُمْ الصَّدَقَة.</verse>
				<verse number="4">وَلَكِنْ بُطْرُسْ شَافْ فِيهْ مْزْيَانْ هُوَ وْيُوحَنَّا، وْمْنْ بَعْدْ ݣَالْ لِيهْ: «شُوفْ فِينَا!»</verse>
				<verse number="5">وْشَافْ فِيهُمْ وْهُوَ كَيْتّْسَنَّى يَاخُدْ مْنّْهُمْ شِي حَاجَة.</verse>
				<verse number="6">وَلَكِنْ بُطْرُسْ ݣَالْ لِيهْ: «مَا عَنْدِي لَا فْضَّة وَلَا دْهَبْ، وَلَكِنْ اللِّي عَنْدِي غَادِي نْعْطِيهْ لِيكْ: بْإِسْمْ يَسُوعْ الْمَسِيحْ النَّاصِرِي نُوضْ وْسِيرْ».</verse>
				<verse number="7">وْشْدُّه مْنْ يْدُّه لِيمْنَى وْنَوّْضُه، وْدْغْيَا صْحَاحُو رْجْلِيهْ وْكْعَابُه،</verse>
				<verse number="8">وْهُوَ يْنَقّْزْ وْوْقَفْ وْبْدَا كَيْمْشِي، وْدْخَلْ مْعَاهُمْ لْبِيتْ اللَّهْ وْهُوَ كَيْتّْمَشَّى وْكَيْنَقّْزْ وْكَيْسَبّْحْ اللَّهْ.</verse>
				<verse number="9">وْالنَّاسْ كُلّْهُمْ شَافُوهْ وْهُوَ كَيْتّْمَشَّى وْكَيْسَبّْحْ اللَّهْ،</verse>
				<verse number="10">وْعَرْفُوهْ بْلِّي هُوَ اللِّي كَانْ كَيْݣْلَسْ بَاشْ يْسْعَى حْدَا الْبَابْ دْيَالْ بِيتْ اللَّهْ، اللِّي سْمِيتُه الْبَابْ الزّْوِينْ، وْهُمَ يْتّْعَجّْبُو وْحَارُو فْهَادْشِّي اللِّي طْرَا لِيهْ.</verse>
				<verse number="11">وْمْلِّي كَانْ الرَّاجْلْ اللِّي تّْشَافَى شَادّْ فْبُطْرُسْ وْيُوحَنَّا، جْرَّاوْ لْعَنْدْهُمْ النَّاسْ كُلّْهُمْ لْجِهْةْ الْقَاعَة اللِّي سْمِيتْهَا الْقَاعَة دْ سُلَيْمَانْ وْهُمَ حَايْرِينْ.</verse>
				<verse number="12">وْمْلِّي شَافْ بُطْرُسْ هَادْشِّي، ݣَالْ لْلنَّاسْ: «آ وْلَادْ إِسْرَائِيلْ، مَالْكُمْ كَتّْعَجّْبُو مْنْ هَادْشِّي؟ وْعْلَاشْ كَتْشُوفُو فِينَا بْحَالْ إِلَا بْالْقُوَّة وْلَا بْالتَّقْوَى دْيَالْنَا رْدِّينَا هَادْ الرَّاجْلْ كَيْتّْمَشَّى؟</verse>
				<verse number="13">رَاهْ إِلَاهْ إِبْرَاهِيمْ وْإِسْحَاقْ وْيَعْقُوبْ، إِلَاهْ جْدُودْنَا، عْطَى الْعَزّْ لْلْخْدَّامْ دْيَالُه يَسُوعْ اللِّي قَدّْمْتُوهْ نْتُمَ وْنْكَرْتُوهْ قُدَّامْ الْحَاكْمْ بِيلَاطُسْ اللِّي قَرّْرْ بَاشْ يْطَلْقُه.</verse>
				<verse number="14">وَلَكِنْ نْتُمَ نْكَرْتُو الْقُدُّوسْ اللِّي بْلَا دَنْبْ وْطْلَبْتُو بَاشْ يْتّْطْلَقْ لِيكُمْ رَاجْلْ قْتَّالْ.</verse>
				<verse number="15">نْتُمَ قْتَلْتُو اللِّي كَيْعْطِي الْحَيَاةْ وَلَكِنْ اللَّهْ بَعْتُه مْنْ الْمُوتْ، وْحْنَا شَاهْدِينْ عْلَى هَادْشِّي.</verse>
				<verse number="16">وْبْالْإِيمَانْ بْإِسْمْ يَسُوعْ، صْحَاحْ هَادْ الرَّاجْلْ اللِّي كَتْشُوفُو فِيهْ وْكَتْعَرْفُوهْ. وْالْإِيمَانْ بْيَسُوعْ هُوَ اللِّي عْطَى الصّْحَّة لْهَادْ الرَّاجْلْ قُدَّامْكُمْ كُلّْكُمْ.</verse>
				<verse number="17">وْدَابَا آ الْخُوتْ، رَانِي كَنْعْرَفْ بْلِّي نْتُمَ وْحْتَّى الرُّؤَسَا دْيَالْكُمْ دْرْتُو هَادْشِّي لْيَسُوعْ وْنْتُمَ مَا عَارْفِينْشْ.</verse>
				<verse number="18">وَلَكِنْ اللَّهْ هَكَّا كَمّْلْ دَاكْشِّي اللِّي خَبّْرْ بِيهْ عْلَى لْسَانْ الْأَنْبِيَا دْيَالُه كُلّْهُمْ، بْلِّي الْمَسِيحْ خَاصُّه يْتّْعَدّْبْ.</verse>
				<verse number="19">إِيوَا تُوبُو وْرْجْعُو لْلَّهْ بَاشْ تّْمْحَا دْنُوبْكُمْ.</verse>
				<verse number="20">وْتْجِي سَاعْةْ الْفَرَجْ مْنْ عَنْدْ الرَّبّْ، وْيْصِيفْطْ الْمَسِيحْ يَسُوعْ اللِّي خْتَارُه لِيكُمْ مْنْ قْبَلْ،</verse>
				<verse number="21">وْاللِّي خَاصّْ يْبْقَى فْالسّْمَا، حْتَّى تّْصْلَحْ ݣَاعْ الْأُمُورْ اللِّي تّْكَلّْمْ عْلِيهَا اللَّهْ مْنْ قْدِيمْ بْلْسَانْ الْأَنْبِيَا دْيَالُه الْمْقَدّْسِينْ كُلّْهُمْ.</verse>
				<verse number="22">وْرَاهْ مُوسَى ݣَالْ لْجْدُودْنَا: الرَّبّْ إِلَاهْكُمْ غَيْصِيفْطْ لِيكُمْ نْبِي بْحَالِي مْنْ وَسْطْ خُوتْكُمْ. لِيهْ خَاصّْكُمْ تْسَمْعُو فْكُلّْ مَا غَيْݣُولْ لِيكُمْ،</verse>
				<verse number="23">وْكُلّْ وَاحْدْ مَا غَيْسْمَعْشْ لْهَادْ النّْبِي غَادِي يْتّْعْزَلْ مْنْ وَسْطْ الشَّعْبْ وْيْتّْهْلَكْ.</verse>
				<verse number="24">وْݣَاعْ الْأَنْبِيَا، مْنْ صَمُوئِيلْ حْتَّى لْهَادُوكْ اللِّي جَاوْ مْنْ وْرَاهْ، تّْكَلّْمُو وْتّْنَبّْأُو بْهَادْ لِيَّامْ.</verse>
				<verse number="25">وْنْتُمَ رَاكُمْ وْلَادْ الْأَنْبِيَا، وْوْلَادْ الْعَهْدْ اللِّي عَاهْدْ بِيهْ اللَّهْ جْدُودْكُمْ مْلِّي ݣَالْ لْإِبْرَاهِيمْ: بْالتّْرِّيكَة دْيَالْكْ غَيْتّْبَارْكُو قْبَايْلْ الْأَرْضْ كُلّْهُمْ.</verse>
				<verse number="26">رَاهْ لِيكُمْ نْتُمَ فْاللّْوّْلْ لَمّْنْ صِيفْطْ اللَّهْ الْخْدَّامْ دْيَالُه يَسُوعْ بَاشْ يْبَارْكْكُمْ وْيْبَعّْدْ كُلّْ وَاحْدْ مْنّْكُمْ عْلَى الشَّرّْ دْيَالُه».</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْمْلِّي كَانْ بُطْرُسْ وْيُوحَنَّا كَيْتّْكَلّْمُو مْعَ النَّاسْ، جَاوْ لْعَنْدْهُمْ رْجَالْ الدِّينْ وْرَئِيسْ الْحَرَسْ دْ بِيتْ اللَّهْ وْالصّْدُّوقِيِّينْ،</verse>
				<verse number="2">وْكَانُو مْقَلّْقِينْ بْزَّافْ عْلَاحْقَّاشْ كَانْ بُطْرُسْ وْيُوحَنَّا كَيْعَلّْمُو النَّاسْ، وْكَيْخَبّْرُو بْلِّي الْمُوتَى غَيْتّْبَعْتُو مْنْ الْمُوتْ كِمَا تّْبْعَتْ يَسُوعْ.</verse>
				<verse number="3">وْهُمَ يْشَدُّوهُمْ وْدَخّْلُوهُمْ لْلْحَبْسْ حْتَّى لْلْغَدّْ لِيهْ، حِيتْ الشّْمْسْ بْدَاتْ كَتْغْرَبْ.</verse>
				<verse number="4">وْبْزَّافْ دْ النَّاسْ اللِّي سْمْعُو هَادْ الْكْلَامْ آمْنُو، وْوْلَّاوْ الْمُومْنِينْ خَمْسَالَافْ وَاحْدْ تْقْرِيبًا.</verse>
				<verse number="5">وْالْغَدّْ لِيهْ تّْجَمْعُو الرُّؤَسَا دْ لِيهُودْ وْالشّْيُوخْ وْالْعُلَمَا دْ الشّْرَعْ دْيَالْهُمْ فْأُورْشَلِيمْ،</verse>
				<verse number="6">مْعَ حَنَّانْ رَئِيسْ رْجَالْ الدِّينْ وْقَيَافَا وْيُوحَنَّا وْإِسْكَنْدَرْ وْݣَاعْ اللِّي كَانُو مْنْ عَائِلْةْ الرُّؤَسَا دْ رْجَالْ الدِّينْ.</verse>
				<verse number="7">وْجَابُو بُطْرُسْ وْيُوحَنَّا وْدَارُوهُمْ فْالْوَسْطْ وْبْدَاوْ كَيْسْوّْلُوهُمْ: «بْآشْ مْنْ قُوَّة وْبْآشْ مْنْ إِسْمْ دْرْتُو نْتُمَ هَادْشِّي؟».</verse>
				<verse number="8">وْدِيكْ السَّاعَة، تْعَمّْرْ بُطْرُسْ بْالرُّوحْ الْقُدُسْ وْجَاوْبْهُمْ: «آ الرُّؤَسَا وْالشّْيُوخْ دْ الشَّعْبْ،</verse>
				<verse number="9">إِلَا كْنَّا الْيُومْ كَنْتّْحَاسْبُو عْلَى خِيرْ دْرْنَاهْ فْرَاجْلْ زْحَّافْ وْكِيفَاشْ هَادْ الرَّاجْلْ تّْشَافَى،</verse>
				<verse number="10">خَاصّْ تْعَرْفُو كُلّْكُمْ، وْيْعْرَفْ شَعْبْ إِسْرَائِيلْ كُلُّه بْلِّي بْإِسْمْ يَسُوعْ الْمَسِيحْ النَّاصِرِي اللِّي نْتُمَ صْلَبْتُوهْ وْاللِّي بَعْتُه اللَّهْ مْنْ بِينْ الْمُوتَى، وْقَفْ هَادْ الرَّاجْلْ قُدَّامْكُمْ صْحِيحْ.</verse>
				<verse number="11">هَادَا هُوَ الْحَجْرَة اللِّي مَا قْبْلْتُوهَاشْ نْتُمَ آ الْبْنَّايَا، وْاللِّي وْلَّاتْ هِيَ الْحَجْرَة دْ السَّاسْ.</verse>
				<verse number="12">وْمَا كَايْنْشْ النّْجَا بْشِي حَدّْ مْنْ غِيرُه، حِيتْ مَا كَايْنْشْ شِي إِسْمْ آخُرْ تَحْتْ السّْمَا كُلّْهَا تّْعْطَى لْلنَّاسْ، اللِّي بِيهْ خَاصّْنَا نّْجَاوْ».</verse>
				<verse number="13">وْمْلِّي شَافُو الشَّجَاعَة دْيَالْ بُطْرُسْ وْيُوحَنَّا، وْلْقَاوْهُمْ نَاسْ بْسَاطْ وْمَا قَارْيِينْشْ، تّْعَجّْبُو وْعَرْفُوهُمْ بْلِّي كَانُو مْعَ يَسُوعْ.</verse>
				<verse number="14">وَلَكِنْ مْنْ بَعْدْمَا شَافُو الرَّاجْلْ اللِّي تّْشَافَى وَاقْفْ مْعَاهُمْ بْجُوجْ، مَا بْقَى لِيهُمْ مَا يْݣُولُو.</verse>
				<verse number="15">وْآمْرُوهُمْ بَاشْ يْخَرْجُو مْنْ الْمَحْكَمَة، وْتّْشَاوْرُو بِينَاتْهُمْ،</verse>
				<verse number="16">وْݣَالُو: «آشْ غَنْدِيرُو بْهَادْ الرّْجَالْ بْجُوجْ؟ حِيتْ بَايْنْ لْسُكَّانْ أُورْشَلِيمْ كُلّْهُمْ بْلِّي رَاهُمْ دَارُو عَلَامَة كْبِيرَة، وْحْنَا مَا نْقَدْرُوشْ نّْكْرُوهَا.</verse>
				<verse number="17">وَلَكِنْ بَاشْ مَا تْزِيدْشْ تْدِيعْ هَادْ الْخْبَارْ وَسْطْ الشَّعْبْ، خَاصّْنَا نْهَدّْدُوهُمْ بَاشْ مَا يْبْقَاوْشْ يْتّْكَلّْمُو عْلَى إِسْمْ يَسُوعْ لْحْتَّى وَاحْدْ».</verse>
				<verse number="18">وْهُمَ يْعَيْطُو عْلِيهُمْ وْوْصَّاوْهُمْ بَاشْ مَا يْتّْكَلّْمُوشْ وْمَا يْعَلّْمُوشْ عْلَى إِسْمْ يَسُوعْ.</verse>
				<verse number="19">وَلَكِنْ بُطْرُسْ وْيُوحَنَّا رْدُّو عْلِيهُمْ وْݣَالُو: «حْكْمُو نْتُمَ بْالْحَقّْ قُدَّامْ اللَّهْ، وَاشْ نْسَمْعُو لِيكُمْ وْلَا نْسَمْعُو لْلَّهْ؟</verse>
				<verse number="20">حِيتْ مَا نْقَدْرُوشْ مَا نْتّْكَلّْمُوشْ عْلَى اللِّي شْفْنَا وْسْمَعْنَا».</verse>
				<verse number="21">وْمْنْ بَعْدْمَا هَدّْدُوهُمْ مَرَّة خْرَى، طْلْقُوهُمْ، حِيتْ مَا لْقَاوْشْ كِيفَاشْ يْعَاقْبُوهُمْ، بْسْبَابْ الشَّعْبْ، عْلَاحْقَّاشْ ݣَاعْ النَّاسْ كَانُو كَيْعْطِيوْ الْعَزّْ لْلَّهْ عْلَى مَا جْرَا،</verse>
				<verse number="22">حِيتْ الرَّاجْلْ اللِّي تّْشَافَى بْهَادْ الْمُعْجِزَة كَانْ عَنْدُه كْتَرْ مْنْ رْبْعِينْ عَامْ.</verse>
				<verse number="23">وْمْلِّي تّْطْلَقْ بُطْرُسْ وْيُوحَنَّا، جَاوْ لْعَنْدْ صْحَابْهُمْ وْخَبّْرُوهُمْ بْݣَاعْ دَاكْشِّي اللِّي ݣَالُو لِيهُمْ الرُّؤَسَا دْ رْجَالْ الدِّينْ وْالشّْيُوخْ.</verse>
				<verse number="24">وْمْلِّي سْمْعُوهُمْ صْلَّاوْ لْلَّهْ بْقَلْبْ وَاحْدْ، وْݣَالُو: «آ سِيدِي رْبِّي، نْتَ هُوَ الْإِلَاهْ اللِّي خْلَقْ السّْمَا وْالْأَرْضْ وْالْبْحَرْ وْكُلّْ مَا فِيهُمْ،</verse>
				<verse number="25">وْبْالرُّوحْ الْقُدُسْ ݣْلْتِي عْلَى لْسَانْ جْدّْنَا دَاوُدْ، الْخْدَّامْ دْيَالْكْ: عْلَاشْ هَاجُو الشّْعُوبْ وْنْوَاوْ النَّاسْ الْبَاطْلْ؟</verse>
				<verse number="26">	نَاضُو مُلُوكْ الْأَرْضْ، 	وْتّْجَمْعُو الرُّؤَسَا كُلّْهُمْ ضْدّْ الرَّبّْ وْضْدّْ الْمَسِيحْ دْيَالُه.</verse>
				<verse number="27">حِيتْ فْالْحَقِيقَة، تَّافْقْ هِيرُودُسْ وْبِيلَاطُسْ الْبُنْطِي مْعَ الشّْعُوبْ اللِّي مَا كَيْعَبْدُوشْ اللَّهْ وْقْبَايْلْ وْلَادْ إِسْرَائِيلْ ضْدّْ الْخْدَّامْ دْيَالْكْ الْقُدُّوسْ يَسُوعْ اللِّي خْتَارِيتِيهْ،</verse>
				<verse number="28">بَاشْ يْدِيرُو ݣَاعْ دَاكْشِّي اللِّي سْبَقْ وْبْغِيتِيهْ يْكُونْ بْالْقُوَّة وْالْمُرَادْ دْيَالْكْ.</verse>
				<verse number="29">وْدَابَا آ رْبِّي شُوفْ كِيفَاشْ كَيْهَدّْدُونَا، وْعْطِينَا حْنَا الْعْبِيدْ دْيَالْكْ بَاشْ نْتّْكَلّْمُو بْكْلَامْكْ بْلَا مَا نْخَافُو.</verse>
				<verse number="30">مْدّْ يْدّْكْ بَاشْ يْكُونْ الشِّفَا، وْبَاشْ يْجْرَاوْ مُعْجِزَاتْ وْأُمُورْ عْجِيبَة بْإِسْمْ الْخْدَّامْ دْيَالْكْ الْقُدُّوسْ يَسُوعْ».</verse>
				<verse number="31">وْمْلِّي صْلَّاوْ، تّْزَعْزَعْ الْمُوضْعْ اللِّي كَانُو مْجْمُوعِينْ فِيهْ، وْتّْعَمّْرُو كُلّْهُمْ بْالرُّوحْ الْقُدُسْ، وْبْدَاوْ كَيْخَبّْرُو بْكْلَامْ اللَّهْ بْلَا مَا يْخَافُو.</verse>
				<verse number="32">وْكَانُو النَّاسْ اللِّي آمْنُو كَيْعِيشُو بْقَلْبْ وَاحْدْ وْنَفْسْ وَحْدَة، وْمَا كَانْ حْتَّى وَاحْدْ كَيْݣُولْ بْلِّي دَاكْشِّي اللِّي عَنْدُه مْلْكُه هُوَ، وَلَكِنْ كَانْتْ كُلّْ حَاجَة عَنْدْهُمْ مْشْرُوكَة بِينَاتْهُمْ.</verse>
				<verse number="33">وْبْقُوَّة كْبِيرَة كَانُو الرُّسُلْ كَيْشَهْدُو بْلِّي الرَّبّْ يَسُوعْ تّْبْعَتْ مْنْ الْمُوتْ، وْنِعْمَةْ اللَّهْ الْكْتِيرَة كَانْتْ عْلِيهُمْ كُلّْهُمْ،</verse>
				<verse number="34">حِيتْ حْتَّى وَاحْدْ فِيهُمْ مَا كَانْ مْخْصُوصْ، عْلَاحْقَّاشْ ݣَاعْ صْحَابْ الْأَرَاضِي وْلَا الدّْيُورْ كَانُو كَيْبِيعُو الْمْلْكْ دْيَالْهُمْ وْكَيْجِيبُو التَّمَنْ دْيَالُه،</verse>
				<verse number="35">وْكَيْحَطُّوهْ عَنْدْ رْجْلِينْ الرُّسُلْ، اللِّي كَانُو كَيْعْطِيوْ لْكُلّْ وَاحْدْ دَاكْشِّي اللِّي مْحْتَاجْ لِيهْ.</verse>
				<verse number="36">وْيُوسْفْ اللِّي سْمَّاوْهْ الرُّسُلْ بَرْنَابَا، اللِّي كَتْعْنِي وَلْدْ التَّشْجِيعْ، وْهُوَ مْنْ قْبِيلْةْ اللَّاوِيِّينْ وْأَصْلُه مْنْ قُبْرُصْ،</verse>
				<verse number="37">بَاعْ وَاحْدْ الْفْدَّانْ كَانْ عَنْدُه وْجَابْ التَّمَنْ دْيَالُه وْحَطُّه عَنْدْ رْجْلِينْ الرُّسُلْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْوَاحْدْ الرَّاجْلْ سْمِيتُه حَنَانْيَا، تَّافْقْ مْعَ مْرَاتُه سَفِيرَة وْبَاعْ شِي حَاجَة مْنْ الْمْلْكْ دْيَالُه،</verse>
				<verse number="2">وْخْبَّا طَرْفْ مْنْ الْفْلُوسْ وْمْرَاتُه عَارْفَة، وْجَابْ الْبَاقِي وْحَطُّه عَنْدْ رْجْلِينْ الرُّسُلْ.</verse>
				<verse number="3">وْهُوَ يْݣُولْ لِيهْ بُطْرُسْ: «عْلَاشْ آ حَنَانْيَا غَرّْكْ الشِّيطَانْ وْكْدَبْتِي عْلَى الرُّوحْ الْقُدُسْ وْخَبِّيتِي مْنْ تَمَنْ الْأَرْضْ؟</verse>
				<verse number="4">وَاشْ مَاشِي كُونْ بْقَاتْ رَاهَا كَانْتْ غَتْبْقَى لِيكْ؟ وْمْلِّي تّْبَاعْتْ وَاشْ مَا كَانْتْشْ دْيَالْكْ؟ إِيوَا عْلَاشْ دْرْتِي هَادْشِّي فْقَلْبَكْ؟ رَاكْ مَا كْدَبْتِيشْ عْلَى النَّاسْ وَلَكِنْ عْلَى اللَّهْ».</verse>
				<verse number="5">وْمْلِّي سْمَعْ حَنَانْيَا هَادْ الْكْلَامْ طَاحْ وْمَاتْ، وْݣَاعْ اللِّي سْمْعُو هَادْشِّي خَافُو بْزَّافْ.</verse>
				<verse number="6">وْنَاضُو الشُّبَّانْ وْكَفّْنُوهْ وْهْزُّوهْ بْرَّا وْدْفْنُوهْ.</verse>
				<verse number="7">وْمْنْ بَعْدْ تْلَاتَة دْ السّْوَايْعْ تْقْرِيبًا، دْخْلَاتْ مْرَاتُه وْمَا كَانْتْشْ عَارْفَة آشْ وْقَعْ.</verse>
				<verse number="8">وْهُوَ يْسْوّْلْهَا بُطْرُسْ: «ݣُولِي لِيَّ، وَاشْ بْهَادْ التَّمَنْ بْعْتُو الْأَرْضْ؟» وْجَاوْبَاتُه: «إِيِّهْ، بْهَادْ التَّمَنْ!»</verse>
				<verse number="9">وْݣَالْ لِيهَا بُطْرُسْ: «مَالْكُمْ تَّافْقْتُو بَاشْ تْجَرّْبُو رُوحْ الرَّبّْ؟ هَاهُمَ الرّْجَالْ اللِّي دْفْنُو رَاجْلْكْ وْصْلُو لْلْبَابْ، وْغَادِي يْهَزُّوكْ حْتَّى نْتِ عْلَى بْرَّا».</verse>
				<verse number="10">وْهِيَ تْطِيحْ دِيكْ السَّاعَة قُدَّامْ رْجْلِيهْ وْمَاتْتْ. وْدَخْلُو الشُّبَّانْ وْلْقَاوْهَا مْيّْتَة، وْهْزُّوهَا لْبَرَّا وْدْفْنُوهَا حْدَا رَاجْلْهَا.</verse>
				<verse number="11">وْخَافُو النَّاسْ دْ الْكْنِيسَة بْزَّافْ هُمَ وْݣَاعْ هَادُوكْ اللِّي سْمْعُو بْهَادْشِّي اللِّي وْقَعْ.</verse>
				<verse number="12">وْطْرَاوْ عْلَى يْدِّينْ الرُّسُلْ بْزَّافْ دْ الْعَلَامَاتْ وْالْأُمُورْ الْعْجِيبَة فْوَسْطْ الشَّعْبْ، وْكَانُو كَيْتّْجَمْعُو بْقَلْبْ وَاحْدْ فْالْقَاعَة دْيَالْ سُلَيْمَانْ.</verse>
				<verse number="13">وْمَا كَانْ حْتَّى حَدّْ مْنْ النَّاسْ لْخْرِينْ كَيْزْعَمْ يْتّْجْمَعْ مْعَاهُمْ، وَلَكِنْ الشَّعْبْ كَانْ كَيْحْتَرْمْهُمْ بْزَّافْ.</verse>
				<verse number="14">وْبْزَّافْ دْ النَّاسْ رْجَالْ وْعْيَالَاتْ كَانُو كَيْآمْنُو بْالرَّبّْ،</verse>
				<verse number="15">وْوْلَّاوْ النَّاسْ كَيْهَزُّو الْمَرْضَى وْكَيْخَرّْجُوهُمْ لْلزّْنَاقِي وْكَيْحَطُّوهُمْ عْلَى الْفْرَاشَاتْ وْالْحْصَايْرْ، بَاشْ حْتَّى إِلَا دَازْ بُطْرُسْ يْقِيسْ وَاخَّا غِيرْ الضّْلّْ دْيَالُه شِي وَاحْدْ مْنّْهُمْ.</verse>
				<verse number="16">وْحْتَّى النَّاسْ دْ الْمْدُونْ اللِّي فْجْوَايْهْ أُورْشَلِيمْ تّْجَمْعُو، وْجَابُو الْمَرْضَى وْالنَّاسْ اللِّي مْعَدّْبِينْ بْالجّْنُونْ وْكَانُو كُلّْهُمْ كَيْبْرَاوْ.</verse>
				<verse number="17">وْنَاضْ رَئِيسْ رْجَالْ الدِّينْ وْݣَاعْ هَادُوكْ اللِّي مْعَاهْ مْنْ جْمَاعْةْ الصّْدُّوقِيِّينْ، وْكَانْتْ قْلُوبْهُمْ عَامْرَة بْالْغِيرَة،</verse>
				<verse number="18">وْهُمَ يْشَدُّو الرُّسُلْ وْرْمَاوْهُمْ فْالْحَبْسْ.</verse>
				<verse number="19">وَلَكِنْ فْاللِّيلْ حَلّْ مَلَاكْ الرَّبّْ بِيبَانْ الْحَبْسْ وْخَرّْجْهُمْ وْݣَالْ لِيهُمْ:</verse>
				<verse number="20">«سِيرُو وْقْفُو فْبِيتْ اللَّهْ، وْخَبّْرُو الشَّعْبْ بْݣَاعْ الْكْلَامْ دْيَالْ هَادْ الْحَيَاةْ الجّْدِيدَة».</verse>
				<verse number="21">وْسْمْعُو لِيهْ، وْدَخْلُو لْبِيتْ اللَّهْ جْوَايْهْ الْفْجَرْ وْبْدَاوْ كَيْعَلّْمُو النَّاسْ. وْمْنْ بَعْدْ جَا رَئِيسْ رْجَالْ الدِّينْ هُوَ وْاللِّي مْعَاهْ، وْجْمْعُو النَّاسْ دْ الْمَحْكَمَة وْشْيُوخْ شَعْبْ إِسْرَائِيلْ، وْصِيفْطُو الْعَسْكَرْ بَاشْ يْجِيبُو الرُّسُلْ مْنْ الْحَبْسْ.</verse>
				<verse number="22">وَلَكِنْ مْلِّي وْصْلُو الْخْدَّامَا مَا لْقَاوْهُمْشْ فْالْحَبْسْ، وْهُمَ يْرْجْعُو وْخَبّْرُوهُمْ</verse>
				<verse number="23">وْݣَالُو: «لْقِينَا الْحَبْسْ مْسْدُودْ مْزْيَانْ وْالْعْسَّاسَا وَاقْفِينْ بْرَّا قُدَّامْ الْبِيبَانْ، وَلَكِنْ مْلِّي حْلِّينَا مَا لْقِينَا حْتَّى وَاحْدْ لْدَاخْلْ».</verse>
				<verse number="24">وْمْلِّي سْمَعْ رَئِيسْ الْحَرَسْ دْ بِيتْ اللَّهْ وْرَئِيسْ رْجَالْ الدِّينْ هَادْ الْكْلَامْ، حَارُو وْݣَالُو: «كِيفَاشْ طْرَا هَادْشِّي؟»</verse>
				<verse number="25">وْمْنْ بَعْدْ جَا وَاحْدْ الرَّاجْلْ وْعْلَمْهُمْ وْݣَالْ: «الرّْجَالْ اللِّي رْمِيتُوهُمْ فْالْحَبْسْ رَاهُمْ فْبِيتْ اللَّهْ وَاقْفِينْ كَيْعَلّْمُو الشَّعْبْ!».</verse>
				<verse number="26">دِيكْ السَّاعَة مْشَى الْقَايْدْ دْ الْخْدَّامَا وْالْعَسْكَرْ دْيَالُه وْجَابُو الرُّسُلْ بْالْخَاطْرْ، حِيتْ كَانُو خَايْفِينْ لَيْرْجَمْهُمْ الشَّعْبْ.</verse>
				<verse number="27">وْمْلِّي جَابُوهُمْ وَقّْفُوهُمْ فْالْمَحْكَمَة، وْهُوَ يْسْوّْلْهُمْ رَئِيسْ رْجَالْ الدِّينْ وْݣَالْ:</verse>
				<verse number="28">«وَاشْ مَا وْصِّينَاكُمْشْ بَاشْ مَا تْعَلّْمُوشْ بْهَادْ الْإِسْمْ، وْهَا نْتُمَ عَمّْرْتُو أُورْشَلِيمْ بْالتَّعْلِيمْ دْيَالْكُمْ، وْبَاغْيِينْ تْلُومُونَا عْلَى دْمّْ هَادْ الرَّاجْلْ».</verse>
				<verse number="29">وْهُوَ يْجَاوْبْهُمْ بُطْرُسْ وْالرُّسُلْ وْݣَالُو: «خَاصّْنَا نْطِيعُو اللَّهْ مَاشِي النَّاسْ.</verse>
				<verse number="30">إِلَاهْ جْدُودْنَا بْعَتْ مْنْ الْمُوتْ يَسُوعْ اللِّي نْتُمَ قْتَلْتُوهْ مْعَلّْقِينُه عْلَى خَشْبَة.</verse>
				<verse number="31">هَادَا رَاهْ رْفْعُه اللَّهْ عْلَى لِيمْنْ دْيَالُه، وْدَارُه رَئِيسْ وْمُنَجِّي بَاشْ يْعْطِي لْشَعْبْ إِسْرَائِيلْ التُّوبَة وْمَغْفِرَةْ الدّْنُوبْ،</verse>
				<verse number="32">وْحْنَا كَنْشَهْدُو لِيهْ بْهَادْشِّي، وْكَيْشْهَدْ لِيهْ حْتَّى الرُّوحْ الْقُدُسْ اللِّي عْطَاهْ اللَّهْ لْهَادُوكْ اللِّي كَيْطِيعُوهْ».</verse>
				<verse number="33">وْمْلِّي سْمْعُوهُمْ النَّاسْ دْ الْمَحْكَمَة تْقَلّْقُو بْزَّافْ، وْقَرّْرُو بَاشْ يْقْتْلُوهُمْ.</verse>
				<verse number="34">وَلَكِنْ وَاحْدْ مْنْ الْفْرِّيسِيِّينْ سْمِيتُه غَمَالَائِيلْ، مُعَلِّمْ دْيَالْ الشّْرَعْ، وْالشَّعْبْ كُلُّه كَيْحْتَرْمُه، نَاضْ وَسْطْ الْمَحْكَمَة وْآمْرْهُمْ بَاشْ يْخَرّْجُو الرُّسُلْ شِي شْوِيَّة،</verse>
				<verse number="35">وْهُوَ يْݣُولْ لِيهُمْ: «آ وْلَادْ إِسْرَائِيلْ، رْدُّو الْبَالْ أَشْنُو نَاوْيِينْ تْدِيرُو لْهَادْ النَّاسْ.</verse>
				<verse number="36">حِيتْ قْبَلْ مْنْ هَادْ لِيَّامْ جَا تُودَاسْ وْݣَالْ عْلَى رَاسُه بْلِّي هُوَ شِي وَاحْدْ عْظِيمْ، وْتْبْعَاتُه جْمَاعَة فِيهَا تْقْرِيبًا رْبَعْمِيَةْ رَاجْلْ. وْهُوَ يْتّْقْتَلْ، وْݣَاعْ هَادُوكْ اللِّي تْبْعُوهْ تّْشَتّْتُو وْمَا بْقَاشْ لِيهُمْ لَاتَرْ.</verse>
				<verse number="37">وْمْنْ بَعْدْ مْنُّه جَا يَهُودَا اللِّي مْنْ الْجَلِيلْ، فْالْوَقْتْ دْيَالْ الْإِحْصَاءْ، وْجْرّْ مُورَاهْ جْمَاعَة كْبِيرَة دْ النَّاسْ. وْحْتَّى هُوَ مَاتْ وْݣَاعْ اللِّي تْبْعُوهْ تّْشَتّْتُو.</verse>
				<verse number="38">وْدَابَا رَانِي كَنْݣُولْ لِيكُمْ: بَعّْدُو عْلَى هَادْ الرّْجَالْ وْخَلِّيوْهُمْ عْلِيكُمْ فْالتِّيقَارْ، عْلَاحْقَّاشْ إِلَا كَانْ هَادْ الْكْلَامْ، وْلَا هَادْشِّي اللِّي كَيْدِيرُو، مْنْ عَنْدْ النَّاسْ، رَاهْ مَا غَيْدُومْشْ،</verse>
				<verse number="39">وَلَكِنْ إِلَا كَانْ مْنْ عَنْدْ اللَّهْ رَاهْ مَا تْقَدْرُوشْ تْحَيّْدُوهْ، وَإِلَّا رَاكُمْ غَتْوَلِّيوْ كَتْحَارْبُو اللَّهْ حْتَّى هُوَ». وْقْتَنْعُو بْكْلَامُه.</verse>
				<verse number="40">وْعَيْطُو عْلَى الرُّسُلْ وْضْرْبُوهُمْ، وْوْصَّاوْهُمْ بَاشْ مَا يْتّْكَلّْمُوشْ عْلَى إِسْمْ يَسُوعْ، وْمْنْ بَعْدْ طْلْقُوهُمْ.</verse>
				<verse number="41">وَلَكِنْ الرُّسُلْ خَرْجُو فْرْحَانِينْ مْنْ الْمَحْكَمَة، حِيتْ اللَّهْ شَافْهُمْ مْسْتَاهْلِينْ يْتّْعَدّْبُو عْلَى قْبَلْ إِسْمْ يَسُوعْ.</verse>
				<verse number="42">وْبْقَاوْ كُلَّ نْهَارْ كَيْعَلّْمُو وْكَيْخَبّْرُو بْالْبْشَارَة دْيَالْ يَسُوعْ الْمَسِيحْ فْبِيتْ اللَّهْ وْمْنْ دَارْ لْدَارْ.</verse>
			</chapter>
			<chapter number="6">
				<verse number="1">الْفَصْلْ السَّادْسْ وْفْدِيكْ لِيَّامْ تّْزَادُو التّْلَامْدْ، وْبْدَاوْ الْمُومْنِينْ لِيهُودْ اللِّي كَانُو فْبْلَادْ الْيُونَانْ كَيْتّْشْكَّاوْ مْنْ الْمُومْنِينْ لِيهُودْ اللِّي مْنْ أُورْشَلِيمْ، حِيتْ الْهْجَّالَاتْ دْيَالْهُمْ مَا كَيْشَدُّوشْ حَقّْهُمْ دْ الْمَعُونَة دْيَالْ كُلَّ نْهَارْ.</verse>
				<verse number="2">وْعَيْطُو الرُّسُلْ الطّْنَاشْ عْلَى جْمَاعْةْ التّْلَامْدْ وْݣَالُو لِيهُمْ: «مَاشِي مْعْقُولْ نْخَلِّيوْ حْنَا التّْبْشِيرْ بْكْلَامْ اللَّهْ بَاشْ نْفَرّْقُو الْمَاكْلَة.</verse>
				<verse number="3">إِيوَا خْتَارُو آ الْخُوتْ سْبْعَة دْ الرّْجَالْ مْنّْكُمْ، السُّمْعَة دْيَالْهُمْ مْزْيَانَة، وْعَامْرِينْ بْالرُّوحْ الْقُدُسْ وْالْحْكْمَة، بَاشْ نْكَلّْفُوهُمْ بْهَادْ الْخْدْمَة.</verse>
				<verse number="4">أَمَّا حْنَا، رَاهْ غَنْدَاوْمُو عْلَى الصّْلَاة وْنْخَبّْرُو بْكْلَامْ اللَّهْ».</verse>
				<verse number="5">وْالجّْمَاعَة كُلّْهَا عْجَبْهَا هَادْ الْكْلَامْ، وْهُمَ يْخْتَارُو اسْتِفَانُوسْ، رَاجْلْ عَامْرْ بْالْإِيمَانْ وْالرُّوحْ الْقُدُسْ، وْفِيلُبُّسْ وْبُرُوخُورُسْ وْنِيكَانُورْ وْتِيمُونْ وْبَرْمِينَاسْ، وْنِيقُولَاوُسْ اللِّي مْنْ أَنْطَاكْيَة وْاللِّي وْلَّى يْهُودِي.</verse>
				<verse number="6">وْجَابُوهُمْ قُدَّامْ الرُّسُلْ وْصْلَّاوْ وْحَطُّو عْلِيهُمْ يْدِّيهُمْ.</verse>
				<verse number="7">وْكَانْ كْلَامْ اللَّهْ كَيْزِيدْ يْتّْعْرَفْ، وْالتّْلَامْدْ كَيْكَتْرُو بْزَّافْ فْأُورْشَلِيمْ، وْجْمَاعَة كْبِيرَة مْنْ رْجَالْ الدِّينْ دْيَالْ لِيهُودْ وْلَّاوْ مُومْنِينْ.</verse>
				<verse number="8">وْكَانْ اسْتِفَانُوسْ عَامْرْ بْالنِّعْمَة وْالْقُوَّة، وْكَانْ كَيْدِيرْ أُمُورْ عْجِيبَة وْعَلَامَاتْ كْبِيرَة وَسْطْ الشَّعْبْ.</verse>
				<verse number="9">وَلَكِنْ نَاضُو شِي وْحْدِينْ مْنْ دَارْ الصّْلَاة اللِّي سْمِيتْهَا دَارْ الصّْلَاة دْيَالْ الْمْتْحَرّْرِينْ، وْهُمَ يْهُودْ مْنْ الْقَيْرَوَانْ وْالْإِسْكَنْدَرِيَّة وْشِي وْحْدِينْ مْنْ كِيلِيكِيَّة وْآسْيَا، وْبْدَاوْ كَيْتّْجَادْلُو مْعَ اسْتِفَانُوسْ،</verse>
				<verse number="10">وَلَكِنْ مَا قَدْرُوشْ يْرَدُّو عْلِيهْ بْسْبَابْ الْحْكْمَة وْكْلَامْ الرُّوحْ الْقُدُسْ اللِّي كَانْ كَيْتّْكَلّْمْ بِيهْ.</verse>
				<verse number="11">وْدِيكْ السَّاعَة حَرّْشُو شِي رْجَالْ بَاشْ يْݣُولُو: «رَاهْ سْمَعْنَا هَادْ الرَّاجْلْ كَيْتّْكَلّْمْ بْكْلَامْ الْكُفْرْ عْلَى مُوسَى وْعْلَى اللَّهْ!».</verse>
				<verse number="12">وْهَيّْجُو الشَّعْبْ وْالشّْيُوخْ وْالْعُلَمَا دْ الشّْرَعْ ضْدُّه، وْنَاضُو وْشْدُّوهْ وْجَابُوهْ لْلْمَحْكَمَة.</verse>
				<verse number="13">وْدَارُو عْلِيهْ شْهُودْ الزُّورْ اللِّي ݣَالُو: «هَادْ الرَّاجْلْ دِيمَا كَيْتّْكَلّْمْ ضْدّْ هَادْ بِيتْ اللَّهْ الْمْقَدّْسْ وْالشّْرَعْ.</verse>
				<verse number="14">حِيتْ سْمَعْنَاهْ كَيْݣُولْ بْلِّي يَسُوعْ النَّاصِرِي غَيْرَيّْبْ هَادْ الْمُوضْعْ، وْغَيْبَدّْلْ الْعَادَاتْ اللِّي تّْعْطَاتْنَا مْنْ مُوسَى!».</verse>
				<verse number="15">وْبْدَاوْ ݣَاعْ اللِّي حَاضْرِينْ فْالْمَحْكَمَة كَيْحَقّْقُو فْاسْتِيفَانُوسْ، وْهُمَ يْشُوفُو وْجْهُه بْحَالْ وْجَهْ شِي مَلَاكْ.</verse>
			</chapter>
			<chapter number="7">
				<verse number="1">الْفَصْلْ السَّابْعْ وْسْوّْلْ رَئِيسْ رْجَالْ الدِّينْ اسْتِفَانُوسْ وْݣَالْ لِيهْ: «وَاشْ هَادْشِّي اللِّي كَيْݣُولُو عْلِيكْ كَايْنْ بْالصَّحْ؟».</verse>
				<verse number="2">وْهُوَ يْجَاوْبْ اسْتِفَانُوسْ: «سْمْعُو آ خُوتِي وْسْيَادِي: بَانْ إِلَاهْ الْعَزّْ لْبُونَا إِبْرَاهِيمْ مْلِّي كَانْ فْبْلَادْ مَا بِينْ النَّهْرَيْنْ، قْبَلْ مَا يْسْكُنْ فْحَارَانْ،</verse>
				<verse number="3">وْݣَالْ لِيهْ: خْرُجْ مْنْ بْلَادْكْ وْمْنْ قْبِيلْتْكْ وْسِيرْ لْلْبْلَادْ اللِّي غَنْوَرِّيكْ.</verse>
				<verse number="4">وْدِيكْ السَّاعَة خْرَجْ مْنْ بْلَادْ الْكَلْدَانِيِّينْ وْسْكَنْ فْحَارَانْ. وْمْنْ تْمَّ، مْنْ بَعْدْمَا مَاتْ بَّاهْ، جَابُه اللَّهْ لْهَادْ الْبْلَادْ اللِّي نْتُمَ سَاكْنِينْ فِيهَا دَابَا،</verse>
				<verse number="5">وْمَا عْطَاهْ فِيهَا لَا وَرْتْ وَلَا حْتَّى شْبَرْ دْ الْأَرْضْ، وَلَكِنْ وَاعْدُه بَاشْ يْعْطِيهَا مْلْكْ لِيهْ وْلْتْرِّيكْتُه مْنْ بَعْدْ مْنُّه، وْكَانْ بَاقِي مَا عَنْدُه حْتَّى وَلْدْ.</verse>
				<verse number="6">وْهَادْشِّي اللِّي ݣَالْ لِيهْ اللَّهْ: غَتْكُونْ تْرِّيكْتْكْ مْتْغَرّْبَة فْبْلَادْ غْرِيبَة، وْغَيْكُونُو عْبِيدْ وْغَيْتّْكَرْفْصُو عْلِيهُمْ رْبَعْمِيَةْ عَامْ.</verse>
				<verse number="7">وَلَكِنْ كَيْݣُولْ اللَّهْ: أَنَا غَنْعَاقْبْ الْأُمَّة اللِّي غَيْكُونُو عَنْدْهَا عْبِيدْ. وْمْنْ بَعْدْ هَادْشِّي غَيْخَرْجُو وْغَيْعَبْدُونِي فْهَادْ الْمُوضْعْ.</verse>
				<verse number="8">وْعْطَى اللَّهْ لْإِبْرَاهِيمْ عَهْدْ الْخْتَانَة، وْهَكَّا وْلَدْ إِبْرَاهِيمْ إِسْحَاقْ وْخَتّْنُه فْالْيُومْ التَّامْنْ. وْإِسْحَاقْ وْلَدْ يَعْقُوبْ، وْيَعْقُوبْ وْلَدْ جْدُودْنَا الطّْنَاشْ.</verse>
				<verse number="9">وْجْدُودْنَا حْسْدُو يُوسْفْ وْبَاعُوهْ لْمِصْرْ، وَلَكِنْ اللَّهْ كَانْ مْعَاهْ،</verse>
				<verse number="10">وْنْجَّاهْ مْنْ ݣَاعْ الْمْصَايْبْ، وْعْطَاهْ النِّعْمَة وْالْحْكْمَة قُدَّامْ فِرْعَوْنْ مَلِكْ مِصْرْ، وْدَارُه فِرْعَوْنْ مْسْؤُولْ عْلَى مِصْرْ وْعْلَى الْقْصَرْ دْيَالُه كُلُّه.</verse>
				<verse number="11">وْجَا الجُّوعْ فْمِصْرْ كُلّْهَا وْكَنْعَانْ، وْصْعَابْتْ الْمَعِيشَة بْزَّافْ، وْمَا لْقَاوْ جْدُودْنَا مَا يَاكْلُو.</verse>
				<verse number="12">وْفْالْمَرَّة اللّْوّْلَى، مْلِّي سْمَعْ يَعْقُوبْ بْلِّي كَايْنْ الْݣْمْحْ فْمِصْرْ، صِيفْطْ جْدُودْنَا.</verse>
				<verse number="13">وْفْالْمَرَّة التَّانْيَة، تّْعَارْفْ يُوسْفْ مْعَ خُوتُه، وْسْمَعْ فِرْعَوْنْ عْلَى عَائِلْةْ يُوسْفْ.</verse>
				<verse number="14">وْصِيفْطْ يُوسْفْ عْلَى بَّاهْ يَعْقُوبْ بَاشْ يْجِي هُوَ وْالْعَائِلَة دْيَالُه كُلّْهَا، وْكَانُو خَمْسَة وْسْبْعِينْ وَاحْدْ.</verse>
				<verse number="15">وْسَافْرْ يَعْقُوبْ لْمِصْرْ، وْبْقَى سَاكْنْ فِيهَا حْتَّى مَاتْ هُوَ وْجْدُودْنَا.</verse>
				<verse number="16">وْدَّاوْهُمْ لْبْلَادْ شَكِيمْ وْدْفْنُوهُمْ فْالْقْبَرْ اللِّي شْرَاهْ إِبْرَاهِيمْ بْوَاحْدْ الْقْدَرْ دْ الْفْضَّة مْنْ وْلَادْ حَمُورْ فْشَكِيمْ.</verse>
				<verse number="17">وْقْدّْمَا كَانْ كَيْقَرّْبْ وَقْتْ الْوَعْدْ اللِّي عْطَاهْ اللَّهْ لْإِبْرَاهِيمْ، كَانْ الشَّعْبْ كَيْكْتَرْ وْكَيْتّْزَادْ فْمِصْرْ،</verse>
				<verse number="18">حْتَّى وْلَّى فْمِصْرْ مَلِكْ آخُرْ مَا كَانْشْ كَيْعْرَفْ يُوسْفْ،</verse>
				<verse number="19">وْهُوَ يْغْدَرْ بْالشَّعْبْ دْيَالْنَا، وْدْلّْ جْدُودْنَا، حْتَّى وْلَّى كَيْبَزّْزْ عْلِيهُمْ يْسَمْحُو فْوْلَادْهُمْ بَاشْ مَا يْبْقَاوْشْ عَايْشِينْ.</verse>
				<verse number="20">وْفْدِيكْ لِيَّامْ تّْوْلَدْ مُوسَى، وْكَانْ زْوِينْ بْزَّافْ. وْتْرَبَّى تْلْتْ شْهُورْ فْدَارْ بَّاهْ.</verse>
				<verse number="21">وْمْلِّي سْمْحُو فِيهْ وَالِدِيهْ، خْدَاتُه بَنْتْ فِرْعَوْنْ وْرْبَّاتُه بَاشْ يْكُونْ وَلْدْهَا.</verse>
				<verse number="22">وْتْرَبَّى مُوسَى وْتْعَلّْمْ الْحْكْمَة دْيَالْ الْمِصْرِيِّينْ كُلّْهَا، وْكَانْ قَادّْ بْفُمُّه وْدْرَاعُه.</verse>
				<verse number="23">وْمْلِّي كَمّْلْ رْبْعِينْ عَامْ، فَكّْرْ بَاشْ يْزُورْ خُوتُه وْلَادْ إِسْرَائِيلْ.</verse>
				<verse number="24">وْهُوَ يْشُوفْ وَاحْدْ الْمِصْرِي كَيْتّْعَدَّى عْلَى وَاحْدْ مْنّْهُمْ، وْحَامَى عْلَى الْمْضْلُومْ، وْخْدَا لِيهْ حَقُّه وْقْتَلْ الْمِصْرِي.</verse>
				<verse number="25">وْكَانْ كَيْضَنّْ بْلِّي خُوتُه كَيْفَهْمُو بْلِّي اللَّهْ غَيْنَجِّيهُمْ عْلَى يْدُّه. وَلَكِنْ هُمَ مَا كَانُوشْ فَاهْمِينْ.</verse>
				<verse number="26">وْالْغَدّْ لِيهْ شَافْ جُوجْ مْنّْهُمْ كَيْتّْضَارْبُو، وْطْلَبْ مْنّْهُمْ بَاشْ يْتّْصَالْحُو، وْݣَالْ لِيهُمْ: آ هَادْ الرّْجَالْ، رَاكُمْ خُوتْ! عْلَاشْ كَتْضَلْمُو بْعْضِيَّاتْكُمْ؟.</verse>
				<verse number="27">وَلَكِنْ هَادَاكْ اللِّي كَانْ ضَالْمْ دْفَعْ مُوسَى لْلجّْنْبْ وْرَدّْ عْلِيهْ: شْكُونْ اللِّي دَارْكْ رَئِيسْ وْقَاضِي عْلِينَا؟</verse>
				<verse number="28">وَاشْ بْغِيتِي تْقْتَلْنِي كِمَا قْتَلْتِي الْمِصْرِي الْبَارْحْ؟</verse>
				<verse number="29">وْبْسْبَابْ هَادْ الْكْلَامْ، هْرَبْ مُوسَى وْعَاشْ غْرِيبْ فْبْلَادْ مِدْيَانْ اللِّي وْلَدْ فِيهَا جُوجْ وْلَادْ.</verse>
				<verse number="30">وْمْلِّي دَازْتْ رْبْعِينْ عَامْ، بَانْ لِيهْ مَلَاكْ الرَّبّْ فْالصَّحْرَا دْيَالْ جْبَلْ سِينَاءْ فْعَافْيَة شَاعْلَة فْالسّْدْرَة.</verse>
				<verse number="31">وْمْلِّي شَافْ مُوسَى هَادْشِّي، تّْعَجّْبْ مْنْ هَادْ الْمَنْضَرْ. وْمْلِّي قَرّْبْ بَاشْ يْشُوفْ، سْمَعْ صُوتْ الرَّبّْ كَيْݣُولْ:</verse>
				<verse number="32">أَنَا هُوَ إِلَاهْ جْدُودْكْ، إِلَاهْ إِبْرَاهِيمْ وْإِسْحَاقْ وْيَعْقُوبْ. وْبْدَا مُوسَى كُلُّه كَيْتّْرَعّْدْ وْمَا زْعَمْشْ يْشُوفْ.</verse>
				<verse number="33">وْهُوَ يْݣُولْ لِيهْ الرَّبّْ: حَيّْدْ الصّْبَّاطْ مْنْ رْجْلِيكْ، حِيتْ الْمُوضْعْ اللِّي نْتَ وَاقْفْ عْلِيهْ رَاهْ أَرْضْ مْقَدّْسَة.</verse>
				<verse number="34">رَانِي شْفْتْ تَمَارَة دْ الشَّعْبْ دْيَالِي فْمِصْرْ، وْسْمَعْتْهُمْ كَيْنِينُو، وْنْزَلْتْ بَاشْ نّْجِّيهُمْ. إِيوَا دَابَا آجِي بَاشْ نْصِيفْطْكْ لْمِصْرْ.</verse>
				<verse number="35">وْهَادْ مُوسَى اللِّي نْكْرُوهْ وْݣَالُو لِيهْ: شْكُونْ اللِّي دَارْكْ حَاكْمْ وْقَاضِي عْلِينَا؟ هُوَ اللِّي صِيفْطُه اللَّهْ رَئِيسْ وْمُنَجِّي عْلَى يْدّْ الْمَلَاكْ اللِّي بَانْ لِيهْ فْالسّْدْرَة.</verse>
				<verse number="36">وْرَاهْ هُوَ اللِّي خَرّْجْ شَعْبُه مْنْ بْلَادْ مِصْرْ بْالْأُمُورْ الْعْجِيبَة وْالْعَلَامَاتْ اللِّي دَارْ تْمَّ وْفْالْبْحَرْ الْأَحْمَرْ وْفْالصَّحْرَا مُدَّةْ رْبْعِينْ عَامْ،</verse>
				<verse number="37">وْهَادَا هُوَ مُوسَى اللِّي ݣَالْ لْوْلَادْ إِسْرَائِيلْ: اللَّهْ غَادِي يْبْعَتْ لِيكُمْ نْبِي بْحَالِي مْنْ وَسْطْ خُوتْكُمْ.</verse>
				<verse number="38">وْهَادَا هُوَ اللِّي كَانْ كَيْتّْوَسّْطْ بِينْ جْدُودْنَا وْالْمَلَاكْ اللِّي تّْكَلّْمْ مْعَاهْ فْجْبَلْ سِينَاءْ مْلِّي كَانْ شَعْبْ إِسْرَائِيلْ مْجْمُوعْ فْالصَّحْرَا. وْهُوَ اللِّي قْبَلْ الْكْلَامْ الْحَيّْ، بَاشْ يْعْطِيهْ لِينَا.</verse>
				<verse number="39">وَلَكِنْ جْدُودْنَا مَا بْغَاوْشْ يْكُونُو طَايْعِينْ لْمُوسَى، وْمَا قْبْلُوهْشْ، وْشْتَاقُو فْقَلْبْهُمْ يْرْجْعُو لْمِصْرْ.</verse>
				<verse number="40">وْݣَالُو لْهَارُونْ: صَايْبْ لِينَا إِلَاهَاتْ تْكُونْ قُدَّامْنَا فْالطّْرِيقْ، حِيتْ هَادْ مُوسَى اللِّي خَرّْجْنَا مْنْ بْلَادْ مِصْرْ مَا عْرَفْنَاشْ آشْ طْرَا لِيهْ!.</verse>
				<verse number="41">وْهُمَ يْصَايْبُو فْدِيكْ لِيَّامْ وَاحْدْ الصَّنَمْ فْصُورْةْ عْجَلْ، وْقَدّْمُو لِيهْ الدّْبِيحَة، وْفْرْحُو بْدَاكْشِّي اللِّي دَارْتْ يْدِّيهُمْ.</verse>
				<verse number="42">وْسْمَحْ فِيهُمْ اللَّهْ، وْخْلَّاهُمْ يْعَبْدُو النّْجُومْ، كِمَا مْكْتُوبْ فْكْتَابْ الْأَنْبِيَا: آ وْلَادْ إِسْرَائِيلْ، 	وَاشْ جْبْتُو لِيَّ الدّْبَايْحْ وْالتَّقْدِمَاتْ لْمُدَّةْ رْبْعِينْ عَامْ فْالصَّحْرَا؟</verse>
				<verse number="43">	رَاكُمْ هْزِّيتُو خِيمْةْ مُولُوكْ الصَّنَمْ 	وْنْجْمَةْ إِلَاهْكُمْ رَمْفَانْ، 		الْأَصْنَامْ اللِّي صْنَعْتُوهَا بَاشْ تْعَبْدُوهَا. عْلَى هَادْشِّي أَنَا غَادِي نّْفِيكُمْ وْرَا بْلَادْ بَابِلْ.</verse>
				<verse number="44">وْكَانْتْ خِيمْةْ الشّْهَادَة عَنْدْ جْدُودْنَا فْالصَّحْرَا، كِمَا وْصَّى اللَّهْ مُوسَى بَاشْ يْدِيرْهَا، عْلَى الشّْكَلْ اللِّي كَانْ وْرَّاهْ لِيهْ.</verse>
				<verse number="45">وْمْلِّي خْدَاوْهَا جْدُودْنَا، دَخْلُو بِيهَا مْعَ يَشُوعْ لْلْبْلَادْ اللِّي مْلْكُوهَا مْنْ الشّْعُوبْ اللِّي نْصَرْ اللَّهْ جْدُودْنَا عْلِيهُمْ، وْبْقَاتْ الْخِيمَة تْمَّ حْتَّى لْيَّامْ دَاوُدْ،</verse>
				<verse number="46">اللِّي رْضَى عْلِيهْ اللَّهْ، وْطْلَبْ بَاشْ يْلْقَى بْلَاصَة يْتّْعْبَدْ فِيهَا إِلَاهْ يَعْقُوبْ.</verse>
				<verse number="47">وْسُلَيْمَانْ هُوَ اللِّي بْنَى بِيتْ اللَّهْ.</verse>
				<verse number="48">وَلَكِنْ اللَّهْ الْعَالِي مَا كَيْسْكُنْشْ فْدْيُورْ بَانْيِينْهَا النَّاسْ، كِمَا ݣَالْ النّْبِي فْكْتَابْ اللَّهْ:</verse>
				<verse number="49">	السّْمَا الْعَرْشْ دْيَالِي، 	وْالْأَرْضْ مُوضْعْ رْجْلِيَّ، 		آشْ مْنْ دَارْ غَادِي تْبْنِيوْ لِيَّ؟ وْلَا آشْ مْنْ مُوضْعْ نْرْتَاحْ فِيهْ؟</verse>
				<verse number="50">وَاشْ مَاشِي أَنَا اللِّي خْلَقْتْ ݣَاعْ هَادْشِّي؟».</verse>
				<verse number="51">«آ هَادْ الشَّعْبْ اللِّي رَاسُه قَاسْحْ، آ صْحَابْ الْقْلُوبْ الْقَاسْحَة وْالْوْدْنِينْ الصَّمْكِينْ! نْتُمَ دِيمَا كَتْقَاوْمُو الرُّوحْ الْقُدُسْ، وْرَاهْ بْحَالْكُمْ بْحَالْ جْدُودْكُمْ.</verse>
				<verse number="52">شْكُونْ هَادَا فْالْأَنْبِيَا اللِّي فْلَتْ مْنْ التَّعَدُّو دْيَالْهُمْ؟ رَاهُمْ قْتْلُو الْأَنْبِيَا اللِّي تّْنَبّْأُو بْالْمْجِي دْيَالْ هَادَاكْ اللِّي بْلَا دَنْبْ، هَادَاكْ اللِّي دَابَا سَلّْمْتُوهْ وْقْتَلْتُوهْ.</verse>
				<verse number="53">رَاكُمْ خْدِيتُو شْرَعْ مُوسَى مْنْ يْدِّينْ الْمَلَايْكَة وْمَا دْرْتُوشْ بِيهْ».</verse>
				<verse number="54">وْمْلِّي سْمْعُو الْمْسْؤُولِينْ دْ الْمَحْكَمَة هَادْ الْكْلَامْ تْقَلّْقُو بْزَّافْ، وْتْغَدّْدُو عْلِيهْ.</verse>
				<verse number="55">وَلَكِنْ اسْتِفَانُوسْ وْهُوَ عَامْرْ بْالرُّوحْ الْقُدُسْ، هْزّْ عِينِيهْ لْلسّْمَا، وْشَافْ الْعَزّْ دْيَالْ اللَّهْ وْيَسُوعْ وَاقْفْ عْلَى لِيمْنْ دْ اللَّهْ.</verse>
				<verse number="56">وْݣَالْ: «هَانِي كَنْشُوفْ السَّمَاوَاتْ مْحْلُولَة وْوَلْدْ الْإِنْسَانْ وَاقْفْ عْلَى لِيمْنْ دْ اللَّهْ».</verse>
				<verse number="57">وْهُمَ يْغَوّْتُو بْصُوتْ عَالِي، وْسْدُّو وْدْنِيهُمْ، وْهْجْمُو عْلِيهْ كُلّْهُمْ مَرَّة وَحْدَة.</verse>
				<verse number="58">وْخَرّْجُوهْ عْلَى بْرَّا دْ الْمْدِينَة وْرْجْمُوهْ. وْحَيّْدُو الشّْهُودْ حْوَايْجْهُمْ الْفُوقَانِيِّينْ وْحَطُّوهُمْ حْدَا رْجْلِينْ شَابّْ سْمِيتُه شَاوُلْ.</verse>
				<verse number="59">وْكَانُو كَيْرَجْمُو اسْتِفَانُوسْ وْهُوَ كَيْطْلَبْ اللَّهْ وْكَيْݣُولْ: «آ رْبِّي يَسُوعْ، قْبَلْ رُوحِي!».</verse>
				<verse number="60">وْطَاحْ عْلَى رْكَابِيهْ وْݣَالْ بْصُوتْ عَالِي: «آ رْبِّي، مَا تْحْسَبْشْ عْلِيهُمْ هَادْ الدَّنْبْ!». وْمْلِّي ݣَالْ هَادْ الْكْلَامْ، مَاتْ.</verse>
			</chapter>
			<chapter number="8">
				<verse number="1">الْفَصْلْ التَّامْنْ وْكَانْ شَاوُلْ مْوَافْقْ بَاشْ يْتّْقْتَلْ اسْتِفَانُوسْ. وْفْدَاكْ النّْهَارْ، بْدَاتْ الْكْنِيسَة اللِّي فْأُورْشَلِيمْ كَتْقَاسِي بْزَّافْ دْيَالْ التَّعَدُّو، وْتّْشَتّْتُو الْمُومْنِينْ كُلّْهُمْ مْنْ غِيرْ الرُّسُلْ فْجْوَايْهْ الْيَهُودِيَّة وْالسَّامِرَة.</verse>
				<verse number="2">وْدْفْنُو شِي رْجَالْ مْتَّاقْيِينْ اللَّهْ اسْتِفَانُوسْ وْنْوّْحُو عْلِيهْ بْزَّافْ.</verse>
				<verse number="3">وْكَانْ شَاوُلْ كَيْدِيرْ مَا فْجْهْدُه بَاشْ يْشَتّْتْ الْمُومْنِينْ دْيَالْ الْكْنِيسَة، وْكَيْمْشِي مْنْ دَارْ لْدَارْ وْكَيْخَرّْجْ الرّْجَالْ وْالْعْيَالَاتْ وْكَيْرْمِيهُمْ فْالْحَبْسْ.</verse>
				<verse number="4">وْبْدَاوْ الْمُومْنِينْ اللِّي تّْشَتّْتُو كَيْمْشِيوْ مْنْ بْلَاصَة لْبْلَاصَة وْكَيْخَبّْرُو بْالْإِنْجِيلْ.</verse>
				<verse number="5">وْمْشَى فِيلُبُّسْ لْمْدِينَة فْالسَّامِرَة وْبْدَا كَيْخَبّْرْ فِيهَا بْالْمَسِيحْ.</verse>
				<verse number="6">وْكَانُو الجّْمَاعَاتْ دْ النَّاسْ رَادِّينْ الْبَالْ لْكْلَامْ فِيلُبُّسْ بْقَلْبْ وَاحْدْ، وْهُمَ كَيْسَمْعُو وْكَيْشُوفُو الْعَلَامَاتْ اللِّي كَيْدِيرْ.</verse>
				<verse number="7">حِيتْ كَانُو الجّْنُونْ كَيْخَرْجُو مْنْ بْزَّافْ دْ النَّاسْ وْهُمَ كَيْغَوّْتُو بْصُوتْ عَالِي. وْبْزَّافْ دْيَالْ الْمْشْلُولِينْ وْالْعَرْجِينْ تّْشَافَاوْ،</verse>
				<verse number="8">وْكَانْتْ فَرْحَة كْبِيرَة فْدِيكْ الْمْدِينَة.</verse>
				<verse number="9">وْكَانْ فْدِيكْ الْمْدِينَة وَاحْدْ الرَّاجْلْ سْمِيتُه سِمْعَانْ، كَيْخَدّْمْ السِّحْرْ وْحَيّْرْ النَّاسْ دْ السَّامِرَة، وْكَيْݣُولْ بْلِّي شَانُه كْبِيرْ.</verse>
				<verse number="10">وْكَانُو كُلّْهُمْ كَيْتِيّْقُوهْ، مْنْ صْغِيرْهُمْ لْكْبِيرْهُمْ، وْكَيْݣُولُو: «هَادْ الرَّاجْلْ هُوَ قُوَّةْ اللَّهْ اللِّي كَتّْسْمَّى الْعْظِيمَة».</verse>
				<verse number="11">وْكَانُو كَيْتِيّْقُوهْ عْلَاحْقَّاشْ حَيّْرْهُمْ بْفْعَايْلْ السِّحْرْ مْنْ مُدَّة طْوِيلَة.</verse>
				<verse number="12">وَلَكِنْ مْلِّي خَبّْرْهُمْ فِيلُبُّسْ بْمَمْلَكَةْ اللَّهْ وْبْإِسْمْ يَسُوعْ الْمَسِيحْ، آمْنُو وْتّْعَمّْدُو رْجَالْ وْعْيَالَاتْ.</verse>
				<verse number="13">وْحْتَّى سِمْعَانْ بْرَاسُه آمْنْ، وْمْلِّي تْعَمّْدْ مَا بْقَاشْ كَيْفَارْقْ فِيلُبُّسْ فِينْ مَا مْشَى. وْمْلِّي شَافْ الْعَلَامَاتْ وْالْأُمُورْ الْعْظِيمَة كَتّْدَارْ، تّْعَجّْبْ.</verse>
				<verse number="14">وْفْالْوَقْتْ فَاشْ سْمْعُو الرُّسُلْ اللِّي فْأُورْشَلِيمْ بْلِّي النَّاسْ دْ السَّامِرَة قْبْلُو كْلَامْ اللَّهْ، صِيفْطُو لِيهُمْ بُطْرُسْ وْيُوحَنَّا.</verse>
				<verse number="15">وْغِيرْ وْصْلُو، صْلَّاوْ مْعَ الْمُومْنِينْ السَّامِرِيِّينْ بَاشْ يْنْزَلْ عْلِيهُمْ الرُّوحْ الْقُدُسْ،</verse>
				<verse number="16">حِيتْ كَانْ بَاقِي مَا نْزَلْ حْتَّى عْلَى شِي وَاحْدْ مْنّْهُمْ، وَلَكِنْ كَانُو تّْعَمّْدُو بْإِسْمْ الرَّبّْ يَسُوعْ.</verse>
				<verse number="17">وْدِيكْ السَّاعَة حَطّْ بُطْرُسْ وْيُوحَنَّا يْدِّيهُمْ عْلَى السَّامِرِيِّينْ وْهُوَ يْنْزَلْ عْلِيهُمْ الرُّوحْ الْقُدُسْ.</verse>
				<verse number="18">وْمْلِّي شَافْ سِمْعَانْ بْلِّي الرُّوحْ الْقُدُسْ تّْعْطَى لْلسَّامِرِيِّينْ مْلِّي حَطُّو عْلِيهُمْ الرُّسُلْ يْدِّيهُمْ، جَابْ لِيهُمْ الْفْلُوسْ،</verse>
				<verse number="19">وْݣَالْ لِيهُمْ: «عْطِيوْنِي حْتَّى أَنَا هَادْ السُّلْطَة، بَاشْ اللِّي نْحَطّْ عْلِيهْ يْدِّيَّ يْنْزَلْ عْلِيهْ الرُّوحْ الْقُدُسْ!».</verse>
				<verse number="20">وْهُوَ يْݣُولْ لِيهْ بُطْرُسْ: «سِيرْ نْتَ وْفْلُوسْكْ لْجَهْنَّمْ، عْلَاحْقَّاشْ ضْنِّيتِي بْلِّي بْالْفْلُوسْ دْيَالْكْ غَتْشْرِي دَاكْشِّي اللِّي غَيْنْعَمْ بِيهْ عْلِيكْ اللَّهْ.</verse>
				<verse number="21">رَاهْ مَا عَنْدْكْ لَا قْسْمَة وْلَا حَقّْ فِيهْ، حِيتْ قَلْبَكْ مَا صَافِيشْ قُدَّامْ اللَّهْ.</verse>
				<verse number="22">إِيوَا تُوبْ مْنْ هَادْ الشَّرّْ دْيَالْكْ، وْطْلَبْ الرَّبّْ لَعَلَّ وَعَسَى يْغْفَرْ لِيكْ الْأَفْكَارْ اللِّي فْقَلْبَكْ.</verse>
				<verse number="23">حِيتْ أَنَا كَنْشُوفْ بْلِّي رَاكْ فْالْمْرَارَة دْيَالْ الْحَنْضَلْ وْمْرْبُوطْ بْالدّْنُوبْ».</verse>
				<verse number="24">وْجَاوْبْهُمْ سِمْعَانْ وْݣَالْ: «طْلْبُو الرَّبّْ مْنْ جِهْتِي بَاشْ مَا تْمَسّْنِي حْتَّى حَاجَة مْنْ هَادْشِّي اللِّي ݣْلْتُو».</verse>
				<verse number="25">وْمْنْ بَعْدْمَا شْهَدْ بُطْرُسْ وْيُوحَنَّا بْالْمَسِيحْ وْخَبّْرُو النَّاسْ بْكْلَامْ الرَّبّْ، رْجْعُو لْأُورْشَلِيمْ وْهُمَ كَيْخَبّْرُو دْوَاوْرْ كْتَارْ فْالسَّامِرَة بْالْبْشَارَة.</verse>
				<verse number="26">وْمْنْ بَعْدْ، تّْكَلّْمْ مَلَاكْ الرَّبّْ مْعَ فِيلُبُّسْ وْݣَالْ لِيهْ: «نُوضْ سِيرْ لْجِهْةْ الْجَنُوبْ، فْالطّْرِيقْ اللِّي دَايْزَة مْنْ أُورْشَلِيمْ لْغَزَّة، وْاللِّي جَاتْ فْالْخْلَا».</verse>
				<verse number="27">وْهُوَ يْنُوضْ وْمْشَى. وْفْطْرِيقُه تّْلَاقَى مْعَ رَاجْلْ مْنْ الْحَبَشَة، وَزِيرْ كَنْدَاكَة مَلِكَةْ الْحَبَشَة وْالْمْسْؤُولْ عْلَى بِيتْ الْمَالْ دْيَالْهَا. وْجَا لْأُورْشَلِيمْ بَاشْ يْعْبَدْ اللَّهْ،</verse>
				<verse number="28">وْكَانْ رَاجْعْ وْهُوَ ݣَالْسْ فْكَرُّوسْتُه كَيْقْرَا كْتَابْ النّْبِي إِشْعِيَا.</verse>
				<verse number="29">وْݣَالْ رُوحْ اللَّهْ لْفِيلُبُّسْ: «زِيدْ حْتَّى تْوْصَلْ لْهَادْ الْكَرُّوسَة وْسِيرْ مْعَاهَا».</verse>
				<verse number="30">وْزْرَبْ فِيلُبُّسْ بَاشْ يْوْصَلْ لِيهَا، وْسْمَعْ الرَّاجْلْ كَيْقْرَا فْكْتَابْ النّْبِي إِشْعِيَا وْسْوّْلُه: «وَاشْ كَتْفْهَمْ أَشْنُو كَتْقْرَا؟».</verse>
				<verse number="31">وْجَاوْبُه الرَّاجْلْ: «كِيفَاشْ غَنْقْدَرْ إِلَا مَا وْرَّانِي حْتَّى وَاحْدْ؟» وْطْلَبْ مْنْ فِيلُبُّسْ يْطْلَعْ وْيْݣْلَسْ مْعَاهْ.</verse>
				<verse number="32">وْالْآيَاتْ اللِّي كَيْقْرَا مْنْ كْتَابْ اللَّهْ كَانُو كَيْݣُولُو: «بْحَالْ شِي نْعْجَة دَّاوْهْ يْتّْدْبَحْ، 	وْبْحَالْ شِي خْرُوفْ سَاكْتْ بِينْ يْدِّينْ اللِّي كَيْدْزُّه، هَكَّا مَا حَلّْشْ فُمُّه.</verse>
				<verse number="33">	دْلُّوهْ وْغَصْبُوهْ فْحَقُّه، 	شْكُونْ غَيْخَبّْرْ عْلَى التّْرِّيكَة دْيَالُه؟ حِيتْ حْيَاتُه تّْحَيّْدَاتْ مْنْ الْأَرْضْ».</verse>
				<verse number="34">وْجَاوْبْ الْوْزِيرْ فِيلُبُّسْ وْݣَالْ: «ݣُولْ لِيَّ عْلَى مْنْ كَيْتّْكَلّْمْ النّْبِي بْهَادْ الْكْلَامْ؟ وَاشْ عْلَى رَاسُه وْلَا عْلَى شِي حَدّْ آخُرْ؟».</verse>
				<verse number="35">وْبْدَا فِيلُبُّسْ مْنْ هَادْ الْآيَاتْ فْكْتَابْ اللَّهْ كَيْخَبّْرْ الرَّاجْلْ عْلَى يَسُوعْ.</verse>
				<verse number="36">وْهُمَ غَادْيِينْ فْالطّْرِيقْ وْصْلُو لْبْلَاصَة فِيهَا الْمَا، وْݣَالْ الْوْزِيرْ لْفِيلُبُّسْ: «هَا الْمَا كَايْنْ هْنَا، شْنُو اللِّي كَيْمْنَعْنِي بَاشْ مَا نْتْعَمّْدْشْ؟». [</verse>
				<verse number="37">وْݣَالْ لِيهْ فِيلُبُّسْ: «إِلَا كْنْتِ كَتْآمْنْ مْنْ كُلّْ قَلْبَكْ، تْقْدَرْ تْتْعَمّْدْ». وْجَاوْبُه الْوْزِيرْ وْݣَالْ لِيهْ: «رَانِي كَنْآمْنْ بْلِّي يَسُوعْ الْمَسِيحْ هُوَ وَلْدْ اللَّهْ».]</verse>
				<verse number="38">وْآمْرْ الْوْزِيرْ بَاشْ تْوْقَفْ الْكَرُّوسَة، وْنْزْلُو بْجُوجْ لْلْمَا، وْعَمّْدْ فِيلُبُّسْ الْوْزِيرْ.</verse>
				<verse number="39">وْمْلِّي خَرْجُو مْنْ الْمَا، خْطَفْ رُوحْ الرَّبّْ فِيلُبُّسْ وْغَابْ عْلَى الْوْزِيرْ، وْكَمّْلْ الْوْزِيرْ طْرِيقُه وْهُوَ فْرْحَانْ.</verse>
				<verse number="40">وَلَكِنْ فِيلُبُّسْ لْقَا رَاسُه فْمْدِينْةْ أَشْدُودْ، وْهُوَ غَادِي بْدَا كَيْخَبّْرْ النَّاسْ فْالْمْدُونْ كُلّْهُمْ بْالْإِنْجِيلْ، حْتَّى وْصَلْ لْقَيْصَرِيَّة.</verse>
			</chapter>
			<chapter number="9">
				<verse number="1">الْفَصْلْ التَّاسْعْ وْكَانْ شَاوُلْ بَاقِي مْغَدّْدْ عْلَى التّْلَامْدْ دْيَالْ الرَّبّْ وْكَيْهَدّْدْ بَاشْ يْقْتَلْهُمْ. وْمْشَى لْعَنْدْ رَئِيسْ رْجَالْ الدِّينْ</verse>
				<verse number="2">وْطْلَبْ مْنُّه يْعْطِيهْ رَسَائِلْ يْدِّيهُمْ لْدْيُورْ الصّْلَاة فْدِمَشْقْ، بَاشْ يَاخُدْ الْإِدْنْ وْيْشَدّْ الرّْجَالْ وْالْعْيَالَاتْ اللِّي غَيْلْقَاهُمْ تَابْعِينْ هَادْ الطّْرِيقْ، وْيْجِيبْهُمْ مْكَتّْفِينْ لْأُورْشَلِيمْ.</verse>
				<verse number="3">وْمْلِّي كَانْ غَادِي فْالطّْرِيقْ وْقَرّْبْ لْدِمَشْقْ، لْمَعْ حْدَاهْ عْلَى غَفْلَة ضَوّْ مْنْ السّْمَا،</verse>
				<verse number="4">وْهُوَ يْطِيحْ لْلْأَرْضْ، وْسْمَعْ صُوتْ كَيْݣُولْ لِيهْ: «شَاوُلْ، شَاوُلْ، عْلَاشْ كَتّْعَدَّى عْلِيَّ؟».</verse>
				<verse number="5">وْجَاوْبْ شَاوُلْ: «شْكُونْ نْتَ آ سِيدِي؟». وْهُوَ يْݣُولْ لِيهْ: «أَنَا يَسُوعْ اللِّي نْتَ كَتّْعَدَّى عْلِيهْ،</verse>
				<verse number="6">نُوضْ وْدْخُلْ لْلْمْدِينَة، وْتْمَّ غَادِي تْعْرَفْ أَشْنُو خَاصّْكْ تْدِيرْ».</verse>
				<verse number="7">وْالرّْجَالْ اللِّي كَانُو مْسَافْرِينْ مْعَ شَاوُلْ بْقَاوْ وَاقْفِينْ مَا كَيْتّْكَلّْمُوشْ، كَيْسَمْعُو الصُّوتْ وَلَكِنْ مَا كَيْشُوفُو حْتَّى وَاحْدْ.</verse>
				<verse number="8">وْهُوَ يْنُوضْ شَاوُلْ مْنْ الْأَرْضْ وْعِينِيهْ مْحْلُولِينْ وْمَا كَيْشُوفْ وَالُو. وْشْدُّوهْ صْحَابُه مْنْ يْدُّه وْدَخّْلُوهْ لْدِمَشْقْ.</verse>
				<verse number="9">وْبْقَى تْلْتْ يَّامْ وْهُوَ مَا كَيْشُوفْشْ، وْمَا كْلَا مَا شْرَبْ.</verse>
				<verse number="10">وْكَانْ فْدِمَشْقْ وَاحْدْ التّْلْمِيدْ سْمِيتُه حَنَانْيَا. وْتّْكَلّْمْ الرَّبّْ مْعَاهْ فْرُؤْيَا وْݣَالْ لِيهْ: «آ حَنَانْيَا!» وْجَاوْبُه حَنَانْيَا: «هَانِي آ رْبِّي!».</verse>
				<verse number="11">وْهُوَ يْݣُولْ لِيهْ الرَّبّْ: «نُوضْ سِيرْ لْلزَّنْقَة الْمْعْرُوفَة بْسْمِيّْةْ الزَّنْقَة الْمْقَادَّة، وْسْوّْلْ فْدَارْ يَهُودَا عْلَى وَاحْدْ الرَّاجْلْ مْنْ طَرْسُوسْ سْمِيتُه شَاوُلْ. حِيتْ رَاهْ كَيْصَلِّي،</verse>
				<verse number="12">وْشَافْ فْرُؤْيَا وَاحْدْ الرَّاجْلْ سْمِيتُه حَنَانْيَا دْخَلْ وْحَطّْ يْدِّيهْ عْلِيهْ بَاشْ يْوَلِّي كَيْشُوفْ».</verse>
				<verse number="13">وْݣَالْ حَنَانْيَا لْلرَّبّْ: «يَا رَبّْ، سْمَعْتْ مْنْ بْزَّافْ دْ النَّاسْ شْحَالْ تْكَرْفْصْ هَادْ الرَّاجْلْ عْلَى الْمُومْنِينْ دْيَالْكْ فْأُورْشَلِيمْ.</verse>
				<verse number="14">وْدَابَا رَاهْ جَا لّْهْنَا، وْتّْعْطَاتُه السُّلْطَة مْنْ الرُّؤَسَا دْ رْجَالْ الدِّينْ بَاشْ يْشَدّْ فْالْحَبْسْ ݣَاعْ اللِّي كَيْآمْنُو بْالْإِسْمْ دْيَالْكْ».</verse>
				<verse number="15">وَلَكِنْ الرَّبّْ ݣَالْ لِيهْ: «سِيرْ، حِيتْ أَنَا خْتَارِيتْ هَادْ الرَّاجْلْ رَسُولْ يْخَبّْرْ بْالْإِسْمْ دْيَالِي الشّْعُوبْ اللِّي مَا كَيْعَبْدُوشْ اللَّهْ، وْالْمُلُوكْ وْوْلَادْ إِسْرَائِيلْ.</verse>
				<verse number="16">وْغَادِي نْوَرِّيهْ شْحَالْ خَاصُّه يْتّْعَدّْبْ عْلَى وْدّْ الْإِسْمْ دْيَالِي».</verse>
				<verse number="17">وْمْشَى حَنَانْيَا وْدْخَلْ لْلدَّارْ، وْحَطّْ يْدِّيهْ عْلَى شَاوُلْ وْݣَالْ لِيهْ: «آ خُويَا شَاوُلْ، رَاهْ صِيفْطْنِي لْعَنْدْكْ الرَّبّْ يَسُوعْ اللِّي بَانْ لِيكْ فْالطّْرِيقْ اللِّي جِيتِي مْنّْهَا، بَاشْ يْرْجَعْ لِيكْ الشُّوفْ دْيَالْكْ وْتّْعَمّْرْ بْالرُّوحْ الْقُدُسْ».</verse>
				<verse number="18">وْدِيكْ السَّاعَة طَاحْتْ مْنْ عِينِينْ شَاوُلْ شِي حَاجَة بْحَالْ الْقْشُورْ، وْرْجَعْ لِيهْ الشُّوفْ، وْنَاضْ وْتّْعَمّْدْ.</verse>
				<verse number="19">وْمْلِّي كْلَا، رْجْعَاتْ فِيهْ الرُّوحْ. وْمْنْ بَعْدْ ݣْلَسْ شَاوُلْ شِي يَّامَاتْ مْعَ التّْلَامْدْ اللِّي فْدِمَشْقْ،</verse>
				<verse number="20">وْدْغْيَا بْدَا كَيْخَبّْرْ النَّاسْ فْدْيُورْ الصّْلَاة بْلِّي يَسُوعْ الْمَسِيحْ هُوَ وَلْدْ اللَّهْ.</verse>
				<verse number="21">وْݣَاعْ اللِّي سْمْعُوهْ كَانُو كَيْتّْعَجّْبُو وْكَيْݣُولُو: «وَاشْ مَاشِي هَادَا هُوَ الرَّاجْلْ اللِّي كَانْ فْأُورْشَلِيمْ كَيْهْلَكْ كُلّْ وَاحْدْ كَيْتّْكَلّْمْ بْهَادْ الْإِسْمْ؟ وَاشْ مَا جَاشْ لْدِمَشْقْ غِيرْ بَاشْ يْشَدّْهُمْ وْيْرْجَعْ بِيهُمْ مْكَتّْفِينْ لْلرُّؤَسَا دْ رْجَالْ الدِّينْ؟».</verse>
				<verse number="22">وَلَكِنْ شَاوُلْ كَانْ كَيْزِيدْ يْتّْقُوَّى، وْحَيّْرْ عْقُولْ لِيهُودْ اللِّي سَاكْنِينْ فْدِمَشْقْ، وْبَيّْنْ بْلِّي يَسُوعْ هُوَ الْمَسِيحْ.</verse>
				<verse number="23">وْمْنْ بَعْدْ يَّامَاتْ كْتَارْ، تَّافْقُو لِيهُودْ بَاشْ يْقْتْلُوهْ،</verse>
				<verse number="24">وْهِيَ تْوْصَلْ هَادْ الْخْبَارْ لْشَاوُلْ. وْكَانُو كَيْحْضِيوْ الْبِيبَانْ دْيَالْ الْمْدِينَة لِيلْ وْنْهَارْ بَاشْ يْقْتْلُوهْ.</verse>
				<verse number="25">وَلَكِنْ التّْلَامْدْ دَّاوْهْ بْاللِّيلْ وْدْلَّاوْهْ فْسْلَّة مْنْ فُوقْ السُّورْ.</verse>
				<verse number="26">وْمْلِّي وْصَلْ شَاوُلْ لْأُورْشَلِيمْ حَاوْلْ بَاشْ يْكُونْ مْعَ التّْلَامْدْ. وَلَكِنْ كَانُو كُلّْهُمْ خَايْفِينْ مْنُّه، وْمَا تِيّْقُوشْ بْلِّي وْلَّى تْلْمِيدْ دْ الْمَسِيحْ.</verse>
				<verse number="27">وْهُوَ يْتْكَلّْفْ بَرْنَابَا وْجَابُه لْعَنْدْ الرُّسُلْ، وْعَاوْدْ لِيهُمْ كِيفَاشْ بَانْ الرَّبّْ لْشَاوُلْ فْالطّْرِيقْ وْتّْكَلّْمْ مْعَاهْ، وْكِيفَاشْ خَبّْرْ شَاوُلْ النَّاسْ بْإِسْمْ يَسُوعْ فْدِمَشْقْ بْلَا مَا يْخَافْ.</verse>
				<verse number="28">وْمْنْ دَاكْ الْوَقْتْ بْدَا شَاوُلْ كَيْعِيشْ مْعَ التّْلَامْدْ وْكَيْدْخَلْ وْيْخْرُجْ لْأُورْشَلِيمْ بْحُرِّيَّة، وْكَيْتّْكَلّْمْ مْعَ النَّاسْ بْإِسْمْ الرَّبّْ بْلَا خُوفْ.</verse>
				<verse number="29">وْكَانْ كَيْتّْكَلّْمْ وْكَيْتّْنَاقْشْ مْعَ لِيهُودْ اللِّي كَيْتّْكَلّْمُو بْالْيُونَانِيَّة، وْبْدَاوْ كَيْقَلّْبُو كِيفَاشْ يْدِيرُو بَاشْ يْقْتْلُوهْ.</verse>
				<verse number="30">وَلَكِنْ مْلِّي عَرْفُو الْخُوتْ الْمُومْنِينْ هَادْشِّي، دَّاوْهْ لْقَيْصَرِيَّة وْمْنْ تْمَّ صِيفْطُوهْ لْطَرْسُوسْ.</verse>
				<verse number="31">وْفْدَاكْ الْوَقْتْ كَانُو الْكْنَايْسْ كُلّْهُمْ فْالْيَهُودِيَّة وْالْجَلِيلْ وْالسَّامِرَة كَيْعِيشُو فْالْهْنَا، وْكَيْكَبْرُو وْكَيْمْشِيوْ فْطَاعَةْ الرَّبّْ، وْكَيْتّْزَادُو بْالْعْوِينْ دْيَالْ الرُّوحْ الْقُدُسْ.</verse>
				<verse number="32">وْمْلِّي كَانْ بُطْرُسْ كَيْسَافْرْ مْنْ بْلَاصَة لْبْلَاصَة، دَازْ لْعَنْدْ الْخُوتْ الْمُومْنِينْ اللِّي سَاكْنِينْ فْلُدَّة،</verse>
				<verse number="33">وْلْقَا فِيهَا وَاحْدْ الرَّاجْلْ مْشْلُولْ سْمِيتُه إِينِيَاسْ، تْمَنْ سْنِينْ وْهُوَ طَايْحْ فْالْفْرَاشْ،</verse>
				<verse number="34">وْݣَالْ لِيهْ بُطْرُسْ: «آ إِينِيَاسْ! يَسُوعْ الْمَسِيحْ شَافَاكْ، نُوضْ وْجْمَعْ فْرَاشْكْ بْيْدِّيكْ!». وْهُوَ يْنُوضْ دِيكْ السَّاعَة.</verse>
				<verse number="35">وْشَافُوهْ ݣَاعْ النَّاسْ اللِّي سَاكْنِينْ فْلُدَّة وْسَارُونْ، وْآمْنُو بْالرَّبّْ.</verse>
				<verse number="36">وْكَانْتْ فْيَافَا وَاحْدْ الْمُومْنَة سْمِيتْهَا طَابِيتَا، اللِّي كَتْعْنِي بْالْيُونَانِيَّة دُورْكَاسْ، وْكَانْتْ كَتْدِيرْ الْخِيرْ بْزَّافْ وْكَتْعَاوْنْ الْمْحْتَاجِينْ.</verse>
				<verse number="37">وْفْدَاكْ الْوَقْتْ مَرْضَاتْ وْمَاتْتْ. وْغَسّْلُوهَا وْحَطُّوهَا فْالْبِيتْ الْفُوقَانِي.</verse>
				<verse number="38">وْحِيتْ يَافَا قْرِيبَة لْلُدَّة، سْمْعُو التّْلَامْدْ اللِّي فْيَافَا بْلِّي بُطْرُسْ فْلُدَّة، وْهُمَ يْصِيفْطُو لِيهْ جُوجْ دْ الرّْجَالْ بَاشْ يْطْلْبُو مْنُّه يْجِي لْعَنْدْهُمْ دْغْيَا.</verse>
				<verse number="39">وْنَاضْ بُطْرُسْ دِيكْ السَّاعَة وْمْشَا مْعَاهُمْ لْيَافَا. وْمْلِّي وْصَلْ، طَلّْعُوهْ لْلْبِيتْ الْفُوقَانِي، وْجَاوْ لْحْدَاهْ الْهْجَّالَاتْ كُلّْهُمْ كَيْبْكِيوْ وْكَيْوْرِّيوْهْ الْحْوَايْجْ وْالْقْمَايْصْ اللِّي خَيّْطَاتْ دُورْكَاسْ مْلِّي كَانْتْ مْعَاهُمْ فْالْحَيَاةْ.</verse>
				<verse number="40">وْخَرّْجْ بُطْرُسْ النَّاسْ كُلّْهُمْ عْلَى بْرَّا، وْهُوَ يْسْجَدْ وْصْلَّى. وْمْنْ بَعْدْ ضَارْ جِهْةْ الدَّاتْ الْمْيّْتَة وْݣَالْ: «طَابِيتَا، نُوضِي!». وْفْدِيكْ السَّاعَة حْلَّاتْ عِينِيهَا. وْمْلِّي شَافْتْ بُطْرُسْ ݣْلْسَاتْ.</verse>
				<verse number="41">وْمْدّْ لِيهَا يْدُّه وْنَوّْضْهَا، وْعَيّْطْ عْلَى الْمُومْنِينْ وْالْهْجَّالَاتْ وْقَدّْمْهَا لِيهُمْ حَيَّة.</verse>
				<verse number="42">وْدَاعْتْ الْخْبَارْ فْيَافَا كُلّْهَا، وْآمْنُو بْالرَّبّْ بْزَّافْ دْ النَّاسْ.</verse>
				<verse number="43">وْݣْلَسْ بُطْرُسْ مُدَّة طْوِيلَة فْيَافَا عَنْدْ وَاحْدْ الرَّاجْلْ دْبَّاغْ سْمِيتُه سِمْعَانْ.</verse>
			</chapter>
			<chapter number="10">
				<verse number="1">الْفَصْلْ الْعَاشْرْ وْكَانْ كَيْسْكُنْ فْقَيْصَرِيَّة وَاحْدْ الرَّاجْلْ سْمِيتُه كُرْنِيلْيُوسْ، قَايْدْ دْ الْعَسْكَرْ مْنْ الْفَرْقَة اللِّي كَتّْسْمَّى الْإِيطَالِيَّة.</verse>
				<verse number="2">وْكَانْ هَادْ الرَّاجْلْ مْتَّاقِي اللَّهْ وْكَيْخَافْ اللَّهْ هُوَ وْعَائِلْتُه كُلّْهَا، كَيْصَدّْقْ عْلَى النَّاسْ، وْكَيْصَلِّي لْلَّهْ فْكُلّْ وَقْتْ.</verse>
				<verse number="3">وْفْجْوَايْهْ التّْلَاتَة دْ النّْهَارْ، شَافْ كُرْنِيلْيُوسْ فْوَاحْدْ الرُّؤْيَا مَلَاكْ مْنْ عَنْدْ اللَّهْ دَاخْلْ لْعَنْدُه وْكَيْݣُولْ لِيهْ: «آ كُرْنِيلْيُوسْ!».</verse>
				<verse number="4">وْحَقَّقْ فْالْمَلَاكْ وْهُوَ خَايْفْ، وْرَدّْ عْلِيهْ: «شْنُو آ سِيدِي؟». وْݣَالْ لِيهْ الْمَلَاكْ: «اللَّهْ سْمَعْ لْصْلَاتْكْ وْشَافْ الْخِيرْ اللِّي كَتْدِيرْ، وْتّْفَكّْرَكْ.</verse>
				<verse number="5">وْدَابَا، صِيفْطْ شِي رْجَالْ لْيَافَا بَاشْ تْجِيبْ سِمْعَانْ اللِّي مْكَنِّي بُطْرُسْ.</verse>
				<verse number="6">رَاهْ ݣَالْسْ عَنْدْ وَاحْدْ الرَّاجْلْ دْبَّاغْ سْمِيتُه سِمْعَانْ، دَارُه عْلَى جَنْبْ الْبْحَرْ».</verse>
				<verse number="7">وْغِيرْ مْشَى الْمَلَاكْ اللِّي تّْكَلّْمْ مْعَاهْ، وْهُوَ يْعَيّْطْ كُرْنِيلْيُوسْ عْلَى جُوجْ مْنْ الْخْدَّامَا دْيَالُه، وْوَاحْدْ مْنْ الْعَسْكَرْ مْتَّاقِي اللَّهْ مْنْ هَادُوكْ اللِّي كَيْكُونُو دِيمَا مْعَاهْ،</verse>
				<verse number="8">وْعَاوْدْ لِيهُمْ كُلّْ مَا جْرَا، وْصِيفْطْهُمْ لْيَافَا.</verse>
				<verse number="9">وْالْغَدّْ لِيهْ سَافْرُو. وْمْلِّي قَرّْبُو لْيَافَا، طْلَعْ بُطْرُسْ لْلسّْطَحْ جْوَايْهْ الطّْنَاشْ دْ النّْهَارْ بَاشْ يْصَلِّي،</verse>
				<verse number="10">وْجَاعْ بْزَّافْ وْبْغَا يَاكُلْ. وْفْالْوَقْتْ اللِّي بْدَاوْ كَيْوَجّْدُو لِيهْ الْمَاكْلَة، جَاتُه الدُّوخَة وْطَاحْ،</verse>
				<verse number="11">وْهُوَ يْشُوفْ السّْمَا مْحْلُولَة، وْشِي حَاجَة نَازْلَة بْحَالْ شِي يْزَارْ كْبِيرْ مْعْقُودْ مْنْ طْرَافُه بْرَبْعَة، مْدَلِّي عْلَى الْأَرْضْ.</verse>
				<verse number="12">وْفِيهْ ݣَاعْ نْوَاعْ الْبْهَايْمْ وْالْحَيَوَانَاتْ دْ الْأَرْضْ اللِّي كَتْزْحَفْ وْطْيُورْ السّْمَا.</verse>
				<verse number="13">وْسْمَعْ صُوتْ كَيْݣُولْ لِيهْ: «آ بُطْرُسْ، نُوضْ دْبَحْ وْكُولْ».</verse>
				<verse number="14">وَلَكِنْ بُطْرُسْ ݣَالْ: «لَّا آ رْبِّي! عْلَاحْقَّاشْ عَمّْرْنِي مَا كْلِيتْ شِي حَاجَة حْرَامْ وْلَا مْنْجُوسَة».</verse>
				<verse number="15">وْعَاوْدْ ݣَالْ لِيهْ الصُّوتْ مَرَّة خْرَى: «اللِّي دَارُه اللَّهْ طَاهْرْ، مَا تْرَدُّوشْ نْتَ مْنْجُوسْ!».</verse>
				<verse number="16">وْتّْعَاوْدْ هَادْ الْكْلَامْ تْلَاتَة دْ الْمَرَّاتْ، وْدِيكْ السَّاعَة تّْرَفْعَاتْ دِيكْ الْحَاجَة لْلسّْمَا.</verse>
				<verse number="17">وْمْلِّي كَانْ بُطْرُسْ حَايْرْ كَيْسْوّْلْ رَاسُه عْلَى مْعْنِيّْةْ هَادْ الرُّؤْيَا اللِّي شَافْهَا، لْقَاوْ الرّْجَالْ اللِّي صِيفْطْهُمْ كُرْنِيلْيُوسْ دَارْ سِمْعَانْ، وْوْقْفُو حْدَا الْبَابْ</verse>
				<verse number="18">وْعَيْطُو كَيْسْوّْلُو: «وَاشْ سِمْعَانْ الْمْكَنِّي بُطْرُسْ ݣَالْسْ عَنْدْكُمْ هْنَا؟».</verse>
				<verse number="19">وْمْلِّي كَانْ بُطْرُسْ بَاقِي كَيْفَكّْرْ أَشْنُو كَتْعْنِي هَادْ الرُّؤْيَا، ݣَالْ لِيهْ رُوحْ اللَّهْ: «فْالْبَابْ تْلَاتَة دْ الرّْجَالْ كَيْقَلّْبُو عْلِيكْ،</verse>
				<verse number="20">نُوضْ وْنْزَلْ لْعَنْدْهُمْ وْسِيرْ مْعَاهُمْ بْلَا مَا تْشَكّْ فْوَالُو، عْلَاحْقَّاشْ أَنَا اللِّي صِيفْطْتْهُمْ لِيكْ».</verse>
				<verse number="21">وْهُوَ يْنْزَلْ بُطْرُسْ لْعَنْدْ الرّْجَالْ اللِّي صِيفْطْهُمْ لِيهْ كُرْنِيلْيُوسْ، وْݣَالْ لِيهُمْ: «أَنَا هُوَ اللِّي كَتْقَلّْبُو عْلِيهْ، أَشْنُو هُوَ السَّبَبْ عْلَاشْ جِيتُو؟».</verse>
				<verse number="22">وْجَاوْبُوهْ: «صِيفْطْنَا لْعَنْدْكْ الْقَايْدْ دْ الْعَسْكَرْ كُرْنِيلْيُوسْ، وْهُوَ رَاجْلْ صَالْحْ كَيْخَافْ اللَّهْ، السُّمْعَة دْيَالُه مْزْيَانَة بِينْ ݣَاعْ الشَّعْبْ دْ لِيهُودْ، رَاهْ تّْكَلّْمْ مْعَاهْ مَلَاكْ مْقَدّْسْ مْنْ عَنْدْ اللَّهْ بَاشْ يْعْرَضْ عْلِيكْ لْدَارُه وْيْسْمَعْ مْنّْكْ الْكْلَامْ اللِّي عَنْدْكْ».</verse>
				<verse number="23">وْهُوَ يْدَخّْلْهُمْ بُطْرُسْ لْعَنْدُه وْضَايْفْهُمْ. وْالْغَدّْ لِيهْ، مْشَى مْعَاهُمْ. وْكَانُو مْعَاهْ شِي خُوتْ مْنْ يَافَا،</verse>
				<verse number="24">وْفْالنّْهَارْ التَّانِي وْصْلُو لْقَيْصَرِيَّة. وْكَانْ كُرْنِيلْيُوسْ كَيْتّْسْنَّاهُمْ مْعَ النَّاسْ اللِّي عَارْضْ عْلِيهُمْ مْنْ عَائِلْتُه وْصْحَابُه اللِّي قْرَابْ لِيهْ.</verse>
				<verse number="25">وْغِيرْ دْخَلْ بُطْرُسْ لْلدَّارْ، رَحّْبْ بِيهْ كُرْنِيلْيُوسْ وْطَاحْ لْلْأَرْضْ عَنْدْ رْجْلِيهْ وْسْجَدْ لِيهْ.</verse>
				<verse number="26">وَلَكِنْ بُطْرُسْ وَقّْفُه وْݣَالْ لِيهْ: «نُوضْ، رَاهْ حْتَّى أَنَا غِيرْ إِنْسَانْ بْحَالْكْ!»،</verse>
				<verse number="27">وْمْنْ بَعْدْ دْخَلْ بُطْرُسْ وْهُوَ كَيْتّْكَلّْمْ مْعَ كُرْنِيلْيُوسْ، وْلْقَا بْزَّافْ دْ النَّاسْ مْجْمُوعِينْ،</verse>
				<verse number="28">وْݣَالْ لِيهُمْ: «كَتْعَرْفُو بْلِّي لِيهُودِي مْحَرّْمْ عْلِيهْ يْعَاشْرْ اللِّي مَاشِي يْهُودِي، وْلَا يْجِي لْعَنْدُه لْدَارُه. وَلَكِنْ اللَّهْ وْرَّانِي بْلِّي مَا خَاصّْنِي نْحَرّْمْ الْعْشْرَة دْيَالْ حْتَّى شِي وَاحْدْ وْلَا نْعْتَبْرُه مْنْجُوسْ.</verse>
				<verse number="29">عْلَى هَادْشِّي، مْلِّي عَيّْطْتُو عْلِيَّ جِيتْ بْلَا مَا نْݣُولْ لَّا. وْدَابَا بْغِيتْ نْعْرَفْ عْلَاشْ عَيّْطْتُو عْلِيَّ؟»</verse>
				<verse number="30">وْݣَالْ كُرْنِيلْيُوسْ: «مُدَّةْ رْبَعْ يَّامْ هَادِي مْعَ التّْلَاتَة دْ الْعْشِيَّة كْنْتْ كَنْصَلِّي فْدَارِي، وْعْلَى غَفْلَة وْقَفْ وَاحْدْ الرَّاجْلْ قُدَّامِي بْلْبَاسْ كَيْلْمَعْ</verse>
				<verse number="31">وْهُوَ يْݣُولْ لِيَّ: آ كُرْنِيلْيُوسْ، اللَّهْ سْمَعْ لْصْلَاتْكْ وْتّْفَكّْرْ الْخِيرْ اللِّي كَتْدِيرْ مْعَ النَّاسْ،</verse>
				<verse number="32">صِيفْطْ شِي وَاحْدْ لْيَافَا، وْعَيّْطْ عْلَى سِمْعَانْ اللِّي مْكَنِّي بُطْرُسْ، رَاهْ ݣَالْسْ فْدَارْ سِمْعَانْ الدّْبَّاغْ عْلَى جَنْبْ الْبْحَرْ، وْمْلِّي غَيْجِي غَيْتّْكَلّْمْ مْعَاكْ.</verse>
				<verse number="33">وْدْغْيَا صِيفْطْتْ لِيكْ، وْنْتَ دْرْتِي مْزِيَّة مْلِّي جِيتِي. وْدَابَا هَا حْنَا كُلّْنَا حَاضْرِينْ قُدَّامْ اللَّهْ بَاشْ نْسَمْعُو ݣَاعْ دَاكْشِّي اللِّي آمْرَكْ بِيهْ الرَّبّْ».</verse>
				<verse number="34">وْبْدَا بُطْرُسْ كْلَامُه وْݣَالْ: «فْالْحَقِيقَة، أَنَا عَادْ فْهَمْتْ بْلِّي اللَّهْ مَا كَيْدِيرْشْ الْوْجْهِيَّاتْ،</verse>
				<verse number="35">وْبْلِّي كُلّْ وَاحْدْ تَّاقَى اللَّهْ مْنْ أَيّْ شَعْبْ كَانْ، وْدَارْ الْخِيرْ، رَاهْ مْقْبُولْ عَنْدْ اللَّهْ.</verse>
				<verse number="36">وْاللَّهْ صِيفْطْ كْلَامُه لْشَعْبْ إِسْرَائِيلْ، بَاشْ يْخَبّْرْهُمْ بْالْهْنَا بْيَسُوعْ الْمَسِيحْ اللِّي هُوَ رَبّْ لْلنَّاسْ كُلّْهُمْ.</verse>
				<verse number="37">رَاكُمْ عْرَفْتُو أَشْنُو طْرَا فْبْلَادْ الْيَهُودِيَّة كُلّْهَا، وْكُلّْشِي بْدَا فْالْجَلِيلْ مْنْ بَعْدْ الْمَعْمُودِيَّة اللِّي بَرّْحْ بِيهَا يُوحَنَّا الْمَعْمَدَانْ،</verse>
				<verse number="38">وْكَتْعَرْفُو كِيفَاشْ يَسُوعْ اللِّي مْنْ النَّاصِرَة، خْتَارُه اللَّهْ بْالرُّوحْ الْقُدُسْ وْالْقُوَّة، وْجَالْ فْكُلّْ مُوضْعْ كَيْدِيرْ الْخِيرْ وْكَيْشَافِي كُلّْ وَاحْدْ تْسَلّْطْ عْلِيهْ إِبْلِيسْ، عْلَاحْقَّاشْ اللَّهْ كَانْ مْعَاهْ.</verse>
				<verse number="39">وْحْنَا كَنْشَهْدُو عْلَى ݣَاعْ الْخِيرْ اللِّي دَارْ فْبْلَادْ الْيَهُودِيَّة وْفْأُورْشَلِيمْ. وْرَاهْ هُوَ اللِّي قْتْلُوهْ مْعَلّْقِينُه عْلَى خَشْبَة.</verse>
				<verse number="40">وَلَكِنْ اللَّهْ بَعْتُه مْنْ الْمُوتْ فْالْيُومْ التَّالْتْ، وْخْلَّاهْ يْبَانْ،</verse>
				<verse number="41">مَاشِي لْلشَّعْبْ كُلُّه، وَلَكِنْ غِيرْ لْلشّْهُودْ اللِّي خْتَارْهُمْ اللَّهْ مْنْ قْبَلْ، وْاللِّي هُمَ حْنَا، اللِّي كْلِينَا وْشْرَبْنَا مْعَاهْ مْنْ بَعْدْمَا تّْبْعَتْ مْنْ الْمُوتْ.</verse>
				<verse number="42">وْمْنْ بَعْدْ وْصَّانَا بَاشْ نْخَبّْرُو النَّاسْ بْالْبْشَارَة، وْنْشَهْدُو بْلِّي اللَّهْ عْطَاهْ بَاشْ يْحْكَمْ عْلَى النَّاسْ الْحَيِّينْ وْالْمْيّْتِينْ.</verse>
				<verse number="43">وْلِيهْ كَيْشْهْدُو ݣَاعْ الْأَنْبِيَا بْلِّي كُلّْ وَاحْدْ كَيْآمْنْ بِيهْ غَتّْغْفَرْ لِيهْ الدّْنُوبْ بْالْإِسْمْ دْيَالُه».</verse>
				<verse number="44">وْمْلِّي كَانْ بُطْرُسْ كَيْݣُولْ هَادْ الْكْلَامْ، نْزَلْ الرُّوحْ الْقُدُسْ عْلَى ݣَاعْ النَّاسْ اللِّي كَانُو كَيْسَمْعُو لْكْلَامُه.</verse>
				<verse number="45">وْتّْعَجّْبُو ݣَاعْ الْمُومْنِينْ لِيهُودْ اللِّي جَاوْ مْعَ بُطْرُسْ، مْلِّي شَافُو بْلِّي اللَّهْ فَاضْ بْالنِّعْمَة دْيَالْ الرُّوحْ الْقُدُسْ حْتَّى عْلَى اللِّي مَاشِي يْهُودْ،</verse>
				<verse number="46">حِيتْ سْمْعُوهُمْ كَيْتّْكَلّْمُو بْلُغَاتْ، وْكَيْسَبّْحُو اللَّهْ. وْهُوَ يْݣُولْ بُطْرُسْ:</verse>
				<verse number="47">«وَاشْ يْقْدَرْ شِي وَاحْدْ يْمْنَعْ الْمَا بَاشْ مَا يْتْعَمّْدُوشْ هَادْ النَّاسْ اللِّي نْزَلْ عْلِيهُمْ الرُّوحْ الْقُدُسْ بْحَالْنَا حْنَا؟».</verse>
				<verse number="48">وْآمْرْهُمْ بُطْرُسْ بَاشْ يْتْعَمّْدُو بْإِسْمْ يَسُوعْ الْمَسِيحْ. وْمْنْ بَعْدْ طْلَبْ مْنُّه كُرْنِيلْيُوسْ وْعَائِلْتُه بَاشْ يْݣْلَسْ مْعَاهُمْ شِي يَّامَاتْ.</verse>
			</chapter>
			<chapter number="11">
				<verse number="1">الْفَصْلْ حْضَاشْ وْسْمْعُو الرُّسُلْ وْالْخُوتْ الْمُومْنِينْ فْبْلَادْ الْيَهُودِيَّة، بْلِّي حْتَّى النَّاسْ اللِّي مَاشِي يْهُودْ قْبْلُو كْلَامْ اللَّهْ.</verse>
				<verse number="2">وْمْلِّي رْجَعْ بُطْرُسْ لْأُورْشَلِيمْ، خَاصْمُو عْلِيهْ الْمُومْنِينْ اللِّي مْنْ أَصْلْ يْهُودِي،</verse>
				<verse number="3">وْݣَالُو لِيهْ: «رَاكْ دْخَلْتِي لْعَنْدْ نَاسْ مَاشِي يْهُودْ، وْكْلِيتِي مْعَاهُمْ!»</verse>
				<verse number="4">وْبْدَا بُطْرُسْ كَيْعَاوْدْ لِيهُمْ عْلَى كُلّْ مَا جْرَا كْلْمَة بْكْلْمَة، وْݣَالْ:</verse>
				<verse number="5">«كْنْتْ كَنْصَلِّي فْمْدِينْةْ يَافَا، وْجَاتْنِي الدُّوخَة وْغَبْتْ، وْشْفْتْ فْرُؤْيَا شِي حَاجَة نَازْلَة بْحَالْ شِي يْزَارْ كْبِيرْ مْعْقُودْ مْنْ طْرَافُه بْرَبْعَة وْنَازْلْ مْنْ السّْمَا حْتَّى وْصَلْ حْدَايَ.</verse>
				<verse number="6">وْمْلِّي حَقَّقْتْ فِيهْ مْزْيَانْ، بَانْ لِيَّ فِيهْ بْهَايْمْ الْأَرْضْ وْالْوْحُوشْ وْالْحَيَوَانَاتْ اللِّي كَتْزْحَفْ وْطْيُورْ السّْمَا.</verse>
				<verse number="7">وْسْمَعْتْ وَاحْدْ الصُّوتْ كَيْݣُولْ: آ بُطْرُسْ، نُوضْ دْبَحْ وْكُولْ!.</verse>
				<verse number="8">وَلَكِنْ أَنَا ݣْلْتْ: لَّا، آ رْبِّي! عَمّْرْ شِي حَاجَة حْرَامْ وْلَا مْنْجُوسَة مَا دْخْلَاتْ لْفُمِّي مْنْ قْبَلْ!.</verse>
				<verse number="9">وْهُوَ يْجَاوْبْنِي الصُّوتْ مْنْ السّْمَا مَرَّة خْرَى: اللِّي دَارُه اللَّهْ طَاهْرْ، مَا تْرَدُّوشْ نْتَ مْنْجُوسْ.</verse>
				<verse number="10">وْتّْعَاوْدْ هَادْ الْكْلَامْ تْلَاتَة دْ الْمَرَّاتْ، وْمْنْ بَعْدْ تّْرْفَعْ لِيزَارْ وْݣَاعْ دَاكْشِّي اللِّي فِيهْ لْلسّْمَا.</verse>
				<verse number="11">وْدِيكْ السَّاعَة، وْقْفُو تْلَاتَة دْ الرّْجَالْ حْدَا بَابْ الدَّارْ اللِّي كْنْتْ فِيهَا، صِيفْطْهُمْ لِيَّ اللَّهْ مْنْ قَيْصَرِيَّة.</verse>
				<verse number="12">وْݣَالْ لِيَّ رُوحْ اللَّهْ بَاشْ نْمْشِي مْعَاهُمْ بْلَا مَا نْشْكّْ فْحْتَّى حَاجَة. وْمْشَاوْ مْعَايَ هَادْ الْخُوتْ بْسْتَّة. وْمْلِّي دْخَلْنَا لْدَارْ هَادْ الرَّاجْلْ،</verse>
				<verse number="13">عَاوْدْ لِينَا كِيفَاشْ شَافْ الْمَلَاكْ وَاقْفْ فْدَارُه وْكَيْݣُولْ لِيهْ: صِيفْطْ شِي وَاحْدْ لْيَافَا بَاشْ يْجِيبْ سِمْعَانْ اللِّي مْكَنِّي بُطْرُسْ،</verse>
				<verse number="14">وْهُوَ غَادِي يْكَلّْمَكْ بْكْلَامْ بِيهْ غَتْنْجَا نْتَ وْعَائِلْتْكْ كُلّْهَا.</verse>
				<verse number="15">وْمْلِّي بْدِيتْ كَنْتّْكَلّْمْ، نْزَلْ عْلِيهُمْ الرُّوحْ الْقُدُسْ كِمَا نْزَلْ عْلِينَا حْتَّى حْنَا فْالْمَرَّة اللّْوّْلَى.</verse>
				<verse number="16">وْأَنَا نْتّْفَكّْرْ الْكْلَامْ اللِّي ݣَالْ لِينَا الرَّبّْ يَسُوعْ: يُوحَنَّا عَمّْدْ بْالْمَا، أَمَّا نْتُمَ رَاكُمْ غَادِي تْتْعَمّْدُو بْالرُّوحْ الْقُدُسْ.</verse>
				<verse number="17">إِيوَا، إِلَا كَانْ اللَّهْ نْعَمْ عْلَى هَادْ النَّاسْ كِمَا نْعَمْ عْلِينَا حْتَّى حْنَا مْلِّي آمْنَّا بْالرَّبّْ يَسُوعْ الْمَسِيحْ، آشْ نْكُونْ أَنَا حْتَّى نْعْصَى أَمْرْ اللَّهْ؟».</verse>
				<verse number="18">وْمْلِّي سْمْعُو الْحَاضْرِينْ هَادْ الْكْلَامْ، تْهَدّْنُو وْعْطَاوْ الْعَزّْ لْلَّهْ وْݣَالُو: «حْتَّى النَّاسْ اللِّي مَاشِي يْهُودْ نْعَمْ عْلِيهُمْ اللَّهْ مْنْ عَنْدُه بْالتُّوبَة اللِّي كَتْدِّي لْلْحَيَاةْ!».</verse>
				<verse number="19">أَمَّا هَادُوكْ اللِّي تّْشَتّْتُو بْسْبَابْ الْخُوفْ وْالْعْدَابْ اللِّي طْرَا لِيهُمْ مْنْ بَعْدْمَا تّْقْتَلْ اسْتِفَانُوسْ، مْشَاوْ لْبْلَادْ فِينِيقِيَة وْقُبْرُصْ وْأَنْطَاكْيَة، وْمَا كَانُوشْ كَيْخَبّْرُو شِي وَاحْدْ مْنْ غِيرْ لِيهُودْ بْالْبْشَارَة.</verse>
				<verse number="20">وَلَكِنْ شِي وْحْدِينْ مْنّْهُمْ، مْنْ قُبْرُصْ وْمْدِينْةْ الْقَيْرَوَانْ، مْلِّي جَاوْ لْأَنْطَاكْيَة بْدَاوْ كَيْخَبّْرُو حْتَّى الْيُونَانِيِّينْ، وْكَلّْمُوهُمْ عْلَى الْبْشَارَة دْيَالْ الرَّبّْ يَسُوعْ.</verse>
				<verse number="21">وْكَانْ الرَّبّْ كَيْعَاوْنْهُمْ، وْآمْنُو نَاسْ كْتَارْ وْرْجْعُو لْطْرِيقْ الرَّبّْ.</verse>
				<verse number="22">وْمْلِّي وْصْلَاتْ هَادْ الْخْبَارْ لْكْنِيسْةْ أُورْشَلِيمْ، صِيفْطُو بَرْنَابَا لْأَنْطَاكْيَة.</verse>
				<verse number="23">وْفْالْوَقْتْ فَاشْ جَا وْشَافْ نِعْمَةْ اللَّهْ، فْرَحْ بْزَّافْ وْشَجّْعْهُمْ كُلّْهُمْ بَاشْ يْبْقَاوْ تَابْتِينْ فْالْإِيمَانْ دْيَالْهُمْ بْالرَّبّْ بْقَلْبْ صَافِي.</verse>
				<verse number="24">عْلَاحْقَّاشْ بَرْنَابَا كَانْ رَاجْلْ مْزْيَانْ، وْمْعَمّْرْ بْالرُّوحْ الْقُدُسْ وْبْالْإِيمَانْ. وْآمْنَاتْ بْالرَّبّْ جْمَاعَة كْبِيرَة دْ النَّاسْ.</verse>
				<verse number="25">وْمْنْ بَعْدْ، مْشَى بَرْنَابَا لْطَرْسُوسْ بَاشْ يْقَلّْبْ عْلَى شَاوُلْ،</verse>
				<verse number="26">وْمْلِّي لْقَاهْ جَابُه مْعَاهْ لْأَنْطَاكْيَة. وْبْقَاوْ فِيهَا عَامْ كَامْلْ وْهُمَ كَيْتّْجَمْعُو مْعَ الْخُوتْ فْالْكْنِيسَة، وْكَيْعَلّْمُو بْزَّافْ دْ النَّاسْ. وْفْأَنْطَاكْيَة تّْسْمَّاوْ التّْلَامْدْ أَوَّلْ مَرَّة بْالْمَسِيحِيِّينْ.</verse>
				<verse number="27">وْفْدِيكْ لِيَّامْ، جَاوْ شِي أَنْبِيَا مْنْ أُورْشَلِيمْ لْأَنْطَاكْيَة.</verse>
				<verse number="28">وْنَاضْ وَاحْدْ مْنّْهُمْ، سْمِيتُه أَݣَابُوسْ، وْتّْنَبّْأْ بْالْوَحْيْ مْنْ رُوحْ اللَّهْ، وْݣَالْ بْلِّي جُوعْ صْعِيبْ غَادِي يْكُونْ فْالدّْنْيَا كُلّْهَا. وْهُوَ الجُّوعْ اللِّي كَانْ طْرَا فْيَّامَاتْ الْحَاكْمْ كُلُودِيُوسْ.</verse>
				<verse number="29">وْتَّافْقُو التّْلَامْدْ، كُلّْ وَاحْدْ وْعْلَاشْ قْدَرْ، بَاشْ يْعَاوْنُو الْخُوتْ اللِّي سَاكْنِينْ فْبْلَادْ الْيَهُودِيَّة.</verse>
				<verse number="30">وْدَاكْشِّي اللِّي دَارُو، وْالْمُعَاوَنَة اللِّي جْمْعُوهَا صِيفْطُوهَا مْعَ بَرْنَابَا وْشَاوُلْ لْشْيُوخْ الْكْنِيسَة.</verse>
			</chapter>
			<chapter number="12">
				<verse number="1">الْفَصْلْ طْنَاشْ وْفْدِيكْ لِيَّامْ، شْدّْ الْمَلِكْ هِيرُودُسْ شِي مُومْنِينْ مْنْ الْكْنِيسَة بَاشْ يْعَدّْبْهُمْ.</verse>
				<verse number="2">وْقْتَلْ يَعْقُوبْ خُو يُوحَنَّا بْالسِّيفْ.</verse>
				<verse number="3">وْحِيتْ شَافْ هَادْشِّي كَيْفَرّْحْ لِيهُودْ، شْدّْ بُطْرُسْ حْتَّى هُوَ. وْطْرَاتْ هَادْ الْأُمُورْ فْيَّامَاتْ عِيدْ الْخُبْزْ الْفْطِيرْ.</verse>
				<verse number="4">وْمْلِّي شْدُّه دَارُه فْالْحَبْسْ، وْدَارْ عْلِيهْ رْبْعَة دْ الْفَرْقَاتْ دْ الْعَسْكَرْ بَاشْ يْعَسُّو عْلِيهْ، كُلّْ فَرْقَة فِيهَا رْبْعَة دْ الْعْسَاكْرِيَّة. وْكَانْ نَاوِي يْحَاكْمُه قُدَّامْ الشَّعْبْ مْنْ بَعْدْ عِيدْ الْفِصْحْ.</verse>
				<verse number="5">وْهَكَّا بْقَى بُطْرُسْ فْالْحَبْسْ. وَلَكِنْ الْكْنِيسَة كَانْتْ مْدَاوْمَة عْلَى الصّْلَاة لْلَّهْ مْنْ جِهْةْ بُطْرُسْ.</verse>
				<verse number="6">وْفْاللِّيلَة اللِّي قْبَلْ النّْهَارْ اللِّي نْوَى فِيهْ هِيرُودُسْ يْحَاكْمْ بُطْرُسْ قُدَّامْ الشَّعْبْ، كَانْ بُطْرُسْ نَاعْسْ بِينْ جُوجْ عْسَاكْرِيَّة. وْكَانْ مْكَتّْفْ بْجُوجْ سْنَاسْلْ، وْفْالْبَابْ وَاقْفِينْ الْعْسَّاسَا اللِّي كَيْحْضِيوْ الْحَبْسْ.</verse>
				<verse number="7">وْعْلَى غَفْلَة بَانْ مَلَاكْ مْنْ عَنْدْ الرَّبّْ، وْلْمَعْ ضَوّْ فْالْبِيتْ فِينْ كَانْ مْشْدُودْ. وْضْرَبْ الْمَلَاكْ بُطْرُسْ فْجَنْبُه، وْنَوّْضُه وْݣَالْ لِيهْ: «نُوضْ دْغْيَا!» وْطَاحُو السّْنَاسْلْ مْنْ يْدِّيهْ.</verse>
				<verse number="8">وْݣَالْ لِيهْ الْمَلَاكْ: «سْدّْ حْزَامْكْ وْرْبَطْ سْيُورْ صْبَّاطْكْ». وْدَاكْشِّي نِيتْ اللِّي دَارْ بُطْرُسْ. وْعَاوْدْ ݣَالْ لِيهْ: «لْبَسْ السّْلْهَامْ دْيَالْكْ وْتْبَعْنِي».</verse>
				<verse number="9">وْخْرَجْ بُطْرُسْ تَابْعْ الْمَلَاكْ، وْحْسَابْ لِيهْ هَادْشِّي اللِّي دَارْ الْمَلَاكْ غِيرْ رُؤْيَا، وْمَا عْرَفْشْ بْلِّي رَاهْ صْحِيحْ.</verse>
				<verse number="10">وْدَازُو عْلَى الْفَرْقَة دْيَالْ الْعْسَّة اللّْوّْلَى وْالْفَرْقَة التَّانْيَة، وْوَصْلُو لْلْبَابْ دْ الْحْدِيدْ اللِّي كَيْدِّي لْلْمْدِينَة، وْهُوَ يْتّْحَلّْ لِيهُمْ بُوحْدُه وْخَرْجُو، وْغِيرْ قْطْعُو الزَّنْقَة، وْهُوَ يْتّْفَارْقْ الْمَلَاكْ مْعَ بُطْرُسْ.</verse>
				<verse number="11">وْفْدِيكْ السَّاعَة تّْوَݣّْضْ بُطْرُسْ وْݣَالْ: «دَابَا تْيِقّْنْتْ بْلِّي الرَّبّْ صِيفْطْ لِيَّ الْمَلَاكْ دْيَالُه، وْعْتَقْنِي مْنْ يْدِّينْ هِيرُودُسْ وْمْنْ كُلّْ مَا كَانْ الشَّعْبْ دْ لِيهُودْ بَاغِي يْدِيرْ».</verse>
				<verse number="12">وْمْلِّي عْرَفْ هَادْشِّي، مْشَى لْدَارْ مَرْيَمْ أُمّْ يُوحَنَّا الْمْكَنِّي مَرْقُسْ. وْكَانُو بْزَّافْ دْ الْمُومْنِينْ مْجْمُوعِينْ تْمَّ كَيْصَلِّيوْ.</verse>
				<verse number="13">وْهُوَ يْدَقّْ فْبَابْ الدّْخْلَة دْيَالْ الدَّارْ، وْمْشَاتْ وَاحْدْ الْخْدَّامَة سْمِيتْهَا رَوْدَا بَاشْ تْشُوفْ شْكُونْ.</verse>
				<verse number="14">وْمْلِّي عَرْفَاتْ الصُّوتْ دْيَالْ بُطْرُسْ، رْجْعَاتْ بْالزّْرْبَة بْلَا مَا تْحَلّْ الْبَابْ مْنْ كْتْرَةْ الْفَرْحَة، وْدْخْلَاتْ وْݣَالْتْ لِيهُمْ بْلِّي بُطْرُسْ وَاقْفْ حْدَا الْبَابْ.</verse>
				<verse number="15">وْهُمَ يْݣُولُو لِيهَا: «رَاكِ غِيرْ كَتّْخَيّْلِي؟». وَلَكِنْ هِيَ بْقَاتْ شَادَّة فْكْلَامْهَا. وْݣَالُو لِيهَا: «هَادَاكْ رَاهْ الْمَلَاكْ دْيَالُه».</verse>
				<verse number="16">وَلَكِنْ بُطْرُسْ بْقَى كَيْدَقّْ فْالْبَابْ. وْمْلِّي حْلُّو لِيهْ وْشَافُوهْ، تّْعَجّْبُو.</verse>
				<verse number="17">وْشَيّْرْ لِيهُمْ بْيْدُّه بَاشْ يْسَكْتُو. وْعَاوْدْ لِيهُمْ كِيفَاشْ خَرّْجُه الرَّبّْ مْنْ الْحَبْسْ. وْزَادْ ݣَالْ لِيهُمْ: «خَبّْرُو يَعْقُوبْ وْالْخُوتْ الْمُومْنِينْ بْهَادْشِّي اللِّي طْرَا». وْمْنْ بَعْدْ خْرَجْ مْنْ تْمَّ وْمْشَى لْبْلَاصَة خْرَى.</verse>
				<verse number="18">وْمْلِّي طْلَعْ الصّْبَاحْ خَافُو الْعْسَّاسَا دْيَالْ الْحَبْسْ وْحَارُو آشْ يْدِيرُو. وْبْدَاوْ كَيْݣُولُو لْبَعْضِيَّاتْهُمْ: «شْنُو جْرَا لْبُطْرُسْ؟».</verse>
				<verse number="19">وْمْلِّي بْغَاهْ هِيرُودُسْ وْمَا لْقَاهْشْ، سْوّْلْ الْعْسَّاسَا وْحْكَمْ عْلِيهُمْ بْالْمُوتْ. وْمْنْ بَعْدْ هَادْشِّي، مْشَى هِيرُودُسْ مْنْ بْلَادْ الْيَهُودِيَّة لْقَيْصَرِيَّة وْبْقَى تْمَّ.</verse>
				<verse number="20">وْكَانْ هِيرُودُسْ سَاخْطْ عْلَى النَّاسْ دْيَالْ صُورْ وْدْيَالْ صَيْدَا. وْتَّافْقُو بِينَاتْهُمْ وْمْشَاوْ شِي وْحْدِينْ مْنّْهُمْ لْعَنْدُه، وْطْلْبُو مْنْ بَلَاسْتُسْ الْمْسْؤُولْ عْلَى بِيتْ النّْعَاسْ دْ الْمَلِكْ، بَاشْ يْتّْصَالْحُو مْعَ الْمَلِكْ، عْلَاحْقَّاشْ بْلَادْهُمْ كَتَاخُدْ الْمُونَة دْيَالْهَا مْنْ مَمْلَكَةْ هِيرُودُسْ.</verse>
				<verse number="21">وْفْالنّْهَارْ اللِّي غَيْسْتَقْبَلْهُمْ فِيهْ هِيرُودُسْ لْبَسْ اللّْبْسَة الْمَلَكِيَّة، وْݣْلَسْ عْلَى الْكُرْسِي دْ الْحُكْمْ كَيْخْطُبْ عْلِيهُمْ.</verse>
				<verse number="22">وْبْدَاتْ الجّْمَاعَة دْ النَّاسْ كَتْݣُولْ بْصُوتْ عَالِي: «هَادَا صُوتْ دْيَالْ إِلَاهْ مَاشِي دْيَالْ بَشَرْ!».</verse>
				<verse number="23">وْفْدِيكْ السَّاعَة ضْرَبْ مَلَاكْ مْنْ عَنْدْ الرَّبّْ هِيرُودُسْ عْلَاحْقَّاشْ مَا عْطَاشْ الْعَزّْ لْلَّهْ. وْبْدَا الدُّودْ كَيَاكُلْ فِيهْ وْمَاتْ.</verse>
				<verse number="24">وْكَانْ كْلَامْ اللَّهْ كَيْزِيدْ يْدِيعْ وْيْتّْعْرَفْ.</verse>
				<verse number="25">وْبَعْدْمَا كَمّْلْ بَرْنَابَا وْشَاوُلْ خْدَمْتْهُمْ، رْجْعُو مْنْ أُورْشَلِيمْ، وْمْعَاهُمْ يُوحَنَّا الْمْكَنِّي مَرْقُسْ.</verse>
			</chapter>
			<chapter number="13">
				<verse number="1">الْفَصْلْ تْلْطَاشْ وْكَانْ فْكْنِيسْةْ أَنْطَاكْيَة أَنْبِيَا وْمُعَلِّمِينْ هُمَ: بَرْنَابَا، وْسِمْعَانْ اللِّي مْكَنِّي الْكْحَلْ، وْلُوكِيُوسْ الْقَيْرَوَانِي، وْمَنَايِنْ اللِّي تْرَبَّى مْعَ الْحَاكْمْ هِيرُودُسْ، وْشَاوُلْ.</verse>
				<verse number="2">وْمْلِّي كَانُو صَايْمِينْ وْكَيْعَبْدُو الرَّبّْ، ݣَالْ لِيهُمْ الرُّوحْ الْقُدُسْ: «عْزْلُو لِيَّ بَرْنَابَا وْشَاوُلْ لْلْخْدْمَة اللِّي خْتَارِيتْهُمْ لِيهَا».</verse>
				<verse number="3">وْصَامُو وْصْلَّاوْ، وْحَطُّو يْدِّيهُمْ عْلَى بَرْنَابَا وْشَاوُلْ بَاشْ يْبَارْكُوهُمْ، وْمْنْ بَعْدْ خْلَّاوْهُمْ يْمْشِيوْ.</verse>
				<verse number="4">وْصِيفْطْهُمْ الرُّوحْ الْقُدُسْ، وْمْشَاوْ لْسَالُوكِيَة وْمْنّْهَا سَافْرُو فْالْبْحَرْ لْقُبْرُصْ.</verse>
				<verse number="5">وْمْلِّي وْصْلُو لْسَلَامِيسْ خَبّْرُو النَّاسْ بْكْلَامْ اللَّهْ فْدْيُورْ الصّْلَاة دْيَالْ لِيهُودْ، وْكَانْ مْعَاهُمْ يُوحَنَّا كَيْعَاوْنْهُمْ.</verse>
				<verse number="6">وْدَازُو فْالْجَزِيرَة كُلّْهَا حْتَّى وْصْلُو لْبَافُوسْ، وْفِيهَا لْقَاوْ وَاحْدْ الرَّاجْلْ سْحَّارْ، وْهُوَ نْبِي كْدَّابْ يْهُودِي سْمِيتُه بَارْيَشُوعْ،</verse>
				<verse number="7">اللِّي كَانْ مْعَ الْحَاكْمْ سَرْجِيُوسْ بُولُسْ. وْكَانْ هَادْ الْحَاكْمْ رَاجْلْ دْكِي، وْهُوَ يْعَيّْطْ عْلَى بَرْنَابَا وْشَاوُلْ حِيتْ بْغَا يْسْمَعْ كْلَامْ اللَّهْ.</verse>
				<verse number="8">وَلَكِنْ السّْحَّارْ عَلِيمْ، وْهَادِي مْعْنِيّْةْ سْمِيتُه، وْقَفْ ضْدّْهُمْ كَيْقَلّْبْ بَاشْ يْبَعّْدْ الْحَاكْمْ مْنْ الْإِيمَانْ.</verse>
				<verse number="9">وَلَكِنْ شَاوُلْ، اللِّي سْمِيتُه عَاوْتَانِي بُولُسْ، تْعَمّْرْ مْنْ الرُّوحْ الْقُدُسْ وْحَقَّقْ فْالسّْحَارْ مْزْيَانْ</verse>
				<verse number="10">وْݣَالْ لِيهْ: «آ هَادْ الرَّاجْلْ اللِّي عَامْرْ بْالْغْشّْ وْالْخْدِيعَة، آ وَلْدْ إِبْلِيسْ، آ عَدُوّْ الْخِيرْ! وَاشْ مَا غَتْسَالِيشْ مْنْ تْعْوَاجْ طْرْقَانْ الرَّبّْ الْمْقَادَّة؟</verse>
				<verse number="11">هَا هِيَ يْدّْ الرَّبّْ كَتْنْزَلْ عْلِيكْ، وْغَتْوَلِّي عْمَى مَا كَتْشُوفْشْ ضَوّْ الشّْمْسْ حْتَّى لْشِي وَقْتْ». وْفْدِيكْ السَّاعَة غْطَّاتْ جْلَالَة كَحْلَا عِينِيهْ. وْبْدَا كَيْضُورْ فْمُوضْعُه وْكَيْقَلّْبْ شْكُونْ اللِّي يْشْدُّه مْنْ يْدُّه.</verse>
				<verse number="12">وْمْلِّي شَافْ الْحَاكْمْ أَشْنُو جْرَا، آمْنْ حِيتْ تّْعَجّْبْ مْنْ التَّعْلِيمْ دْيَالْ الرَّبّْ.</verse>
				<verse number="13">وْمْنْ بَعْدْ سَافْرْ بُولُسْ فْالْبْحَرْ هُوَ وْصْحَابُه مْنْ بَافُوسْ لْبَرْجَة فْبْلَادْ بَمْفِيلِيَّة. وَلَكِنْ يُوحَنَّا تّْفَارْقْ مْعَاهُمْ وْرْجَعْ لْأُورْشَلِيمْ.</verse>
				<verse number="14">وْمْشَا بُولُسْ وْبَرْنَابَا مْنْ بَرْجَة لْأَنْطَاكْيَة فْبِيسِيدِيَّة. وْدَخْلُو لْدَارْ الصّْلَاة نْهَارْ السّْبْتْ وْݣْلْسُو تْمَّ.</verse>
				<verse number="15">وْمْنْ بَعْدْ الْقْرَايَة فْشْرَعْ مُوسَى وْكْتُبْ الْأَنْبِيَا، صِيفْطُو لِيهُمْ الرُّؤَسَا دْيَالْ دَارْ الصّْلَاة وْݣَالُو لِيهُمْ: «آ الْخُوتْ، إِلَا كَانْ عَنْدْكُمْ مَا تْݣُولُو لْلشَّعْبْ مْنْ كْلَامْ اللَّهْ بَاشْ تْشَجّْعُوهُمْ، تّْكَلّْمُو».</verse>
				<verse number="16">وْهُوَ يْوْقَفْ بُولُسْ وْشَيّْرْ بْيْدُّه وْݣَالْ: «آ وْلَادْ إِسْرَائِيلْ وْاللِّي مْتَّاقْيِينْ اللَّهْ، تْصَنّْتُو لِيَّ:</verse>
				<verse number="17">إِلَاهْ شَعْبْ إِسْرَائِيلْ، خْتَارْ جْدُودْنَا وْرْفَعْ مْنْ مْقَامْ الشَّعْبْ فْالْغُرْبَة دْيَالُه فْبْلَادْ مِصْرْ، وْبْالْقُوَّة دْيَالُه الْكْبِيرَة خَرّْجْهُمْ مْنّْهَا،</verse>
				<verse number="18">وْرْبْعِينْ عَامْ وْهُوَ صَابْرْ مْعَاهُمْ فْالصَّحْرَا.</verse>
				<verse number="19">وْهْلَكْ سْبْعَة دْيَالْ الشّْعُوبْ فْبْلَادْ كَنْعَانْ وْعْطَى بْلَادْهُمْ وَرْتْ،</verse>
				<verse number="20">وْمْنْ بَعْدْ هَادْشِّي بْرْبَعْمِيَة وْخَمْسِينْ عَامْ تْقْرِيبًا. عْطَى اللَّهْ لْلشَّعْبْ دْيَالُه قُضَاةْ، حْتَّى لْلْوَقْتْ فَاشْ جَا النّْبِي صَمُوئِيلْ.</verse>
				<verse number="21">وْهُمَ يْطْلْبُو مْنْ اللَّهْ مَلِكْ، وْعْطَاهُمْ شَاوُلْ بْنْ قَيْسْ مْنْ قْبِيلْةْ بْنْيَامِينْ، لْمُدَّةْ رْبْعِينْ عَامْ.</verse>
				<verse number="22">وْمْنْ بَعْدْ حَيّْدُه اللَّهْ وْدَارْ دَاوُدْ مَلِكْ عْلِيهُمْ، وْݣَالْ اللَّهْ عْلِيهْ: رَانِي لْقِيتْ دَاوُدْ وَلْدْ يَسَّى رَاجْلْ كَيْرْتَاحْ لِيهْ قَلْبِي، وْغَادِي يْدِيرْ مُرَادِي كُلُّه.</verse>
				<verse number="23">مْنْ تْرِّيكْةْ دَاوُدْ عْطَى اللَّهْ لْشَعْبْ إِسْرَائِيلْ مُنَجِّي هُوَ يَسُوعْ عْلَى حْسَابْ الْوَعْدْ دْيَالُه.</verse>
				<verse number="24">وْقْبَلْ مَا يْجِي يَسُوعْ، خَبّْرْ يُوحَنَّا شَعْبْ إِسْرَائِيلْ كُلُّه بْمَعْمُودِيَّةْ التُّوبَة.</verse>
				<verse number="25">وْمْلِّي قَرّْبْ يُوحَنَّا يْكَمّْلْ الْخْدْمَة دْيَالُه ݣَالْ: وَاشْ كَتْضَنُّو بْلِّي أَنَا هُوَ الْمَسِيحْ؟ لَّا! أَنَا مَاشِي هُوَ، وَلَكِنْ غَيْجِي مْنْ بَعْدْ مْنِّي، وْأَنَا مَا نْسْتَاهْلْشْ نْحَلّْ سْيُورْ صْبَّاطُه.</verse>
				<verse number="26">آ الْخُوتْ، آ وْلَادْ إِبْرَاهِيمْ، وْهَادُوكْ اللِّي مْتَّاقْيِينْ اللَّهْ فْوَسْطْ مْنّْكُمْ، رَاهْ لِينَا صِيفْطْ اللَّهْ الْكْلْمَة دْيَالْ هَادْ النّْجَا.</verse>
				<verse number="27">حِيتْ لَا سُكَّانْ أُورْشَلِيمْ وَلَا الرُّؤَسَا دْيَالْهُمْ كَانُو كَيْعَرْفُو الْمَسِيحْ، وَلَا فَهْمُو كْلَامْ الْأَنْبِيَا اللِّي كَيْتّْقْرَا كُلّْ سْبْتْ، وْحْكْمُو عْلِيهْ بْالْمُوتْ، وْهَكَّا كَمّْلُو دَاكْشِّي اللِّي ݣَالُوهْ الْأَنْبِيَا.</verse>
				<verse number="28">وْوَاخَّا مَا لْقَاوْ عْلِيهْ حْتَّى شِي تُهْمَة يْسْتَاهْلْ عْلِيهَا الْمُوتْ، طْلْبُو مْنْ بِيلَاطُسْ بَاشْ يْقْتْلُه.</verse>
				<verse number="29">وْهَكَّا، مْلِّي كَمّْلُو كُلّْ مَا كْتْبُوهْ الْأَنْبِيَا عْلِيهْ، نْزّْلُوهْ مْنْ الصّْلِيبْ وْدْفْنُوهْ فْوَاحْدْ الْقْبَرْ.</verse>
				<verse number="30">وَلَكِنْ اللَّهْ بَعْتُه مْنْ الْمُوتْ،</verse>
				<verse number="31">وْبَانْ يَّامَاتْ كْتَارْ لْهَادُوكْ اللِّي مْشَاوْ مْعَاهْ مْنْ الْجَلِيلْ لْأُورْشَلِيمْ. وْهُمَ دَابَا شْهُودْ لِيهْ وَسْطْ الشَّعْبْ.</verse>
				<verse number="32">وْهَا حْنَا كَنْخَبّْرُوكُمْ بْلِّي الْوَعْدْ اللِّي عْطَاهْ اللَّهْ لْجْدُودْنَا،</verse>
				<verse number="33">حَقّْقُه لِينَا الْيُومْ حْنَا وْلَادْهُمْ، مْلِّي بْعَتْ يَسُوعْ مْنْ الْمُوتْ، كِمَا مْكْتُوبْ فْالْمَزْمُورْ التَّانِي: نْتَ وْلْدِي وْأَنَا الْيُومْ وْلِّيتْ بَّاكْ.</verse>
				<verse number="34">رَاهْ اللَّهْ بَعْتُه مْنْ الْمُوتْ وْمَا خْلَّاشْ دَاتُه تْتْعَفّْنْ، وْرَاهْ مْكْتُوبْ فْكْتَابْ اللَّهْ: غَادِي نْعْطِيكُمْ الْبَرَكَاتْ الْمْقَدّْسَة وْالصّْحِيحَة دْيَالْ دَاوُدْ.</verse>
				<verse number="35">وْعْلَى هَادْشِّي ݣَالْ دَاوُدْ فْمَزْمُورْ آخُرْ: مَا غَادِيشْ تْخَلِّي الْقُدُّوسْ دْيَالْكْ يْتّْعَفّْنْ.</verse>
				<verse number="36">حِيتْ دَاوُدْ مْنْ بَعْدْمَا دَارْ مُرَادْ اللَّهْ فْالْجِيلْ دْيَالُه، مَاتْ وْتّْدْفَنْ مْعَ جْدُودُه وْتّْعَفّْنْ فْالْقْبَرْ.</verse>
				<verse number="37">أَمَّا اللِّي بَعْتُه اللَّهْ مْنْ الْمُوتْ رَاهْ ݣَاعْ مَا تّْعَفّْنْ.</verse>
				<verse number="38">وْخَاصّْكُمْ تْعَرْفُو آ الْخُوتْ، رَاهْ حْنَا كَنْخَبّْرُوكُمْ بْلِّي بْيَسُوعْ كَتْكُونْ مَغْفِرَةْ الدّْنُوبْ، وْهَادْ الصّْلَاحْ اللِّي مَا قْدَرْتُوشْ تْلْقَاوْهْ بْشْرَعْ مُوسَى،</verse>
				<verse number="39">لْقِيتُوهْ بْيَسُوعْ اللِّي بِيهْ كُلّْ وَاحْدْ كَيْوَلِّي بَارِي مْلِّي كَيْآمْنْ.</verse>
				<verse number="40">رْدُّو بَالْكُمْ بَاشْ مَا يْطْرَاشْ لِيكُمْ كِيفْ ݣَالُو الْأَنْبِيَا:</verse>
				<verse number="41">	شُوفُو آ اللِّي كَتْضْحْكُو! 	تّْعَجّْبُو وْمُوتُو! 		عْلَاحْقَّاشْ غَادِي نْدِيرْ فْيَّامْكُمْ شِي حَاجَة عَمّْرْكُمْ مَا غَادِي تِّيْقُوهَا وَاخَّا يْخَبّْرُوكُمْ بِيهَا».</verse>
				<verse number="42">وْمْلِّي كَانْ بُولُسْ وْبَرْنَابَا خَارْجِينْ مْنْ دَارْ الصّْلَاة، طْلْبُو مْنّْهُمْ النَّاسْ بَاشْ يْرْجْعُو السّْبْتْ الجَّايْ وْيْزِيدُو يْكَلّْمُوهُمْ مَرَّة خْرَى عْلَى هَادْشِّي اللِّي سْمْعُوهْ.</verse>
				<verse number="43">وْمْنْ بَعْدْمَا كْمَلْ الْإِجْتِمَاعْ، تْبْعُوهُمْ بْزَّافْ دْ النَّاسْ مْنْ لِيهُودْ وْمْنْ غِيرْ لِيهُودْ اللِّي كَيْعَبْدُو اللَّهْ، وْكَلّْمْهُمْ بُولُسْ وْبَرْنَابَا وْقْنْعُوهُمْ بَاشْ يْبْقَاوْ تَابْتِينْ فْنِعْمَةْ اللَّهْ.</verse>
				<verse number="44">وْفْنْهَارْ السّْبْتْ لَاخُرْ، تّْجَمْعُو سُكَّانْ الْمْدِينَة كُلّْهُمْ تْقْرِيبًا بَاشْ يْسَمْعُو كْلَامْ الرَّبّْ.</verse>
				<verse number="45">وْمْلِّي شَافُو لِيهُودْ الجّْمَاعَاتْ الْكْبِيرَة دْ النَّاسْ، عَمْرَاتْ قْلُوبْهُمْ بْالْغِيرَة وْبْدَاوْ كَيْعَارْضُو كْلَامْ بُولُسْ وْكَيْسَبُّوهْ.</verse>
				<verse number="46">وْبْلَا خُوفْ ݣَالْ لِيهُمْ بُولُسْ وْبَرْنَابَا: «كَانْ خَاصّْنَا نْخَبّْرُوكُمْ نْتُمَ فْاللّْوّْلْ بْكْلَامْ اللَّهْ، وَلَكِنْ مَا قْبَلْتُوهْشْ، وْحْكَمْتُو عْلَى رَاسْكُمْ بْلِّي مَا كَتْسْتَاهْلُوشْ الْحَيَاةْ الدَّايْمَة. وْعْلَى هَادْشِّي غَادِي نْتّْكَلّْمُو مْعَ النَّاسْ اللِّي مَاشِي يْهُودْ.</verse>
				<verse number="47">حِيتْ هَكَّا وْصَّانَا الرَّبّْ: دْرْتْكْ بَاشْ تْكُونْ نُورْ لْلشّْعُوبْ، وْتْكُونْ نْجَا لْلنَّاسْ دْيَالْ الدّْنْيَا كُلّْهَا».</verse>
				<verse number="48">وْمْلِّي سْمْعُو النَّاسْ اللِّي مَاشِي يْهُودْ هَادْشِّي، فْرْحُو وْعْطَاوْ الْعَزّْ لْكْلَامْ الرَّبّْ. وْآمْنْ كُلّْ مْنْ خْتَارُه اللَّهْ لْلْحَيَاةْ الدَّايْمَة.</verse>
				<verse number="49">وْدَاعْ كْلَامْ الرَّبّْ فْدِيكْ الْبْلَادْ كُلّْهَا.</verse>
				<verse number="50">وَلَكِنْ لِيهُودْ حَرّْشُو الْعْيَالَاتْ اللِّي لَبَاسْ عْلِيهُمْ وْاللِّي مْتَّاقْيِينْ اللَّهْ، وْالْمْسْؤُولِينْ دْيَالْ الْمْدِينَة، وْبْقَاوْ كَيْتّْعَدَّاوْ عْلَى بُولُسْ وْبَرْنَابَا حْتَّى جْرَاوْ عْلِيهُمْ مْنْ بْلَادْهُمْ.</verse>
				<verse number="51">وْهُوَ يْسُوسْ بُولُسْ وْبَرْنَابَا الْغَبْرَة اللِّي فْرْجْلِيهُمْ وْمْشَاوْ لْمْدِينْةْ إِيقُونِيَة.</verse>
				<verse number="52">وْكَانُو التّْلَامْدْ مْعَمّْرِينْ بْالْفَرْحَة وْالرُّوحْ الْقُدُسْ.</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ وْدْخَلْ بُولُسْ وْبَرْنَابَا لْدَارْ الصّْلَاة دْيَالْ لِيهُودْ فْإِيقُونِيَة، وْتّْكَلّْمُو بْكْلَامْ خْلَّا بْزَّافْ دْ النَّاسْ مْنْ لِيهُودْ وْالْيُونَانِيِّينْ يْآمْنُو.</verse>
				<verse number="2">وَلَكِنْ لِيهُودْ اللِّي مَاشِي مُومْنِينْ فَسّْدُو عْقُولْ النَّاسْ اللِّي مَاشِي يْهُودْ وْحَرّْشُوهُمْ عْلَى الْخُوتْ الْمُومْنِينْ.</verse>
				<verse number="3">وَاخَّا هَكَّا بْقَى بُولُسْ وْبَرْنَابَا فْإِيقُونِيَة مُدَّة طْوِيلَة كَيْخَبّْرُو النَّاسْ عْلَى الرَّبّْ بْلَا مَا يْخَافُو، وْكَانْ كَيْشْهَدْ عْلَى كْلَامْ النِّعْمَة دْيَالُه، بْالْعَلَامَاتْ وْالْأُمُورْ الْعْجِيبَة اللِّي دَارْهَا عْلَى يْدِّيهُمْ.</verse>
				<verse number="4">وْتّْقَسْمُو النَّاسْ دْيَالْ الْمْدِينَة، شِي وْحْدِينْ كَانُو مْعَ لِيهُودْ، وْوْحْدِينْ خْرِينْ مْعَ الرُّسُلْ.</verse>
				<verse number="5">وْفْالْوَقْتْ اللِّي تَّافْقُو فِيهْ لِيهُودْ وْاللِّي مَاشِي يْهُودْ وْمْعَاهُمْ الرُّؤَسَا دْيَالْهُمْ بَاشْ يْهَجْمُو عْلِيهُمْ وْيْرَجْمُوهُمْ،</verse>
				<verse number="6">عْرَفْ بُولُسْ وْبَرْنَابَا الْخُطَّة دْيَالْهُمْ، وْهُمَ يْهَرْبُو لْمْدُونْ لِسْتْرَة وْدَرْبَة وْلْلْمْدُونْ الْقْرِيبَة لِيهُمْ.</verse>
				<verse number="7">وْتْمَّ بْدَاوْ كَيْخَبّْرُو النَّاسْ بْالْبْشَارَة.</verse>
				<verse number="8">وْكَانْ فْلِسْتْرَة وَاحْدْ الرَّاجْلْ مْنْ نْهَارْ تّْزَادْ وْهُوَ زْحَّافْ، عَمّْرُه مَا تّْمْشَّى.</verse>
				<verse number="9">وْكَانْ هَادْ الرَّاجْلْ ݣَالْسْ كَيْتّْصَنّْتْ لْبُولُسْ مْلِّي كَانْ كَيْتّْكَلّْمْ، وْشَافْ فِيهْ بُولُسْ مْزْيَانْ وْحَسّْ بْلِّي هَادْ الرَّاجْلْ عَنْدُه الْإِيمَانْ بَاشْ يْتّْشَافَى،</verse>
				<verse number="10">وْهُوَ يْݣُولْ لِيهْ بْصُوتْ عَالِي: «نُوضْ وْقَفْ عْلَى رْجْلِيكْ!» وْنَاضْ وْقَفْ وْبْدَا كَيْمْشِي.</verse>
				<verse number="11">وْمْلِّي شَافُو الجّْمَاعَاتْ دْ النَّاسْ مَا دَارْ بُولُسْ، ݣَالُو بْلُغْتْهُمْ اللِّيقُونِيَّة: «الْإِلَاهَاتْ خْدَاوْ صُورْةْ الْبَشَرْ وْنْزْلُو لْعَنْدْنَا!».</verse>
				<verse number="12">وْسْمَّاوْ بَرْنَابَا زَفْسْ، وْبُولُسْ هَرْمَسْ، حِيتْ هُوَ اللِّي كَانْ كَيْتّْكَلّْمْ بْزَّافْ.</verse>
				<verse number="13">وْجَا رَاجْلْ الدِّينْ الْمْكَلّْفْ بْمَعْبَدْ الصَّنَمْ زَفْسْ اللِّي فْالدّْخْلَة دْيَالْ الْمْدِينَة، وْجَابْ التِّيرَانْ وْتِيجَانْ دْيَالْ الْوَرْدْ حْدَا الْبِيبَانْ، وْبْغَا يْقَدّْمْ الدّْبِيحَة مْعَ الجّْمَاعَاتْ دْيَالْ النَّاسْ.</verse>
				<verse number="14">وْمْلِّي سْمْعُو الرُّسُلْ بُولُسْ وْبَرْنَابَا هَادْ الْخْبَارْ، قَطّْعُو حْوَايْجْهُمْ وْخَرْجُو بْالزّْرْبَة لْعَنْدْ الجّْمَاعَة دْ النَّاسْ كَيْغَوّْتُو</verse>
				<verse number="15">وْكَيْݣُولُو: «آ هَادْ النَّاسْ، عْلَاشْ كَتْدِيرُو هَادْشِّي؟ رَاهْ حْتَّى حْنَا بَشَرْ وْكَنْحَسُّو بْحَالْكُمْ، كَنْخَبّْرُوكُمْ بْالْبْشَارَة بَاشْ تْخَلِّيوْ هَادْ الْأُمُورْ الْبَاطْلَة وْتْرْجْعُو لْلَّهْ الْحَيّْ، اللِّي خْلَقْ السّْمَا وْالْأَرْضْ وْالْبْحَرْ وْكُلّْ حَاجَة فِيهُمْ.</verse>
				<verse number="16">وْهُوَ اللِّي خْلَّا ݣَاعْ الشّْعُوبْ فْقْدِيمْ الزّْمَانْ يْمْشِيوْ فْطْرِيقْهُمْ،</verse>
				<verse number="17">وْوَاخَّا هَكَّاكْ كَانْ كَيْشْهَدْ لْرَاسُه عْلَى الْخِيرْ اللِّي كَيْدِيرْ: كَيْنَزّْلْ لِيكُمْ الشّْتَا مْنْ السّْمَا، وْكَيْعْطِيكُمْ الصَّابَا فْوَقْتْهَا، وْكَيْرْزَقْكُمْ بْالْمَاكْلَة، وْكَيْعَمّْرْ قْلُوبْكُمْ بْالْفَرْحَة».</verse>
				<verse number="18">وْغِيرْ بَزّْزْ بَاشْ قَدْرُو الرُّسُلْ بْجُوجْ بْهَادْ الْكْلَامْ يْحَبْسُو النَّاسْ بَاشْ مَا يْقَدّْمُوشْ لِيهُمْ الدّْبِيحَة.</verse>
				<verse number="19">وْمْنْ بَعْدْ جَاوْ شِي يْهُودْ مْنْ أَنْطَاكْيَة وْإِيقُونِيَة، وْقْنْعُو الجّْمَاعَاتْ دْ النَّاسْ بْكْلَامْهُمْ، وْهُمَ يْرَجْمُو بُولُسْ وْجَرُّوهْ لْبَرَّا دْ الْمْدِينَة وْهُمَ كَيْضَنُّو بْلِّي مَاتْ.</verse>
				<verse number="20">وْمْلِّي تّْجَمْعُو عْلِيهْ التّْلَامْدْ، نَاضْ وْرْجَعْ لْلْمْدِينَة. وْالْغَدّْ لِيهْ خْرَجْ مْعَ بَرْنَابَا لْدَرْبَة.</verse>
				<verse number="21">وْخَبّْرْ بُولُسْ وْبَرْنَابَا النَّاسْ فْدَرْبَة بْالْبْشَارَة وْعَلّْمُو بْزَّافْ مْنّْهُمْ. وْمْنْ بَعْدْ رْجْعُو لْلِسْتْرَة، وْمْنّْهَا لْإِيقُونِيَة وْأَنْطَاكْيَة،</verse>
				<verse number="22">كَيْعَاوْنُو التّْلَامْدْ وْكَيْشَجّْعُوهُمْ بَاشْ يْبْقَاوْ تَابْتِينْ فْالْإِيمَانْ دْيَالْهُمْ، وْكَيْݣُولُو: «خَاصّْنَا نْدُوزُو فْبْزَّافْ دْيَالْ الْمْحَايْنْ بَاشْ نْدَخْلُو لْمَمْلَكَةْ اللَّهْ».</verse>
				<verse number="23">وْمْلِّي بُولُسْ وْبَرْنَابَا خْتَارُو لْلتّْلَامْدْ شْيُوخْ فْكُلّْ كْنِيسَة، صْلَّاوْ وْصَامُو مْعَاهُمْ وْخْلَّاوْهُمْ فْيْدِّينْ الرَّبّْ اللِّي آمْنُو بِيهْ.</verse>
				<verse number="24">وْمْلِّي دَازُو الرُّسُلْ بْجُوجْ مْنْ بْلَادْ بِيسِيدِيَّة، وْصْلُو لْبْلَادْ بَمْفِيلِيَّة.</verse>
				<verse number="25">وْخَبّْرُو النَّاسْ بْكْلَامْ اللَّهْ فْبَرْجَة، وْمْنْ بَعْدْ نْزْلُو لْأَتَّالْيَة.</verse>
				<verse number="26">وْمْنْ تْمَّ سَافْرُو فْالْبْحَرْ رَاجْعِينْ لْأَنْطَاكْيَة، اللِّي مْنّْهَا وَدّْعُوهُمْ الْخُوتْ فْأَمَانْ اللَّهْ لْلْخْدْمَة اللِّي كَمّْلُوهَا.</verse>
				<verse number="27">وْمْلِّي وْصْلُو لِيهَا جْمْعُو الْمُومْنِينْ دْيَالْ الْكْنِيسَة، وْخَبّْرُوهُمْ بْكُلّْ مَا دَارْ اللَّهْ مْعَاهُمْ، وْكِيفَاشْ فْتَحْ اللَّهْ بَابْ الْإِيمَانْ لْلنَّاسْ اللِّي مَاشِي يْهُودْ.</verse>
				<verse number="28">وْݣْلْسُو تْمَّ مُدَّة طْوِيلَة مْعَ التّْلَامْدْ.</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ وْجَاوْ شِي وْحْدِينْ مْنْ بْلَادْ الْيَهُودِيَّة، وْبْدَاوْ كَيْعَلّْمُو الْخُوتْ الْمُومْنِينْ وْݣَالُو لِيهُمْ: «مَا يْمْكَنْشْ لِيكُمْ تْنْجَاوْ إِلَا مَا تْخَتّْنْتُوشْ كِمَا كَيْݣُولْ الشّْرَعْ دْيَالْ مُوسَى».</verse>
				<verse number="2">وْمْلِّي طْرَاتْ مُنَاقَشَة قْوِيَّة بِينْهُمْ وْبِينْ بُولُسْ وْبَرْنَابَا، تَّافْقُو بَاشْ يْسَافْرْ بُولُسْ وْبَرْنَابَا وْشِي وْحْدِينْ خْرِينْ مْنّْهُمْ لْأُورْشَلِيمْ، بَاشْ يْتّْشَاوْرُو فْهَادْ الْقَضِيَّة مْعَ الرُّسُلْ وْالشّْيُوخْ.</verse>
				<verse number="3">وْمْنْ بَعْدْمَا صِيفْطَاتْهُمْ الْكْنِيسَة، دَازُو مْنْ فِينِيقِيَة وْالسَّامِرَة، وْخَبّْرُو بْالتّْفْصِيلْ بْلِّي حْتَّى النَّاسْ اللِّي مَاشِي يْهُودْ آمْنُو بْالْمَسِيحْ. وْهَادْ الْخْبَارْ دَارْتْ فَرْحَة كْبِيرَة بِينْ الْخُوتْ كُلّْهُمْ.</verse>
				<verse number="4">وْمْلِّي وْصْلُو لْأُورْشَلِيمْ، رَحّْبُو بِيهُمْ الْمُومْنِينْ دْ الْكْنِيسَة وْالرُّسُلْ وْالشّْيُوخْ، وْهُمَ يْخَبّْرُوهُمْ بْكُلّْ مَا دَارْ اللَّهْ مْعَاهُمْ.</verse>
				<verse number="5">وَلَكِنْ شِي نَاسْ اللِّي كَانُو مْنْ جْمَاعْةْ الْفْرِّيسِيِّينْ وْآمْنُو، نَاضُو وْݣَالُو: «وَاجْبْ عْلَى الْمُومْنِينْ اللِّي مَاشِي يْهُودْ يْتّْخَتّْنُو وْيْدِيرُو بْشْرَعْ مُوسَى».</verse>
				<verse number="6">وْهُمَ يْتّْجَمْعُو الرُّسُلْ وْالشّْيُوخْ بَاشْ يْشُوفُو فْهَادْ الْقَضِيَّة.</verse>
				<verse number="7">وْمْنْ بَعْدْ مُنَاقَشَة طْوِيلَة، نَاضْ بُطْرُسْ وْݣَالْ لِيهُمْ: «آ الْخُوتْ، كَتْعَرْفُو بْلِّي اللَّهْ خْتَارْنِي مْنْ بِينَاتْكُمْ هَادِي مُدَّة طْوِيلَة، بَاشْ نْتّْكَلّْمْ مْعَ النَّاسْ اللِّي مَاشِي يْهُودْ عْلَى الْإِنْجِيلْ بَاشْ يْسَمْعُو وْيْآمْنُو.</verse>
				<verse number="8">وْاللَّهْ اللِّي كَيْعْرَفْ أَشْنُو فْالْقْلُوبْ، رْضَى عْلِيهُمْ، وْعْطَاهُمْ الرُّوحْ الْقُدُسْ كِمَا عْطَاهْ لِينَا حْتَّى حْنَا،</verse>
				<verse number="9">وْمَا فَرّْقْ بِينَّا وْبِينْهُمْ حْتَّى فْشِي حَاجَة. وْهُوَ اللِّي نْقَّى قْلُوبْهُمْ بْالْإِيمَانْ.</verse>
				<verse number="10">وْدَابَا عْلَاشْ كَتْجَرّْبُو اللَّهْ، وْكَتْحَطُّو عْلَى التّْلَامْدْ تْقُلْ مَا قَدْرُو يْهَزُّوهْ لَا جْدُودْنَا وَلَا حْنَا؟</verse>
				<verse number="11">حْنَا كَنْآمْنُو بْلِّي بْالنِّعْمَة دْيَالْ رَبّْنَا يَسُوعْ كَنّْجَاوْ، كِمَا كَيْنْجَاوْ حْتَّى هُمَ».</verse>
				<verse number="12">وْسْكْتُو النَّاسْ كُلّْهُمْ، وْبْدَاوْ كَيْتّْصَنّْتُو لْبَرْنَابَا وْبُولُسْ وْهُمَ كَيْعَاوْدُو لِيهُمْ عْلَى ݣَاعْ الْعَلَامَاتْ وْالْأُمُورْ الْعْجِيبَة اللِّي دَارْ اللَّهْ عْلَى يْدِّيهُمْ فْوَسْطْ النَّاسْ اللِّي مَاشِي يْهُودْ.</verse>
				<verse number="13">وْمْنْ بَعْدْمَا كَمّْلُو كْلَامْهُمْ ݣَالْ يَعْقُوبْ: «سْمْعُونِي آ الْخُوتْ:</verse>
				<verse number="14">عَاوْدْ لِينَا سِمْعَانْ كِيفَاشْ مْنْ اللّْوّْلْ كَانْ اللَّهْ كَيْهَمُّه يَاخُدْ مْنْ الشّْعُوبْ اللِّي مَاشِي يْهُودْ شَعْبْ لِيهْ،</verse>
				<verse number="15">وْهَادَا كَيْوَافْقْ بْزَّافْ كْلَامْ الْأَنْبِيَا فْكْتَابْ اللَّهْ اللِّي كَيْݣُولْ:</verse>
				<verse number="16">	غَادِي نْرْجَعْ مْنْ بَعْدْ هَادْشِّي، 	وْغَنْبْنِي تَانِي خِيمْةْ دَاوُدْ اللِّي رَايْبَة، وْغَنْبْنِي الرّْدَمْ دْيَالْهَا وْنْعَلِّيهْ.</verse>
				<verse number="17">	بَاشْ النَّاسْ اللِّي بْقَاوْ، 	وْݣَاعْ الشّْعُوبْ اللِّي مْآمْنِينْ بْالْإِسْمْ دْيَالِي يْقَلّْبُو عْلَى الرَّبّْ. هَادْشِّي اللِّي كَيْݣُولْ الرَّبّْ اللِّي خْلَّا هَادْ الْأُمُورْ</verse>
				<verse number="18">مْعْرُوفَة مْنْ قْدِيمْ الزّْمَانْ.</verse>
				<verse number="19">عْلَى هَادْشِّي كَنْشُوفْ بْلِّي مَا خَاصّْنَاشْ نْتَقّْلُو عْلَى النَّاسْ اللِّي مَاشِي يْهُودْ اللِّي كَيْرَجْعُو لْلَّهْ،</verse>
				<verse number="20">وَلَكِنْ خَاصّْنَا نْكَتْبُو لِيهُمْ بَاشْ مَا يْبْقَاوْشْ يَاكْلُو الدّْبِيحَة اللِّي كَتّْقَدّْمْ لْلْأَصْنَامْ، وْمَا يْفَسْدُوشْ وْمَا يَاكْلُوشْ الْحَيَوَانَاتْ الْمْخْنُوقَة وْاللِّي بْدَمّْهَا.</verse>
				<verse number="21">حِيتْ الشّْرَعْ دْيَالْ مُوسَى عَنْدُه مْنْ قْدِيمْ الزّْمَانْ نَاسْ كَيْخَبّْرُو بِيهْ فْكُلّْ مْدِينَة، وْكَيْقْرَاوْهْ فْدْيُورْ الصّْلَاة كُلّْ سْبْتْ».</verse>
				<verse number="22">وْفْدَاكْ الْوَقْتْ تَّافْقُو الرُّسُلْ وْالشّْيُوخْ وْالْكْنِيسَة كُلّْهَا بَاشْ يْخْتَارُو مْنّْهُمْ جُوجْ رْجَالْ وْيْصِيفْطُوهُمْ لْأَنْطَاكْيَة مْعَ بُولُسْ وْبَرْنَابَا. وْهُمَ يْخْتَارُو يَهُودَا اللِّي كَيْسَمِّيوْهْ بَرْسَابَا، وْسِيلَا، وْكَانُو مْنْ الْمْسْؤُولِينْ الْكْبَارْ بِينْ الْخُوتْ،</verse>
				<verse number="23">وْصِيفْطُو مْعَاهُمْ هَادْ الرِّسَالَة اللِّي مْكْتُوبْ فِيهَا: «حْنَا خُوتْكُمْ الرُّسُلْ وْالشّْيُوخْ، كَنْسَلّْمُو عْلَى الْخُوتْ الْمُومْنِينْ اللِّي مَاشِي يْهُودْ اللِّي فْأَنْطَاكْيَة وْسُورِيَا وْكِيلِيكِيَّة.</verse>
				<verse number="24">رَاهْ سْمَعْنَا بْلِّي شِي نَاسْ مْشَاوْ مْنْ عَنْدْنَا بْلَا مَا نْصِيفْطُوهُمْ، وْشَوّْشُو عْلِيكُمْ وْدَخّْلُو لِيكُمْ الشّْكْ بْالْهَضْرَة دْيَالْهُمْ.</verse>
				<verse number="25">وْتَّافْقْنَا كُلّْنَا بَاشْ نْخْتَارُو شِي مُومْنِينْ وْنْصِيفْطُوهُمْ لِيكُمْ مْعَ خُوتْنَا الْعْزَازْ بَرْنَابَا وْبُولُسْ،</verse>
				<verse number="26">اللِّي عْطَاوْ حْيَاتْهُمْ لْإِسْمْ رَبّْنَا يَسُوعْ الْمَسِيحْ.</verse>
				<verse number="27">وْهَكَّا صِيفْطْنَا يَهُودَا وْسِيلَا بَاشْ يْݣُولُو لِيكُمْ بْفُمّْهُمْ هَادْ الْكْلَامْ اللِّي كْتَبْنَاهْ لِيكُمْ.</verse>
				<verse number="28">حِيتْ بَانْ لْلرُّوحْ الْقُدُسْ وْلِينَا، بْلِّي مَا خَاصّْنَا نْكَلّْفُوكُمْ غِيرْ بْالْحْوَايْجْ اللِّي وَلَابْدّْ مْنّْهُمْ:</verse>
				<verse number="29">خَاصّْكُمْ تْبَعّْدُو مْنْ الدّْبَايْحْ اللِّي كَتّْدْبَحْ لْلْأَصْنَامْ، وْمَا تَاكْلُوشْ الدّْمْ وْالدّْبِيحَة الْمْخْنُوقَة، وْمَا تْفَسْدُوشْ. وْرَاهْ غَادِي تْدِيرُو الْخِيرْ فْرَاسْكُمْ إِلَا بَعّْدْتُو مْنْ هَادْشِّي. سْلَامْ اللَّهْ مْعَاكُمْ».</verse>
				<verse number="30">وْهُمَ يْمْشِيوْ وْسَافْرُو لْأَنْطَاكْيَة، وْجْمْعُو الْمُومْنِينْ وْعْطَاوْهُمْ الرِّسَالَة.</verse>
				<verse number="31">وْمْلِّي قْرَاوْهَا فْرْحُو بْكْلَامْ التَّشْجِيعْ اللِّي مْكْتُوبْ فِيهَا.</verse>
				<verse number="32">وْحِيتْ يَهُودَا وْسِيلَا كَانُو أَنْبِيَا، ݣَالُو بْزَّافْ دْيَالْ الْكْلَامْ شَجّْعُو بِيهْ الْخُوتْ وْعَاوْنُوهُمْ بِيهْ.</verse>
				<verse number="33">وْمْنْ بَعْدْمَا دَوّْزُو وَاحْدْ الْمُدَّة فْأَنْطَاكْيَة، صِيفْطُوهُمْ الْخُوتْ بْالْهْنَا، بَاشْ يْرْجْعُو لْلْخُوتْ اللِّي صِيفْطُوهُمْ. [</verse>
				<verse number="34">وَلَكِنْ سِيلَا قَرّْرْ بَاشْ يْبْقَى تْمَّ.]</verse>
				<verse number="35">وْݣْلَسْ بُولُسْ وْبَرْنَابَا فْأَنْطَاكْيَة، كَيْعَلّْمُو وْكَيْخَبّْرُو بْالْإِنْجِيلْ وْبْكْلَامْ الرَّبّْ، وْبْزَّافْ دْيَالْ الْمُومْنِينْ خْرِينْ كَيْعَاوْنُوهُمْ.</verse>
				<verse number="36">وْمْنْ بَعْدْ شِي يَّامَاتْ، ݣَالْ بُولُسْ لْبَرْنَابَا: «يَالَّاهْ نْرْجْعُو بَاشْ نْزُورُو الْخُوتْ فْكُلّْ مْدِينَة خَبّْرْنَا فِيهَا بْكْلَامْ الرَّبّْ، وْنْعَرْفُو حْوَالْهُمْ».</verse>
				<verse number="37">وْبْغَا بَرْنَابَا يْدِّي مْعَاهُمْ حْتَّى يُوحَنَّا اللِّي كَيْسَمِّيوْهْ مَرْقُسْ،</verse>
				<verse number="38">وَلَكِنْ بُولُسْ مَا بْغَاهْشْ يْمْشِي مْعَاهُمْ، حِيتْ سْمَحْ فِيهُمْ فْبَمْفِيلِيَّة وْمَا عَاوْنْهُمْشْ فْالْخْدْمَة.</verse>
				<verse number="39">وْطْرَاتْ بِينَاتْهُمْ خْصُومَة كْبِيرَة حْتَّى تّْفَارْقُو عْلَى بْعْضِيَّاتْهُمْ. وْدَّا بَرْنَابَا مَرْقُسْ وْسَافْرُو فْالْبْحَرْ لْقُبْرُصْ.</verse>
				<verse number="40">وَلَكِنْ بُولُسْ خْتَارْ سِيلَا وْخْرَجْ مْنْ أَنْطَاكْيَة، وْخْلَّاوْهُمْ الْخُوتْ فْأَمَانْ اللَّهْ.</verse>
				<verse number="41">وْهُوَ يْدُوزْ مْنْ سُورِيَا وْكِيلِيكِيَّة كَيْشَجّْعْ الْكْنَايْسْ.</verse>
			</chapter>
			<chapter number="16">
				<verse number="1">الْفَصْلْ سْطَّاشْ وْوْصَلْ بُولُسْ لْدَرْبَة وْمْنْ بَعْدْ دَازْ لْلِسْتْرَة، وْكَانْ فِيهَا وَاحْدْ التّْلْمِيدْ سْمِيتُه تِيمُوتَاوُسْ، وَلْدْ وَاحْدْ الْمْرَاة يْهُودِيَّة وْلَّاتْ مُومْنَة، وْبَّاهْ يُونَانِي.</verse>
				<verse number="2">وْكَانُو الْخُوتْ كَيْشَهْدُو لْهَادْ الْوَلْدْ بْالْخِيرْ فْلِسْتْرَة وْإِيقُونِيَة.</verse>
				<verse number="3">وْبْغَا بُولُسْ يْدِّيهْ مْعَاهْ فْالسّْفَرْ دْيَالُه، وْهُوَ يْخَتّْنُه بْسْبَابْ لِيهُودْ اللِّي فْدِيكْ الْبْلَادْ، حِيتْ كُلّْهُمْ كَانُو كَيْعَرْفُو بْلِّي بَّاهْ يُونَانِي.</verse>
				<verse number="4">وْمْلِّي كَانُو كَيْسَافْرُو مْنْ مْدِينَة لْمْدِينَة، بْدَاوْ كَيْبَلّْغُو الْمُومْنِينْ بْالْوْصِيَّاتْ اللِّي خَرْجُو بِيهَا الرُّسُلْ وْالشّْيُوخْ فْأُورْشَلِيمْ، وْكَيْوَصِّيوْهُمْ يْدِيرُو بِيهَا.</verse>
				<verse number="5">وْكَانُو الْكْنَايْسْ كَيْكَبْرُو فْالْإِيمَانْ، وْكَيْتّْزَادُو فِيهُمْ الْمُومْنِينْ كُلَّ نْهَارْ.</verse>
				<verse number="6">وْدَازْ بُولُسْ وْسِيلَا وْتِيمُوتَاوُسْ مْنْ فِرِيجِيَّة وْغَلَاطِيَّة، حِيتْ الرُّوحْ الْقُدُسْ مَا خْلَّاهُمْشْ يْخَبّْرُو بْكْلَامْ اللَّهْ فْآسْيَا.</verse>
				<verse number="7">وْمْلِّي قَرّْبُو مْنْ مِيسِيَّا، حَاوْلُو يْدَخْلُو لْبِتِينِيَّة، وَلَكِنْ رُوحْ يَسُوعْ مَا خْلَّاهُمْشْ.</verse>
				<verse number="8">وْهُمَ يْدُوزُو عْلَى مِيسِيَّا وْنْزْلُو لْتَرْوَاسْ.</verse>
				<verse number="9">وْفْاللِّيلْ شَافْ بُولُسْ وَاحْدْ الرُّؤْيَا، وْبَانْ لِيهْ رَاجْلْ مْنْ بْلَادْ مَكِدُونِيَة وَاقْفْ كَيْطْلْبُه وْكَيْݣُولْ لِيهْ: «أَجِي لْعَنْدْنَا لْمَكِدُونِيَة وْعَاوْنَّا!».</verse>
				<verse number="10">وْمْلِّي شَافْ بُولُسْ هَادْ الرُّؤْيَا، بْغِينَا دِيكْ السَّاعَة نْسَافْرُو لْمَكِدُونِيَة، مْتْيِقّْنِينْ بْلِّي اللَّهْ عَيّْطْ لِينَا بَاشْ نْخَبّْرُوهُمْ بْالْبْشَارَة.</verse>
				<verse number="11">وْسَافْرْنَا فْالْبْحَرْ مْنْ تَرْوَاسْ لْسَامُوتْرَاكِي، وْالْغَدّْ لِيهْ دْزْنَا لْنِيَابُولِيسْ،</verse>
				<verse number="12">وْمْنّْهَا دْزْنَا لْفِيلِبِّي، اللِّي هِيَ الْعَاصِمَة دْيَالْ بْلَادْ مَكِدُونِيَة وْاللِّي مْسْتَعْمْرِينْهَا الرُّومَانْ. وْݣْلَسْنَا فْهَادْ الْمْدِينَة شِي يَّامَاتْ.</verse>
				<verse number="13">وْنْهَارْ السّْبْتْ خْرَجْنَا مْنْ الْمْدِينَة لْجَنْبْ الْوَادْ، وْفْبَالْنَا بْلِّي غَنْلْقَاوْ شِي بْلَاصَة دْيَالْ الصّْلَاة. وْݣْلَسْنَا كَنْتّْكَلّْمُو مْعَ الْعْيَالَاتْ اللِّي كَانُو مْجْمُوعِينْ.</verse>
				<verse number="14">وْكَانْتْ بِينَاتْهُمْ وَاحْدْ الْمْرَاة كَتْسْمَعْ لِينَا سْمِيتْهَا لِيدْيَا مْنْ تِيَاتِيرَا، كَتْبِيعْ التُّوبْ الْمْدَادِي وْكَتْعْبَدْ اللَّهْ. وْفْتَحْ الرَّبّْ قَلْبْهَا بَاشْ تْرَدّْ الْبَالْ لْلْكْلَامْ اللِّي كَيْݣُولُه بُولُسْ.</verse>
				<verse number="15">وْمْلِّي تّْعَمّْدَاتْ هِيَ وْعَائِلْتْهَا، رْغْبَاتْنَا وْݣَالْتْ لِينَا: «إِلَا كْنْتُو كَتْحْسْبُونِي مُومْنَة بْالرَّبّْ، أَجِيوْ لْدَارِي وْݣْلْسُو عَنْدِي». وْبَزّْزَاتْ عْلِينَا بَاشْ نْقَبْلُو.</verse>
				<verse number="16">وْوَاحْدْ الْمَرَّة مْلِّي كْنَّا غَادْيِينْ لْمُوضْعْ الصّْلَاة، تّْلَاقَاتْنَا وَاحْدْ الْخْدَّامَة وْهِيَ شْوَّافَة، وْكَانْتْ كَتْجِيبْ بْزَّافْ دْ الْفْلُوسْ لْسْيَادْهَا مْنْ هَادْ الْخْدْمَة.</verse>
				<verse number="17">وْتْبْعَاتْ بُولُسْ وْحْنَا مْعَاهْ، وْهِيَ كَتْݣُولْ بْالْغْوَاتْ: «رَاهْ هَادْ الرّْجَالْ عْبِيدْ دْيَالْ اللَّهْ الْعَالِي، كَيْخَبّْرُوكُمْ بْطْرِيقْ النّْجَا!».</verse>
				<verse number="18">وْبْقَاتْ يَّامَاتْ كْتَارْ وْهِيَ كَتْدِيرْ هَادْشِّي حْتَّى تْقَلّْقْ بُولُسْ بْزَّافْ، وْضَارْ لْجِهْتْهَا وْݣَالْ لْلْجّْنْ اللِّي سَاكْنْ فِيهَا: «كَنْآمْرَكْ بْإِسْمْ يَسُوعْ الْمَسِيحْ بَاشْ تْخْرُجْ مْنّْهَا». وْهُوَ يْخْرَجْ دِيكْ السَّاعَة.</verse>
				<verse number="19">وْمْلِّي شَافُو سْيَادْهَا بْلِّي مَا بْقَى عَنْدْهُمْ رْجَا فْالرّْبَحْ، شْدُّو بُولُسْ وْسِيلَا وْجَرُّوهُمْ لْلسُّوقْ لْعَنْدْ صْحَابْ السُّلْطَة،</verse>
				<verse number="20">وْمْلِّي جَابُوهُمْ لْعَنْدْ الْقُيَّادْ ݣَالُو لِيهُمْ: «هَادْ الجُّوجْ دْ الرّْجَالْ كَيْدِيرُو الْفُوضَى فْمْدِينْتْنَا، وْرَاهُمَ يْهُودْ،</verse>
				<verse number="21">وْكَيْخَبّْرُو بْعَادَاتْ مَا خَاصّْنَاشْ نْقَبْلُوهَا وْلَا نْدِيرُو بِيهَا حِيتْ حْنَا رُومَانِيِّينْ».</verse>
				<verse number="22">وْنَاضْتْ الجّْمَاعَة دْ النَّاسْ ضْدّْهُمْ، وْشَرّْݣُو الْقُيَّادْ لْبُولُسْ وْسِيلَا حْوَايْجْهُمْ وْآمْرُو بَاشْ يْضْرْبُوهُمْ بْالْعْصِي.</verse>
				<verse number="23">وْمْلِّي ضْرْبُوهُمْ بْزَّافْ لَاحُوهُمْ فْالْحَبْسْ، وْوْصَّاوْ الْعْسَّاسْ دْ الْحَبْسْ بَاشْ يْعَسّْ عْلِيهُمْ مْزْيَانْ.</verse>
				<verse number="24">وْمْلِّي سْمَعْ الْعْسَّاسْ دْ الْحَبْسْ هَادْ الْوْصِيَّة، رْمَاهُمْ فْقَاعْ الْحَبْسْ، وْدَارْ لِيهُمْ رْجْلِيهُمْ فْالْقَرْطَة دْيَالْ الْخْشَبْ.</verse>
				<verse number="25">وْفْنَصّْ اللِّيلْ كَانْ بُولُسْ وْسِيلَا كَيْصَلِّيوْ وْكَيْسَبّْحُو اللَّهْ، وْالْمْحَابْسِيَة كَيْتّْصَنّْتُو لِيهُمْ،</verse>
				<verse number="26">وْعْلَى بَغْتَة طْرَا زْلْزَالْ قْوِي حْتَّى تّْهَزُّو السِّيسَانْ دْ الْحَبْسْ، وْتّْحَلُّو الْبِيبَانْ كُلّْهُمْ، وْتّْفَكُّو السّْنَاسْلْ دْيَالْ الْمْحَابْسِيَّة كُلّْهُمْ.</verse>
				<verse number="27">وْمْلِّي فَاقْ الْعْسَّاسْ دْ الْحَبْسْ مْنْ النّْعَاسْ، وْشَافْ بِيبَانْ الْحَبْسْ مْحْلُولِينْ، ضْنّْ بْلِّي الْمْحَابْسِيَّة هَرْبُو. وْهُوَ يْخَرّْجْ سِيفُه بَاشْ يْقْتَلْ رَاسُه،</verse>
				<verse number="28">وَلَكِنْ بُولُسْ عَيّْطْ عْلِيهْ بْصُوتْ عَالِي وْݣَالْ لِيهْ: «عَنْدَاكْ تْآدِي رَاسْكْ، رَاهْ حْنَا كُلّْنَا هْنَا!».</verse>
				<verse number="29">وْجَابْ الْعْسَّاسْ الضُّو وْدْخَلْ بْالزّْرْبَة لْلْحَبْسْ وْطَاحْ قُدَّامْ رْجْلِينْ بُولُسْ وْسِيلَا وْهُوَ كَيْتّْرَعّْدْ.</verse>
				<verse number="30">وْمْنْ بَعْدْ خَرّْجْهُمْ مْنْ الْحَبْسْ وْݣَالْ: «آ سْيَادِي، شْنُو خَاصّْنِي نْدِيرْ بَاشْ نّْجَا؟».</verse>
				<verse number="31">وْهُمَ يْجَاوْبُوهْ: «آمْنْ بْالرَّبّْ يَسُوعْ وْغَتْنْجَا نْتَ وْمَّالِينْ دَارْكْ».</verse>
				<verse number="32">وْخَبّْرُوهْ بْكْلَامْ الرَّبّْ هُوَ وْمَّالِينْ دَارُه كُلّْهُمْ.</verse>
				<verse number="33">وْدَّاهُمْ فْدِيكْ السَّاعَة فْاللِّيلْ وْغْسَلْ الجّْرْحْ دْيَالْهُمْ، وْتّْعَمّْدْ هُوَ وْمَّالِينْ دَارُه كُلّْهُمْ.</verse>
				<verse number="34">وْمْنْ بَعْدْ، عْرَضْ عْلِيهُمْ لْدَارُه وْعْطَاهُمْ يَاكْلُو. وْفْرَحْ هُوَ وْمَّالِينْ دَارُه كُلّْهُمْ حِيتْ آمْنُو بْاللَّهْ.</verse>
				<verse number="35">وْمْلِّي طْلَعْ الصّْبَاحْ، صِيفْطُو الْقُيَّادْ الْمْسْؤُولِينْ دْ الْأَمْنْ بَاشْ يْݣُولُو لْلْعْسَّاسْ دْ الْحَبْسْ: «طْلَقْ هَادُوكْ الرّْجَالْ بْجُوجْ!».</verse>
				<verse number="36">وْوَصّْلْ الْعْسَّاسْ دْ الْحَبْسْ هَادْ الْكْلَامْ لْبُولُسْ، وْݣَالْ لِيهْ: «الْقُيَّادْ آمْرُو بَاشْ نْطَلْقُوكُمْ، وْدَابَا خَرْجُو وْسِيرُو عْلَى سْلَامْتْكُمْ!».</verse>
				<verse number="37">وَلَكِنْ بُولُسْ ݣَالْ لْلْمْسْؤُولِينْ دْ الْأَمْنْ: «ضْرْبُونَا عَايْنْ بَايْنْ بْلَا مَا يْحَاكْمُونَا، وَاخَّا حْنَا رُومَانِيِّينْ، وْلَاحُونَا فْالْحَبْسْ. وْدَابَا، بْغَاوْ يْخَرّْجُونَا فْالسِّرْ؟ رَاهْ حْنَا مَا خَارْجِينْشْ مْنْ هْنَا حْتَّى يْجِيوْ الْحُكَّامْ بْرَاسْهُمْ يْخَرّْجُونَا!».</verse>
				<verse number="38">وْوَصّْلُو الْمْسْؤُولِينْ دْ الْأَمْنْ هَادْ الْكْلَامْ لْلْقُيَّادْ، وْمْلِّي سْمْعُو بْلِّي بُولُسْ وْسِيلَا مُوَاطِنِينْ رُومَانِيِّينْ خَافُو.</verse>
				<verse number="39">وْهُمَ يْجِيوْ لْعَنْدْهُمْ كَيْطْلْبُو السّْمَاحَة، وْطَلْقُوهُمْ وْطْلْبُو مْنّْهُمْ بَاشْ يْخَرْجُو مْنْ الْمْدِينَة.</verse>
				<verse number="40">وْمْلِّي خْرَجْ بُولُسْ وْسِيلَا مْنْ الْحَبْسْ، مْشَاوْ لْعَنْدْ لِيدْيَا، وْشَافُو الْخُوتْ تْمَّ وْشَجّْعُوهُمْ وْمْشَاوْ بْحَالْهُمْ.</verse>
			</chapter>
			<chapter number="17">
				<verse number="1">الْفَصْلْ سْبَعْطَاشْ وْدَازْ بُولُسْ وْسِيلَا عْلَى أَمْفِيبُولِيسْ وْأَبُولُونِيَّة حْتَّى وْصْلُو لْتْسَالُونِيكِي، وْكَانْتْ فِيهَا دَارْ الصّْلَاة دْيَالْ لِيهُودْ.</verse>
				<verse number="2">وْدْخَلْ بُولُسْ لْدَارْ الصّْلَاة كِيفْ عَادْتُه، وْبْدَا كَيْتّْنَاقْشْ مْعَ لِيهُودْ مْنْ كْتَابْ اللَّهْ مُدَّةْ تْلَاتَة دْ السّْبُوتَ،</verse>
				<verse number="3">كَيْشْرَحْ وْكَيْبَيّْنْ لِيهُمْ كِيفَاشْ كَانْ خَاصّْ الْمَسِيحْ يْتّْعَدّْبْ وْيْتّْبْعَتْ مْنْ الْمُوتْ، وْݣَالْ لِيهُمْ: «هَادَا هُوَ الْمَسِيحْ يَسُوعْ اللِّي كَنْخَبّْرْكُمْ عْلِيهْ».</verse>
				<verse number="4">وْقْتَنْعُو شِي وْحْدِينْ مْنّْهُمْ وْوْلَّاوْ مْعَ بُولُسْ وْسِيلَا، وْمْعَاهُمْ بْزَّافْ دْيَالْ الْيُونَانِيِّينْ اللِّي كَيْعَبْدُو اللَّهْ، وْعْيَالَاتْ كْتَارْ شَانْهُمْ كْبِيرْ.</verse>
				<verse number="5">وَلَكِنْ لِيهُودْ لْخْرِينْ حْسْدُوهُمْ، وْجْمْعُو مْنْ النَّاسْ دْ السُّوقْ شِي وْحْدِينْ خَايْبِينْ حَرّْشُو النَّاسْ وْدَارُو الْفُوضَى فْالْمْدِينَة، وْمْنْ بَعْدْ هْجْمُو عْلَى دَارْ يَاسُونْ كَيْقَلّْبُو عْلَى بُولُسْ وْسِيلَا بَاشْ يْخَرّْجُوهُمْ قُدَّامْ النَّاسْ.</verse>
				<verse number="6">وْمْلِّي مَا لْقَاوْهُمْشْ، دَّاوْ يَاسُونْ وْشِي خُوتْ مُومْنِينْ لْلْحُكَّامْ دْ الْمْدِينَة، وْهُمَ كَيْغَوّْتُو وْكَيْݣُولُو: «رَاهْ هَادُوكْ اللِّي دَارُو الْفُوضَى فْكُلّْ بْلَاصَة جَاوْ دَابَا لّْهْنَا،</verse>
				<verse number="7">وْكَانْ يَاسُونْ مْضَايْفْهُمْ عَنْدُه. وْرَاهْ هَادُو كُلّْهُمْ كَيْعْصَاوْ حْكَامْ قَيْصَرْ، وْكَيْݣُولُو بْلِّي كَايْنْ شِي مَلِكْ آخُرْ سْمِيتُه يَسُوعْ!».</verse>
				<verse number="8">وْمْلِّي سْمْعُو النَّاسْ وْالْحُكَّامْ هَادْ الْكْلَامْ تْقَلّْقُو بْزَّافْ.</verse>
				<verse number="9">وْخْدَاوْ الْحُكَّامْ ضَمَانَة دْ الْفْلُوسْ مْنْ عَنْدْ يَاسُونْ وْالْمُومْنِينْ لْخْرِينْ، وْهُمَ يْطَلْقُوهُمْ.</verse>
				<verse number="10">وْغِيرْ جَا اللِّيلْ، صِيفْطُو الْخُوتْ الْمُومْنِينْ بُولُسْ وْسِيلَا لْبِيرِيَّة، وْمْلِّي وْصْلُو لِيهَا دَخْلُو لْدَارْ الصّْلَاة دْيَالْ لِيهُودْ.</verse>
				<verse number="11">وَلَكِنْ هَادُوكْ كَانُو مْتْسَامْحِينْ بْزَّافْ كْتَرْ مْنْ اللِّي فْتْسَالُونِيكِي، وْقْبْلُو كْلَامْ اللَّهْ بْفَرْحَة كْبِيرَة، وْبْدَاوْ كُلَّ نْهَارْ كَيْقْرَاوْ وْكَيْقَلّْبُو فْكْتَابْ اللَّهْ وَاشْ هَادْ الْأُمُورْ صْحِيحَة.</verse>
				<verse number="12">وْآمْنُو بْزَّافْ مْنّْهُمْ وْمْنْ الْعْيَالَاتْ الْيُونَانِيَّاتْ اللِّي لَبَاسْ عْلِيهُمْ، وْبْزَّافْ دْ الرّْجَالْ.</verse>
				<verse number="13">وَلَكِنْ مْلِّي عَرْفُو لِيهُودْ اللِّي فْتْسَالُونِيكِي بْلِّي بُولُسْ كَيْخَبّْرْ بْكْلَامْ اللَّهْ فْبِيرِيَّة حْتَّى هِيَ، جَاوْ وْبْدَاوْ كَيْحَرّْشُو الجّْمَاعَاتْ دْ النَّاسْ بَاشْ يْدِيرُو الْفُوضَى حْتَّى تْمَّ.</verse>
				<verse number="14">وْفْدِيكْ السَّاعَة، صِيفْطُو الْخُوتْ بُولُسْ بَاشْ يْسَافْرْ فْالْبْحَرْ، وْبْقَى سِيلَا وْتِيمُوتَاوُسْ تْمَّ.</verse>
				<verse number="15">وْهَادُوكْ اللِّي مْشَاوْ مْعَ بُولُسْ وَصّْلُوهْ لْأَتِينَا. وْمْلِّي كَانُو رَاجْعِينْ، وْصَّاهُمْ يْݣُولُو لْسِيلَا وْتِيمُوتَاوُسْ بَاشْ يْوَصْلُو عْلِيهْ دْغْيَا.</verse>
				<verse number="16">وْمْلِّي كَانْ بُولُسْ فْأَتِينَا كَيْتّْسَنَّى سِيلَا وْتِيمُوتَاوُسْ، تْقَلّْقْ بْزَّافْ حِيتْ شَافْ الْمْدِينَة عَامْرَة بْالْأَصْنَامْ.</verse>
				<verse number="17">وْبْدَا كَيْتّْنَاقْشْ مْعَ لِيهُودْ وْمْعَ اللِّي كَيْعَبْدُو اللَّهْ فْدَارْ الصّْلَاة، وْمْعَ النَّاسْ اللِّي كَيْتّْلَاقَى بِيهُمْ كُلَّ نْهَارْ فْالسُّوقْ.</verse>
				<verse number="18">وْكَانُو شِي وْحْدِينْ مْنْ الْفَلَاسِفَة الْأَبِيقُورِيِّينْ وْالرِّوَاقِيِّينْ كَيْتّْنَاقْشُو مْعَاهْ، وْشِي وْحْدِينْ مْنّْهُمْ ݣَالُو: «آشْ بْغَا يْݣُولْ هَادَا اللِّي فِيهْ غِيرْ كْتْرَةْ الْهَضْرَة؟». وْوْحْدِينْ خْرِينْ ݣَالُو: «رَاهْ كَيْتّْكَلّْمْ عْلَى إِلَاهَاتْ غْرِيبَة». حِيتْ بُولُسْ كَانْ كَيْخَبّْرْ بْيَسُوعْ وْبْالْبَعْتْ مْنْ الْمُوتْ.</verse>
				<verse number="19">وْشْدُّوهْ وْدَّاوْهْ لْلْأَرْيُوبَاݣُوسْ وْݣَالُو لِيهْ: «وَاشْ يْمْكَنْ لِينَا نْعَرْفُو هَادْ التَّعْلِيمْ الجّْدِيدْ اللِّي كَتّْكَلّْمْ بِيهْ.</verse>
				<verse number="20">حِيتْ هَادْشِّي اللِّي كَنْسَمْعُوهْ مْنّْكْ غْرِيبْ عْلِينَا، وْحْنَا بْغِينَا نْعَرْفُو أَشْنُو كَيْعْنِي».</verse>
				<verse number="21">وْكَانُو ݣَاعْ النَّاسْ دْيَالْ أَتِينَا وْالنَّاسْ الْبْرَّانِيِّينْ اللِّي كَيْزُورُو الْمْدِينَة، كَيْدَوّْزُو وَقْتْهُمْ فْوَالُو، إِمَّا كَيْتّْكَلّْمُو وْلَا كَيْسَمْعُو شِي حَاجَة جْدِيدَة.</verse>
				<verse number="22">وْوْقَفْ بُولُسْ فْوَسْطْ الْأَرْيُوبَاݣُوسْ وْݣَالْ: «آ سُكَّانْ أَتِينَا! كَنْشُوفْ بْلِّي رَاكُمْ مْتْدَيّْنِينْ بْزَّافْ فْكُلّْ حَاجَة.</verse>
				<verse number="23">حِيتْ وْأَنَا كَنْتّْسَارَا فْمْدِينْتْكُمْ وْكَنْشُوفْ الْحْوَايْجْ اللِّي كَتْعَبْدُوهَا، لْقِيتْ وَاحْدْ الْمَدْبَحْ مْكْتُوبْ عْلِيهْ: لْوَاحْدْ الْإِلَاهْ مَا مْعْرُوفْشْ. إِيوَا هَادَا اللِّي كَتْعَبْدُوهْ وْمَا كَتْعَرْفُوهْشْ، هُوَ اللِّي كَنْخَبّْرْكُمْ عْلِيهْ.</verse>
				<verse number="24">هُوَ اللَّهْ اللِّي خْلَقْ الدّْنْيَا وْكُلّْ مَا فِيهَا، هُوَ رَبّْ السّْمَا وْالْأَرْضْ، مَا كَيْسْكُنْشْ فْمَعَابِدْ بْنَاوْهَا النَّاسْ،</verse>
				<verse number="25">وْمَا كَيْخَدْمُوشْ عْلِيهْ النَّاسْ بْحَالْ إِلَا مْحْتَاجْ لْشِي حَاجَة، عْلَاحْقَّاشْ هُوَ اللِّي كَيْعْطِي لْلنَّاسْ كُلّْهُمْ الْحَيَاةْ وْالنَّفْسْ وْكُلّْ حَاجَة.</verse>
				<verse number="26">وْخْلَقْ مْنْ إِنْسَانْ وَاحْدْ ݣَاعْ الشّْعُوبْ، وْسَكّْنْهُمْ عْلَى وْجَهْ الْأَرْضْ كُلّْهَا، وْمْنْ قْبَلْ قَسّْمْ لِيهُمْ الْوَقْتْ وْالْحُدُودْ فِينْ يْعِيشُو،</verse>
				<verse number="27">لَعَلَّ وَعَسَى يْقَلّْبُو عْلَى اللَّهْ وْيْلْقَاوْهْ، حِيتْ رَاهْ هُوَ قْرِيبْ مْنْ كُلّْ وَاحْدْ فِينَا.</verse>
				<verse number="28">حِيتْ بِيهْ كَنْحْيَاوْ وْكَنْتْحَرّْكُو وْكَايْنِينْ. كِمَا ݣَالُو شِي وْحْدِينْ مْنْ الشُّعَرَا دْيَالْكُمْ: رَاهْ حْتَّى حْنَا تْرِّيكْتُه.</verse>
				<verse number="29">وْحِيتْ حْنَا تْرِّيكْةْ اللَّهْ، مَا خَاصّْنَاشْ نْفَكّْرُو بْلِّي اللَّهْ بْحَالْ الصَّنَمْ مْنْ الدّْهَبْ وْلَا مْنْ الْفْضَّة وْلَا مْنْ الْحْجَرْ الْمَنْقُوشْ، كَيْصَنْعُه بْنَادْمْ بْالْفَنّْ وْالْفِكْرْ دْيَالُه.</verse>
				<verse number="30">وَاخَّا اللَّهْ مَا عَاقْبْشْ النَّاسْ فْالزّْمَانْ اللِّي مَا كَانُوشْ كَيْعَرْفُوهْ فِيهْ، رَاهْ دَابَا كَيْآمْرْ النَّاسْ كُلّْهُمْ فْكُلّْ بْلَاصَة بَاشْ يْتُوبُو.</verse>
				<verse number="31">عْلَاحْقَّاشْ دَارْ وَاحْدْ النّْهَارْ اللِّي فِيهْ غَيْحْكَمْ عْلَى النَّاسْ دْيَالْ الدّْنْيَا بْالْعَدْلْ، عْلَى يْدّْ الرَّاجْلْ اللِّي خْتَارُه لْهَادْشِّي، وْبَيّْنْ بْالْحُجَّة لْلنَّاسْ كُلّْهُمْ بْلِّي خْتَارُه مْلِّي بَعْتُه مْنْ الْمُوتْ!».</verse>
				<verse number="32">وْمْلِّي سْمْعُو عْلَى الْبَعْتْ دْيَالْ الْمُوتَى، ضَحْكُو عْلِيهْ شِي وْحْدِينْ، وْوْحْدِينْ خْرِينْ ݣَالُو لِيهْ: «بْغِينَا نْسَمْعُو كْلَامْكْ فْهَادْشِّي مَرَّة خْرَى».</verse>
				<verse number="33">وْهَكَّا خْرَجْ بُولُسْ مْنْ وَسْطْهُمْ.</verse>
				<verse number="34">وَلَكِنْ شِي وْحْدِينْ مْنّْهُمْ وْلَّاوْ مْعَاهْ وْآمْنُو، مْنّْهُمْ دِيُونِيسْيُوسْ وْهُوَ وَاحْدْ مْنْ الْمْسْؤُولِينْ فْالْأَرْيُوبَاݣُوسْ، وْوَاحْدْ الْمْرَاة سْمِيتْهَا دَامَرِسْ وْوْحْدِينْ خْرِينْ مْعَاهُمْ.</verse>
			</chapter>
			<chapter number="18">
				<verse number="1">الْفَصْلْ تْمَنْطَاشْ وْمْنْ بَعْدْ هَادْشِّي، خْلَّا بُولُسْ أَتِينَا وْسَافْرْ لْكُورِنْتُوسْ.</verse>
				<verse number="2">وْتّْلَاقَى مْعَ وَاحْدْ الرَّاجْلْ يْهُودِي أَصْلُه مْنْ الْبُنْطْ سْمِيتُه أَكِيلَا، عَادْ وْصَلْ بْشِي يَّامَاتْ قْلَالْ مْنْ إِيطَالِيَا هُوَ وْمْرَاتُه بِرِيسْكِلَّا، عْلَاحْقَّاشْ الْمَلِكْ كُلُودِيُوسْ آمْرْ لِيهُودْ كُلّْهُمْ بَاشْ يْخَرْجُو مْنْ رُومَا. وْمْشَى بُولُسْ لْعَنْدْهُمْ.</verse>
				<verse number="3">وْحِيتْ كَانْتْ عَنْدُه نَفْسْ الْحَرْفَة دْيَالْهُمْ، اللِّي هِيَ الصَّنْعَة دْيَالْ الْݣْيَاطْنْ، ݣْلَسْ عَنْدْهُمْ وْكَانْ كَيْخْدَمْ مْعَاهُمْ.</verse>
				<verse number="4">وْكَانْ كُلَّ سْبْتْ كَيْتّْنَاقْشْ مْعَ لِيهُودْ وْالْيُونَانِيِّينْ فْدَارْ الصّْلَاة وْكَيْحَاوْلْ يْقْنَعْهُمْ.</verse>
				<verse number="5">وْمْلِّي وْصَلْ سِيلَا وْتِيمُوتَاوُسْ مْنْ مَكِدُونِيَة، وْلَّى هَمّْ بُولُسْ كُلُّه هُوَ يْخَبّْرْ النَّاسْ بْكْلَامْ اللَّهْ، وْيْشْهَدْ لْلِيهُودْ بْلِّي يَسُوعْ هُوَ الْمَسِيحْ.</verse>
				<verse number="6">وَلَكِنْ كَانُو كَيْعَارْضُوهْ وْكَيْسَبُّوهْ. وْهُوَ يْسُوسْ حْوَايْجُه وْݣَالْ لِيهُمْ: «دَنْبْكُمْ عْلَى رَاسْكُمْ، أَنَا كَنْتْبَرَّا مْنّْكُمْ! مْنْ الْيُومْ غَنْمْشِي لْعَنْدْ الشّْعُوبْ اللِّي مَاشِي يْهُودْ».</verse>
				<verse number="7">وْهُوَ يْمْشِي مْنْ تْمَّ لْوَاحْدْ الدَّارْ مْلَاصْقَة مْعَ دَارْ الصّْلَاة، كَيْسْكُنْ فِيهَا وَاحْدْ الرَّاجْلْ مَاشِي يْهُودِي كَيْعْبَدْ اللَّهْ سْمِيتُه تِيطُسْ يُوسْتُسْ.</verse>
				<verse number="8">وْآمْنْ كِرِيسْبُسْ رَئِيسْ دَارْ الصّْلَاة بْالرَّبّْ، هُوَ وْمَّالِينْ دَارُه كُلّْهُمْ. وْبْزَّافْ دْ النَّاسْ مْنْ كُورِنْتُوسْ اللِّي سْمْعُو كْلَامْ بُولُسْ، آمْنُو وْتّْعَمّْدُو.</verse>
				<verse number="9">وْفْوَاحْدْ اللِّيلَة ݣَالْ الرَّبّْ لْبُولُسْ فْرُؤْيَا: «مَا تْخَافْشْ! وَلَكِنْ غِيرْ تّْكَلّْمْ وْمَا تْسْكُتْشْ،</verse>
				<verse number="10">حِيتْ رَانِي مْعَاكْ وْحْتَّى وَاحْدْ مَا غَيْقْدَرْ يْآدِيكْ، رَاهْ عَنْدِي شَعْبْ كْتِيرْ فْهَادْ الْمْدِينَة».</verse>
				<verse number="11">وْݣْلَسْ بُولُسْ تْمَّ عَامْ وْنَصّْ، كَيْعَلّْمْ النَّاسْ كْلَامْ اللَّهْ.</verse>
				<verse number="12">وْمْلِّي كَانْ ݣَالْيُونْ الرُّومَانِي هُوَ الْحَاكْمْ عْلَى أَخَائِيَة، تَّافْقُو لِيهُودْ كُلّْهُمْ عْلَى بُولُسْ، وْشْدُّوهْ، وْدَّاوْهْ لْلْمَحْكَمَة.</verse>
				<verse number="13">وْهُمَ يْݣُولُو: «رَاهْ هَادَا بْغَا يْرَدّْ النَّاسْ كَيْعَبْدُو اللَّهْ بْوَاحْدْ الشّْكَلْ كَيْضَادّْ الشّْرَعْ».</verse>
				<verse number="14">وْمْلِّي بْغَا بُولُسْ يْهْضَرْ، ݣَالْ ݣَالْيُونْ لْلِيهُودْ: «آ لِيهُودْ، إِلَا كَانْتْ فْعْلَة قْبِيحَة وْلَا جَرِيمَة، رَاهْ مْنْ الْوَاجْبْ عْلِيَّ نْسْمَعْ لِيكُمْ.</verse>
				<verse number="15">وَلَكِنْ إِلَا كَانْتْ الْقَضِيَّة غِيرْ مُنَاقَشَة فْالسّْمْيَاتْ وْالْكْلَامْ وْالشّْرَعْ دْيَالْكُمْ، هَادْشِّي رَاهْ كَيْخَصّْكُمْ نْتُمَ، وْمَا بْغِيتْشْ نْكُونْ قَاضِي فْهَادْ الْأُمُورْ».</verse>
				<verse number="16">وْهُوَ يْجَرِّي عْلِيهُمْ مْنْ الْمَحْكَمَة.</verse>
				<verse number="17">وْشْدُّو كُلّْهُمْ سُوسْتَانِيسْ رَئِيسْ دَارْ الصّْلَاة وْضْرْبُوهْ قُدَّامْ الْمَحْكَمَة، وَلَكِنْ ݣَالْيُونْ مَا كَانْ عَنْدُه سُوقْ فْدَاكْشِّي.</verse>
				<verse number="18">وْݣْلَسْ بُولُسْ يَّامَاتْ كْتَارْ فْكُورِنْتُوسْ، وْمْنْ بَعْدْ، تّْوَادْعْ مْعَ الْخُوتْ وْسَافْرْ فْالْبْحَرْ لْسُورِيَا، وْكَانْتْ مْعَاهْ بِرِيسْكِلَّا وْرَاجْلْهَا أَكِيلَا، وْحَسّْنْ رَاسُه فْكَنْخَرِيَا حِيتْ كَانْ مْعَاهْدْ اللَّهْ.</verse>
				<verse number="19">وْمْلِّي وْصْلُو لْأَفَسُسْ، تّْفَارْقْ بُولُسْ مْعَ بِرِيسْكِلَّا وْأَكِيلَا وْدْخَلْ لْدَارْ الصّْلَاة وْبْدَا كَيْتّْنَاقْشْ مْعَ لِيهُودْ.</verse>
				<verse number="20">وْطْلْبُو مْنُّه بَاشْ يْزِيدْ يْبْقَى مْعَاهُمْ، وْمَا قْبَلْشْ.</verse>
				<verse number="21">وَلَكِنْ مْلِّي كَانْ كَيْتّْوَادْعْ مْعَاهُمْ، ݣَالْ لِيهُمْ: «رَانِي غَنْرْجَعْ عَنْدْكُمْ إِلَا بْغَا اللَّهْ». وْسَافْرْ فْالْبْحَرْ مْنْ أَفَسُسْ،</verse>
				<verse number="22">وْوْصَلْ لْقَيْصَرِيَّة، وْمْنّْهَا طْلَعْ لْأُورْشَلِيمْ وْسَلّْمْ عْلَى الْمُومْنِينْ فْالْكْنِيسَة، وْمْنْ تْمَّ نْزَلْ لْأَنْطَاكْيَة.</verse>
				<verse number="23">وْمْنْ بَعْدْمَا دَوّْزْ فِيهَا شِي يَّامَاتْ، سَافْرْ وْدَازْ مْنْ بْلَادْ غَلَاطِيَّة وْفِرِيجِيَّة كَيْشَجّْعْ التّْلَامْدْ كُلّْهُمْ.</verse>
				<verse number="24">وْجَا لْأَفَسُسْ وَاحْدْ الرَّاجْلْ يْهُودِي سْمِيتُه أَبُلُّوسْ مْنْ الْإِسْكَنْدَرِيَّة، كَيْعْرَفْ يْتّْكَلّْمْ وْمْتْمَكّْنْ مْنْ كْتَابْ اللَّهْ مْزْيَانْ.</verse>
				<verse number="25">تْعَلّْمْ طْرِيقْ الرَّبّْ، وْتْشَجّْعْ فْالرُّوحْ، وْبْدَا كَيْتّْكَلّْمْ وْكَيْعَلّْمْ تَعْلِيمْ صْحِيحْ فْكُلّْ حَاجَة عْلَى يَسُوعْ. وَلَكِنْ كَانْ كَيْعْرَفْ غِيرْ مَعْمُودِيَّةْ يُوحَنَّا بُوحْدْهَا.</verse>
				<verse number="26">وْبْدَا كَيْتّْكَلّْمْ بْلَا مَا يْخَافْ فْدَارْ الصّْلَاة. وْمْلِّي سْمْعَاتُه بِرِيسْكِلَّا وْرَاجْلْهَا أَكِيلَا، عَرْضُو عْلِيهْ لْدَارْهُمْ وْزَادُو فَسّْرُو لِيهْ طْرِيقْ اللَّهْ مْزْيَانْ.</verse>
				<verse number="27">وْبْغَا أَبُلُّوسْ بَاشْ يْسَافْرْ لْأَخَائِيَة، وْشَجّْعُوهْ الْخُوتْ وْكْتْبُو لْلتّْلَامْدْ اللِّي تْمَّ بَاشْ يْرَحّْبُو بِيهْ. وْمْلِّي وْصَلْ، كَانْ عْوِينْ كْبِيرْ لْهَادُوكْ اللِّي آمْنُو بْفْضَلْ نِعْمَةْ اللَّهْ.</verse>
				<verse number="28">حِيتْ كَانْ بْقُوَّةْ الْحُجَّة دْيَالُه كَيْسَكّْتْ لِيهُودْ قُدَّامْ النَّاسْ، وْكَيْبَيّْنْ لِيهُمْ مْنْ كْتَابْ اللَّهْ بْلِّي يَسُوعْ هُوَ الْمَسِيحْ.</verse>
			</chapter>
			<chapter number="19">
				<verse number="1">الْفَصْلْ تْسَعْطَاشْ وْمْلِّي كَانْ أَبُلُّوسْ فْكُورِنْتُوسْ، سَافْرْ بُولُسْ فْطْرِيقْ الْبْلْدَانْ اللِّي فْالشَّمَالْ حْتَّى وْصَلْ لْأَفَسُسْ. وْتْمَّ تّْلَاقَى شِي تْلَامْدْ،</verse>
				<verse number="2">وْسْوّْلْهُمْ: «وَاشْ قْبَلْتُو الرُّوحْ الْقُدُسْ مْلِّي آمْنْتُو؟» وْهُمَ يْجَاوْبُوهْ: «لَّا، وْمَا سْمَعْنَاشْ حْتَّى وَاشْ كَايْنْ الرُّوحْ الْقُدُسْ!».</verse>
				<verse number="3">وْݣَالْ لِيهُمْ: «إِينَ مَعْمُودِيَّة تْعَمّْدْتُو؟»، وْرَدُّو عْلِيهْ: «مَعْمُودِيَّةْ يُوحَنَّا».</verse>
				<verse number="4">وْݣَالْ لِيهُمْ بُولُسْ: «يُوحَنَّا عَمّْدْ بْمَعْمُودِيَّةْ التُّوبَة، وْݣَالْ لْشَعْبْ إِسْرَائِيلْ بَاشْ يْآمْنُو بْهَادَاكْ اللِّي غَيْجِي مْنْ بَعْدُه، اللِّي هُوَ يَسُوعْ».</verse>
				<verse number="5">وْمْلِّي سْمْعُو هَادْ الْكْلَامْ، تّْعَمّْدُو بْإِسْمْ الرَّبّْ يَسُوعْ.</verse>
				<verse number="6">وْغِيرْ حَطّْ بُولُسْ يْدِّيهْ عْلِيهُمْ، نْزَلْ عْلِيهُمْ الرُّوحْ الْقُدُسْ، وْبْدَاوْ كَيْتّْكَلّْمُو بْلُغَاتْ وْكَيْتّْنَبّْأُو.</verse>
				<verse number="7">وْكَانُو كُلّْهُمْ شِي طْنَاشْرْ رَاجْلْ تْقْرِيبًا.</verse>
				<verse number="8">وْمْنْ بَعْدْ دْخَلْ بُولُسْ لْدَارْ الصّْلَاة، وْبْدَا كَيْتّْكَلّْمْ بْلَا مَا يْخَافْ عْلَى مَمْلَكَةْ اللَّهْ مُدَّةْ تْلْتْ شْهُورْ، وْكَيْتّْنَاقْشْ مْعَ اللِّي حَاضْرِينْ وْكَيْقْنَعْهُمْ.</verse>
				<verse number="9">وَلَكِنْ مْلِّي شِي وْحْدِينْ عَانْدُو وْرْفْضُو، وْݣَالُو هَضْرَة خَايْبَة عْلَى طْرِيقْ الرَّبّْ قُدَّامْ النَّاسْ كُلّْهُمْ. خْلَّاهُمْ بُولُسْ وْمْشَى لْبْلَاصَة مْعْزُولَة هُوَ وْالتّْلَامْدْ وْبْدَا كَيْتّْنَاقْشْ مْعَاهُمْ كُلَّ نْهَارْ فْمَدْرَسَةْ وَاحْدْ الرَّاجْلْ سْمِيتُه تِيرَانُّسْ.</verse>
				<verse number="10">وْدَامْ هَادْشِّي مُدَّةْ عَامَيْنْ، حْتَّى سْمْعُو ݣَاعْ النَّاسْ اللِّي فْآسْيَا، لِيهُودْ وْالْيُونَانِيِّينْ، عْلَى كْلَامْ الرَّبّْ.</verse>
				<verse number="11">وْكَانْ اللَّهْ كَيْدِيرْ عْلَى يْدِّينْ بُولُسْ مُعْجِزَاتْ عْجِيبَة،</verse>
				<verse number="12">حْتَّى وْلَّاوْ النَّاسْ كَيْدِّيوْ شِي تُوبْ وْلَا زِيفْ مْسّْ الدَّاتْ دْيَالْ بُولُسْ، وْكَيْحَطُّوهْ عْلَى الْمَرْضَى دْيَالْهُمْ وْكَيْتّْشَافَاوْ مْنْ مَرْضْهُمْ، وْكَيْخَرْجُو مْنّْهُمْ الجّْنُونْ.</verse>
				<verse number="13">وْحَاوْلُو شِي يْهُودْ، مْنْ هَادُوكْ اللِّي كَيْجُولُو فْالْمْدُونْ وْكَيْخَرّْجُو الجّْنُونْ بَاشْ يْسْتَغْلُّو إِسْمْ الرَّبّْ يَسُوعْ وْيْدِيرُو هَادْشِّي، وْكَانُو كَيْݣُولُو لْلْجّْنْ: «كَنْآمْرَكْ تْخْرُجْ بْإِسْمْ يَسُوعْ اللِّي كَيْخَبّْرْ بِيهْ بُولُسْ».</verse>
				<verse number="14">وْكَانُو سْبْعَة مْنْ وْلَادْ وَاحْدْ رَئِيسْ رْجَالْ الدِّينْ يْهُودِي سْمِيتُه سَكَاوَا كَيْدِيرُو هَادْشِّي.</verse>
				<verse number="15">وْرَدّْ عْلِيهُمْ الجّْنْ: «يَسُوعْ أَنَا كَنْعَرْفُه، وْبُولُسْ كَنْعْرَفْ شْكُونْ هُوَ. وَلَكِنْ شْكُونْ نْتُمَ؟».</verse>
				<verse number="16">وْهُوَ يْهْجَمْ عْلِيهُمْ الرَّاجْلْ اللِّي فِيهْ الجّْنْ بْقُوَّة وْغْلَبْهُمْ، وْشَبّْعْهُمْ ضَرْبْ حْتَّى هَرْبُو مْنْ الدَّارْ عْرْيَانِينْ وْمْجْرُوحِينْ.</verse>
				<verse number="17">وْسْمْعُو ݣَاعْ لِيهُودْ وْالْيُونَانِيِّينْ اللِّي سَاكْنِينْ فْأَفَسُسْ هَادْ الْخْبَارْ، وْخَافُو كُلّْهُمْ. وْكَانْ إِسْمْ الرَّبّْ يَسُوعْ كَيْتّْمَجّْدْ.</verse>
				<verse number="18">وْبْزَّافْ مْنْ هَادُوكْ اللِّي آمْنُو جَاوْ كَيْعْتَرْفُو وْكَيْݣُولُو دَاكْشِّي اللِّي دَارُو.</verse>
				<verse number="19">وْبْزَّافْ مْنْ هَادُوكْ اللِّي كَيْدِيرُو السِّحْرْ نَاضُو كَيْجَمْعُو الْكْتُبْ وْكَيْحَرْقُوهُمْ قُدَّامْ النَّاسْ كُلّْهُمْ. وْمْلِّي حْسْبُو تَمَنْ هَادْ الْكْتُبْ، لْقَاوْهْ خَمْسِينْ أَلْفْ قْطْعَة مْنْ الْفْضَّة.</verse>
				<verse number="20">وْهَكَّا كَانْ كْلَامْ الرَّبّْ كَيْزِيدْ يْتّْعْرَفْ وْكَيْتّْقُوَّى.</verse>
				<verse number="21">وْمْنْ بَعْدْمَا طْرَاتْ هَادْ الْأُمُورْ، نْوَى بُولُسْ بَاشْ يْدُوزْ مْنْ مَكِدُونِيَة وْأَخَائِيَة، وْهُوَ فْطْرِيقُه لْأُورْشَلِيمْ. وْݣَالْ: «مْنْ بَعْدْمَا نْݣْلَسْ فْأُورْشَلِيمْ، خَاصّْنِي نْدُوزْ لْرُومَا حْتَّى هِيَ».</verse>
				<verse number="22">وْهُوَ يْصِيفْطْ لْمَكِدُونِيَة جُوجْ مْنْ هَادُوكْ اللِّي كَيْعَاوْنُوهْ، هُمَ تِيمُوتَاوُسْ وْأَرَسْطُسْ. وْبْقَى هُوَ مُدَّة خْرَى فْبْلَادْ آسْيَا.</verse>
				<verse number="23">وْفْهَادْ الْوَقْتْ، طْرَاتْ فُوضَى كْبِيرَة فْأَفَسُسْ بْسْبَابْ طْرِيقْ الرَّبّْ،</verse>
				<verse number="24">حِيتْ وَاحْدْ الدّْهَايْبِي سْمِيتُه دِيمِتْرِيُوسْ كَانْ كَيْصْنَعْ مْنْ الْفْضَّة شْكِيْلَاتْ لْمَعَابِدْ الْإِلَاهَة أَرْطَامِيسْ، وْكَانُو الْحْرَايْفِيَّة كَيْرَبْحُو بْزَّافْ دْ الْفْلُوسْ مْنْ دَاكْشِّي.</verse>
				<verse number="25">وْهُوَ يْجْمَعْ الْحْرَايْفِيَّة وْحْتَّى الصّْنَايْعِيَّة لْخْرِينْ وْݣَالْ لِيهُمْ: «كَتْعَرْفُو آ الْخُوتْ بْلِّي عِيشْتْنَا الْمْزْيَانَة هِيَ مْنْ هَادْ الصَّنْعَة.</verse>
				<verse number="26">وْنْتُمَ شْفْتُو وْسْمَعْتُو كِيفَاشْ هَادْ بُولُسْ غَرّْ نَاسْ كْتَارْ بْالْكْلَامْ دْيَالُه، مَاشِي غِيرْ فْأَفَسُسْ وَلَكِنْ فْكُلّْ بْلَاصَة فْآسْيَا تْقْرِيبًا، وْكَيْݣُولْ بْلِّي هَادْشِّي اللِّي كَيْصَنْعُوهْ النَّاسْ مَاشِي إِلَاهَاتْ.</verse>
				<verse number="27">وْهَادَا رَاهْ مَاشِي خَطَرْ غِيرْ عْلَى الصَّنْعَة دْيَالْنَا اللِّي مَا غَيْبْقَى يْدِّيهَا فِيهَا حَدّْ، وَلَكِنْ رَاهْ حْتَّى مَعْبَدْ الْإِلَاهَة أَرْطَامِيسْ الْكْبِيرَة مَا غَتْبْقَاشْ عَنْدُه الْهِيبَة دْيَالُه، وْالْإِلَاهَة بْرَاسْهَا مَا غَتْبْقَاشْ عَنْدْهَا الْقِيمَة الْكْبِيرَة دْيَالْهَا، وْهِيَ اللِّي كَيْعَبْدُوهَا ݣَاعْ النَّاسْ دْ آسْيَا وْالدّْنْيَا كُلّْهَا!».</verse>
				<verse number="28">وْمْلِّي سْمْعُو الْحَاضْرِينْ هَادْ الْكْلَامْ، غَضْبُو بْزَّافْ وْبْدَاوْ كَيْغَوّْتُو وْكَيْݣُولُو: «الْعَظَمَة لْأَرْطَامِيسْ إِلَاهَةْ أَفَسُسْ!».</verse>
				<verse number="29">وْدَاعْتْ الْفُوضَى فْالْمْدِينَة كُلّْهَا. وْهْجْمُو النَّاسْ فْخَطْرَة وَحْدَة عْلَى غَايُوسْ وْأَرِسْتَرْخُسْ اللِّي مْنْ بْلَادْ مَكِدُونِيَة وْاللِّي جَاوْ مْعَ بُولُسْ فْالسّْفَرْ دْيَالُه، وْجَرُّوهُمْ لْلسَّاحَة دْيَالْ الْمْدِينَة.</verse>
				<verse number="30">وْبْغَا بُولُسْ بَاشْ يْمْشِي عَنْدْ النَّاسْ وْيْتّْكَلّْمْ مْعَاهُمْ، وَلَكِنْ التّْلَامْدْ مَا خْلَّاوْهْشْ.</verse>
				<verse number="31">وْشِي صْحَابُه مْنْ النَّاسْ الْكْبَارْ فْآسْيَا صِيفْطُو لِيهْ، وْطْلْبُو مْنُّه بَاشْ مَا يْبَانْشْ فْالسَّاحَة دْ الْمْدِينَة.</verse>
				<verse number="32">وْدِيكْ السَّاعَة تْخَلّْطَاتْ الْأُمُورْ عْلَى ݣَاعْ النَّاسْ اللِّي تّْجَمْعُو، شِي وْحْدِينْ مْنّْهُمْ كَانُو كَيْݣُولُو هَضْرَة، وْلْخْرِينْ كَيْݣُولُو هَضْرَة خْرَى، وْبْزَّافْ مْنّْهُمْ مَا عَرْفُوشْ عْلَاشْ تّْجَمْعُو.</verse>
				<verse number="33">وْزْيّْدُو لِيهُودْ وَاحْدْ مْنْ بِينَاتْهُمْ لْلْقُدَّامْ سْمِيتُه إِسْكَنْدَرْ بَاشْ يْدَافْعْ عْلَى غَايُوسْ وْأَرِسْتَرْخُسْ وْشَيّْرْ بْيْدُّه حِيتْ بْغَا يْفَسّْرْ لْلنَّاسْ.</verse>
				<verse number="34">وَلَكِنْ غِيرْ عَرْفُوهْ النَّاسْ يْهُودِي، بْدَاوْ كَيْغَوّْتُو بْصُوتْ وَاحْدْ شِي سَاعْتَيْنْ تْقْرِيبًا، وْكَيْݣُولُو: «الْعَظَمَة لْأَرْطَامِيسْ إِلَاهَةْ أَفَسُسْ!».</verse>
				<verse number="35">وْفْاللّْخْرْ، هَدّْنْ الْكَاتِبْ دْيَالْ حَاكْمْ الْمْدِينَة الجّْمَاعَة دْ النَّاسْ وْݣَالْ: «آ سُكَّانْ أَفَسُسْ! شْكُونْ يْقْدَرْ يْنْكَرْ بْلِّي النَّاسْ دْيَالْ أَفَسُسْ هُمَ اللِّي كَيْحْضِيوْ الْمَعْبَدْ دْيَالْ الْإِلَاهَة أَرْطَامِيسْ، وْهُمَ اللِّي كَيْحْضِيوْ الصَّنَمْ دْيَالْهَا اللِّي هْبَطْ مْنْ السّْمَا.</verse>
				<verse number="36">هَادْ الْأُمُورْ كُلّْهَا مْعْرُوفَة، وْدَابَا خَاصّْكُمْ تْتْهَدّْنُو وْمَا تْدِيرُوشْ شِي حَاجَة بْلَا عْقَلْ.</verse>
				<verse number="37">جْبْتُو هَادْ جُوجْ رْجَالْ، وْرَاهْ حْتَّى وَاحْدْ مْنّْهُمْ مَا تْعْدَّى عْلَى الْإِلَاهَة دْيَالْنَا وَلَا ݣَالْ عْلِيهَا كْلَامْ الْكُفْرْ.</verse>
				<verse number="38">وْإِلَا دِيمِتْرِيُوسْ وْالصّْنَايْعِيَّة اللِّي مْعَاهْ بْغَاوْ يْدْعِيوْ شِي حَدّْ، رَاهْ كَايْنْ الْقَاضِي وْالْحُكَّامْ، يْمْشِيوْ يْدْعِيوْهُمْ عَنْدْهُمْ.</verse>
				<verse number="39">وَلَكِنْ إِلَا كَانْتْ عَنْدْكُمْ شِي قَضِيَّة خْرَى، خَاصّْ الْحُكْمْ فِيهَا يْكُونْ فْالْمَحْكَمَة وْبْالْقَانُونْ،</verse>
				<verse number="40">بَاشْ مَا يْݣُولُوشْ عْلِينَا بْلِّي كَنْدِيرُو الْفُوضَى فْهَادْشِّي اللِّي طْرَا الْيُومْ. وْمَا عَنْدْنَا حْتَّى شِي سْبَّة بَاشْ نْتّْجَمْعُو هَكَّا».</verse>
				<verse number="41">وْمْنْ بَعْدْمَا ݣَالْ هَادْ الْكْلَامْ، صِيفْطْ النَّاسْ اللِّي تّْجَمْعُو بْحَالْهُمْ.</verse>
			</chapter>
			<chapter number="20">
				<verse number="1">الْفَصْلْ عْشْرِينْ وْمْلِّي تّْهَدّْنَاتْ الْفُوضَى فْأَفَسُسْ، جْمَعْ بُولُسْ التّْلَامْدْ وْشَجّْعْهُمْ، وْمْنْ بَعْدْ تّْوَادْعْ مْعَاهُمْ وْسَافْرْ لْمَكِدُونِيَة.</verse>
				<verse number="2">وْبْدَا كَيْتّْنَقّْلْ فْدُوكْ الجّْوَايْهْ كُلّْهُمْ، كَيْشَجّْعْ الْمُومْنِينْ بْكْلَامْ كْتِيرْ، حْتَّى وْصَلْ لْلْيُونَانْ.</verse>
				<verse number="3">وْݣْلَسْ تْمَّ تْلْتْ شْهُورْ. وْمْلِّي بْدَا كَيْوَجّْدْ بَاشْ يْسَافْرْ فْالْبْحَرْ لْسُورِيَا، تَّافْقُو لِيهُودْ بَاشْ يْقْتْلُوهْ، وْبَانْ لِيهْ يْرْجَعْ عْلَى طْرِيقْ مَكِدُونِيَة.</verse>
				<verse number="4">وْمْشَى مْعَاهْ سُوبَاتَرُسْ بْنْ بِرُّسْ مْنْ بِيرِيَّة، وْأَرِسْتَرْخُسْ وْسَكُونْدُسْ مْنْ تْسَالُونِيكِي، وْغَايُوسْ مْنْ دَرْبَة، وْتِيمُوتَاوُسْ، وْتِيخِيكُسْ وْتْرُوفِيمُسْ اللِّي بْجُوجْ مْنْ آسْيَا.</verse>
				<verse number="5">وْسْبْقُونَا لْتَرْوَاسْ وْتّْسْنَّاوْنَا تْمَّ.</verse>
				<verse number="6">أَمَّا حْنَا مْنْ بَعْدْ عِيدْ الْخُبْزْ الْفْطِيرْ سَافْرْنَا فْالْبْحَرْ مْنْ فِيلِبِّي، وْلْحَقْنَا عْلِيهُمْ مْنْ بَعْدْ خَمْسْ يَّامْ لْتَرْوَاسْ وْݣْلَسْنَا فِيهَا سْبَعْ يَّامْ.</verse>
				<verse number="7">وْفْالنّْهَارْ اللّْوّْلْ دْ السِّيمَانَة، مْلِّي كْنَّا مْجْمُوعِينْ بَاشْ نْتّْشَارْكُو فْالْعْشَا دْيَالْ الرَّبّْ، بْدَا بُولُسْ اللِّي كَانْ بَاغِي يْسَافْرْ الْغَدّْ لِيهْ كَيْتّْكَلّْمْ مْعَ الْحَاضْرِينْ، وْطَوّْلْ فْالْكْلَامْ حْتَّى لْنَصّْ اللِّيلْ.</verse>
				<verse number="8">وْكَانْ فْالْبِيتْ الْفُوقَانِي فِينْ تّْجْمَعْنَا، بْزَّافْ دْيَالْ الْقْنَادْلْ.</verse>
				<verse number="9">وْكَانْ تْمَّ وَاحْدْ الشَّابْ سْمِيتُه أَفْتِيخُوسْ ݣَالْسْ حْدَا الشَّرْجَمْ، وْبْدَا كَيْدِّيهْ النّْعَاسْ. وْمْلِّي طَوّْلْ بُولُسْ فْكْلَامُه، غْلَبْ عْلَى الشَّابْ النّْعَاسْ وْطَاحْ مْنْ الطَّبْقَة التَّالْتَة لْلْتَحْتْ. وْهْزُّوهْ مْيّْتْ.</verse>
				<verse number="10">وْنْزَلْ بُولُسْ وْتّْحْنَى عْلَى الشَّابْ وْخْدَاهْ بِينْ دْرَاعُه وْݣَالْ لِيهُمْ: «مَا تّْقَلّْقُوشْ، رَاهْ حَيّْ».</verse>
				<verse number="11">وْمْنْ بَعْدْ طْلَعْ بُولُسْ وْقَسّْمْ الْخُبْزْ وْكْلَا. وْتّْكَلّْمْ مْعَاهُمْ بْزَّافْ حْتَّى لْلْفْجَرْ وْمْنْ بَعْدْ مْشَى.</verse>
				<verse number="12">وْدَّاوْ الشَّابْ حَيّْ لْدَارُه، وْتْشَجّْعُو بْزَّافْ.</verse>
				<verse number="13">وْرْكَبْنَا فْالسّْفِينَة قْبَلْ مْنْ بُولُسْ بَاشْ نْمْشِيوْ لْأَسُّوسْ، نَاوْيِينْ نَاخْدُوهْ مْعَانَا مْنْ تْمَّ، حِيتْ هُوَ بْغَا يْمْشِي لِيهَا فْالْبْرّْ.</verse>
				<verse number="14">وْمْلِّي لْحَقْ عْلِينَا لْأَسُّوسْ، رَكّْبْنَاهْ فْالسّْفِينَة وْمْشِينَا لْمِيتِيلِينِي.</verse>
				<verse number="15">وْمْنْ تْمَّ سَافْرْنَا فْالْبْحَرْ وْوْصَلْنَا الْغَدّْ لِيهْ لْجِهْةْ خِيُوسْ. وْالْغَدْ لِيهْ دْزْنَا حْدَا سَامُوسْ، وْفْالنّْهَارْ اللِّي مْنْ بَعْدُه وْصَلْنَا لْمِيلِيتُسْ،</verse>
				<verse number="16">حِيتْ بُولُسْ قَرّْرْ بَاشْ مَا يْدُوزْشْ عْلَى أَفَسُسْ فْالسّْفَرْ دْيَالُه بَاشْ مَا يْتّْعَطّْلْشْ فْبْلَادْ آسْيَا. عْلَاحْقَّاشْ كَانْ بَاغِي يْزْرَبْ بَاشْ يْوْصَلْ دْغْيَا لْأُورْشَلِيمْ إِلَا قْدَرْ فْيُومْ الْخَمْسِينْ.</verse>
				<verse number="17">وْمْنْ مِيلِيتُسْ صِيفْطْ بُولُسْ لْشْيُوخْ كْنِيسْةْ أَفَسُسْ بَاشْ يْجِيوْ.</verse>
				<verse number="18">وْمْلِّي جَاوْ لْعَنْدُه، ݣَالْ لِيهُمْ: «رَاكُمْ كَتْعَرْفُو كِيفَاشْ كْنْتْ مْعَاكُمْ هَادْ الْمُدَّة كُلّْهَا، مْنْ نْهَارْ حَطِّيتْ رْجْلِي فْبْلَادْ آسْيَا.</verse>
				<verse number="19">وْكْنْتْ كَنْخْدَمْ الرَّبّْ وْأَنَا مْتْوَاضْعْ وْكَنْبْكِي بْدْمُوعْ كْتِيرَة، وْقَاسِيتْ الْمْحَايْنْ بْفْعَايْلْ لِيهُودْ.</verse>
				<verse number="20">وْمَا قَصّْرْتْ حْتَّى فْشِي حَاجَة اللِّي يْمْكَنْ لِيهَا تْنْفَعْكُمْ، وَلَكِنْ كْنْتْ كَنْبَيّْنْ لِيكُمْ وْكَنْعَلّْمْكُمْ قُدَّامْ النَّاسْ وْمْنْ دَارْ لْدَارْ.</verse>
				<verse number="21">وْطْلَبْتْ مْنْ لِيهُودْ وْالْيُونَانِيِّينْ بَاشْ يْتُوبُو وْيْرْجْعُو لْلَّهْ وْيْآمْنُو بْرَبّْنَا يَسُوعْ.</verse>
				<verse number="22">وْأَنَا دَابَا غَادِي لْأُورْشَلِيمْ كِمَا آمْرْنِي الرُّوحْ الْقُدُسْ، وْمَا عَارْفْشْ أَشْنُو غَيْطْرَا لِيَّ تْمَّ.</verse>
				<verse number="23">وَاخَّا الرُّوحْ الْقُدُسْ كَانْ كَيْخَبّْرْنِي فْكُلّْ مْدِينَة بْلِّي الْحَبْسْ وْالْمْصَايْبْ كَيْتّْسْنَّاوْنِي.</verse>
				<verse number="24">وَلَكِنْ رَاهْ مَا كَنْدِيرْشْ حْسَابْ لْحْيَاتِي وْمَا عَنْدِي لِيهَا قِيمَة، مَا حَدّْنِي كَنْدِيرْ جْهْدِي بَاشْ نْكَمّْلْ خْدَمْتِي وْالْخْدْمَة اللِّي خْدِيتْهَا مْنْ الرَّبّْ يَسُوعْ بَاشْ نْخَبّْرْ النَّاسْ بْالْإِنْجِيلْ دْيَالْ نِعْمَةْ اللَّهْ.</verse>
				<verse number="25">وْدَابَا أَنَا عَارْفْ بْلِّي مَا غَادِيشْ تْشُوفُونِي مَرَّة خْرَى، نْتُمَ اللِّي ضْرْتْ بِينَاتْكُمْ كُلّْكُمْ كَنْخَبّْرْ بْمَمْلَكَةْ اللَّهْ.</verse>
				<verse number="26">عْلَى هَادْشِّي رَانِي كَنْشْهَدْ قُدَّامْكُمْ الْيُومْ بْلِّي رَانِي بَارِي مْنْ دْمّْكُمْ كُلّْكُمْ،</verse>
				<verse number="27">حِيتْ مَا خَلِّيتْ حْتَّى شِي حَاجَة مَا عَلّْمْتْهَاشْ لِيكُمْ مْنْ مُرَادْ اللَّهْ كُلُّه.</verse>
				<verse number="28">إِيوَا دَابَا رْدُّو الْبَالْ لْرَاسْكُمْ وْلْݣَاعْ النَّاسْ اللِّي دَارْكُمْ الرُّوحْ الْقُدُسْ مْسْؤُولِينْ عْلِيهُمْ، بَاشْ تْقَابْلُو كْنِيسْةْ اللَّهْ اللِّي شْرَاهَا بْالدّْمْ دْيَالُه.</verse>
				<verse number="29">وْأَنَا عَارْفْ بْلِّي شِي دْيَابْ كَيْخَطْفُو، غَادِي يْدَخْلُو وَسْطْكُمْ مْنْ بَعْدْمَا نْرْحَلْ وْمَا غَادِيشْ يْحَنُّو فْجْمَاعْةْ الْمُومْنِينْ.</verse>
				<verse number="30">وْمْنْ وَسْطْ مْنّْكُمْ نْتُمَ غَادِي يْنُوضُو شِي وْحْدِينْ وْيْنَطْقُو بْالْكْدُوبْ بَاشْ يْخَرّْجُو التّْلَامْدْ عْلَى الطّْرِيقْ وْيْجَرُّوهُمْ مُورَاهُمْ.</verse>
				<verse number="31">عْلَى هَادْشِّي خَاصّْكُمْ تْكُونُو عْلَى بَالْ، وْنْتُمَ كَتّْفَكّْرُو بْلِّي تْلْتْ سْنِينْ هَادِي وْأَنَا كَنْوَصِّي كُلّْ وَاحْدْ مْنّْكُمْ لِيلْ وْنْهَارْ بْالدّْمُوعْ فْعِينِيَّ.</verse>
				<verse number="32">وْدَابَا آ خُوتِي غَادِي نْخَلِّيكُمْ فْيْدِّينْ اللَّهْ وْكْلَامْ النِّعْمَة دْيَالُه اللِّي قَادْرْ يْبْنِيكُمْ وْيْخَلِّيكُمْ تْوَرْتُو مْعَ ݣَاعْ النَّاسْ الْمْقَدّْسِينْ.</verse>
				<verse number="33">عَمّْرْنِي مَا طْمَعْتْ فْفْلُوسْ شِي وَاحْدْ وَلَا فْالدّْهَبْ دْيَالُه وَلَا فْحْوَايْجُه،</verse>
				<verse number="34">نْتُمَ كَتْعَرْفُو بْلِّي بْيْدِّيَّ هَادُو خْدَمْتْ بَاشْ نْصْرَفْ عْلَى رَاسِي وْعْلَى اللِّي مْعَايَ.</verse>
				<verse number="35">وْوْرِّيتْكُمْ فْكُلّْ حَاجَة كِيفَاشْ خَاصّْنَا نْخَدْمُو وْنْدِيرُو كُلّْ مَا فْجَهْدْنَا بَاشْ نْعَاوْنُو النَّاسْ الْفُقَرَا، وْنْتّْفَكّْرُو كْلَامْ الرَّبّْ يَسُوعْ مْلِّي ݣَالْ: الْوَاحْدْ كَيْتّْبَارْكْ إِلَا عْطَى كْتَرْ مْنْ إِلَا خْدَا».</verse>
				<verse number="36">وْمْلِّي كَمّْلْ بُولُسْ كْلَامُه، سْجَدْ مْعَاهُمْ كُلّْهُمْ وْصْلَّى.</verse>
				<verse number="37">وْبْكَاوْ كَامْلِينْ بْزَّافْ وْعَنّْقُو بُولُسْ وْبَاسُوهْ.</verse>
				<verse number="38">وْاللِّي حْزَّنْهُمْ بْزَّافْ هُوَ الْكْلَامْ اللِّي ݣَالْ لِيهُمْ: «مَا غَادِيشْ تْشُوفُونِي مَرَّة خْرَى». وْمْنْ بَعْدْ وَصّْلُوهْ لْلسّْفِينَة.</verse>
			</chapter>
			<chapter number="21">
				<verse number="1">الْفَصْلْ وَاحْدْ وْعْشْرِينْ وْمْنْ بَعْدْمَا تّْفَارْقْنَا مْعَاهُمْ، سَافْرْنَا نِيشَانْ فْالْبْحَرْ لْكُوسْ، وْالْغَدّْ لِيهْ وْصَلْنَا لْرُودُسْ، وْمْنْ تْمَّ لْبَاتْرَا.</verse>
				<verse number="2">وْلْقِينَا وَاحْدْ السّْفِينَة غَادْيَة لْفِينِيقِيَة، وْرْكَبْنَا فِيهَا وْمْشِينَا.</verse>
				<verse number="3">وْمْلِّي بَانْتْ لِينَا قُبْرُصْ خَلِّينَاهَا عْلَى لِيسْرْ دْيَالْنَا، وْمْشِينَا فْطْرِيقْ سُورِيَا. وْوْصَلْنَا لْلْمَرْسَى دْ صُورْ حِيتْ فِيهَا كَانْتْ السّْفِينَة غَتْخْوِي السّْلْعَة دْيَالْهَا.</verse>
				<verse number="4">وْلْقِينَا التّْلَامْدْ تْمَّ، وْݣْلَسْنَا عَنْدْهُمْ سْبَعْ يَّامْ. وْكَانُو كَيْوَصِّيوْ بُولُسْ بَاشْ مَا يْطْلَعْشْ لْأُورْشَلِيمْ، كِمَا ݣَالْ لِيهُمْ رُوحْ اللَّهْ.</verse>
				<verse number="5">وَلَكِنْ مْلِّي كْمْلَاتْ السِّيمَانَة، خْرَجْنَا بَاشْ نْكَمّْلُو السّْفَرْ دْيَالْنَا. وْمْشَاوْ مْعَانَا الْمُومْنِينْ كُلّْهُمْ بْعْيَالَاتْهُمْ وْوْلَادْهُمْ بْرَّا دْ الْمْدِينَة بَاشْ يْتّْوَادْعُو مْعَانَا. وْرْكَعْنَا عْلَى رْكَابِينَا فْجَنْبْ الْبْحَرْ وْصَلِّينَا.</verse>
				<verse number="6">وْمْلِّي تّْوَادْعْنَا مْعَ بْعْضِيَّاتْنَا وْرْكَبْنَا فْالسّْفِينَة، رْجْعُو هُمَ لْدْيُورْهُمْ.</verse>
				<verse number="7">وْكَمّْلْنَا السّْفَرْ دْيَالْنَا فْالْبْحَرْ مْنْ صُورْ لْبُتُولِمَايِسْ، وْسَلّْمْنَا عْلَى الْخُوتْ تْمَّ وْݣْلَسْنَا عَنْدْهُمْ نْهَارْ وَاحْدْ.</verse>
				<verse number="8">وْالْغَدّْ لِيهْ خْرَجْنَا، وْوْصَلْنَا لْقَيْصَرِيَّة وْدْخَلْنَا لْدَارْ فِيلُبُّسْ الْمُبَشِّرْ بْالْإِنْجِيلْ، وْهُوَ وَاحْدْ مْنْ السّْبْعَة اللِّي خْتَارْتْهُمْ كْنِيسْةْ أُورْشَلِيمْ بَاشْ يْخَدْمُو الْمُومْنِينْ، وْݣْلَسْنَا عَنْدُه.</verse>
				<verse number="9">وْكَانْ عَنْدُه رْبْعَة دْ الْبْنَاتْ عَزْبَاتْ كَيْتّْنَبّْأُو.</verse>
				<verse number="10">وْفْالْوَقْتْ اللِّي ݣْلَسْنَا عَنْدُه يَّامَاتْ كْتَارْ، وْصَلْ مْنْ بْلَادْ الْيَهُودِيَّة نْبِي سْمِيتُه أَݣَابُوسْ.</verse>
				<verse number="11">وْجَا لْعَنْدْنَا وْخْدَا الْحْزَامْ دْيَالْ بُولُسْ وْكَتّْفْ رَاسُه مْنْ رْجْلِيهْ وْيْدِّيهْ وْݣَالْ: «كَيْݣُولْ الرُّوحْ الْقُدُسْ: مُولْ هَادْ الْحْزَامْ غَادِي يْكَتّْفُوهْ لِيهُودْ بْحَالْ هَكَّا فْأُورْشَلِيمْ، وْغَيْسَلّْمُوهْ لْلْيْدِّينْ دْيَالْ النَّاسْ اللِّي مَاشِي يْهُودْ».</verse>
				<verse number="12">وْمْلِّي سْمَعْنَا هَادْ الْكْلَامْ، بْدِينَا حْنَا وْالنَّاسْ اللِّي مْنْ تْمَّ، كَنْرَغْبُو بُولُسْ بَاشْ مَا يْطْلَعْشْ لْأُورْشَلِيمْ.</verse>
				<verse number="13">وْهُوَ يْݣُولْ لِينَا: «مَالْكُمْ كَتْقَطّْعُو قَلْبِي بْالْبْكَا دْيَالْكُمْ؟ أَنَا رَاهْ مُوجُودْ مَاشِي غِيرْ نْتْكَتّْفْ فْأُورْشَلِيمْ، وَلَكِنْ نْمُوتْ فِيهَا عْلَى وْدّْ الرَّبّْ يَسُوعْ».</verse>
				<verse number="14">وْمْلِّي مَا قْدَرْنَاشْ نْقَنْعُوهْ، سْكَتْنَا وْݣْلْنَا: «اللِّي بْغَاهَا الرَّبّْ هِيَ اللِّي تْكُونْ».</verse>
				<verse number="15">وْمْنْ بَعْدْ شِي يَّامَاتْ وَجّْدْنَا رَاسْنَا لْلسّْفَرْ وْطْلَعْنَا لْأُورْشَلِيمْ،</verse>
				<verse number="16">وْمْشَاوْ مْعَانَا شِي تْلَامْدْ مْنْ قَيْصَرِيَّة، وْدَّاوْنَا لْدَارْ مَنَاسُونْ اللِّي مْنْ قُبْرُصْ وْهُوَ تْلْمِيدْ قْدِيمْ، بَاشْ نْݣَلْسُو عَنْدُه.</verse>
				<verse number="17">وْمْلِّي وْصَلْنَا لْأُورْشَلِيمْ سْتَقْبْلُونَا الْخُوتْ وْرَحّْبُو بِينَا.</verse>
				<verse number="18">وْالْغَدّْ لِيهْ، مْشَا مْعَانَا بُولُسْ عَنْدْ يَعْقُوبْ، وْجَاوْ شْيُوخْ الْكْنِيسَة كُلّْهُمْ حْتَّى هُمَ.</verse>
				<verse number="19">وْسَلّْمْ عْلِيهُمْ بُولُسْ وْحْكَى لِيهُمْ بْالتَّدْقِيقْ ݣَاعْ دَاكْشِّي اللِّي دَارْ اللَّهْ عْلَى يْدِّيهْ وَسْطْ الشّْعُوبْ اللِّي مَاشِي يْهُودْ.</verse>
				<verse number="20">وْمْلِّي سْمْعُو لْكْلَامُه عْطَاوْ الْعَزّْ لْلَّهْ وْݣَالُو لِيهْ: «هَا نْتَ كَتْشُوفْ آ خُونَا كِيفَاشْ الْأُلُوفْ دْيَالْ لِيهُودْ آمْنُو، وْكُلّْهُمْ كَيْغِيرُو عْلَى الشّْرَعْ.</verse>
				<verse number="21">وْرَاهْ سْمْعُو عْلِيكْ بْلِّي كَتْعَلّْمْ لِيهُودْ اللِّي سَاكْنِينْ وَسْطْ الشّْعُوبْ لْخْرِينْ بَاشْ مَا يْبْقَاوْشْ تَابْعِينْ لْشْرَعْ مُوسَى، وْكَتْوَصِّيهُمْ بَاشْ مَا يْخَتّْنُوشْ وْلَادْهُمْ وْمَا يْتْبْعُوشْ الْعَادَاتْ دْيَالْنَا.</verse>
				<verse number="22">وْدَابَا أَشْنُو الْمَعْمُولْ؟ حِيتْ بْلَا شْكّْ غَادِي يْسَمْعُو بْالْمْجِي دْيَالْكْ.</verse>
				<verse number="23">وْخَاصّْكْ تْدِيرْ هَادْشِّي اللِّي غَادِي نْݣُولُو لِيكْ: كَايْنِينْ رْبْعَة دْ الرّْجَالْ كَانُو مْوَاعْدِينْ اللَّهْ بْشِي حَاجَة.</verse>
				<verse number="24">دِّيهُمْ، وْتّْنْقَّى مْعَاهُمْ وْخَلّْصْ عْلِيهُمْ بَاشْ يْحَسّْنُو شْعَرْهُمْ، وْهَكَّا غَادِي يْعْرَفْ كُلّْ وَاحْدْ بْلِّي دَاكْشِّي اللِّي سْمَعْ عْلِيكْ مَاشِي صْحِيحْ، وْبْلِّي حْتَّى نْتَ كَتْدِيرْ بْالشّْرَعْ دْيَالْ مُوسَى.</verse>
				<verse number="25">أَمَّا النَّاسْ اللِّي مَاشِي يْهُودْ وْآمْنُو، رَاهْ حْنَا كْتَبْنَا لِيهُمْ أَشْنُو قَرّْرْنَا، بَاشْ مَا يْبْقَاوْشْ يَاكْلُو الدّْبَايْحْ اللِّي كَتّْدْبَحْ لْلْأَصْنَامْ، وْمَا يَاكْلُوشْ الدّْمْ وْالجِّيفَة، وْمَا يْزْنِيوْشْ».</verse>
				<verse number="26">وْالْغَدّْ لِيهْ، دَّا بُولُسْ مْعَاهْ الرّْجَالْ بْرَبْعَة، وْتّْنْقَّى مْعَاهُمْ وْدْخَلْ لْبِيتْ اللَّهْ بَاشْ يْقَيّْدْ النّْهَارْ اللِّي غَادِي تْكْمَلْ فِيهْ لِيَّامْ اللِّي فْرَضْهَا الشّْرَعْ بَاشْ يْوَلِّيوْ نْقِيِّينْ، وْالْوَقْتْ اللِّي غَادِي تّْعْطَى فِيهْ الدّْبِيحَة عْلَى كُلّْ وَاحْدْ مْنّْهُمْ.</verse>
				<verse number="27">وْمْلِّي قَرّْبَاتْ تْسَالِي سْبَعْ يَّامْ، شَافُو شِي يْهُودْ مْنْ بْلَادْ آسْيَا بُولُسْ فْبِيتْ اللَّهْ. وْهُمَ يْحَرّْشُو عْلِيهْ الجّْمَاعَة دْ النَّاسْ كُلّْهَا، وْشْدُّوهْ،</verse>
				<verse number="28">وْبْدَاوْ كَيْݣُولُو بْالْغْوَاتْ: «آ وْلَادْ إِسْرَائِيلْ، عَاوْنُونَا! رَاهْ هَادَا هُوَ الرَّاجْلْ اللِّي كَيْعَلّْمْ النَّاسْ كُلّْهُمْ فْكُلّْ بْلَاصَة تَعْلِيمْ ضْدّْ الشَّعْبْ وْضْدّْ الشّْرَعْ وْضْدّْ هَادْ الْمُوضْعْ. وْكْتَرْ مْنْ هَادْشِّي، دَخّْلْ حْتَّى الْيُونَانِيِّينْ لْبِيتْ اللَّهْ، وْنَجّْسْ هَادْ الْمُوضْعْ الْمْقَدّْسْ».</verse>
				<verse number="29">ݣَالُو هَادْ الْكْلَامْ حِيتْ شَافُو تْرُوفِيمُسْ اللِّي مْنْ أَفَسُسْ مْعَ بُولُسْ فْالْمْدِينَة، وْسْحَابْ لِيهُمْ بْلِّي بُولُسْ دَخّْلُه لْبِيتْ اللَّهْ!</verse>
				<verse number="30">وْهِيَ تْنُوضْ الْفُوضَى فْالْمْدِينَة كُلّْهَا، وْتّْجَمْعُو النَّاسْ عْلَى بُولُسْ، وْشْدُّوهْ وْجَرُّوهْ مْخَرّْجِينُه مْنْ بِيتْ اللَّهْ، وْدِيكْ السَّاعَة سْدُّو الْبِيبَانْ.</verse>
				<verse number="31">وْمْلِّي كَانُو بَاغْيِينْ يْقْتْلُوهْ، سْمَعْ قَايْدْ الْقُيَّادْ دْيَالْ الْفَرْقَة دْ الْعَسْكَرْ الرُّومَانِيَّة بْلِّي أُورْشَلِيمْ كُلّْهَا فِيهَا الْفُوضَى،</verse>
				<verse number="32">وْدْغْيَا خْدَا الْعَسْكَرْ وْالْقُيَّادْ دْ الْعَسْكَرْ مْعَاهْ، وْجْرَى جِيهْةْ النَّاسْ، وْغِيرْ شَافُو قَايْدْ الْقُيَّادْ وْالْعَسْكَرْ، حَبْسُو وْمَا بْقَاوْشْ كَيْضْرْبُو بُولُسْ.</verse>
				<verse number="33">وْدِيكْ السَّاعَة قَرّْبْ مْنُّه قَايْدْ الْقُيَّادْ وْشْدُّه، وْآمْرْ الْعَسْكَرْ بَاشْ يْكَتّْفُوهْ بْجُوجْ سْنَاسْلْ. وْمْنْ بَعْدْ سْوّْلْ عْلِيهْ بَاشْ يْعْرَفْ شْكُونْ هُوَ وْأَشْنُو دَارْ.</verse>
				<verse number="34">وْكَانُو شِي وْحْدِينْ مْنْ الجّْمَاعَة دْ النَّاسْ كَيْغَوْتُو وْكَيْݣُولُو شِي حَاجَة، وْوْحْدِينْ خْرِينْ كَيْغَوْتُو وْكَيْݣُولُو حَاجَة خْرَى. وْمْلِّي صْعَابْ عْلِيهْ يْعْرَفْ الْحَقِيقَة وَسْطْ هَادْ الْفُوضَى، آمْرْ الْعَسْكَرْ دْيَالُه بَاشْ يْدِّيوْ بُولُسْ لْلْقَشْلَة.</verse>
				<verse number="35">وْمْلِّي وْصْلُو بِيهْ لْلدّْرُوجْ، هْزُّوهْ الْعَسْكَرْ عْلَاحْقَّاشْ خَافُو مْنْ الجّْمَاعَة دْ النَّاسْ لَيْتّْكَرْفْصُو عْلِيهْ.</verse>
				<verse number="36">حِيتْ كَانُو تَابْعِينُه وْكَيْغَوّْتُو: «قْتْلُوهْ!».</verse>
				<verse number="37">وْمْلِّي كَانُو غَادْيِينْ يْدَخّْلُو بُولُسْ لْلْقَشْلَة، ݣَالْ بُولُسْ لْقَايْدْ الْقُيَّادْ دْ الْعَسْكَرْ: «وَاشْ تْسْمَحْ لِيَّ نْݣُولْ لِيكْ شِي حَاجَة؟». وْرَدّْ عْلِيهْ قَايْدْ الْقُيَّادْ دْ الْعَسْكَرْ: «كَتْعْرَفْ الْيُونَانِيَّة؟</verse>
				<verse number="38">وَاشْ مَاشِي نْتَ هُوَ دَاكْ الْمِصْرِي اللِّي دَارْ الْفُوضَى هَادِي شِي يَّامَاتْ، وْخَرّْجْ رَبْعَالَافْ قْتَّالْ لْلصَّحْرَا؟».</verse>
				<verse number="39">وْهُوَ يْجَاوْبُه بُولُسْ: «أَنَا يْهُودِي، وْمُوَاطِنْ مْنْ طَرْسُوسْ، وْهِيَ مْدِينَة مْعْرُوفَة فْبْلَادْ كِيلِيكِيَّة. وْدَابَا كَنْطْلَبْ مْنّْكْ بَاشْ تْسْمَحْ لِيَّ نْهْضَرْ مْعَ هَادْ النَّاسْ».</verse>
				<verse number="40">وْسْمَحْ لِيهْ قَايْدْ الْقُيَّادْ دْ الْعَسْكَرْ بَاشْ يْتّْكَلّْمْ، وْوْقَفْ بُولُسْ فْالدّْرُوجْ وْهْزّْ يْدُّه لْلنَّاسْ بَاشْ يْسَكْتُو. وْمْلِّي سْكْتُو كُلّْهُمْ، تّْكَلّْمْ مْعَاهُمْ بُولُسْ بْاللُّغَة الْعِبْرِيَّة وْݣَالْ:</verse>
			</chapter>
			<chapter number="22">
				<verse number="1">الْفَصْلْ تْنِينْ وْعْشْرِينْ «آ خُوتِي وْسْيَادِي، سْمْعُو دَابَا بَاشْ غَنْدَافْعْ عْلَى رَاسِي».</verse>
				<verse number="2">وْمْلِّي سْمْعُوهْ كَيْهْضَرْ مْعَاهُمْ بْاللُّغَة الْعِبْرِيَّة زَادُو تْهَدّْنُو، وْهُوَ يْݣُولْ:</verse>
				<verse number="3">«أَنَا يْهُودِي تّْوْلَدْتْ فْطَرْسُوسْ مْنْ بْلَادْ كِيلِيكِيَّة، وَلَكِنْ كْبَرْتْ هْنَا فْهَادْ الْمْدِينَة، وْعْلَى يْدّْ الْأُسْتَادْ غَمَالَائِيلْ تْعَلّْمْتْ مْزْيَانْ شْرَعْ جْدُودْنَا، وْكَانْتْ عَنْدِي الْغِيرَة عْلَى اللَّهْ بْحَالْ كُلّْ وَاحْدْ مْنّْكُمْ الْيُومْ.</verse>
				<verse number="4">وْتّْعَدِّيتْ حْتَّى لْلْمُوتْ عْلَى كُلّْ وَاحْدْ تَابْعْ طْرِيقْ يَسُوعْ، وْهَكَّا شْدِّيتْ الرّْجَالْ وْالْعْيَالَاتْ وْدَخّْلْتْهُمْ لْلْحَبْسْ.</verse>
				<verse number="5">وْكَيْشْهَدْ لِيَّ بْهَادْشِّي رَئِيسْ رْجَالْ الدِّينْ وْشْيُوخْ الشَّعْبْ كُلّْهُمْ، اللِّي مْنّْهُمْ خْدِيتْ رَسَائِلْ دِّيتْهُمْ لْخُوتْنَا لِيهُودْ فْدِمَشْقْ، وْمْشِيتْ بَاشْ نْشَدّْ هَادُوكْ اللِّي تْمَّ وْنْجِيبْهُمْ لْأُورْشَلِيمْ بَاشْ يْتّْعَاقْبُو.</verse>
				<verse number="6">وْمْلِّي كْنْتْ غَادِي فْالطّْرِيقْ وْقَرّْبْتْ لْدِمَشْقْ، لْمَعْ عْلَى غَفْلَة مْعَ جْوَايْهْ الضّْهُرْ ضَوّْ قْوِي مْنْ السّْمَا ضَايْرْ بِيَّ،</verse>
				<verse number="7">وْأَنَا نْطِيحْ لْلْأَرْضْ، وْسْمَعْتْ صُوتْ كَيْݣُولْ لِيَّ: شَاوُلْ، شَاوُلْ، عْلَاشْ كَتّْعَدَّى عْلِيَّ؟.</verse>
				<verse number="8">وْجَاوْبْتُه: شْكُونْ نْتَ آ سِيدِي؟. وْهُوَ يْݣُولْ لِيَّ: أَنَا يَسُوعْ النَّاصِرِي اللِّي نْتَ كَتّْعَدَّى عْلِيهْ.</verse>
				<verse number="9">وْكَانُو الرّْجَالْ اللِّي مْعَايَ كَيْشُوفُو الضُّو، وَلَيْنِّي مَا كَيْسَمْعُوشْ الصُّوتْ اللِّي كَيْتّْكَلّْمْ مْعَايَ.</verse>
				<verse number="10">وْݣْلْتْ لِيهْ: أَشْنُو خَاصّْنِي نْدِيرْ آ سِيدِي؟ وْجَاوْبْنِي الرَّبّْ: نُوضْ وْدْخُلْ لْدِمَشْقْ، وْتْمَّ غَادِي يْتّْݣَالْ لِيكْ دَاكْشِّي اللِّي خَاصّْكْ تْدِيرْ.</verse>
				<verse number="11">وْعْلَاحْقَّاشْ مَا بْقِيتْشْ كَنْشُوفْ بْسْبَابْ دَاكْ الضُّو الْقْوِي، شْدُّونِي مْنْ يْدِّي هَادُوكْ اللِّي كَانُو مْعَايَ، وْوَصْلُونِي لْدِمَشْقْ.</verse>
				<verse number="12">وْكَانْ تْمَّ وَاحْدْ الرَّاجْلْ مْتَّاقِي اللَّهْ وْكَيْطِيعْ شْرَعْ مُوسَى سْمِيتُه حَنَانْيَا، السُّمْعَة دْيَالُه مْزْيَانَة بِينْ ݣَاعْ لِيهُودْ اللِّي سَاكْنِينْ فْدِمَشْقْ.</verse>
				<verse number="13">وْهُوَ يْجِي لْعَنْدِي وْوْقَفْ وْݣَالْ: آ خُويَا شَاوُلْ، شُوفْ! وْفْدِيكْ السَّاعَة وْلِّيتْ كَنْشُوفْ، وْشْفْتْ فِيهْ.</verse>
				<verse number="14">وْهُوَ يْݣُولْ لِيَّ: إِلَاهْ جْدُودْنَا خْتَارْكْ بَاشْ تْعْرَفْ الْمُرَادْ دْيَالُه، وْتْشُوفْ الصَّالِحْ، وْتْسَمْعُهْ كَيْكَلّْمْكْ بْفُمُّه.</verse>
				<verse number="15">عْلَاحْقَّاشْ غَادِي تْوَلِّي كَتْشْهَدْ بِيهْ لْلنَّاسْ كُلّْهُمْ عْلَى كُلّْ مَا شْفْتِي وْسْمَعْتِي.</verse>
				<verse number="16">وْدَابَا آشْ كَتّْسَنَّى؟ نُوضْ تْعَمّْدْ، وْتّْنْقَّى مْنْ دْنُوبْكْ، وْنْتَ كَتْعَيّْطْ بْالْإِسْمْ دْيَالُه.</verse>
				<verse number="17">وْمْنْ بَعْدْمَا رْجَعْتْ لْأُورْشَلِيمْ وْكْنْتْ كَنْصَلِّي فْبِيتْ اللَّهْ شْفْتْ رُؤْيَا،</verse>
				<verse number="18">شْفْتْ الرَّبّْ كَيْݣُولْ لِيَّ: سَرْبِي! خْرُجْ مْنْ أُورْشَلِيمْ بْالزّْرْبَة، حِيتْ مَا غَيْقْبْلُوشْ الشّْهَادَة دْيَالْكْ لِيَّ.</verse>
				<verse number="19">وْأَنَا نْݣُولْ: آ رْبِّي، رَاهُمْ كَيْعَرْفُو مْزْيَانْ بْلِّي كْنْتْ كَنْدْخُلْ لْدْيُورْ الصّْلَاة بَاشْ نْشَدّْ فْالْحَبْسْ هَادُوكْ اللِّي كَيْآمْنُو بِيكْ وْنْضْرَبْهُمْ،</verse>
				<verse number="20">وْمْلِّي تّْقْتَلْ اسْتِفَانُوسْ الشَّهِيدْ دْيَالْكْ كْنْتْ حَاضْرْ تْمَّ، وْأَنَا رَاضِي عْلَى دَاكْشِّي وْحَاضِي الْحْوَايْجْ دْيَالْ هَادُوكْ اللِّي قْتْلُوهْ.</verse>
				<verse number="21">وْهُوَ يْݣُولْ لِيَّ الرَّبّْ: سِيرْ، عْلَاحْقَّاشْ غَادِي نْصِيفْطْكْ لْبْلَاصَة بْعِيدَة، لْلشّْعُوبْ اللِّي مَاشِي يْهُودْ».</verse>
				<verse number="22">وْكَانُو النَّاسْ كَيْتّْصَنّْتُو لْبُولُسْ حْتَّى ݣَالْ هَادْ الْكْلَامْ، وْمْنْ بَعْدْ بْدَاوْ كَيْغَوّْتُو وْكَيْݣُولُو: «حَيّْدُو هَادْ الرَّاجْلْ مْنْ عْلَى وْجَهْ الْأَرْضْ حِيتْ ݣَاعْ مَا يْسْتَاهْلْ يْعِيشْ!».</verse>
				<verse number="23">وْبْدَاوْ كَيْغَوّْتُو، وْكَيْشَيّْرُو بْحْوَايْجْهُمْ، وْكَيْرْمِيوْ التّْرَابْ لْلسّْمَا.</verse>
				<verse number="24">وْآمْرْ قَايْدْ الْقُيَّادْ دْ الْعَسْكَرْ الرّْجَالْ دْيَالُه بَاشْ يْدَخّْلُو بُولُسْ لْلْقَشْلَة وْيْضْرْبُوهْ حْتَّى يْݣَرّْ بَاشْ يْعْرَفْ السَّبَبْ اللِّي خْلَّاهُمْ دَايْرِينْ عْلِيهْ هَادْ الصّْدَاعْ كُلُّه.</verse>
				<verse number="25">وْمْلِّي جْبّْدُوهْ بَاشْ يْضْرْبُوهْ، ݣَالْ بُولُسْ لْلْقَايْدْ دْ الْعَسْكَرْ اللِّي وَاقْفْ فْجَنْبُه: «وَاشْ عَنْدْكُمْ الْحَقّْ تْضَرْبُو مُوَاطِنْ رُومَانِي بْلَا مَا تْحَاكْمُوهْ؟»</verse>
				<verse number="26">وْمْلِّي سْمَعْ الْقَايْدْ دْ الْعَسْكَرْ هَادْ الْكْلَامْ، مْشَى كَيْجْرِّي لْعَنْدْ قَايْدْ الْقُيَّادْ دْ الْعَسْكَرْ وْݣَالْ لِيهْ: «أَشْنُو كْنْتِ غَتْدِيرْ؟ هَادْ الرَّاجْلْ رَاهْ رُومَانِي!»</verse>
				<verse number="27">وْجَا قَايْدْ الْقُيَّادْ دْ الْعَسْكَرْ لْعَنْدْ بُولُسْ وْݣَالْ لِيهْ: «ݣُولْ لِيَّ: وَاشْ نْتَ رُومَانِي؟» وْهُوَ يْجَاوْبُه: «إِيِّهْ».</verse>
				<verse number="28">وْݣَالْ لِيهْ قَايْدْ الْقُيَّادْ دْ الْعَسْكَرْ: «أَنَا دْفَعْتْ بْزَّافْ دْ الْفْلُوسْ بَاشْ نَاخُدْ الْجِنْسِيَّة الرُّومَانِيَّة». وْهُوَ يْرَدّْ عْلِيهْ بُولُسْ: «أَمَّا أَنَا رَانِي تّْوْلَدْتْ بِيهَا».</verse>
				<verse number="29">وْدِيكْ السَّاعَة بَعّْدُو عْلِيهْ هَادُوكْ اللِّي كَانُو غَيْحَقّْقُو مْعَاهْ. وْحْتَّى قَايْدْ الْقُيَّادْ دْ الْعَسْكَرْ خَافْ مْلِّي عَرْفُه رُومَانِي حِيتْ كَتّْفُه بْالسّْنَاسْلْ.</verse>
				<verse number="30">وْالْغَدّْ لِيهْ بْغَا قَايْدْ الْقُيَّادْ دْ الْعَسْكَرْ يْعْرَفْ الْحَقِيقَة، وْيْعْرَفْ بَاشْ كَيْتَّهْمُو لِيهُودْ بُولُسْ. وْحَلّْ لِيهْ السّْنَاسْلْ، وْآمْرْ الرُّؤَسَا دْ رْجَالْ الدِّينْ وْݣَاعْ الْمْسْؤُولِينْ فْالْمَجْلِسْ دْيَالْ لِيهُودْ بَاشْ يْتّْجَمْعُو، وْمْنْ بَعْدْ نَزّْلْ بُولُسْ وْوَقّْفُه قُدَّامْهُمْ.</verse>
			</chapter>
			<chapter number="23">
				<verse number="1">الْفَصْلْ تْلَاتَة وْعْشْرِينْ وْشَافْ بُولُسْ مْزْيَانْ فْالْمَجْلِسْ وْݣَالْ: «آ الْخُوتْ، أَنَا عْشْتْ قُدَّامْ اللَّهْ بْضَمِيرْ نْقِي حْتَّى لْهَادْ النّْهَارْ».</verse>
				<verse number="2">وْآمْرْ حَنَانْيَا اللِّي هُوَ رَئِيسْ رْجَالْ الدِّينْ، هَادُوكْ اللِّي وَاقْفِينْ مْعَاهْ بَاشْ يْضْرْبُو بُولُسْ عْلَى فُمُّه.</verse>
				<verse number="3">وْهُوَ يْݣُولْ لِيهْ بُولُسْ: «غَيْضْرْبَكْ اللَّهْ آ هَادْ الْحِيطْ الْبْيَضْ! نْتَ ݣْلَسْتِي بَاشْ تْحَاكْمْنِي عْلَى حْسَابْ الشّْرَعْ، وْوَاخَّا هَكَّاكْ كَتْخَالْفْ الشّْرَعْ وْكَتْآمْرْهُمْ يْضْرْبُونِي؟»</verse>
				<verse number="4">وْهُمَ يْݣُولُو اللِّي حَاضْرِينْ لْبُولُسْ: «وَاشْ كَتْسَبّْ رَئِيسْ رْجَالْ الدِّينْ دْيَالْ اللَّهْ!»</verse>
				<verse number="5">وْرَدّْ عْلِيهُمْ بُولُسْ: «مَا كَنْتْشْ عَارْفْ آ الْخُوتْ بْلِّي هَادَا رَئِيسْ رْجَالْ الدِّينْ، حِيتْ كْتَابْ اللَّهْ كَيْݣُولْ: مَا تْݣُولْشْ كْلَامْ خَايْبْ عْلَى رَئِيسْ الشَّعْبْ دْيَالْكْ».</verse>
				<verse number="6">وْمْلِّي عْرَفْ بُولُسْ بْلِّي شِي وْحْدِينْ مْنّْهُمْ مْنْ الصّْدُّوقِيِّينْ وْوْحْدِينْ خْرِينْ مْنْ الْفْرِّيسِيِّينْ، ݣَالْ بْصُوتْ عَالِي لْلنَّاسْ اللِّي فْالْمَجْلِسْ: «آ الْخُوتْ، أَنَا فْرِّيسِي وَلْدْ فْرِّيسِي. وْأَنَا دَابَا كَنْتّْحَاكْمْ حِيتْ عَنْدِي الرّْجَا بْلِّي الْمُوتَى غَادِي يْتّْبَعْتُو مْنْ الْمُوتْ».</verse>
				<verse number="7">وْغِيرْ ݣَالْ هَادْ الْكْلَامْ، وْقَعْ الصّْدَاعْ بِينْ الْفْرِّيسِيِّينْ وْالصّْدُّوقِيِّينْ، وْتّْقَسْمُو النَّاسْ اللِّي فْالْمَجْلِسْ،</verse>
				<verse number="8">حِيتْ الصّْدُّوقِيِّينْ مَا كَيْآمْنُوشْ بْلِّي الْمُوتَى غَادِي يْتّْبَعْتُو وْمَا كَيْآمْنُو لَا بْالْمَلَايْكَة وَلَا بْالرُّوحْ، وَلَكِنْ الْفْرِّيسِيِّينْ كَيْآمْنُو بْهَادْشِّي كُلُّه.</verse>
				<verse number="9">وْتّْزَادْ الْغْوَاتْ، وْنَاضُو شِي عُلَمَا دْ الشّْرَعْ مْنْ الْفْرِّيسِيِّينْ وْبْدَاوْ كَيْعَارْضُو وْݣَالُو: «مَا لْقِينَا حْتَّى شِي دَنْبْ عْلَى هَادْ الرَّاجْلْ، يْمْكَنْ تّْكَلّْمْ مْعَاهْ شِي رُوحْ وْلَا شِي مَلَاكْ!»</verse>
				<verse number="10">وْمْلِّي كْتَرْ الصّْدَاعْ، وْلَّى قَايْدْ الْقُيَّادْ دْ الْعَسْكَرْ خَايْفْ لَيْتّْكَرْفْصُو عْلَى بُولُسْ، وْهُوَ يْآمْرْ الْعَسْكَرْ بَاشْ يْنَزْلُو لْعَنْدْ بُولُسْ وْيْجِيبُوهْ مْنْ وَسْطْهُمْ، وْيْدِّيوْهْ لْلْقَشْلَة.</verse>
				<verse number="11">وْفْاللِّيلَة التَّانْيَة، وْقَفْ الرَّبّْ عْلَى بُولُسْ وْݣَالْ لِيهْ: «تْشَجّْعْ! كِمَا شْهَدْتِي لِيَّ فْأُورْشَلِيمْ، هَكَّا خَاصّْكْ تْشْهَدْ لِيَّ حْتَّى فْرُومَا».</verse>
				<verse number="12">وْمْلِّي طْلَعْ الصّْبَاحْ تَّافْقُو شِي وْحْدِينْ مْنْ لِيهُودْ، وْحَلْفُو بْلِّي مَا غَيَاكْلُو وْلَا يْشَرْبُو حْتَّى يْقْتْلُو بُولُسْ.</verse>
				<verse number="13">وْكَانُو هَادُوكْ اللِّي تَّافْقُو عْلِيهْ كْتَرْ مْنْ رْبْعِينْ وَاحْدْ.</verse>
				<verse number="14">وْجَاوْ لْعَنْدْ الرُّؤَسَا دْ رْجَالْ الدِّينْ وْالشّْيُوخْ وْݣَالُو لِيهُمْ: «حْلَفْنَا مَا نْدُوقُو النّْعْمَة حْتَّى نْقْتْلُو بُولُسْ.</verse>
				<verse number="15">وْدَابَا خَاصّْكُمْ نْتُمَ وْاللِّي مْسْؤُولِينْ عْلَى الْمَجْلِسْ تْطْلْبُو مْنْ قَايْدْ الْقُيَّادْ دْ الْعَسْكَرْ بَاشْ يْصِيفْطْ لِيكُمْ بُولُسْ، بْحَالْ إِلَا بْغِيتُو تْشُوفُو مْزْيَانْ فْالْقَضِيَّة دْيَالُه. وْحْنَا غَادِي نْكُونُو مُوجُودِينْ بَاشْ نْقْتْلُوهْ قْبَلْ مَا يْوْصَلْ».</verse>
				<verse number="16">وْسْمَعْ وَلْدْ خْتْ بُولُسْ بْهَادْ الْحِيلَة، وْهُوَ يْمْشِي لْلْقَشْلَة وْدْخَلْ لْعَنْدْ بُولُسْ وْخَبّْرُه بْالْكْلَامْ اللِّي سْمَعْ.</verse>
				<verse number="17">وْعَيّْطْ بُولُسْ عْلَى وَاحْدْ مْنْ الْقُيَّادْ دْ الْعَسْكَرْ وْݣَالْ لِيهْ: «دِّي هَادْ الشَّابْ لْعَنْدْ قَايْدْ الْقُيَّادْ دْ الْعَسْكَرْ حِيتْ عَنْدُه مَا يْݣُولْ لِيهْ».</verse>
				<verse number="18">وْدَّاهْ الْقَايْدْ دْ الْعَسْكَرْ لْعَنْدْ قَايْدْ الْقُيَّادْ دْ الْعَسْكَرْ وْݣَالْ لِيهْ: «عَيّْطْ عْلِيَّ الْمْسْجُونْ بُولُسْ وْطْلَبْ مْنِّي بَاشْ نْجِيبْ هَادْ الشَّابْ لْعَنْدْكْ، حِيتْ عَنْدُه مَا يْݣُولْ لِيكْ»،</verse>
				<verse number="19">وْهُوَ يْشْدُّه قَايْدْ الْقُيَّادْ دْ الْعَسْكَرْ مْنْ يْدُّه، وْبْقَى غِيرْ هُوَ وْيَّاهْ وْسْوّْلُه: «شْنُو بْغِيتِي تْݣُولْ لِيَّ؟»</verse>
				<verse number="20">وْرَدّْ عْلِيهْ: «رَاهْ تَّافْقُو لِيهُودْ بَاشْ يْدِيرُو السّْبَّة وْيْطْلْبُو مْنّْكْ تْخَرّْجْ لِيهُمْ بُولُسْ غْدَّا، وْتْجِيبُه لْلْمَجْلِسْ بْحَالْ إِلَا غَيْعَاوْدُو يْشُوفُو فْالْقَضِيَّة دْيَالُه.</verse>
				<verse number="21">مَا خَاصّْكْشْ تِّيّْقْهُمْ، حِيتْ كْتَرْ مْنْ رْبْعِينْ رَاجْلْ مْنّْهُمْ مْخَبّْيِينْ كَيْتّْسْنَّاوْهْ، وْحَلْفُو مَا يَاكْلُو وَلَا يْشَرْبُو حْتَّى يْقْتْلُوهْ. وْرَاهُمْ دَابَا مُوجُودِينْ، وْكَيْتّْسْنَّاوْكْ تْوَافْقْ عْلَى كْلَامْهُمْ».</verse>
				<verse number="22">وْصِيفْطْ قَايْدْ الْقُيَّادْ دْ الْعَسْكَرْ الْوَلْدْ وْوْصَّاهْ وْݣَالْ لِيهْ: «مَا تْݣُولْ لْحْتَّى وَاحْدْ بْلِّي خَبّْرْتِينِي بْهَادْ الْكْلَامْ».</verse>
				<verse number="23">وْمْنْ بَعْدْ عَيّْطْ قَايْدْ الْقُيَّادْ دْ الْعَسْكَرْ عْلَى جُوجْ دْ الْقُيَّادْ دْ الْعَسْكَرْ، وْآمْرْهُمْ وْݣَالْ: «وَجّْدُو مْيَتَايْنْ عَسْكْرِي، وْسْبْعِينْ دْ الْخْيَّالَة وْمْيَتَايْنْ وَاحْدْ مْسَلّْحْ بْالْحَرْبَة، بَاشْ يْمْشِيوْ لْقَيْصَرِيَّة مْعَ التّْسْعُودْ دْ اللِّيلْ.</verse>
				<verse number="24">وْوَجّْدُو لْبُولُسْ الْخِيلْ بَاشْ يْوَصّْلُوهْ سَالْمْ لْعَنْدْ الْحَاكْمْ فِيلِكْسْ».</verse>
				<verse number="25">وْكْتَبْ قَايْدْ الْقُيَّادْ دْ الْعَسْكَرْ لْلْحَاكْمْ رِسَالَة كَيْݣُولْ لِيهْ فِيهَا:</verse>
				<verse number="26">«مْنْ كُلُودِيُوسْ لِيسِيَاسْ، لْسَعَادَةْ الْحَاكْمْ فِيلِكْسْ، تَحِيَّة وْسْلَامْ لِيكْ:</verse>
				<verse number="27">هَادْ الرَّاجْلْ شْدُّوهْ لِيهُودْ وْكَانُو غَادْيِينْ يْقْتْلُوهْ. وْمْلِّي عْرَفْتْ بْلِّي هُوَ رُومَانِي، صِيفْطْتْ دْغْيَا الْعَسْكَرْ دْيَالِي وْعْتَقْتُه.</verse>
				<verse number="28">وْحِيتْ بْغِيتْ نْعْرَفْ بَاشْ كَيْتَّهْمُوهْ، دِّيتُه لْلْمَجْلِسْ دْيَالْهُمْ،</verse>
				<verse number="29">وْبَانْ لِيَّ بْلِّي كَيْتَّهْمُوهْ بْشِي حَاجَة كَتْمَسّْ الشّْرَعْ دْيَالْهُمْ، وَلَكِنْ مَا لْقِيتْ عْلِيهْ حْتَّى شِي حَاجَة اللِّي كَيْسْتَاهْلْ عْلِيهَا الْمُوتْ وْلَا الْحَبْسْ.</verse>
				<verse number="30">وْمْنْ بَعْدْ سْمَعْتْ بْلِّي شِي يْهُودْ تَّافْقُو بَاشْ يْدِيرُو شِي حَاجَة ضْدُّه، وْدِيكْ السَّاعَة صِيفْطْتُه لِيكْ، وْݣْلْتْ لْهَادُوكْ اللِّي مْخَاصْمِينْ مْعَاهْ بَاشْ يْرَفْعُو الدَّعْوَة دْيَالْهُمْ لْعَنْدْكْ».</verse>
				<verse number="31">وْدَارُو الْعْسَاكْرِيَّة دَاكْشِّي اللِّي آمْرْهُمْ بِيهْ قَايْدْ الْقُيَّادْ دْ الْعَسْكَرْ، وْفْدِيكْ اللِّيلَة دَّاوْ بُولُسْ لْمْدِينْةْ أَنْتِيبَاتْرِيسْ.</verse>
				<verse number="32">وْالْغَدّْ لِيهْ رْجْعُو الْعْسَاكْرِيَّة لْلْقَشْلَة وْخْلَّاوْ الْخْيَّالَة يْكَمّْلُو السّْفَرْ دْيَالْهُمْ مْعَاهْ.</verse>
				<verse number="33">وْمْلِّي وْصْلُو الْخْيَّالَة لْقَيْصَرِيَّة، عْطَاوْ الرِّسَالَة لْلْحَاكْمْ وْدَخّْلُو لِيهْ بُولُسْ حْتَّى هُوَ.</verse>
				<verse number="34">وْقْرَاهَا الْحَاكْمْ وْسْوّْلْ بُولُسْ عْلَى الْبْلَادْ اللِّي تّْزَادْ فِيهَا، وْمْلِّي عْرَفْ بْلِّي هُوَ مْنْ كِيلِيكِيَّة،</verse>
				<verse number="35">ݣَالْ لِيهْ: «غَادِي نْسْمَعْ لْكْلَامْكْ مْلِّي يْوَصْلُو هَادُوكْ اللِّي مْتَّهْمِينْكْ». وْآمْرْ الْعَسْكَرْ دْيَالُه بَاشْ يْعَسُّو عْلَى بُولُسْ فْقْصَرْ هِيرُودُسْ.</verse>
			</chapter>
			<chapter number="24">
				<verse number="1">الْفَصْلْ رْبْعَة وْعْشْرِينْ وْمْنْ بَعْدْ خَمْسْ يَّامْ، مْشَى رَئِيسْ رْجَالْ الدِّينْ حَنَانْيَا لْقَيْصَرِيَّة وْمْعَاهْ الشّْيُوخْ وْمُحَامِي سْمِيتُه تَرْتُلُّسْ، وْدْعَاوْ بُولُسْ لْعَنْدْ الْحَاكْمْ فِيلِكْسْ.</verse>
				<verse number="2">وْمْلِّي سْتَدْعَى الْحَاكْمْ بُولُسْ، بْدَا تَرْتُلُّسْ كَيْتَّهْمْ بُولُسْ وْكَيْݣُولْ: «كَيْرْجَعْ الْفْضَلْ دْيَالْ هَادْ الْهْنَا اللِّي كَنْعِيشُو فِيهْ وْدْيَالْ الْبْلَادْ اللِّي تّْصْلْحَاتْ، لْلْخْدْمَة دْيَالْكْ،</verse>
				<verse number="3">وْحْنَا آ سِيدْ الْحَاكْمْ فِيلِكْسْ، كَنْقْبْلُو هَادْشِّي كُلُّه حَامْدِينْ وْشَاكْرِينْ فْكُلّْ وَقْتْ وْفْكُلّْ بْلَاصَة.</verse>
				<verse number="4">وْبَاشْ مَا نْطَوّْلْشْ عْلِيكْ فْالْكْلَامْ، كَنْطْلَبْ مْنّْكْ تْوَسّْعْ خَاطْرْكْ مْعَانَا وْتْسْمَعْ لِينَا شْوِيَّة:</verse>
				<verse number="5">رَاهْ لْقِينَا هَادْ الرَّاجْلْ مُفْسِدْ، وْكَيْنَوّْضْ الصّْدَاعْ وَسْطْ لِيهُودْ فْكُلّْ بْلَاصَة، وْمْتْرَأّْسْ جْمَاعْةْ النّْصَارَى.</verse>
				<verse number="6">وْكْتَرْ مْنْ هَادْشِّي بْغَا يْنَجّْسْ بِيتْ اللَّهْ. وْحْنَا نْشَدُّوهْ، [وْبْغِينَا نْحَاكْمُوهْ عْلَى حْسَابْ الشّْرَعْ دْيَالْنَا.</verse>
				<verse number="7">وَلَكِنْ جَا قَايْدْ الْقُيَّادْ دْ الْعَسْكَرْ لِيسِيَاسْ وْحَيّْدُه لِينَا بَزّْزْ مْنْ يْدِّينَا،</verse>
				<verse number="8">وْآمْرْ هَادُوكْ اللِّي كَيْتَّهْمُوهْ بَاشْ يْجِيوْ لْعَنْدْكْ.] وْإِلَا سْوّْلْتِي بُولُسْ عْلَى هَادْشِّي كُلُّه، غَادِي تْعْرَفْ بْلِّي هَادْ الْكْلَامْ اللِّي كَنْتَّهْمُوهْ بِيهْ صْحِيحْ».</verse>
				<verse number="9">وْوَافْقُوهْ لِيهُودْ اللِّي كَانُو حَاضْرِينْ حْتَّى هُمَ، وْݣَالُو بْلِّي هَادْ الْأُمُورْ صْحِيحَة.</verse>
				<verse number="10">وْݣَالْ بُولُسْ مْنْ بَعْدْ مَا شْيّْرْ الْحَاكْمْ لِيهْ بَاشْ يْتّْكَلّْمْ: «كَنْعْرَفْ بْلِّي نْتَ قَاضِي عْلَى هَادْ الشَّعْبْ هَادِي مُدَّة طْوِيلَة، وْعْلَى دَاكْشِّي كَنْدَافْعْ عْلَى رَاسِي وْأَنَا مْرْتَاحْ.</verse>
				<verse number="11">وْنْتَ قَادْرْ تْعْرَفْ بْلِّي هَادِي قَلّْ مْنْ طْنَاشْرْ يُومْ بَاشْ طْلَعْتْ لْأُورْشَلِيمْ نْعْبَدْ اللَّهْ.</verse>
				<verse number="12">وْعَمّْرْهُمْ مَا لْقَاوْنِي فْبِيتْ اللَّهْ كَنْتّْنَاقْشْ مْعَ شِي وَاحْدْ، وْلَا كَنْتّْكَلّْمْ مْعَ شِي جْمَاعَة بَاشْ تْدِيرْ الْفُوضَى لَا فْدْيُورْ الصّْلَاة وَلَا فْالْمْدِينَة كُلّْهَا.</verse>
				<verse number="13">وْمَا يْقَدْرُوشْ يْتَبْتُو عْلِيَّ هَادْشِّي اللِّي كَيْتَّهْمُونِي بِيهْ دَابَا.</verse>
				<verse number="14">وَلَكِنْ كَنْعْتَرْفْ لِيكْ بْلِّي كَنْعْبَدْ إِلَاهْ جْدُودْنَا عْلَى حْسَابْ الطّْرِيقْ اللِّي كَيْݣُولُو هُمَ رَاهْ عْوَجْ، وْكَنْآمْنْ بْݣَاعْ دَاكْشِّي اللِّي جَا فْالشّْرَعْ وْكْتُبْ الْأَنْبِيَا.</verse>
				<verse number="15">وْكَنْتّْرَجَّا مْنْ اللَّهْ دَاكْشِّي اللِّي كَيْتّْسْنَّاوْ حْتَّى هُمَ، بْلِّي ݣَاعْ النَّاسْ الصَّالْحِينْ وْالضَّالْمِينْ غَادِي يْتّْبَعْتُو مْنْ الْمُوتْ.</verse>
				<verse number="16">عْلَى هَادْشِّي حْتَّى أَنَا كَنْدِيرْ دِيمَا جْهْدِي بَاشْ يْكُونْ الضَّمِيرْ دْيَالِي صَافِي قُدَّامْ اللَّهْ وْقُدَّامْ النَّاسْ.</verse>
				<verse number="17">وْمْنْ بَعْدْ غِيبَة طْوِيلَة رْجَعْتْ لْأُورْشَلِيمْ وْجَبْتْ مْعَايَ تَبَرُّعَاتْ لْلشَّعْبْ دْيَالِي، وْجِيتْ بَاشْ نْقَدّْمْ التَّقْدِمَاتْ لْلَّهْ.</verse>
				<verse number="18">وْمْلِّي كْنْتْ كَنْدِيرْ هَادْشِّي لْقَاوْنِي فْبِيتْ اللَّهْ، وْكْنْتْ تْنَقِّيتْ، وْمَا كَانْتْ مْعَايَ حْتَّى شِي جْمَاعَة دْ النَّاسْ وْلَا دْرْتْ شِي فُوضَى.</verse>
				<verse number="19">وْكَانْ وَاجْبْ عْلَى لِيهُودْ اللِّي مْنْ آسْيَا يْجِيوْ لْعَنْدْكْ وْيْتَّهْمُونِي، إِلَا كَانْتْ عَنْدْهُمْ شِي حَاجَة ضْدِّي.</verse>
				<verse number="20">وْلَا هَادُو بْرَاسْهُمْ اللِّي حَاضْرِينْ هْنَا يْݣُولُو، آشْ مْنْ دَنْبْ حَصّْلُو عْلِيَّ مْلِّي وْقَفْتْ نْدَافْعْ عْلَى رَاسِي قُدَّامْ الْمَجْلِسْ؟</verse>
				<verse number="21">مْنْ غِيرْ عْلَى هَادْ الْكْلَامْ اللِّي ݣْلْتُه وْأَنَا وَاقْفْ وَسْطْهُمْ: نْتُمَ كَتْحَاكْمُونِي الْيُومْ حِيتْ كَنْآمْنْ بْلِّي الْمُوتَى كَيْتّْبَعْتُو».</verse>
				<verse number="22">وْحِيتْ كَانْ فِيلِكْسْ عَارْفْ بْزَّافْ عْلَى طْرِيقْ يَسُوعْ، أَجّْلْ الْجَلْسَة وْݣَالْ: «وَقْتْمَا وْصَلْ قَايْدْ الْقُيَّادْ دْ الْعَسْكَرْ لِيسِيَاسْ لّْهْنَا، غَادِي نْشُوفْ الدَّعْوَة دْيَالْكُمْ».</verse>
				<verse number="23">وْآمْرْ الْحَاكْمْ وَاحْدْ مْنْ الْقُيَّادْ دْ الْعَسْكَرْ اللِّي مْكَلّْفْ بْبُولُسْ، بَاشْ يْحْضِيهْ وَلَكِنْ يْخَلِّيهْ حُرّْ شْوِيَّة، وْمَا يْمْنَعْ حْتَّى شِي وَاحْدْ مْنْ صْحَابُه بَاشْ يْتّْسَخّْرْ عْلِيهْ وْلَا يْزُورُه.</verse>
				<verse number="24">وْمْنْ بَعْدْ شِي يَّامَاتْ، جَا فِيلِكْسْ وْمْعَاهْ مْرَاتُه دُرُوسِلَا وْهِيَ يْهُودِيَّة، وْسْتَدْعَى بُولُسْ وْسْمَعْ كْلَامُه عْلَى الْإِيمَانْ بْالْمَسِيحْ يَسُوعْ.</verse>
				<verse number="25">وْمْلِّي تّْكَلّْمْ بُولُسْ عْلَى التَّقْوَى وْالرّْزَانَة وْيُومْ الْحِسَابْ، خَافْ فِيلِكْسْ وْݣَالْ لِيهْ: «تْقْدَرْ تْمْشِي دَابَا، وْمْلِّي نْلْقَا شِي وَقْتْ غَنْصِيفْطْ عْلِيكْ».</verse>
				<verse number="26">وْكَانْ فِيلِكْسْ كَيْتّْمَنَّى يْعْطِيهْ بُولُسْ الْفْلُوسْ بَاشْ يْطَلْقُه، عْلَى دَاكْشِّي كَانْ كَيْصِيفْطْ عْلِيهْ بْزَّافْ دْيَالْ الْمَرَّاتْ وْكَيْتّْكَلّْمْ مْعَاهْ.</verse>
				<verse number="27">وْمْنْ بَعْدْ عَامَيْنْ وْلَّى بُورْكِيُّوسْ فَسْتُوسْ حَاكْمْ فْبْلَاصْةْ فِيلِكْسْ. وْحِيتْ كَانْ فِيلِكْسْ بَاغِي يْرْضِي لِيهُودْ، خْلَّا بُولُسْ فْالْحَبْسْ.</verse>
			</chapter>
			<chapter number="25">
				<verse number="1">الْفَصْلْ خَمْسَة وْعْشْرِينْ وْمْلِّي خْدَا فَسْتُوسْ الْحُكْمْ، طْلَعْ مْنْ قَيْصَرِيَّة لْأُورْشَلِيمْ مْنْ بَعْدْ تْلْتْ يَّامْ.</verse>
				<verse number="2">وْقَدّْمُو لِيهْ الرُّؤَسَا دْ رْجَالْ الدِّينْ وْالزُّعَمَا دْيَالْ لِيهُودْ الدَّعْوَة دْيَالْهُمْ ضْدّْ بُولُسْ وْرَغْبُوهْ،</verse>
				<verse number="3">وْبَاشْ يْرْضِيهُمْ طْلْبُو مْنُّه يْجِيبْ لِيهُمْ بُولُسْ لْأُورْشَلِيمْ، حِيتْ دَارُو لِيهْ حِيلَة بَاشْ يْقْتْلُوهْ فْالطّْرِيقْ.</verse>
				<verse number="4">وْجَاوْبْهُمْ فَسْتُوسْ بْلِّي بُولُسْ غَادِي يْبْقَى مْسْجُونْ فْقَيْصَرِيَّة، وْبْلِّي هُوَ بْرَاسُه قْرِيبْ يْرْجَعْ لِيهَا.</verse>
				<verse number="5">وْݣَالْ لِيهُمْ: «صِيفْطُو مْعَايَ الزُّعَمَا دْيَالْكُمْ لْقَيْصَرِيَّة، وْإِلَا كَانْ هَادْ الرَّاجْلْ دْنَبْ فْشِي حَاجَة، يْقَدّْمُو دْعَوْتْهُمْ ضْدُّه قُدَّامِي».</verse>
				<verse number="6">وْݣْلَسْ عَنْدْهُمْ فَسْتُوسْ تْمَنْ يَّامْ وْلَا عَشْرْ يَّامْ، وْمْنْ بَعْدْ رْجَعْ لْقَيْصَرِيَّة. وْالْغَدّْ لِيهْ ݣْلَسْ عْلَى الْكُرْسِي دْ الْحُكْمْ، وْآمْرْ بَاشْ يْجِيبُو بُولُسْ.</verse>
				<verse number="7">وْمْلِّي وْصَلْ بُولُسْ ضَارُو بِيهْ لِيهُودْ اللِّي جَاوْ مْنْ أُورْشَلِيمْ، وْتَّهْمُوهْ بْبْزَّافْ دْيَالْ التُّهَمْ الصّْعِيبَة، اللِّي مَا قَدْرُوشْ يْتَبْتُوهَا عْلِيهْ.</verse>
				<verse number="8">وْدَافْعْ بُولُسْ عْلَى رَاسُه وْݣَالْ: «مَا دْنَبْتْ حْتَّى فْشِي حَاجَة، لَا فْشْرَعْ لِيهُودْ وْلَا فْبِيتْ اللَّهْ وْلَا فْحَقّْ الْقَيْصَرْ».</verse>
				<verse number="9">وَلَكِنْ حِيتْ فَسْتُوسْ بْغَا يْرْضِي لِيهُودْ، ݣَالْ لْبُولُسْ: «وَاشْ تْبْغِي تْطْلَعْ لْأُورْشَلِيمْ، وْتّْحَاكْمْ تْمَّ قُدَّامِي عْلَى هَادْ الْأُمُورْ؟»</verse>
				<verse number="10">وْهُوَ يْجَاوْبُه بُولُسْ: «أَنَا وَاقْفْ دَابَا قُدَّامْ الْمَحْكَمَة دْيَالْ الْقَيْصَرْ، وْفِيهَا خَاصّْنِي نْتّْحَاكْمْ. أَنَا مَا غْلَطْتْ حْتَّى فْشِي حَاجَة فْحَقّْ لِيهُودْ، وْنْتَ عَارْفْ هَادْشِّي مْزْيَانْ.</verse>
				<verse number="11">وْإِلَا لْقِيتُو بْلِّي دْنَبْتْ، وْلَا دْرْتْ شِي حَاجَة كَتْسْتَاهْلْ الْمُوتْ، أَنَا رَاهْ مَا كَنْتّْهَرّْبْشْ مْنْ الْمُوتْ. وَلَكِنْ إِلَا كَانْ هَادْشِّي اللِّي كَيْتَّهْمُونِي بِيهْ بَاطْلْ، حْتَّى شِي وَاحْدْ مَا يْقْدَرْ يْسَلّْمْنِي لِيهُمْ. أَنَا كَنْسْتَانْفْ الدَّعْوَة دْيَالِي لْقَيْصَرْ».</verse>
				<verse number="12">وْدِيكْ السَّاعَة تّْشَاوْرْ فَسْتُوسْ مْعَ اللِّي كَيْعَاوْنُوهْ، وْهُوَ يْجَاوْبْ بُولُسْ: «نْتَ سْتَانْفْتِي الدَّعْوَة دْيَالْكْ لْقَيْصَرْ، إِيوَا رَاهْ لْقَيْصَرْ غَادِي تْمْشِي».</verse>
				<verse number="13">وْمْنْ بَعْدْ شِي يَّامَاتْ، جَا الْمَلِكْ أَݣْرِيبَاسْ وْبَرْنِيكَة لْقَيْصَرِيَّة بَاشْ يْسَلّْمُو عْلَى فَسْتُوسْ.</verse>
				<verse number="14">وْمْلِّي ݣَلْسُو تْمَّ يَّامَاتْ كْتَارْ، حْكَى فَسْتُوسْ لْلْمَلِكْ أَݣْرِيبَاسْ عْلَى قَضِيَّةْ بُولُسْ وْݣَالْ لِيهْ: «كَايْنْ هْنَا وَاحْدْ الرَّاجْلْ خْلَّاهْ الْحَاكْمْ فِيلِكْسْ فْالْحَبْسْ.</verse>
				<verse number="15">وْمْلِّي كْنْتْ فْأُورْشَلِيمْ، شْكَاوْ لِيَّ بِيهْ الرُّؤَسَا دْ رْجَالْ الدِّينْ وْشْيُوخْ لِيهُودْ، وْطْلْبُو مْنِّي نْحْكَمْ عْلِيهْ.</verse>
				<verse number="16">وْجَاوْبْتْهُمْ بْلِّي مْنْ الْعَادَة دْيَالْ الرُّومَانْ مَا يْسَلّْمُوشْ شِي وَاحْدْ عْلِيهْ شِي تُهْمَة حْتَّى يْوَاجْهْ اللِّي مْتَّهْمِينُه وْيْدَافْعْ عْلَى رَاسُه ضْدّْ الدَّعْوَة دْيَالْهُمْ.</verse>
				<verse number="17">وْمْلِّي جَاوْ لّْهْنَا، مَا ضَيّْعْتْشْ الْوَقْتْ، وْالْغَدّْ لِيهْ ݣْلَسْتْ عْلَى الْكُرْسِي دْ الْحُكْمْ، وْآمْرْتْ بَاشْ يْجِيبُو هَادْ الرَّاجْلْ.</verse>
				<verse number="18">وْمْلِّي وْقْفُو هَادُوكْ اللِّي مْتَّهْمِينُه، مَا دْكْرُو حْتَّى شِي تُهْمَة مْنْ دَاكْشِّي اللِّي كْنْتْ كَنْتّْسَنَّى،</verse>
				<verse number="19">وَلَكِنْ كَانْ بِينْهُمْ وْبِينُه شِي قَضِيَّة عْلَى الدِّينْ دْيَالْهُمْ، وْعْلَى وَاحْدْ الرَّاجْلْ سْمِيتُه يَسُوعْ مَاتْ، وْبُولُسْ كَيْݣُولْ بْلِّي هُوَ حَيّْ.</verse>
				<verse number="20">وْمْلِّي حَرْتْ فْهَادْ الْقَضِيَّة، سْوّْلْتْ بُولُسْ وَاشْ يْبْغِي يْطْلَعْ لْأُورْشَلِيمْ بَاشْ يْتّْحَاكْمْ فِيهَا عْلَى هَادْ الْأُمُورْ.</verse>
				<verse number="21">وَلَكِنْ بُولُسْ سْتَانْفْ الدَّعْوَة دْيَالُه لْقَيْصَرْ بَاشْ يْقَرّْرْ فِيهَا، دَاكْشِّي عْلَاشْ آمْرْتْ بَاشْ يْبْقَى فْالْحَبْسْ حْتَّى نْصِيفْطُه لْقَيْصَرْ».</verse>
				<verse number="22">وْهُوَ يْݣُولْ أَݣْرِيبَاسْ لْفَسْتُوسْ: «حْتَّى أَنَا بْغِيتْ نْسْمَعْ هَادْ الرَّاجْلْ». وْجَاوْبُه فَسْتُوسْ: «غْدَّا غَتْسَمْعُه».</verse>
				<verse number="23">وْالْغَدّْ لِيهْ، جَا أَݣْرِيبَاسْ وْبَرْنِيكَة وْسْتَقْبْلُوهُمْ النَّاسْ سْتِقْبَالْ كْبِيرْ. وْدَخْلُو لْلْبْلَاصَة فِينْ غَيْسَمْعُو الْحُكْمْ، مْعَ الرُّؤَسَا دْ الْعَسْكَرْ وْالنَّاسْ اللِّي مْعْرُوفِينْ فْالْمْدِينَة. وْآمْرْ فَسْتُوسْ بَاشْ يْجِيبُو بُولُسْ.</verse>
				<verse number="24">وْݣَالْ فَسْتُوسْ: «بْغِيتْ نْݣُولْ لِيكُمْ آ سَعَادَةْ الْمَلِكْ أَݣْرِيبَاسْ وْنْتُمَ آ اللِّي حَاضْرِينْ مْعَانَا هْنَا، بْلِّي هَادْ الرَّاجْلْ اللِّي كَتْشُوفُو فِيهْ شْكَا لِيَّ بِيهْ ݣَاعْ الشَّعْبْ دْ لِيهُودْ فْأُورْشَلِيمْ وْهْنَا. وْكَانُو كَيْغَوّْتُو وْكَيْݣُولُو بْلِّي مَا خَاصُّوشْ يْبْقَى حَيّْ.</verse>
				<verse number="25">أَمَّا أَنَا، رَاهْ كَنْشُوفْ بْلِّي مَا دَارْ حْتَّى شِي حَاجَة كَتْسْتَاهْلْ الْمُوتْ، وَلَكِنْ هُوَ سْتَانْفْ الدَّعْوَة دْيَالُه لْقَيْصَرْ، وْقَرّْرْتْ بَاشْ نْصِيفْطُه.</verse>
				<verse number="26">وْمَا عَنْدِي حْتَّى شِي حَاجَة مْتْأَكّْدْ مْنّْهَا بَاشْ نْكْتَبْهَا لْقَيْصَرْ. عْلَى دَاكْشِّي جْبْتُه قُدَّامْكُمْ، وْبْالضَّبْطْ قُدَّامْكْ آ سَعَادَةْ الْمَلِكْ أَݣْرِيبَاسْ، بَاشْ إِلَا حَقّْقْتُو مْعَاهْ فْالْقَضِيَّة دْيَالُه نْلْقَا مَا نْكْتَبْ.</verse>
				<verse number="27">حِيتْ كَنْشُوفْ بْلِّي مَاشِي مْعْقُولْ نْصِيفْطْ مْسْجُونْ بْلَا مَا نْبَيّْنْ التُّهَمْ اللِّي ضْدُّه».</verse>
			</chapter>
			<chapter number="26">
				<verse number="1">الْفَصْلْ سْتَّة وْعْشْرِينْ وْهُوَ يْݣُولْ أَݣْرِيبَاسْ لْبُولُسْ: «كَنْسَمْحُو لِيكْ بَاشْ تْدَافْعْ عْلَى رَاسْكْ». وْدِيكْ السَّاعَة بْدَا بُولُسْ كَيْدَافْعْ عْلَى رَاسُه وْݣَالْ:</verse>
				<verse number="2">«آ سَعَادَةْ الْمَلِكْ أَݣْرِيبَاسْ! كَيْفَرّْحْنِي نْدَافْعْ عْلَى رَاسِي قُدَّامْكْ الْيُومْ، وْنْرَدّْ عْلَى كُلّْ حَاجَة كَيْتَّهْمُونِي بِيهَا لِيهُودْ،</verse>
				<verse number="3">بْالْخُصُوصْ حِيتْ نْتَ كَتْعْرَفْ مْزْيَانْ التَّقَالِيدْ دْيَالْ لِيهُودْ وْالْمُنَاقَشَاتْ دْيَالْهُمْ. عْلَى هَادْشِّي كَنْطْلَبْ مْنّْكْ بَاشْ تْوَسّْعْ خَاطْرْكْ وْتْسْمَعْ لْكْلَامِي.</verse>
				<verse number="4">ݣَاعْ لِيهُودْ كَيْعَرْفُو كِيفَاشْ كَانْتْ حْيَاتِي مْنْ الصّْغُرْ، وْكِيفَاشْ تْرَبِّيتْ وْعْشْتْ وَسْطْ الشَّعْبْ دْيَالِي فْأُورْشَلِيمْ.</verse>
				<verse number="5">وْرَاهُمْ كَيْعَرْفُونِي مْنْ وَقْتْ طْوِيلْ، وْكُونْ بْغَاوْ، كُونْ شْهْدُو لِيَّ بْلِّي عْشْتْ فْرِّيسِي مْنْ الجّْمَاعَة اللِّي مْتْعَصّْبَة بْزَّافْ فْالدِّينْ دْيَالْنَا.</verse>
				<verse number="6">وْأَنَا دَابَا وَاقْفْ كَنْتّْحَاكْمْ حِيتْ كَنْتّْرَجَّا دَاكْشِّي اللِّي وْعَدْ بِيهْ اللَّهْ جْدُودْنَا،</verse>
				<verse number="7">وْهُوَ اللِّي كَيْتّْرَجَّاوْ الْقْبَايْلْ دْيَالْنَا بْطْنَاشْ بَاشْ يْتّْحَقّْقْ وْهُمَ كَيْعَبْدُو اللَّهْ بْاللِّيلْ وْبْالنّْهَارْ. وْعْلَى هَادْ الرّْجَا كَيْتَّهْمُونِي لِيهُودْ، آ سَعَادَةْ الْمَلِكْ.</verse>
				<verse number="8">عْلَاشْ مَا كَتْصَدّْقُوشْ بْلِّي اللَّهْ كَيْبْعَتْ الْمُوتَى؟</verse>
				<verse number="9">رَاهْ أَنَا بْرَاسِي كْنْتْ كَنْضَنّْ بْلِّي وَاجْبْ عْلِيَّ نْضَادّْ إِسْمْ يَسُوعْ النَّاصِرِي بْالْقُوَّة دْيَالِي كُلّْهَا.</verse>
				<verse number="10">وْهَادْشِّي اللِّي دْرْتْ حْتَّى فْأُورْشَلِيمْ، وْبْالسُّلْطَة اللِّي خْدِيتْ مْنْ الرُّؤَسَا دْ رْجَالْ الدِّينْ حْبَسْتْ بْزَّافْ دْ الْمُومْنِينْ، وْمْلِّي كَانُو كَيْتّْقْتْلُو كْنْتْ مْوَافْقْ عْلَى الْمُوتْ دْيَالْهُمْ.</verse>
				<verse number="11">وْكْنْتْ كَنْعَاقْبْهُمْ فْدْيُورْ الصّْلَاة شْحَالْ مْنْ مَرَّة، وْكَنْبَزّْزْ عْلِيهُمْ يْݣُولُو كْلَامْ الْكُفْرْ. وْتّْزَادْ الْكُرْهْ دْيَالِي لِيهُمْ وْبْدِيتْ كَنْجْرِي مْنْ وْرَاهُمْ فْالْمْدُونْ اللِّي خَارْجَة عْلَى بْلَادْ الْيَهُودِيَّة بَاشْ نْعَدّْبْهُمْ».</verse>
				<verse number="12">«وْسَافْرْتْ لْدِمَشْقْ، وْعَنْدِي السُّلْطَة وْالْوْكَالَة مْنْ عَنْدْ الرُّؤَسَا دْ رْجَالْ الدِّينْ بَاشْ نْشَدّْ الْمُومْنِينْ بْيَسُوعْ.</verse>
				<verse number="13">وْفْالطّْرِيقْ مْعَ وَقْتْ الضّْهُرْ، شْفْتْ آ سَعَادَةْ الْمَلِكْ، ضَوّْ كَيْلْمَعْ مْنْ السّْمَا قْوَى مْنْ ضَوّْ الشّْمْسْ، ضَايْرْ بِيَّ وْبْهَادُوكْ اللِّي مْسَافْرِينْ مْعَايَ.</verse>
				<verse number="14">وْطْحْنَا كُلّْنَا لْلْأَرْضْ، وْسْمَعْتْ صُوتْ كَيْݣُولْ لِيَّ بْاللُّغَة الْعِبْرِيَّة: شَاوُلْ! شَاوُلْ! عْلَاشْ كَتّْعَدَّى عْلِيَّ؟ رَاهْ صْعِيبْ عْلِيكْ تْوْقَفْ فْوَجْهِي.</verse>
				<verse number="15">وْأَنَا نْسْوّْلُه: شْكُونْ نْتَ آ سِيدِي؟ وْهُوَ يْجَاوْبْنِي الرَّبّْ: أَنَا يَسُوعْ اللِّي نْتَ كَتّْعَدَّى عْلِيهْ.</verse>
				<verse number="16">نُوضْ وْقَفْ عْلَى رْجْلِيكْ، حِيتْ رَانِي بَنْتْ لِيكْ بَاشْ نْدِيرْ مْنّْكْ خْدَّامْ دْيَالِي، وْتْكُونْ شَاهْدْ عْلَى هَادْ الرُّؤْيَا اللِّي شْفْتِينِي فِيهَا، وْعْلَى غِيرْهَا مْنْ الرُّؤْيَاتْ اللِّي غَادِي نْبَانْ لِيكْ فِيهُمْ.</verse>
				<verse number="17">وْغَادِي نّْجِّيكْ مْنْ الشَّعْبْ، وْمْنْ ݣَاعْ الشّْعُوبْ اللِّي غَادِي نْصِيفْطْكْ لِيهُمْ،</verse>
				<verse number="18">بَاشْ تْحَلّْ لِيهُمْ عِينِيهُمْ وْيْرْجْعُو مْنْ الضّْلَامْ لْلنُّورْ، وْمْنْ السُّلْطَة دْيَالْ الشِّيطَانْ يْرْجْعُو لْلَّهْ. وْمْلِّي يْآمْنُو بِيَّ يْتّْغَفْرُو لِيهُمْ دْنُوبْهُمْ، وْيْوَرْتُو مْعَ النَّاسْ الْمْقَدّْسِينْ.</verse>
				<verse number="19">وْمْنْ دِيكْ السَّاعَة، آ سَعَادَةْ الْمَلِكْ أَݣْرِيبَاسْ، مَا عْصِيتْشْ هَادْ الرُّؤْيَا اللِّي جَاتْنِي مْنْ السّْمَا،</verse>
				<verse number="20">وْخَبّْرْتْ فْاللّْوّْلْ النَّاسْ دْيَالْ دِمَشْقْ، وْمْنْ بَعْدْ، النَّاسْ دْيَالْ أُورْشَلِيمْ وْالْبْلَادْ دْيَالْ الْيَهُودِيَّة كُلّْهَا، وْمْنْ بَعْدْ، ݣَاعْ الشّْعُوبْ اللِّي مَا كَيْآمْنُوشْ بْاللَّهْ، بْلِّي خَاصّْهُمْ يْتُوبُو وْيْرْجْعُو لْطْرِيقْ اللَّهْ، وْيْدِيرُو الْحْوَايْجْ الْمْزْيَانِينْ اللِّي كَيْبَيّْنُو التُّوبَة دْيَالْهُمْ.</verse>
				<verse number="21">وْعْلَى هَادْشِّي شْدُّونِي لِيهُودْ وْأَنَا فْبِيتْ اللَّهْ، وْبْغَاوْ يْقْتْلُونِي،</verse>
				<verse number="22">وَلَكِنْ اللَّهْ عَاوْنِّي حْتَّى لْهَادْ النّْهَارْ، وْبْقِيتْ كَنْشْهَدْ بْيَسُوعْ لْلصّْغِيرْ وْالْكْبِيرْ. وْأَنَا مَا كَنْݣُولْ غِيرْ دَاكْشِّي اللِّي ݣَالُو الْأَنْبِيَا وْمُوسَى بْلِّي لَابْدّْ مَا يْطْرَا.</verse>
				<verse number="23">رَاهْ الْمَسِيحْ غَادِي يْتّْعَدّْبْ، وْغَادِي يْكُونْ هُوَ اللّْوّْلْ اللِّي غَادِي يْتّْبْعَتْ مْنْ الْمُوتْ، وْيْخَبّْرْ بْالنُّورْ هَادْ الشَّعْبْ وْݣَاعْ الشّْعُوبْ لْخْرِينْ».</verse>
				<verse number="24">وْمْلِّي كَانْ بُولُسْ كَيْدَافْعْ عْلَى رَاسُه بْهَادْ الْكْلَامْ، غَوّْتْ عْلِيهْ فَسْتُوسْ بْصُوتْ عَالِي وْݣَالْ: «نْتَ رَاكْ حْمَاقِتِي آ بُولُسْ! وْالْعِلْمْ دْيَالْكْ الْكْتِيرْ تَلّْفْ لِيكْ عَقْلَكْ!».</verse>
				<verse number="25">وْهُوَ يْجَاوْبْ بُولُسْ: «أَنَا مَاشِي حْمَقْ آ سَعَادَةْ فَسْتُوسْ، وْمَا كَنْݣُولْ غِيرْ الْحَقّْ وْالصَّحْ.</verse>
				<verse number="26">حِيتْ الْمَلِكْ أَݣْرِيبَاسْ اللِّي كَنْتّْكَلّْمْ مْعَاهْ دَابَا بْكُلّْ صَرَاحَة كَيْعْرَفْ هَادْشِّي، وْكَنْتِيقْ بْلِّي مَا كَتْخْفَى عْلِيهْ حْتَّى شِي حَاجَة مْنْ هَادْ الْأُمُورْ، حِيتْ مَا طْرَاتْشْ فْشِي قَنْتْ مَا مْعْرُوفْشْ.</verse>
				<verse number="27">وَاشْ كَتْآمْنْ آ سَعَادَةْ الْمَلِكْ أَݣْرِيبَاسْ بْالْأَنْبِيَا؟ أَنَا كَنْعْرَفْ بْلِّي رَاكْ كَتْآمْنْ بِيهُمْ».</verse>
				<verse number="28">وْݣَالْ أَݣْرِيبَاسْ لْبُولُسْ: «وَاشْ كَتْضَنّْ بْلِّي فْهَادْ الشّْوِيَة دْ الْوَقْتْ بْغِيتِي تْرَدّْنِي مَسِيحِي؟».</verse>
				<verse number="29">وْهُوَ يْجَاوْبُه بُولُسْ: «بْالْقْلِيلْ وْلَا بْالْكْتِيرْ مْنْ الْوَقْتْ، كَنْطْلَبْ مْنْ اللَّهْ لِيكْ وْلْݣَاعْ هَادُو اللِّي كَيْسَمْعُونِي الْيُومْ بَاشْ تْوَلِّيوْ بْحَالِي، وَلَكِنْ بْلَا هَادْ السّْنَاسْلْ».</verse>
				<verse number="30">وْمْلِّي ݣَالْ هَادْ الْكْلَامْ نَاضْ الْمَلِكْ وْالْحَاكْمْ وْبَرْنِيكَة وْاللِّي ݣَالْسِينْ مْعَاهُمْ،</verse>
				<verse number="31">وْݣَالُو لْبَعْضِيَّاتْهُمْ وْهُمَ خَارْجِينْ: «هَادْ الرَّاجْلْ مَا دَارْ حْتَّى شِي حَاجَة اللِّي كَتْسْتَاهْلْ الْمُوتْ وْلَا الْحَبْسْ».</verse>
				<verse number="32">وْݣَالْ أَݣْرِيبَاسْ لْفَسْتُوسْ: «كَانْ مُمْكِنْ يْتّْطْلَقْ هَادْ الرَّاجْلْ كُونْ مَا سْتَانْفْشْ الدَّعْوَة دْيَالُه لْقَيْصَرْ».</verse>
			</chapter>
			<chapter number="27">
				<verse number="1">الْفَصْلْ سْبْعَة وْعْشْرِينْ وْمْلِّي تّْقَرّْرْ بَاشْ نْسَافْرُو فْالْبْحَرْ لْإِيطَالِيَا، سَلّْمُو بُولُسْ وْشِي مْسْجُونِينْ خْرِينْ لْوَاحْدْ الْقَايْدْ دْ الْعَسْكَرْ مْنْ الْفَرْقَة الْإِمْبْرَاطُورِيَّة سْمِيتُه يُولِيُوسْ.</verse>
				<verse number="2">وْرْكَبْنَا فْوَاحْدْ السّْفِينَة مْنْ مْدِينْةْ أَدْرَامِيتْ غَادْيِينْ لْشِي مْرَاسِي فْبْلَادْ آسْيَا، وْمْشَى مْعَانَا أَرِسْتَرْخُسْ وْهُوَ مَكِدُونِي مْنْ تْسَالُونِيكِي.</verse>
				<verse number="3">وْالْغَدّْ لِيهْ، وْصَلْنَا لْصَيْدَا. وْتْعَامْلْ يُولِيُوسْ مْزْيَانْ مْعَ بُولُسْ، وْخْلَّاهْ يْمْشِي لْعَنْدْ صْحَابُه بَاشْ يَاخُدْ مْنّْهُمْ دَاكْشِّي اللِّي كَانْ مْحْتَاجْ لِيهْ.</verse>
				<verse number="4">وْمْنْ بَعْدْ، سَافْرْنَا مْنْ تْمَّ وْدْزْنَا مْنْ حْدَا قُبْرُصْ، عْلَاحْقَّاشْ الرِّيحْ كَانْتْ ضْدّْنَا.</verse>
				<verse number="5">وْمْنْ بَعْدْمَا فْتْنَا جْوَايْهْ كِيلِيكِيَّة وْبَمْفِيلِيَّة، نْزَلْنَا فْمِيرَا فْبْلَادْ لِيكِيَّة.</verse>
				<verse number="6">وْتْمَّ لْقَا الْقَايْدْ دْ الْعَسْكَرْ يُولِيُوسْ سْفِينَة مْنْ الْإِسْكَنْدَرِيَّة غَادْيَة لْإِيطَالِيَا، وْطَلّْعْنَا لِيهَا.</verse>
				<verse number="7">وْبْقَاتْ السّْفِينَة غَادْيَة بِينَا بْشْوِيَّة يَّامَاتْ كْتَارْ، وْبَزّْزْ بَاشْ قَرّْبْنَا لْكِنِيدُسْ وَلَكِنْ الرِّيحْ مَا خْلَّاتْنَاشْ نّْزْلُو فِيهَا، وْحْنَا نْكَمّْلُو السّْفَرْ دْيَالْنَا حْدَا كِرِيتْ لْجِهْةْ سَلْمُونَة.</verse>
				<verse number="8">وْقَرّْبْنَا لْجَنْبْ الْبْحَرْ، وْبَزّْزْ بَاشْ وْصَلْنَا لْوَاحْدْ الْبْلَاصَة سْمِيتْهَا «الْمْرَاسِي الْمْزْيَانِينْ»، قْرِيبَة لْمْدِينْةْ لَسَائِيَة.</verse>
				<verse number="9">وْمْلِّي دَازْ وَقْتْ طْوِيلْ وْوْلَّى السّْفَرْ فْالْبْحَرْ خَطَرْ، حِيتْ كَانْ وَقْتْ الصّْيَامْ فَاتْ، بْدَا بُولُسْ كَيْنَبّْهْ الْبْحَّارَة</verse>
				<verse number="10">وْݣَالْ لِيهُمْ: «آ الْخُوتْ، كَنْشُوفْ بْلِّي السّْفَرْ دْيَالْنَا مْنْ هْنَا لْلْقُدَّامْ فِيهْ خَطَرْ وْخْسْرَانْ كْبِيرْ مَاشِي غِيرْ عْلَى السّْفِينَة وْالسّْلْعَة اللِّي فِيهَا، وَلَكِنْ حْتَّى عْلِينَا حْنَا».</verse>
				<verse number="11">وَلَكِنْ الْقَايْدْ دْ الْعَسْكَرْ دَارْ بْكْلَامْ الرَّايْسْ وْمُولْ السّْفِينَة وْمَا دَّاهَاشْ فْكْلَامْ بُولُسْ.</verse>
				<verse number="12">وْكَانْتْ الْمَرْسَى مَا صَالْحَاشْ يْدَوّْزُو فِيهَا الشّْتْوَا. وْالْأَغْلَبِيَّة شَافُو بْلِّي خَاصّْهُمْ يْرَحْلُو مْنْ تْمَّ، لَعَلَّ وَعَسَى يْقَدْرُو يْوَصْلُو لْفِينِكْسْ، وْيْدَوّْزُو فِيهَا الشّْتْوَا. وْهِيَ مَرْسَى فْكِرِيتْ مْحْلُولَة لْجِهْةْ الْجَنُوبْ الْغَرْبِي وْالشَّمَالْ الْغَرْبِي.</verse>
				<verse number="13">وْمْلِّي تْحَرّْكَاتْ نْسْمَة خْفِيفَة دْيَالْ الرِّيحْ مْنْ جِهْةْ الْجَنُوبْ، ضْنُّو بْلِّي نَالُو الْمُرَادْ دْيَالْهُمْ، وْهْزُّو الْفِيسَانْ دْيَالْ السّْفِينَة وْمْشَاوْ لْجَنْبْ الْبْحَرْ دْيَالْ كِرِيتْ.</verse>
				<verse number="14">وَلَكِنْ مْنْ بَعْدْ وَقْتْ قْلِيلْ، نَاضْتْ وَاحْدْ الرِّيحْ قْوِيَّة سْمِيتْهَا الشَّمَالِيَّة الشَّرْقِيَّة مْنْ جِهْةْ الْجَزِيرَة</verse>
				<verse number="15">وْهِيَ تْضْرَبْ السّْفِينَة. وْمْلِّي صْعَابْ عْلَى السّْفِينَة تْقَاوْمْهَا، سَلّْمْنَا أَمْرْنَا وْوْلَّاتْ الرِّيحْ غَادْيَة بِينَا.</verse>
				<verse number="16">وْتْضَرّْݣْنَا مْنْ الرِّيحْ مْلِّي دْزْنَا حْدَا وَاحْدْ الْجَزِيرَة صْغِيرَة سْمِيتْهَا كُودَا، وْبَزّْزْ بَاشْ قْدَرْنَا نْعَتْقُو الْفْلُوكَة دْيَالْ النّْجَا.</verse>
				<verse number="17">وْمْلِّي هْزُّوهَا لْلسّْفِينَة دَوّْزُو الْحْبَالْ عْلَى السّْفِينَة بَاشْ يْأَمّْنُو الْفْلُوكَة. وْخَافُو لَتْدْفَعْ الرِّيحْ السّْفِينَة لْجِهْةْ الرّْمْلَة اللِّي كَتّْحَرّْكْ تَحْتْ الْمَا، وْهُمَ يْنَزّْلُو الْقْلُوعَ وْبْدَاوْ الْمَّاجْ كَيْجَرُّو السّْفِينَة.</verse>
				<verse number="18">وْالْغَدّْ لِيهْ تّْزَادْتْ الرِّيحْ، وْبْدَاوْ كَيْرْمِيوْ السّْلْعَة فْالْبْحَرْ.</verse>
				<verse number="19">وْفْالنّْهَارْ التَّالْتْ لَاحُو شْوِيَّة مْنْ الْعْدَّة دْيَالْ السّْفِينَة فْالْبْحَرْ بْيْدِّيهُمْ.</verse>
				<verse number="20">وْدَازْتْ يَّامَاتْ كْتِيرَة مَا قْدَرْنَا نْشُوفُو فِيهَا لَا شْمْسْ وَلَا نْجُومْ. وْبْقَاتْ الرِّيحْ كَتْسُوطْ بْزَّافْ حْتَّى قْطَعْنَا الرّْجَا فْالنّْجَا.</verse>
				<verse number="21">وْمْلِّي دَازْتْ مُدَّة طْوِيلَة مَا كْلَاوْ فِيهَا الرّْجَالْ اللِّي فْالسّْفِينَة وَالُو، وْقَفْ بُولُسْ وَسْطْهُمْ وْݣَالْ: «آ الْخُوتْ، كَانْ خَاصّْكُمْ تْسَمْعُو لْكْلَامِي، رَاهْ مَا كَانْشْ عْلِيكُمْ تْسَافْرُو فْالْبْحَرْ مْنْ كِرِيتْ، بَاشْ مَا تْوَقْعُوشْ فْهَادْ الْمْصَايْبْ وْالْخْسَارَة.</verse>
				<verse number="22">وْدَابَا كَنْطْلَبْ مْنّْكُمْ بَاشْ تّْشَجّْعُو، حِيتْ حْتَّى وَاحْدْ مْنّْكُمْ مَا غَادِي يْمُوتْ، وَلَكِنْ السّْفِينَة بُوحْدْهَا اللِّي غَادْيَة تْتْهَرّْسْ.</verse>
				<verse number="23">عْلَاحْقَّاشْ وْقَفْ عْلِيَّ هَادْ اللِّيلَة مَلَاكْ مْنْ عَنْدْ اللَّهْ اللِّي أَنَا مْلْكُه وْكَنْعَبْدُه،</verse>
				<verse number="24">وْݣَالْ لِيَّ: مَا تْخَافْشْ آ بُولُسْ! لَابْدّْ مَا تْوْقَفْ قُدَّامْ الْقَيْصَرْ. وْاللَّهْ وْهَبْ لِيكْ الْحَيَاةْ دْيَالْ ݣَاعْ النَّاسْ اللِّي مْسَافْرِينْ مْعَاكْ.</verse>
				<verse number="25">وْدَابَا تْشَجّْعُو آ الْخُوتْ حِيتْ أَنَا كَنْتِيقْ فْاللَّهْ، وْالْأُمُورْ كُلّْهَا غَادِي تْمْشِي كِمَا تّْݣَالْ لِيَّ.</verse>
				<verse number="26">وَلَكِنْ لَابْدّْ مَا يْدَفْعُونَا الْمَّاجْ لْشِي جَزِيرَة».</verse>
				<verse number="27">وْفْاللِّيلَة الرّْبَعْطَاشْ وْحْنَا مَازَالْ مُّوضّْرِينْ فْالْبْحَرْ دْيَالْ أَدْرِيَا، ضْنُّو الْبْحَّارَة مْعَ نَصّْ اللِّيلْ بْلِّي كَيْقَرّْبُو لْلْبْرّْ.</verse>
				<verse number="28">وْعَبْرُو الْغُرْقْ دْيَالْ الْبْحَرْ وْلْقَاوْ تْقْرِيبًا رْبْعِينْ مِتْرُو، وْمْلِّي زَادُو شْوِيَّة، عَبْرُو عَاوْتَانِي وْهُمَ يْلْقَاوْ تْقْرِيبًا تْلَاتِينْ مِتْرُو.</verse>
				<verse number="29">وْخَافُو لَتّْضْرَبْ السّْفِينَة بْالصّْخَرْ، وْلَاحُو رْبْعَة دْيَالْ الْفِيسَانْ مْنْ اللُّورْ دْيَالْ السّْفِينَة، وْبْدَاوْ كَيْتّْرَجَّاوْ فُوقَاشْ يْطْلَعْ النّْهَارْ.</verse>
				<verse number="30">وْمْلِّي بْغَاوْ الْبْحَّارَة يْهَرْبُو مْنْ السّْفِينَة، وْدَارُو رَاسْهُمْ بْحَالْ إِلَا غَادِي يْلُوحُو الْفِيسَانْ مْنْ الْقُدَّامْ دْيَالْ السّْفِينَة وْنَزّْلُو الْفْلُوكَة لْلْبْحَرْ،</verse>
				<verse number="31">ݣَالْ بُولُسْ لْلْقَايْدْ دْ الْعَسْكَرْ وْلْلْعَسْكَرْ: «إِلَا مَا بْقَاوْشْ هَادْ الْبْحَّارَة فْالسّْفِينَة، رَاهْ مَا تْقَدْرُوشْ تْنْجَاوْ».</verse>
				<verse number="32">دِيكْ السَّاعَة قَطّْعُو الْعَسْكَرْ الْحْبَالْ دْيَالْ الْفْلُوكَة وْخْلَّاوْهَا تْطِيحْ.</verse>
				<verse number="33">وْمْلِّي قَرّْبْ يْطْلَعْ النّْهَارْ، طْلَبْ مْنّْهُمْ بُولُسْ كُلّْهُمْ بَاشْ يَاكْلُو شِي حَاجَة، وْݣَالْ لِيهُمْ: «رَاهْ دَازْتْ رْبَعْطَاشْرْ يُومْ وْنْتُمَ كَتّْسْنَّاوْ جِيعَانِينْ بْلَا مَا دُّوقُو النّْعْمَة.</verse>
				<verse number="34">وْدَابَا كَنْطْلَبْ مْنّْكُمْ بَاشْ تَاكْلُو شِي حَاجَة، حِيتْ رَاكُمْ مْحْتَاجِينْ لْلْمَاكْلَة بَاشْ تْنْجَاوْ، وْرَاهْ حْتَّى شَعْرَة وَحْدَة مْنْ رْيُوسْكُمْ مَا غَادِي تّْقَاسْ».</verse>
				<verse number="35">وْمْلِّي ݣَالْ بُولُسْ هَادْ الْكْلَامْ، خْدَا الْخُبْزْ وْشْكَرْ اللَّهْ قُدَّامْهُمْ كُلّْهُمْ، وْمْنْ بَعْدْ قْطّْعُه وْبْدَا كَيَاكُلْ.</verse>
				<verse number="36">وْهُمَ يْتْشَجّْعُو كُلّْهُمْ وْكْلَاوْ.</verse>
				<verse number="37">وْكْنَّا كُلّْنَا فْالسّْفِينَة مْيَتَايْنْ وْسْتَّة وْسْبْعِينْ وَاحْدْ.</verse>
				<verse number="38">وْمْنْ بَعْدْمَا شْبْعُو، بْدَاوْ كَيْلُوحُو الْݣْمْحْ فْالْبْحَرْ بَاشْ يْخَفّْفُو الْحْمَلْ عْلَى السّْفِينَة.</verse>
				<verse number="39">وْمْلِّي طْلَعْ النّْهَارْ، صْعَابْ عْلَى الْبْحَّارَة يْعَرْفُو إِينَ بْلَادْ وْصْلُو. وَلَكِنْ شَافُو الدّْخْلَة دْيَالْ الْبْرّْ عَنْدْهَا وَاحْدْ الجَّنْبْ فْالْبْحَرْ، وْقَرّْرُو بَاشْ يْدِّيوْ السّْفِينَة لْجِهْتْهَا إِلَا قَدْرُو.</verse>
				<verse number="40">وْهُمَ يْطَلْقُو الْفِيسَانْ وْخْلَّاوْهُمْ يْطِيحُو فْالْبْحَرْ، وْدِيكْ السَّاعَة نِيتْ حْلُّو الْحْبَالْ اللِّي كَتْرْبَطْ الدّْفَّة اللِّي كَتّْحَكّْمْ فْالسّْفِينَة، وْطَلّْعُو الْقَلْعْ الصّْغِيرْ لْجِهْةْ الرِّيحْ وْبْدَاوْ غَادْيِينْ جِهْةْ جَنْبْ الْبْحَرْ.</verse>
				<verse number="41">وَلَكِنْ السّْفِينَة تّْضْرْبَاتْ مْعَ وَاحْدْ الْكُدْيَة دْيَالْ الرّْمْلَة، ضَايْرْ بِيهَا الْمَا مْنْ جُوجْ جْوَايْهْ وْوْحْلَاتْ فِيهَا، وْالْقُدَّامْ دْيَالْهَا مَا بْقَاشْ كَيْتّْحَرّْكْ. وْتّْهَرّْسْ اللّْخْرْ دْيَالْهَا بْالْقُوَّة دْيَالْ الْمَّاجْ.</verse>
				<verse number="42">وْتَّافْقُو الْعَسْكَرْ يْقْتْلُو الْمْسْجُونِينْ بَاشْ حْتَّى وَاحْدْ فِيهُمْ مَا يْهْرَبْ بْالْعُومَانْ.</verse>
				<verse number="43">وَلَكِنْ الْقَايْدْ دْ الْعَسْكَرْ بْغَا يْنَجِّي بُولُسْ، وْهُوَ يْمْنَعْهُمْ مْنْ دَاكْشِّي اللِّي فَكّْرُو فِيهْ، وْآمْرْ هَادُوكْ اللِّي قَادْرِينْ يْعُومُو بَاشْ يْتّْلَاحُو وْيْقْطْعُو لْلْبْرّْ هُمَ اللّْوّْلِينْ،</verse>
				<verse number="44">وْيْتْبْعُوهُمْ وْحْدِينْ مْنْ هَادُوكْ اللِّي بْقَاوْ عْلَى اللّْوَاحْ، وْلْخْرِينْ عْلَى الطّْرَافْ دْ الْخْشَبْ دْيَالْ السّْفِينَة. وْهَكَّا وْصْلُو كُلّْهُمْ سَالْمِينْ لْلْبْرّْ.</verse>
			</chapter>
			<chapter number="28">
				<verse number="1">الْفَصْلْ تْمَنْيَة وْعْشْرِينْ وْمْلِّي تّْعْتَقْنَا عْرَفْنَا بْلِّي الْجَزِيرَة سْمِيتْهَا مَالْطَا.</verse>
				<verse number="2">وْعَامْلُونَا النَّاسْ دْ الْبْلَادْ بْوَاحْدْ الضّْرَافَة كْبِيرَة، رَحّْبُو بِينَا وْشَعْلُو لِينَا الْعَافْيَة عْلَاحْقَّاشْ كَانْ الْبَرْدْ وْكَانْتْ الشّْتَا كَتّْصَبْ.</verse>
				<verse number="3">وْجْمَعْ بُولُسْ حْزْمَة دْيَالْ الْحْطَبْ وْرْمَاهَا فْالْعَافْيَة، وْبْكْتْرَةْ السّْخُونِيَّة خْرْجَاتْ وَاحْدْ اللّْفْعَى تْعَلّْقَاتْ لِيهْ فْيْدُّه وْعْضَّاتُه.</verse>
				<verse number="4">وْمْلِّي شَافُو السُّكَّانْ دْ الْبْلَادْ اللّْفْعَى لَاصْقَة فْيْدُّه، ݣَالُو لْبَعْضِيَّاتْهُمْ: «مَا يْكُونْ هَادْ الرَّاجْلْ غِيرْ شِي قْتَّالْ، حِيتْ الْحَقّْ مَا خْلَّاهْشْ يْعِيشْ وَاخَّا تّْعْتَقْ مْنْ الْبْحَرْ».</verse>
				<verse number="5">وَلَكِنْ بُولُسْ سَاسْ اللّْفْعَى مْنْ يْدُّه فْالْعَافْيَة مْنْ غِيرْ مَا يْتْآدَى.</verse>
				<verse number="6">وْبْدَاوْ كَيْتّْسْنَّاوْهْ يْتّْنْفَخْ وْلَا يْطِيحْ مْيّْتْ فْالْبْلَاصَة. وَلَكِنْ مْلِّي تّْسْنَّاوْ بْزَّافْ وْشَافُو بْلِّي مَا طْرَا لِيهْ وَالُو، بَدّْلُو النَّضْرَة دْيَالْهُمْ فِيهْ وْݣَالُو: «هَادَا رَاهْ إِلَاهْ!».</verse>
				<verse number="7">وْكَانُو شِي فْدَادْنْ دْيَالْ بُوبْلِيُوسْ الْحَاكْمْ دْيَالْ الْجَزِيرَة ضَايْرِينْ بْدِيكْ الْبْلَاصَة، وْهُوَ يْرَحّْبْ بِينَا وْضَايْفْنَا مُدَّةْ تْلْتْ يَّامْ.</verse>
				<verse number="8">وْكَانْ بَّاهْ مْرِيضْ شَادّْ الْفْرَاشْ، فِيهْ السّْخَانَة وْضَارَّاهْ كَرْشُه، وْدْخَلْ عَنْدُه بُولُسْ لْلْبِيتْ دْيَالُه وْصْلَّى وْحَطّْ يْدِّيهْ عْلِيهْ وْهُوَ يْشَافِيهْ.</verse>
				<verse number="9">وْمْلِّي طْرَا هَادْشِّي، جَاوْ ݣَاعْ الْمَرْضَى اللِّي فْالْجَزِيرَة لْعَنْدْ بُولُسْ وْشْفَاهُمْ.</verse>
				<verse number="10">وْتّْهَلَّاوْ فِينَا بْزَّافْ، وْمْلِّي بْغِينَا نْسَافْرُو عْطَاوْنَا ݣَاعْ دَاكْشِّي اللِّي غَادِي نْحْتَاجُو لِيهْ.</verse>
				<verse number="11">وْمْنْ بَعْدْ تْلْتْ شْهُورْ، رْكَبْنَا فْوَاحْدْ السّْفِينَة جَاتْ مْنْ الْإِسْكَنْدَرِيَّة وْمْرْسُومْ فِيهَا عَلَامَة دْيَالْ «الْإِلَاهَيْنْ التّْوَامْ»، كَانْتْ مْدَوّْزَة الشّْتْوَا فْالْجَزِيرَة.</verse>
				<verse number="12">وْوْصَلْنَا لْسِرَاكُوسَا اللِّي فْصِقِلِيَّة وْݣْلَسْنَا تْمَّ تْلْتْ يَّامْ،</verse>
				<verse number="13">وْمْنْ تْمَّ، كَمّْلْنَا السّْفَرْ فْالْبْحَرْ حْتَّى وْصَلْنَا لْرِيغِيُونْ. وْالْغَدّْ لِيهْ تْحَرّْكَاتْ رِيحْ مْنْ الْجَنُوبْ، وْفْالنّْهَارْ التَّانِي وْصَلْنَا لْبُوطِيُولِي</verse>
				<verse number="14">فِينْ لْقِينَا شِي خُوتْ مُومْنِينْ، وْهُمَ يْطْلْبُو مْنَّا بَاشْ نْݣَلْسُو مْعَاهُمْ سْبَعْ يَّامْ. وْهَكَّا وْصَلْنَا لْرُومَا.</verse>
				<verse number="15">وْمْلِّي سْمْعُو الْخُوتْ فْرُومَا بْلِّي وْصَلْنَا، خَرْجُو حْتَّى لْسُوقْ أَبِّيُوسْ وْهَبْطُو لْلْبْلَايْصْ دْيَالْ الْفْنَادْقْ بْتْلَاتَة بَاشْ يْتّْلَاقَاوْنَا. وْمْلِّي شَافْهُمْ بُولُسْ، شْكَرْ اللَّهْ وْزَادْ تْشَجّْعْ.</verse>
				<verse number="16">وْمْلِّي وْصَلْنَا لْرُومَا، سْمْحُو لْبُولُسْ بَاشْ يْسْكُنْ بُوحْدُه مْعَ الْعَسْكْرِي اللِّي كَانْ كَيْحْضِيهْ.</verse>
				<verse number="17">وْمْنْ بَعْدْ تْلْتْ يَّامْ صِيفْطْ بُولُسْ لْلنَّاسْ الْمُهِمِّينْ دْيَالْ لِيهُودْ بَاشْ يْجِيوْ لْعَنْدُه، وْمْلِّي تّْجَمْعُو ݣَالْ لِيهُمْ: «آ الْخُوتْ، أَنَا مَا دْرْتْ حْتَّى شِي حَاجَة ضْدّْ شَعْبْنَا وْلَا ضْدّْ التَّقَالِيدْ دْيَالْ جْدُودْنَا، وْدَخّْلُونِي لِيهُودْ لْلْحَبْسْ فْأُورْشَلِيمْ وْسَلّْمُونِي لْلْيْدِّينْ دْ الرُّومَانْ،</verse>
				<verse number="18">اللِّي شَافُو فْالْقَضِيَّة دْيَالِي، وْبْغَاوْ يْطَلْقُو سْرَاحِي عْلَاحْقَّاشْ مَا لْقَاوْ حْتَّى شِي تُهْمَة اللِّي نْسْتَاهْلْ عْلِيهَا الْمُوتْ.</verse>
				<verse number="19">وَلَكِنْ مْلِّي مَا بْغَاوْشْ لِيهُودْ، كَانْ مْلْزُومْ عْلِيَّ نْسْتَانْفْ الدَّعْوَة دْيَالِي لْلْقَيْصَرْ بْلَا مَا يَعْنِي هَادْشِّي بْلِّي بَاغِي نْتَّهْمْ الشَّعْبْ اللِّي أَنَا مْنُّه بْشِي حَاجَة.</verse>
				<verse number="20">عْلِيهَا طْلَبْتْ نْشُوفْكُمْ وْنْتّْكَلّْمْ مْعَاكُمْ، حِيتْ رَانِي مْكَتّْفْ بْهَادْ السّْنْسْلَة عْلَى قْبَلْ الرّْجَا دْيَالْ شَعْبْ إِسْرَائِيلْ».</verse>
				<verse number="21">وْهُمَ يْݣُولُو لِيهْ: «مَا جَاتْنَا حْتَّى شِي رِسَالَة عْلَى قْبْلَكْ مْنْ بْلَادْ الْيَهُودِيَّة، وَلَا جَا عَنْدْنَا شِي وَاحْدْ مْنْ الْخُوتْ مْنْ تْمَّ وْخَبّْرْنَا وْكَلّْمْنَا بْشِي حَاجَة خَايْبَة عْلِيكْ.</verse>
				<verse number="22">وَلَكِنْ حْسَنْ لِينَا نْسَمْعُو مْنّْكْ آشْ كَتْفَكّْرْ، حِيتْ كَنْعَرْفُو بْلِّي النَّاسْ فْكُلّْ بْلَاصَة ضْدّْ هَادْ الجّْمَاعَة اللِّي نْتَ مْنّْهَا».</verse>
				<verse number="23">وْتَّافْقُو مْعَ بُولُسْ عْلَى وَاحْدْ النّْهَارْ، وْجَاوْ عَنْدُه لْدَارُه وْمْعَاهُمْ نَاسْ كْتَارْ. وْبْدَا بُولُسْ كَيْخَبّْرْهُمْ عْلَى مَمْلَكَةْ اللَّهْ مْنْ الصّْبَاحْ حْتَّى لْلعْشِيَّة. وْحَاوْلْ يْقْنَعْهُمْ شْكُونْ هُوَ يَسُوعْ مْنْ شْرَعْ مُوسَى وْكْتُبْ الْأَنْبِيَا،</verse>
				<verse number="24">شِي وْحْدِينْ مْنّْهُمْ قْتَنْعُو بْكْلَامُه وَلَكِنْ وْحْدِينْ خْرِينْ مَا آمْنُوشْ.</verse>
				<verse number="25">وْقْبَلْ مَا يْخَرْجُو مْنْ عَنْدُه وْهُمَ مَا مْتَّافْقِينْشْ مْعَ بْعْضِيَّاتْهُمْ، ݣَالْ لِيهُمْ بُولُسْ هَادْ الْكْلَامْ: «الرُّوحْ الْقُدُسْ تّْكَلّْمْ بْالْحَقّْ مْعَ جْدُودْكُمْ عْلَى لْسَانْ النّْبِي إِشْعِيَا</verse>
				<verse number="26">	وْݣَالْ: سِيرْ لْعَنْدْ هَادْ الشَّعْبْ وْݣُولْ: 	وَاخَّا تْسَمْعُو اللِّي سْمَعْتُو مَا كَتْفَهْمُو وَالُو. وْوَاخَّا تْشُوفُو اللِّي شْفْتُو مَا كَيْبَانْ لِيكُمْ وَالُو.</verse>
				<verse number="27">	حِيتْ قَلْبْ هَادْ الشَّعْبْ قْسَاحْ، 	السّْمَعْ دْيَالْهُمْ قْلَالْ، وْغَمّْضُو عِينِيهُمْ، 		بَاشْ مَا يْشُوفُوشْ بْعِينِيهُمْ، وْمَا يْسَمْعُوشْ بْوْدْنِيهُمْ، وْمَا يْفَهْمُوشْ بْقَلْبْهُمْ، وْيْرْجْعُو لِيَّ بَاشْ نْشَافِيهُمْ.</verse>
				<verse number="28">بْغِيتْكُمْ تْعَرْفُو بْلِّي اللَّهْ صِيفْطْ هَادْ النّْجَا لْلشّْعُوبْ اللِّي مَاشِي يْهُودْ وْهُمَ غَادِي يْسَمْعُو لِيهْ». [</verse>
				<verse number="29">وْمْلِّي ݣَالْ بُولُسْ هَادْ الْكْلَامْ، خَرْجُو لِيهُودْ وْبْدَاوْ كَيْتّْنَاقْشُو مْعَ بْعْضِيَّاتْهُمْ وْهُمَ مْقَلّْقِينْ.]</verse>
				<verse number="30">وْسْكَنْ بُولُسْ عَامَيْنْ كَامْلَة فْالدَّارْ اللِّي كْرَاهَا لْرَاسُه، وْكَانْ كَيْرَحّْبْ بْكُلّْ مْنْ زَارُه،</verse>
				<verse number="31">وْكَيْخَبّْرْ النَّاسْ بْمَمْلَكَةْ اللَّهْ وْكَيْعَلّْمْهُمْ عْلَى الرَّبّْ يَسُوعْ الْمَسِيحْ بْلَا مَا يْخَافْ، وْبْلَا مَا يْمَنْعُه حْتَّى حَدّْ.</verse>
			</chapter>
		</book>
		<book number="45">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ، عَبْدْ الْمَسِيحْ يَسُوعْ، اللِّي عَيّْطْ عْلِيهْ اللَّهْ بَاشْ يْكُونْ رَسُولْ وْخْتَارُه بَاشْ يْبَشّْرْ بْالْإِنْجِيلْ دْيَالُه،</verse>
				<verse number="2">اللِّي وْعَدْ بِيهْ مْنْ قْبَلْ عْلَى لْسَانْ الْأَنْبِيَا دْيَالُه فْالْكْتُبْ الْمْقَدّْسَة،</verse>
				<verse number="3">وْاللِّي كَيْتّْكَلّْمْ عْلَى وَلْدُه اللِّي جَا فْصُورْةْ بْنَادْمْ مْنْ تْرِّيكْةْ دَاوُدْ،</verse>
				<verse number="4">وْبْالرُّوحْ الْقُدُسْ بَانْ بْلِّي هُوَ وَلْدْ اللَّهْ بْالْقُوَّة حِيتْ تّْبْعَتْ مْنْ بِينْ الْمُوتَى. يَسُوعْ الْمَسِيحْ رَبّْنَا،</verse>
				<verse number="5">اللِّي بِيهْ وْعْلَى وْدّْ الْإِسْمْ دْيَالُه، تّْعْطَاتْ لِينَا النِّعْمَة بَاشْ نْكُونُو رُسُلْ وْنْخَبّْرُو ݣَاعْ الشّْعُوبْ بَاشْ يْآمْنُو بِيهْ وْيْطِيعُوهْ،</verse>
				<verse number="6">وْمْنْ بِينَاتْهُمْ حْتَّى نْتُمَ اللِّي عَيّْطْ لِيكُمْ اللَّهْ بَاشْ تْكُونُو دْيَالْ يَسُوعْ الْمَسِيحْ.</verse>
				<verse number="7">كَنْكْتَبْ لْݣَاعْ النَّاسْ الْعْزَازْ عَنْدْ اللَّهْ اللِّي فْرُومَا، اللِّي خْتَارْهُمْ يْكُونُو مْقَدّْسِينْ. وْكَنْطْلَبْ بَاشْ تّْعْطَى لِيكُمْ النِّعْمَة وْالْهْنَا مْنْ اللَّهْ بَّانَا وْالرَّبّْ يَسُوعْ الْمَسِيحْ.</verse>
				<verse number="8">فْاللّْوّْلْ، كَنْشْكَرْ الْإِلَاهْ دْيَالِي بْيَسُوعْ الْمَسِيحْ عْلَى وْدّْكُمْ كُلّْكُمْ عْلَاحْقَّاشْ خْبَارْ الْإِيمَانْ دْيَالْكُمْ وْصَلْ لْلدّْنْيَا كُلّْهَا.</verse>
				<verse number="9">وْرَاهْ اللَّهْ اللِّي كَنْخْدَمْ لِيهْ مْنْ كُلّْ قَلْبِي مْلِّي كَنْبَشّْرْ بْالْإِنْجِيلْ دْيَالْ وَلْدُه، كَيْشْهَدْ لِيَّ بْلِّي دِيمَا كَنْتّْفَكّْرْكُمْ،</verse>
				<verse number="10">وْكَنْطْلَبْ دِيمَا فْالصّْلَاة دْيَالِي بَاشْ اللَّهْ يّْسَّرْ لِيَّ بْالْمُرَادْ دْيَالُه نْجِي لْعَنْدْكُمْ.</verse>
				<verse number="11">حِيتْ رَانِي مْشْتَاقْ نْشُوفْكُمْ، بَاشْ نْشَارْكْ مْعَاكُمْ مَوْهِبَة رُوحِيَّة تْقَوِّيكُمْ،</verse>
				<verse number="12">وْهَكَّا غَنْشَجّْعُو بْعْضِيَّاتْنَا بْالْإِيمَانْ دْيَالْكُمْ وْدْيَالِي اللِّي مْشَارْكِينُه.</verse>
				<verse number="13">وْبْغِيتْكُمْ تْعَرْفُو آ الْخُوتْ، بْلِّي بْزَّافْ دْ الْمَرَّاتْ نْوِيتْ نْجِي لْعَنْدْكُمْ بَاشْ الْخْدْمَة دْيَالِي تْعْطِي فِيكُمْ الْغْلَّة كِمَا عْطَاتْ بِينْ الشّْعُوبْ لْخْرِينْ، وَلَكِنْ حْتَّى لْدَابَا مَا قْدَرْتْشْ نْجِي.</verse>
				<verse number="14">حِيتْ وَاجْبْ عْلِيَّ نْبَشّْرْ الْيُونَانِيِّينْ وْالْأَجَانِبْ، الْحُكَمَا وْالنَّاسْ اللِّي مَا كَيْفَهْمُوشْ.</verse>
				<verse number="15">وْهَادْشِّي عْلَاشْ عَنْدِي الرّْغْبَة بَاشْ نْبَشّْرْكُمْ بْالْإِنْجِيلْ حْتَّى نْتُمَ اللِّي فْرُومَا.</verse>
				<verse number="16">رَانِي مَا كَنْحْشَمْشْ بْالْإِنْجِيلْ حِيتْ هُوَ قُوَّةْ اللَّهْ لْلنّْجَا لْكُلّْ وَاحْدْ اللِّي كَيْآمْنْ، لْلِيهُودْ فْاللّْوّْلْ وْحْتَّى لْلْيُونَانِيِّينْ.</verse>
				<verse number="17">حِيتْ فِيهْ بَانْتْ التَّقْوَى اللِّي كَيْعْطِيهَا اللَّهْ بْالْإِيمَانْ وْبْالْإِيمَانْ بُوحْدُه، كِيفْ مْكْتُوبْ فْكْتَابْ اللَّهْ: «رَاهْ بْنَادْمْ اللِّي مْتَّاقِي اللَّهْ بْالْإِيمَانْ غَيْعِيشْ».</verse>
				<verse number="18">حِيتْ اللَّهْ بَيّْنْ الْغَضَبْ دْيَالُه مْنْ السّْمَا عْلَى ݣَاعْ الشَّرّْ وْالدّْنُوبْ دْيَالْ النَّاسْ اللِّي كَيْضَرّْݣُو الْحَقّْ بْالدّْنُوبْ.</verse>
				<verse number="19">عْلَاحْقَّاشْ ݣَاعْ دَاكْشِّي اللِّي مُمْكِنْ يْعَرْفُوهْ عْلَى اللَّهْ بَايْنْ لِيهُمْ، حِيتْ اللَّهْ بَيّْنُه لِيهُمْ.</verse>
				<verse number="20">وْمْنْ الْوَقْتْ اللِّي تّْخَلْقَاتْ فِيهْ الدّْنْيَا، وْصِفَاتْ اللَّهْ اللِّي مَا كَتّْشَافْشْ، اللِّي هِيَ الْقُدْرَة دْيَالُه الدَّايْمَة وْالْأُلُوهِيَّة دْيَالُه، كَتْبَانْ فْالْمْخْلُوقَاتْ دْيَالُه، وْهَكَّا مَا بْقَى عَنْدْهُمْ حْتَّى عُدْرْ.</verse>
				<verse number="21">عْلَاحْقَّاشْ مْلِّي عَرْفُو اللَّهْ، مَا عْطَاوْهْشْ الْعَزّْ وْالشُّكْرْ اللِّي كَيْلِيقْ بِيهْ، وَلَكِنْ الْأَفْكَارْ دْيَالْهُمْ فْسْدَاتْ وْعْقَلْهُمْ الْخَاوِي وْلَّى مْضَلّْمْ.</verse>
				<verse number="22">كَيْݣُولُو بْلِّي هُمَ حُكَمَا وَلَكِنْ هُمَ حْمَّاقْ،</verse>
				<verse number="23">وْبَدّْلُو الْعَزّْ دْيَالْ اللَّهْ اللِّي مَا كَيْفْنَاشْ بْتَمَاتِيلْ عْلَى صُورْةْ بْنَادْمْ اللِّي كَيْفْنَى، وْالطّْيُورْ، وْالْحَيَوَانَاتْ اللِّي كَتْمْشِي، وْالْحَيَوَانَاتْ اللِّي كَتْزْحَفْ.</verse>
				<verse number="24">عْلَى هَادْشِّي خْلَّاهُمْ اللَّهْ يْتْبْعُو الشَّهَوَاتْ دْيَالْ قْلُوبْهُمْ، وْيْمْشِيوْ لْلْفْسَادْ بَاشْ يْطِيّْحُو مْنْ قِيمْةْ الدَّاتْ دْيَالْ بْعْضِيَّاتْهُمْ.</verse>
				<verse number="25">حِيتْ بَدّْلُو الْحَقّْ دْيَالْ اللَّهْ بْالْكْدُوبْ، وْعْبْدُو وْخْدْمُو الْمْخْلُوقْ فْعُوضْ الْخَالْقْ، اللِّي كَيْتّْبَارْكْ عْلَى الدّْوَامْ. آمِينْ.</verse>
				<verse number="26">عْلَى دَاكْشِّي خْلَّاهُمْ اللَّهْ لْلشَّهَوَاتْ الْخَايْبَة، حِيتْ عْيَالَاتْهُمْ بَدّْلُو الْعَلَاقَة الْجِنْسِيَّة الطَّبِيعِيَّة بْالْعَلَاقَة اللِّي مَاشِي طَبِيعِيَّة.</verse>
				<verse number="27">وْبْنَفْسْ الطَّرِيقَة سْمْحُو الرّْجَالْ حْتَّى هُمَ فْالْعَلَاقَة الْجِنْسِيَّة الطَّبِيعِيَّة مْعَ الْعْيَالَاتْ، وْوْلَّاوْ كَيْتّْشَهَّاوْ بْعْضِيَّاتْهُمْ، وْكَيْفَسْدُو رْجَالْ مْعَ رْجَالْ، وْهَكَّا خْدَاوْ الْعِقَابْ اللِّي كَيْسْتَاهْلُوهْ عْلَى دَاكْشِّي اللِّي دَارُو.</verse>
				<verse number="28">وْحِيتْ مَا بْغَاوْشْ يْبْقَاوْ يْعَرْفُو اللَّهْ، خْلَّاهُمْ اللَّهْ يْتْبْعُو الْأَفْكَارْ دْيَالْهُمْ الْفَاسْدَة بَاشْ يْدِيرُو دَاكْشِّي اللِّي مَا خَاصُّوشْ يْتْدَارْ.</verse>
				<verse number="29">وْكَتْرُو فِيهُمْ ݣَاعْ نْوَاعْ الضُّلْمْ وْالْفْسَادْ وْالشَّرّْ وْالطّْمَعْ وْالْخُبْتْ، وْكْتَرْ فِيهُمْ الْحْسَدْ وْالْقْتِيلَة وْالْخْصُومَة وْالْخْدِيعَة وْالْكْلَامْ الْخَايْبْ ضْدّْ النَّاسْ،</verse>
				<verse number="30">نْمَّامِينْ، وَكَيْكَرْهُو اللَّهْ، وْكَيْسَبُّو النَّاسْ، وْكَيْتّْكَبّْرُو وْكَيْفْتَخْرُو بْرَاسْهُمْ وْكَيْدِيرُو أَعْمَالْ الشَّرّْ وْمَا كَيْطِيعُوشْ وَالِدِيهُمْ،</verse>
				<verse number="31">مَا عَنْدْهُمْ لَا فْهَامَة وْمَا فِيهُمْ لَا تِقَة وَلَا مْحَنَّة وَلَا رَحْمَة.</verse>
				<verse number="32">وْوَاخَّا كَيْعَرْفُو بْلِّي حُكْمْ اللَّهْ عْلَى اللِّي كَيْدِيرُو بْحَالْ هَادْ الْأَعْمَالْ هُوَ الْمُوتْ، مَا بْقَاوْشْ غِيرْ كَيْدِيرُوهَا، وَلَكِنْ كَيْفَرْحُو حْتَّى بْالنَّاسْ اللِّي كَيْدِيرُوهَا.</verse>
			</chapter>
			<chapter number="2">
				<verse number="1">الْفَصْلْ التَّانِي عْلَى هَادْشِّي، رَاهْ مَا عَنْدْكْ حْتَّى عُدْرْ كِمَا بْغِيتِي تْكُونْ آ اللِّي كَتْحْكَمْ عْلَى نَاسْ خْرِينْ، حِيتْ مْلِّي كَتْحْكَمْ عْلَى غِيرْكْ وْنْتَ كَتْدِيرْ دَاكْشِّي اللِّي كَيْدِيرُه، رَاكْ كَتْحْكَمْ حْتَّى عْلَى رَاسْكْ.</verse>
				<verse number="2">وْرَاهْ حْنَا كَنْعَرْفُو بْلِّي اللَّهْ كَيْحْكَمْ بْالْحَقّْ عْلَى النَّاسْ اللِّي كَيْدِيرُو بْحَالْ هَادْ الْأُمُورْ.</verse>
				<verse number="3">وْنْتَ آ اللِّي كَتْحْكَمْ عْلَى اللِّي كَيْدِيرُو بْحَالْ هَادْ الْأُمُورْ وْكَتْدِيرْ بْحَالْهُمْ، وَاشْ كَتْضَنّْ بْلِّي غَتْفْلَتْ مْنْ الْعِقَابْ دْيَالْ اللَّهْ؟</verse>
				<verse number="4">وْلَا يَاكْمَا كَتْحْتَقْرْ لُطْفْ اللَّهْ الْكْبِيرْ وْالصّْبَرْ وْالتَّحَمُّلْ دْيَالُه، وْنْتَ مَا عَارْفْشْ بْلِّي لُطْفْ اللَّهْ هُوَ اللِّي كَيْدِّيكْ لْلتُّوبَة؟</verse>
				<verse number="5">وَلَكِنْ بْسْبَابْ قْسُوحِيَّةْ قَلْبَكْ وْالْعْنَادْ دْيَالْكْ، رَاكْ كَتْجْمَعْ لْرَاسْكْ غَضَبْ اللَّهْ لْلنّْهَارْ دْ الْغَضَبْ، اللِّي فِيهْ غَيْبَانْ بْلِّي اللَّهْ كَيْحْكَمْ بْالْعَدْلْ عْلَى النَّاسْ،</verse>
				<verse number="6">وْغَيْجَازِي كُلّْ وَاحْدْ عْلَى حْسَابْ الْأَعْمَالْ دْيَالُه:</verse>
				<verse number="7">إِمَّا بْالْحَيَاةْ الدَّايْمَة لْهَادُوكْ اللِّي بْالصّْبَرْ دْيَالْهُمْ كَيْدِيرُو أَعْمَالْ الْخِيرْ، وْكَيْقَلّْبُو عْلَى الْعَزّْ وْالْكَرَامَة وْالْحَيَاةْ اللِّي مَا كَتْفْنَاشْ،</verse>
				<verse number="8">وَإِمَّا بْالْغَضَبْ وْالسَّخْطْ عْلَى هَادُوكْ اللِّي كَيْضَادُّو اللَّهْ، وْكَيْرَفْضُو الْحَقّْ، وْكَيْتْبْعُو الضُّلْمْ.</verse>
				<verse number="9">غَيْكُونْ الْعْدَابْ وْالْمْحْنَة لْكُلّْ وَاحْدْ كَيْدِيرْ الشَّرّْ، لْلِيهُودْ فْاللّْوّْلْ وْحْتَّى لْلْيُونَانِيِّينْ،</verse>
				<verse number="10">وْغَيْكُونْ الْعَزّْ وْالْكَرَامَة وْالْهْنَا لْكُلّْ وَاحْدْ كَيْدِيرْ الْخِيرْ، لْلِيهُودْ فْاللّْوّْلْ وْحْتَّى لْلْيُونَانِيِّينْ،</verse>
				<verse number="11">حِيتْ اللَّهْ مَا كَيْدِيرْشْ الْوْجْهِيَّاتْ.</verse>
				<verse number="12">عْلَاحْقَّاشْ ݣَاعْ النَّاسْ اللِّي دَنْبُو وْمَا عَنْدْهُمْشْ الشّْرَعْ، رَاهُمْ غَيْتّْهَلْكُو بْلَا هَادْ الشّْرَعْ، وْݣَاعْ النَّاسْ اللِّي دَنْبُو وْعَنْدْهُمْ الشّْرَعْ رَاهْ بْهَادْ الشّْرَعْ غَيْتّْحْكَمْ عْلِيهُمْ.</verse>
				<verse number="13">مَاشِي اللِّي كَيْسَمْعُو لْلشّْرَعْ هُمَ اللِّي مْتَّاقْيِينْ عَنْدْ اللَّهْ، وَلَكِنْ اللِّي كَيْدِيرُو بْالشّْرَعْ.</verse>
				<verse number="14">حِيتْ الشّْعُوبْ اللِّي مَاشِي يْهُودْ وْمَا عَنْدْهُمْشْ الشّْرَعْ، مْلِّي كَيْدِيرُو بْالطّْبِيعَة دْيَالْهُمْ دَاكْشِّي اللِّي فْالشّْرَعْ، رَاهُمْ شْرَعْ لْرَاسْهُمْ وَاخَّا مَا عَنْدْهُمْشْ الشّْرَعْ،</verse>
				<verse number="15">وْكَيْبَيّْنُو بْلِّي فْرَايْضْ الشّْرَعْ مْكْتُوبَة فْقْلُوبْهُمْ، وْهَادْشِّي كَيْشْهَدْ عْلِيهْ الضَّمِيرْ وْالْأَفْكَارْ دْيَالْهُمْ، اللِّي مَرَّة كَيْتَّهْمُوهُمْ وْمَرَّة كَيْدَافْعُو عْلِيهُمْ.</verse>
				<verse number="16">وْݣَاعْ هَادْشِّي غَيْبَانْ فْالنّْهَارْ اللِّي غَيْحْكَمْ فِيهْ اللَّهْ عْلَى أَسْرَارْ النَّاسْ بْيَسُوعْ الْمَسِيحْ، عْلَى حْسَابْ الْإِنْجِيلْ اللِّي كَنْبَشّْرْ بِيهْ.</verse>
				<verse number="17">وْنْتَ اللِّي كَتّْسَمِّي رَاسْكْ يْهُودِي وْكَتْعَوّْلْ عْلَى الشّْرَعْ، وْكَتْفْتَخْرْ بْالْعَلَاقَة دْيَالْكْ مْعَ اللَّهْ،</verse>
				<verse number="18">وْكَتْعْرَفْ الْمُرَادْ دْيَالُه، وْكَتْمَيّْزْ الْأُمُورْ الْمْزْيَانَة بْدَاكْشِّي اللِّي تْعَلّْمْتِيهْ مْنْ الشّْرَعْ،</verse>
				<verse number="19">وْكَتِّيقْ فْرَاسْكْ بْلِّي نْتَ كَتْݣَوّْدْ الْعَمْيِينْ، وْبْلِّي نْتَ نُورْ لْهَادُوكْ اللِّي فْالضّْلَامْ،</verse>
				<verse number="20">وْبْلِّي كَتْأَدّْبّْ اللِّي مَا كَيْفَهْمُوشْ وْكَتْعَلّْمْ النَّاسْ الصّْغَارْ، حِيتْ فْالشّْرَعْ عَنْدْكْ الْمَعْرِفَة وْالْحَقّْ مْكْمُولِينْ.</verse>
				<verse number="21">إِيوَا نْتَ اللِّي كَتْعَلّْمْ غِيرْكْ، عْلَاشْ مَا كَتْعَلّْمْشْ رَاسْكْ؟ نْتَ اللِّي كَتْوَصِّي بَاشْ مَا تْكُونْشْ السّْرْقَة، وَاشْ مَا كَتْسْرَقْشْ؟</verse>
				<verse number="22">نْتَ اللِّي كَتْحَرّْمْ الْفْسَادْ وَاشْ مَا كَتْفْسَدْشْ؟ نْتَ اللِّي كَتْكْرَهْ الْأَصْنَامْ، وَاشْ مَا كَتْسْرَقْشْ دَاكْشِّي اللِّي فْالْبْلَايْصْ فِينْ هُمَ كَايْنِينْ؟</verse>
				<verse number="23">نْتَ اللِّي كَتْفْتَخْرْ بْالشّْرَعْ وَاشْ مَا كَتْشَوّْهْشْ بْالسُّمْعَة دْ اللَّهْ مْلِّي كَتْعْصَى الشّْرَعْ؟</verse>
				<verse number="24">حِيتْ بْسْبَابْكُمْ غَيْتّْݣَالْ كْلَامْ الْكُفْرْ فْحَقّْ إِسْمْ اللَّهْ فْوَسْطْ الشّْعُوبْ اللِّي مَاشِي يْهُودْ، كِمَا مْكْتُوبْ فْكْتَابْ اللَّهْ.</verse>
				<verse number="25">إِلَا كْنْتِ كَتْدِيرْ بْالشّْرَعْ، رَاهْ الْخْتَانَة دْيَالْكْ عَنْدْهَا قِيمَة، وْإِلَا مَا كْنْتِيشْ كَتْدِيرْ بْالشّْرَعْ رَاهْ خْتَانْتْكْ بْحَالْ إِلَا عَمّْرْهَا مَا كَانْتْ!</verse>
				<verse number="26">إِيوَا إِلَا كَانْ اللِّي مَا مْخَتّْنْشْ كَيْدِيرْ بْفْرَايْضْ الشّْرَعْ، وَاشْ اللَّهْ مَا كَيْعْتَبْرُوشْ بْحَالْ إِلَا تْخَتّْنْ؟</verse>
				<verse number="27">وْاللِّي مَا مْخَتّْنْشْ وَلَكِنْ كَيْدِيرْ بْالشّْرَعْ، غَيْحْكَمْ عْلِيكْ نْتَ اللِّي عَنْدْكْ الْكْتَابْ وْالْخْتَانَة، وْمَا كَتْدِيرْشْ بْالشّْرَعْ.</verse>
				<verse number="28">حِيتْ لِيهُودِي مَاشِي هُوَ لِيهُودِي بْالْمَضْهَرْ، وْالْخْتَانَة مَاشِي هِيَ الْخْتَانَة اللِّي كَتْبَانْ فْالدَّاتْ،</verse>
				<verse number="29">وَلَكِنْ لِيهُودِي هُوَ لِيهُودِي مْنْ لْدَاخْلْ، وْالْخْتَانَة هِيَ الْخْتَانَة دْيَالْ الْقَلْبْ بْالرُّوحْ الْقُدُسْ، مَاشِي بْالشّْرَعْ الْمْكْتُوبْ. هَادَا مَا كَيْمَدْحُوهْشْ النَّاسْ وَلَكِنْ اللَّهْ هُوَ اللِّي كَيْمَدْحُه.</verse>
			</chapter>
			<chapter number="3">
				<verse number="1">الْفَصْلْ التَّالْتْ إِيوَا آشْ مْنْ فْضَلْ عَنْدْ لِيهُودِي؟ وْآشْ مْنْ فَايْدَة فْالْخْتَانَة؟</verse>
				<verse number="2">رَاهْ بْزَّافْ وْمْنْ ݣَاعْ الجّْوَايْهْ! وْالْحَاجَة اللّْوّْلَى، اللَّهْ أَمّْنْ لِيهُودْ عْلَى كْلَامُه.</verse>
				<verse number="3">إِيوَا آشْ غَيْوْقَعْ إِلَا كَانُو شِي وْحْدِينْ مَاشِي أُمَنَا؟ وَاشْ هَادْشِّي غَيْلْغِي الْأَمَانَة دْيَالْ اللَّهْ؟</verse>
				<verse number="4">حَاشَا! رَاهْ اللَّهْ صَادْقْ وَاخَّا النَّاسْ كُلّْهُمْ كْدَّابِينْ. كِمَا مْكْتُوبْ فْكْتَابْ اللَّهْ: «رَاهْ غَتْكُونْ صَادْقْ فْكْلَامْكْ، وْمْلِّي يْحَاكْمُوكْ غَتْرْبَحْهُمْ».</verse>
				<verse number="5">وَلَكِنْ إِلَا كَانْ الْإِتْمْ دْيَالْنَا كَيْبَيّْنْ الْحَقّْ دْيَالْ اللَّهْ، آشْ يْمْكَنْ لِينَا نْݣُولُو؟ وَاشْ اللَّهْ ضَالْمْ مْلِّي كَيْنَزّْلْ الْغَضَبْ دْيَالُه؟ وْهْنَا كَنْتّْكَلّْمْ بْالْمَنْطِقْ دْيَالْ بْنَادْمْ.</verse>
				<verse number="6">حَاشَا! وَإِلَّا كِيفَاشْ غَيْحْكَمْ اللَّهْ عْلَى الدّْنْيَا؟</verse>
				<verse number="7">وَلَكِنْ إِلَا كَانْ الْكْدُوبْ دْيَالِي كَيْزِيدْ يْبَيّْنْ الصِّدْقْ دْيَالْ اللَّهْ بَاشْ يْبَانْ الْعَزّْ دْيَالُه، عْلَاشْ مَازَالْ كَيْحْكَمْ عْلِيَّ اللَّهْ بْحَالْ شِي مُدْنِبْ؟</verse>
				<verse number="8">وْعْلَاشْ مَا نْدِيرُوشْ الشَّرّْ بَاشْ يْخْرَجْ مْنُّه الْخِيرْ، كِيفْ كَيْتَّهْمُونَا شِي وْحْدِينْ بْالزُّورْ وْكَيْݣُولُو عْلِينَا بْلِّي حْنَا كَنْݣُولُو هَادْشِّي؟ هَادْ النَّاسْ كَيْسْتَاهْلُو الْعِقَابْ.</verse>
				<verse number="9">إِيوَا أَشْنُو؟ وَاشْ حْنَا لِيهُودْ حْسَنْ مْنْ لْخْرِينْ؟ لَّا أَبَدًا! رَاهْ سْبَقْ لِيَّ بَيّْنْتْ بْلِّي لِيهُودْ وْالْيُونَانِيِّينْ كُلّْهُمْ عْبِيدْ لْلدّْنُوبْ،</verse>
				<verse number="10">كِمَا مْكْتُوبْ فْكْتَابْ اللَّهْ: «مَا كَايْنْ حْتَّى إِنْسَانْ مْتَّاقِي اللَّهْ، وَلَا وَاحْدْ.</verse>
				<verse number="11">مَا كَايْنْ حْتَّى وَاحْدْ كَيْفْهَمْ، حْتَّى وَاحْدْ مَا كَيْقَلّْبْ عْلَى اللَّهْ.</verse>
				<verse number="12">	كُلّْهُمْ خَرْجُو عْلَى الطّْرِيقْ وْوْلَّاوْ مَا كَيْسْوَاوْ وْمَا كَيْصْلَاحُو، مَا كَايْنْ حْتَّى وَاحْدْ اللِّي كَيْدِيرْ الْخِيرْ، وَلَا وَاحْدْ.</verse>
				<verse number="13">	الْقْرْجُوطَة دْيَالْهُمْ قْبَرْ مْحْلُولْ، بْاللّْسَانْ دْيَالْهُمْ كَيْخَدْعُو. وْتَحْتْ شْفَايْفْهُمْ كَايْنْ السّْمّْ دْ اللّْفَاعِي.</verse>
				<verse number="14">فُمّْهُمْ عَامْرْ بْالسْبَّانْ وْالْكْلَامْ اللِّي كَيْجْرَحْ.</verse>
				<verse number="15">رْجْلِيهُمْ زْرْبَانِينْ بَاشْ يْمْشِيوْ يْسَيّْلُو الدّْمْ.</verse>
				<verse number="16">الْخَرَابْ وْالْبُؤْسْ فِينْ مَا مْشَاوْ.</verse>
				<verse number="17">وْعَمّْرْهُمْ مَا عَرْفُو طْرِيقْ الْهْنَا.</verse>
				<verse number="18">وْخُوفْ اللَّهْ مَا كَايْنْشْ قُدَّامْ عِينِيهُمْ».</verse>
				<verse number="19">وْحْنَا كَنْعَرْفُو بْلِّي ݣَاعْ دَاكْشِّي اللِّي كَيْݣُولُه الشّْرَعْ، كَيْهْضَرْ بِيهْ مْعَ هَادُوكْ اللِّي عَنْدْهُمْ الشّْرَعْ، بَاشْ حْتَّى وَاحْدْ مَا تْكُونْ عَنْدُه حُجَّة، وْتْوَلِّي الدّْنْيَا كُلّْهَا تَحْتْ الْحُكْمْ دْيَالْ اللَّهْ.</verse>
				<verse number="20">عْلَاحْقَّاشْ بْأَعْمَالْ الشّْرَعْ حْتَّى وَاحْدْ مَا غَيْوَلِّي مْتَّاقِي فْنَضَرْ اللَّهْ، حِيتْ بْالشّْرَعْ كَيْتّْعَرْفُو الدّْنُوبْ.</verse>
				<verse number="21">وَلَكِنْ دَابَا، رَاهْ بَانْتْ التَّقْوَى اللِّي كَيْبْغِيهَا اللَّهْ بْلَا شْرَعْ، وْهَادْشِّي كَيْشْهَدْ لِيهْ الشّْرَعْ وْالْأَنْبِيَا.</verse>
				<verse number="22">وْهَادْ التَّقْوَى كَيْعْطِيهَا اللَّهْ لْݣَاعْ هَادُوكْ اللِّي كَيْآمْنُو بْيَسُوعْ الْمَسِيحْ، حِيتْ مَا عَنْدُوشْ الْفَرْقْ بِينْ الْبَشَرْ،</verse>
				<verse number="23">عْلَاحْقَّاشْ كُلّْهُمْ دَنْبُو وْتّْحَرْمُو مْنْ الْعَزّْ دْ اللَّهْ.</verse>
				<verse number="24">وَلَكِنْ بْفْضَلْ النِّعْمَة دْيَالْ اللَّهْ وْلَّاوْ بَارْيِينْ بْلَا تَمَنْ بْالْمَسِيحْ يَسُوعْ اللِّي فْدَاهُمْ،</verse>
				<verse number="25">اللِّي قَدّْمُه اللَّهْ دْبِيحَة وْبْالدّْمْ دْيَالُه غْفَرْ دْنُوبْ النَّاسْ اللِّي كَيْآمْنُو بِيهْ، بَاشْ يْبَانْ الْعَدْلْ دْيَالْ اللَّهْ، عْلَاحْقَّاشْ مَا عَاقْبْشْ النَّاسْ عْلَى الدّْنُوبْ اللِّي فَاتُو،</verse>
				<verse number="26">فْوَقْتْ الصّْبَرْ دْيَالُه، بَاشْ يْبَيّْنْ الْعَدْلْ دْيَالُه فْهَادْ الزّْمَانْ وْيْرَدّْ كُلّْ وَاحْدْ كَيْآمْنْ بْيَسُوعْ بَارِي.</verse>
				<verse number="27">وَاشْ كَايْنْ عْلَاشْ نْفْتَخْرُو؟ لَّا، مَا كَايْنْشْ. وْبْآشْ مْنْ شْرَعْ غَنْفْتَخْرُو؟ وَاشْ بْشْرَعْ الْأَعْمَالْ؟ لَّا، وَلَكِنْ بْشْرَعْ الْإِيمَانْ.</verse>
				<verse number="28">حِيتْ كَنْعَرْفُو بْلِّي بْنَادْمْ كَيْوَلِّي مْتَّاقِي فْنَضَرْ اللَّهْ عْلَى وْدّْ الْإِيمَانْ دْيَالُه، بْلَا مَا يْدِيرْ بْأَعْمَالْ الشّْرَعْ.</verse>
				<verse number="29">وْلَا وَاشْ اللَّهْ إِلَاهْ دْيَالْ لِيهُودْ بُوحْدْهُمْ؟ وَاشْ هُوَ مَاشِي إِلَاهْ حْتَّى دْيَالْ الشّْعُوبْ اللِّي مَاشِي يْهُودْ؟ مْعْلُومْ! رَاهْ هُوَ إِلَاهْ حْتَّى دْيَالْ الشّْعُوبْ اللِّي مَاشِي يْهُودْ.</verse>
				<verse number="30">حِيتْ كَايْنْ غِيرْ إِلَاهْ وَاحْدْ، هُوَ اللِّي غَيْرَدّْ اللِّي مْخَتّْنِينْ وْحْتَّى اللِّي مَا مْخَتّْنِينْشْ مْتَّاقْيِينْ بْالْإِيمَانْ دْيَالْهُمْ.</verse>
				<verse number="31">إِيوَا! وَاشْ كَنْلْغِيوْ الشّْرَعْ بْالْإِيمَانْ؟ حَاشَا! وَلَكِنْ بْالْإِيمَانْ كَنْزِيدُو نْتَبّْتُوهْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ أَشْنُو غَنْݣُولُو عْلَى جْدّْنَا إِبْرَاهِيمْ اللِّي حْنَا مْنْ صْلْبُه؟ أَشْنُو لْقَا فْهَادْ الْمُوضُوعْ؟</verse>
				<verse number="2">حِيتْ كُونْ إِبْرَاهِيمْ وْلَّى مْتَّاقِي اللَّهْ بْسْبَابْ الْأَعْمَالْ دْيَالُه، كُونْ كَانْ عَنْدُه الْحَقّْ يْفْتَخْرْ، وَلَكِنْ مَاشِي قُدَّامْ اللَّهْ.</verse>
				<verse number="3">حِيتْ أَشْنُو كَيْݣُولْ كْتَابْ اللَّهْ؟: «آمْنْ إِبْرَاهِيمْ بْاللَّهْ، وْحْسْبُه اللَّهْ مْتَّاقِي».</verse>
				<verse number="4">إِلَا دَارْ شِي وَاحْدْ شِي خْدْمَة، رَاهْ مَا كَيَاخُدْشْ الْأُجْرَة حِيتْ شِي وَاحْدْ غَيْنْعَمْ عْلِيهْ بِيهَا، وَلَكِنْ حِيتْ كَيْسْتَاهْلْهَا.</verse>
				<verse number="5">أَمَّا اللِّي مَا كَيْدِيرْشْ شِي عَمَلْ وْكَيْآمْنْ بْاللَّهْ اللِّي كَيْغْفَرْ لْلْمُدْنِبْ، رَاهْ غَيْحَسْبُه اللَّهْ مْتَّاقِي عْلَى وْدّْ الْإِيمَانْ دْيَالُه.</verse>
				<verse number="6">كِمَا كَيْݣُولْ دَاوُدْ حْتَّى هُوَ، مْلِّي تّْكَلّْمْ عْلَى الْفَرْحَة دْيَالْ بْنَادْمْ اللِّي كَيْحَسْبُه اللَّهْ مْتَّاقِي بْلَا مَا يْشُوفْ أَعْمَالُه:</verse>
				<verse number="7">«سْعْدَاتْ اللِّي تّْغْفَرْ الْإِتْمْ دْيَالْهُمْ، وْتّْسَتْرُو دْنُوبْهُمْ.</verse>
				<verse number="8">سْعْدَاتْ الرَّاجْلْ اللِّي مَا غَيْحَاسْبُوشْ الرَّبّْ عْلَى دْنُوبُه».</verse>
				<verse number="9">وَاشْ هَادْ الْفَرْحَة تّْݣَالْتْ غِيرْ عْلَى النَّاسْ اللِّي مْخَتّْنِينْ وْلَا حْتَّى عْلَى اللِّي مَا مْخَتّْنِينْشْ؟ حِيتْ كَنْݣُولُو: رَاهْ اللَّهْ حْسَبْ إِبْرَاهِيمْ مْتَّاقِي عْلَى وْدّْ الْإِيمَانْ دْيَالُه.</verse>
				<verse number="10">وَلَكِنْ إِيمْتَى كَانْ هَادْشِّي؟ وَاشْ مْنْ بَعْدْ مَا تّْخَتّْنْ وْلَا قْبَلْ؟ رَاهْ مَاشِي مْنْ بَعْدْ، وَلَكِنْ قْبَلْ.</verse>
				<verse number="11">وْمْنْ بَعْدْ خْدَا إِبْرَاهِيمْ الْعَلَامَة دْ الْخْتَانَة، بَاشْ تْكُونْ حُجَّة بْلِّي اللَّهْ حْسْبُه مْتَّاقِي عْلَى وْدّْ الْإِيمَانْ دْيَالُه قْبَلْ مَا يْتّْخَتّْنْ، بَاشْ يْكُونْ هُوَ الْبُو دْيَالْ ݣَاعْ هَادُوكْ اللِّي كَيْآمْنُو بْلَا مَا يْتّْخَتّْنُو، وْاللَّهْ حْسَبْهُمْ حْتَّى هُمَ مْتَّاقْيِينْ.</verse>
				<verse number="12">وْيْكُونْ هُوَ الْبُو دْيَالْ الْمْخَتّْنِينْ اللِّي مَاشِي غِيرْ مْخَتّْنِينْ، وَلَكِنْ كَيْتْبْعُو طْرِيقْ إِيمَانْ بَّانَا إِبْرَاهِيمْ اللِّي آمْنْ بْاللَّهْ قْبَلْ مَا يْتّْخَتّْنْ.</verse>
				<verse number="13">حِيتْ الْوَعْدْ دْ اللَّهْ لْإِبْرَاهِيمْ وْالتّْرِّيكَة دْيَالُه بَاشْ يْوَرْتُو الدّْنْيَا، مَا جَاشْ عْلَى حْسَابْ الشّْرَعْ، وَلَكِنْ عْلَى حْسَابْ التَّقْوَى دْيَالْ إِيمَانُه.</verse>
				<verse number="14">حِيتْ كُونْ كَانْ الْوَرْتْ غِيرْ لْهَادُوكْ اللِّي كَيْطِيعُو الشّْرَعْ، كُونْ الْإِيمَانْ مَا عَنْدُه فَايْدَة وْالْوَعْدْ مَا عَنْدُه قِيمَة.</verse>
				<verse number="15">حِيتْ الشّْرَعْ كَيْتّْسَبّْبْ فْالْغَضَبْ دْيَالْ اللَّهْ. وَلَكِنْ كُونْ مَا كَانْشْ الشّْرَعْ مَا غَتْكُونْشْ الْمَعْصِيَّة.</verse>
				<verse number="16">عْلَى هَادْشِّي كَيْتّْبْنَى الْوَعْدْ عْلَى الْإِيمَانْ بَاشْ يْكُونْ نِعْمَة مْنْ عَنْدْ اللَّهْ، وْيْكُونْ الْوَعْدْ مْضْمُونْ لْݣَاعْ تْرِّيكْةْ إِبْرَاهِيمْ، مَاشِي غِيرْ لْلنَّاسْ اللِّي كَيْعِيشُو تَحْتْ الشّْرَعْ، وَلَكِنْ حْتَّى لْلنَّاسْ اللِّي كَيْعِيشُو بْالْإِيمَانْ بْحَالْ إِبْرَاهِيمْ اللِّي هُوَ بَّانَا كَامْلِينْ.</verse>
				<verse number="17">كِمَا مْكْتُوبْ فْكْتَابْ اللَّهْ: «رَانِي خْتَارِيتْكْ بَاشْ تْكُونْ الْبُو دْيَالْ بْزَّافْ دْ الشّْعُوبْ». وْإِبْرَاهِيمْ هُوَ بَّانَا قُدَّامْ اللَّهْ اللِّي آمْنْ بِيهْ، اللَّهْ اللِّي كَيْحْيِي الْمُوتَى وْكَيْآمْرْ الْحْوَايْجْ اللِّي مَا كَايْنِينْشْ بَاشْ يْكُونُو.</verse>
				<verse number="18">وْوَاخَّا مَا كَانْشْ الرّْجَا، رَاهْ إِبْرَاهِيمْ آمْنْ وْكَانْ عَنْدُه الرّْجَا بْلِّي غَيْوَلِّي الْبُو دْيَالْ بْزَّافْ دْ الشّْعُوبْ، عْلَى حْسَابْ دَاكْشِّي اللِّي ݣَالْ لِيهْ اللَّهْ: «هَكَّا غَتْكُونْ التّْرِّيكَة دْيَالْكْ».</verse>
				<verse number="19">وْالْإِيمَانْ دْيَالُه مَا ضْعَافْشْ وَاخَّا كَانْ فْعَمْرُه مْيَةْ عَامْ تْقْرِيبًا، وْكَانْ عَارْفْ بْلِّي الدَّاتْ دْيَالُه بْحَالْ إِلَا مْيّْتَة، وْمْرَاتُه سَارَة مَا قَادْرَاشْ تْوْلَدْ.</verse>
				<verse number="20">وْمَا شْكّْشْ فْدَاكْشِّي اللِّي وَاعْدُه بِيهْ اللَّهْ، وَلَكِنْ بْالْإِيمَانْ وْلَّى قْوِي وْعْطَى الْعَزّْ لْلَّهْ.</verse>
				<verse number="21">وْكَانْ مْتْيِقّْنْ بْلِّي اللَّهْ قَادْرْ يْدِيرْ دَاكْشِّي اللِّي وَاعْدُه بِيهْ.</verse>
				<verse number="22">وْعْلَى هَادْشِّي حْسْبُه اللَّهْ رَاجْلْ مْتَّاقِي.</verse>
				<verse number="23">وْمَاشِي غِيرْ عْلِيهْ ݣَالْ الْكْتَابْ بْلِّي اللَّهْ حْسْبُه رَاجْلْ مْتَّاقِي،</verse>
				<verse number="24">وَلَكِنْ عْلَى وْدّْنَا حْتَّى حْنَا، اللِّي غَنْتّْحَسْبُو مْتَّاقْيِينْ بْالْإِيمَانْ دْيَالْنَا بْاللَّهْ اللِّي بْعَتْ مْنْ بِينْ الْمُوتَى رَبّْنَا يَسُوعْ،</verse>
				<verse number="25">اللِّي تّْسَلّْمْ لْلْمُوتْ عْلَى وْدّْ دْنُوبْنَا، وْتّْبْعَتْ بَاشْ نْكُونُو مْتَّاقْيِينْ قُدَّامْ اللَّهْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْهَاكْدَا حِيتْ حْسَبْنَا اللَّهْ مْتَّاقْيِينْ بْالْإِيمَانْ، رَاهْ عَنْدْنَا الْهْنَا مْعَ اللَّهْ بْرَبّْنَا يَسُوعْ الْمَسِيحْ.</verse>
				<verse number="2">اللِّي بِيهْ وْلَّى عَنْدْنَا الْحَقّْ نْدَخْلُو بْالْإِيمَانْ لْهَادْ النِّعْمَة اللِّي فِيهَا كَنْعِيشُو، وْكَنْفْتَخْرُو بْالرّْجَا اللِّي عَنْدْنَا بَاشْ نْشَارْكُو فْالْعَزّْ دْيَالْ اللَّهْ.</verse>
				<verse number="3">وْمَاشِي غِيرْ هَادْشِّي، وَلَكِنْ كَنْفْتَخْرُو حْتَّى فْوَسْطْ الْمْحَايْنْ، حِيتْ كَنْعَرْفُو بْلِّي الْمْحْنَة كَتْعَلّْمْ الصّْبَرْ،</verse>
				<verse number="4">وْالصّْبَرْ كَيْغَلّْبْنَا عْلَى الْمْحْنَة، وْمْلِّي كَنْتْغَلّْبُو عْلِيهَا كَيْوَلِّي عَنْدْنَا الرّْجَا.</verse>
				<verse number="5">وْهَادْ الرّْجَا مَا كَيْخَيّْبْشْ، عْلَاحْقَّاشْ الْمْحَبَّة دْ اللَّهْ فَاضْتْ فْقْلُوبْنَا بْالرُّوحْ الْقُدُسْ اللِّي تّْعْطَى لِينَا.</verse>
				<verse number="6">حِيتْ مْلِّي مَا كَانْتْشْ عَنْدْنَا الْقُوَّة، فْهَادَاكْ الْوَقْتْ مَاتْ الْمَسِيحْ عْلَى وْدّْ الْمُدْنِبِينْ.</verse>
				<verse number="7">رَاهْ صْعِيبْ يْمُوتْ شِي وَاحْدْ عْلَى وْدّْ إِنْسَانْ مْتَّاقِي اللَّهْ، مُمْكِنْ يْتّْشَجّْعْ شِي وَاحْدْ بَاشْ يْمُوتْ عْلَى وْدّْ إِنْسَانْ مْزْيَانْ.</verse>
				<verse number="8">وَلَكِنْ اللَّهْ بَيّْنْ الْمْحَبَّة دْيَالُه لِينَا، حِيتْ مْلِّي كْنَّا مَازَالْ مُدْنِبِينْ، مَاتْ الْمَسِيحْ عْلَى وْدّْنَا.</verse>
				<verse number="9">وْمَا دَامْ اللَّهْ حْسَبْنَا مْتَّاقْيِينْ بْدْمّْ الْمَسِيحْ، هَكَّا بِيهْ غَنّْجَاوْ مْنْ الْغَضَبْ دْيَالْ اللَّهْ.</verse>
				<verse number="10">حِيتْ إِلَا كْنَّا وْحْنَا عْدْيَانْ اللَّهْ تْصَالْحْنَا مْعَاهْ بْالْمُوتْ دْيَالْ وَلْدُه، إِيوَا شْحَالْ كْتَرْ دَابَا وْحْنَا مْصَالْحِينْ مْعَاهْ غَادِي نّْجَاوْ بْالْحَيَاةْ دْيَالْ وَلْدُه.</verse>
				<verse number="11">وْمَاشِي غِيرْ هَادْشِّي، وَلَكِنْ رَاهْ حْنَا كَنْفْتَخْرُو حْتَّى بْاللَّهْ، بْفْضَلْ رَبّْنَا يَسُوعْ الْمَسِيحْ اللِّي بِيهْ تّْصَالْحْنَا دَابَا مْعَ اللَّهْ.</verse>
				<verse number="12">وْكِمَا دَخْلُو الدّْنُوبْ لْلدّْنْيَا بْسْبَابْ رَاجْلْ وَاحْدْ وْالدّْنُوبْ جَابُو الْمُوتْ، هَكَّا حْتَّى الْمُوتْ دَازْتْ لْݣَاعْ النَّاسْ حِيتْ كُلّْهُمْ دَنْبُو.</verse>
				<verse number="13">وْرَاهْ الدّْنُوبْ كَانُو فْالدّْنْيَا قْبَلْ مَا يْكُونْ شْرَعْ مُوسَى، وَلَكِنْ مَا كَانُوشْ كَيْتّْحَسْبُو مْلِّي مَا كَانْشْ الشّْرَعْ.</verse>
				<verse number="14">أَمَّا الْمُوتْ رَاهَا كَانْتْ كَتْحْكَمْ عْلَى النَّاسْ مْنْ يَّامَاتْ آدَمْ حْتَّى لِيَّامَاتْ مُوسَى، وْكَانْتْ كَتْحْكَمْ حْتَّى عْلَى هَادُوكْ اللِّي مَا دَنْبُوشْ بْحَالْ الدَّنْبْ دْيَالْ آدَمْ، اللِّي كَيْرْمَزْ لْهَادَاكْ اللِّي غَيْجِي مْنْ بَعْدْ مْنُّه.</verse>
				<verse number="15">وَلَكِنْ رَاهْ الدَّنْبْ مَاشِي بْحَالْ الْعَطِيَّة دْ اللَّهْ. حِيتْ إِلَا كَانُو بْزَّافْ دْ النَّاسْ كَيْمُوتُو بْسْبَابْ الدَّنْبْ دْيَالْ إِنْسَانْ وَاحْدْ، رَاهْ نِعْمَةْ اللَّهْ كْتِيرَة وْبْإِنْسَانْ وَاحْدْ اللِّي هُوَ يَسُوعْ الْمَسِيحْ تّْعْطَاتْ النِّعْمَة دْ اللَّهْ لْبْزَّافْ دْ النَّاسْ.</verse>
				<verse number="16">وْالنَّتِيجَة دْيَالْ الْعَطِيَّة دْ اللَّهْ مَاشِي بْحَالْ النَّتِيجَة دْيَالْ الدَّنْبْ دْ رَاجْلْ وَاحْدْ، حِيتْ بْالدَّنْبْ دْيَالْ رَاجْلْ وَاحْدْ تّْحْكَمْ عْلَى ݣَاعْ النَّاسْ. وَلَكِنْ الْعَطِيَّة دْيَالْ اللَّهْ رْدَّاتْ النَّاسْ لْطَاعْةْ اللَّهْ وَاخَّا دَارُو بْزَّافْ دْيَالْ الدّْنُوبْ.</verse>
				<verse number="17">حِيتْ بْالدَّنْبْ دْيَالْ رَاجْلْ وَاحْدْ، حْكْمَاتْ الْمُوتْ عْلَى ݣَاعْ النَّاسْ بْسْبَابْ هَادْ الْوَاحْدْ، وَلَكِنْ اللِّي غَيَاخْدُو النِّعْمَة دْيَالْ اللَّهْ الْكْتِيرَة، وْالْعَطِيَّة دْيَالْ التَّقْوَى، غَيْمَلْكُو فْالْحَيَاةْ بْسْبَابْ وَاحْدْ اللِّي هُوَ يَسُوعْ الْمَسِيحْ.</verse>
				<verse number="18">وْهَكَّا، كِمَا بْدَنْبْ وَاحْدْ تّْحْكَمْ عْلَى ݣَاعْ النَّاسْ، رَاهْ بْالتَّقْوَى دْيَالْ وَاحْدْ ݣَاعْ النَّاسْ وْلَّاوْ بَارْيِينْ وْعَنْدْهُمْ الْحَيَاةْ.</verse>
				<verse number="19">حِيتْ كِمَا وْلَّاوْ بْزَّافْ دْ النَّاسْ مُدْنِبِينْ بْالْمَعْصِيَّة دْيَالْ رَاجْلْ وَاحْدْ، هَكَّا حْتَّى بْالطَّاعَة دْيَالْ رَاجْلْ وَاحْدْ غَيْوَلِّيوْ بْزَّافْ دْ النَّاسْ مْتَّاقْيِينْ عَنْدْ اللَّهْ.</verse>
				<verse number="20">وْالشّْرَعْ جَا بَاشْ يْبَيّْنْ كْتْرَةْ الدّْنُوبْ، وَلَكِنْ فِينْ مَا كْتْرُو الدّْنُوبْ كَتْزِيدْ تْكْتَرْ النِّعْمَة دْ اللَّهْ.</verse>
				<verse number="21">وْكِمَا الدّْنُوبْ تّْحَكّْمُو وْتّْسَبّْبُو فْالْمُوتْ، هَكَّا النِّعْمَة دْ اللَّهْ كَتّْحَكّْمْ عْلَى أَسَاسْ التَّقْوَى وْكَتْعْطِي الْحَيَاةْ الدَّايْمَة بْرَبّْنَا يَسُوعْ الْمَسِيحْ.</verse>
			</chapter>
			<chapter number="6">
				<verse number="1">الْفَصْلْ السَّادْسْ إِيوَا أَشْنُو غَنْݣُولُو؟ وَاشْ خَاصّْنَا نْبْقَاوْ عَايْشِينْ فْالدّْنُوبْ بَاشْ تْكْتَرْ نِعْمَةْ اللَّهْ؟</verse>
				<verse number="2">حَاشَا! رَاهْ حْنَا مْتْنَا عْلَى الدّْنُوبْ، إِيوَا كِيفَاشْ غَنْبْقَاوْ عَايْشِينْ فِيهُمْ؟</verse>
				<verse number="3">وَاشْ مَا كَتْعَرْفُوشْ بْلِّي تْعَمّْدْنَا بَاشْ نْكُونُو مْتَّاحْدِينْ مْعَ يَسُوعْ الْمَسِيحْ فْالْمُوتْ دْيَالُه؟</verse>
				<verse number="4">وْبْالْمَعْمُودِيَّة تّْدْفَنَّا مْعَاهْ وْشَارْكْنَاهْ فْالْمُوتْ دْيَالُه، بَاشْ كِمَا تّْبْعَتْ الْمَسِيحْ مْنْ الْمُوتْ بْالْعَزّْ دْيَالْ الْآبْ، هَكَّا نْحْيَاوْ حْتَّى حْنَا حَيَاةْ جْدِيدَة.</verse>
				<verse number="5">حِيتْ إِلَا كْنَّا مْتَّاحْدِينْ مْعَاهْ فْالْمُوتْ اللِّي كَتْشْبَهْ لْلْمُوتْ دْيَالُه، رَاهْ هَكَّا غَنْوَلِّيوْ مْتَّاحْدِينْ مْعَاهْ حْتَّى فْالْبَعْتْ دْيَالُه.</verse>
				<verse number="6">وْحْنَا كَنْعَرْفُو بْلِّي الطّْبِيعَة الْقْدِيمَة اللِّي فِينَا تّْصَلْبَاتْ مْعَ الْمَسِيحْ، بَاشْ تّْحَيّْدْ سُلْطَةْ الدّْنُوبْ اللِّي فْالدَّاتْ دْيَالْنَا وْمَا نْبْقَاوْشْ عْبِيدْ لِيهَا.</verse>
				<verse number="7">حِيتْ اللِّي مَاتْ رَاهْ تْحَرّْرْ مْنْ الدّْنُوبْ.</verse>
				<verse number="8">وْإِلَا مْتْنَا مْعَ الْمَسِيحْ رَاهْ كَنْآمْنُو بْلِّي غَنْحْيَاوْ مْعَاهْ.</verse>
				<verse number="9">وْحْنَا عَارْفِينْ بْلِّي الْمَسِيحْ تّْبْعَتْ مْنْ بِينْ الْمُوتَى وْمَا غَادِيشْ يْمُوتْ مَرَّة خْرَى، وْمَا غَتْكُونْشْ عَنْدْ الْمُوتْ قُوَّة عْلِيهْ مْنْ بَعْدْ.</verse>
				<verse number="10">حِيتْ مْلِّي مَاتْ، مَاتْ مَرَّة وَحْدَة عْلَى وْدّْ الدّْنُوبْ، وَلَكِنْ دَابَا هُوَ حَيّْ، وْالْحَيَاةْ اللِّي كَيْعِيشْهَا، كَيْعِيشْهَا لْلَّهْ.</verse>
				<verse number="11">وْهَكَّا حْتَّى نْتُمَ، حْسْبُو رَاسْكُمْ مْيّْتِينْ مْنْ جِهْةْ الدّْنُوبْ، وَلَكِنْ حَيِّينْ لْلَّهْ فْالْمَسِيحْ يَسُوعْ.</verse>
				<verse number="12">وْمَا تْخَلِّيوْشْ الدّْنُوبْ يْتّْحَكّْمُو فْالدَّاتْ دْيَالْكُمْ الْفَانْيَة وْتّْبْعُوهَا فْالشَّهَوَاتْ دْيَالْهَا.</verse>
				<verse number="13">وْمَا تْقَدّْمُوشْ الدَّاتْ دْيَالْكُمْ لْلدّْنُوبْ بَاشْ تْدِيرْ الْإِتْمْ، وَلَكِنْ قَدّْمُو الدَّاتْ دْيَالْكُمْ لْلَّهْ بَاشْ تْدِيرْ اللِّي كَيْرْضِيهْ، حِيتْ رَاكُمْ حَيِّينْ وْتّْبْعَتُّو مْنْ بِينْ الْمُوتَى.</verse>
				<verse number="14">وْهَكَّا مَا غَيْتّْحْكّْمُوشْ فِيكُمْ الدّْنُوبْ، حِيتْ نْتُمَ مَاشِي تَحْتْ حْكَامْ الشّْرَعْ، وَلَكِنْ تَحْتْ حْكَامْ النِّعْمَة دْ اللَّهْ.</verse>
				<verse number="15">إِيوَا أَشْنُو؟ وَاشْ نْدَنْبُو عْلَاحْقَّاشْ حْنَا تَحْتْ حْكَامْ النِّعْمَة دْ اللَّهْ وْمَاشِي تَحْتْ حْكَامْ الشّْرَعْ؟ حَاشَا!</verse>
				<verse number="16">وَاشْ مَا كَتْعَرْفُوشْ بْلِّي إِلَا عْطِيتُو رَاسْكُمْ عْبِيدْ لْشِي وَاحْدْ بَاشْ تْطِيعُوهْ، غَتْكُونُو عْبِيدْ لْهَادَاكْ اللِّي كَتْطِيعُوهْ: يَا إِمَّا عْبِيدْ لْلدّْنُوبْ اللِّي كَيْدِّيوْ لْلْمُوتْ، وْلَا لْلطَّاعَة اللِّي كَتْدِّي لْلتَّقْوَى؟</verse>
				<verse number="17">وَلَكِنْ كَنْشَكْرُو اللَّهْ حِيتْ وَاخَّا كْنْتُو عْبِيدْ لْلدّْنُوبْ، قْبَلْتُو مْنْ قَلْبْكُمْ الشّْكَلْ دْيَالْ التَّعْلِيمْ اللِّي خْدِيتُوهْ.</verse>
				<verse number="18">وْرَاكُمْ تْحَرّْرْتُو مْنْ الدّْنُوبْ وْوْلِّيتُو عْبِيدْ لْلتَّقْوَى.</verse>
				<verse number="19">وْدَابَا غَنْتّْكَلّْمْ مْعَاكُمْ بْكْلَامْ عَادِي، عْلَاحْقَّاشْ رَاكُمْ ضْعَافْ. حِيتْ كِيفْ قَدّْمْتُو مْنْ قْبَلْ الدَّاتْ دْيَالْكُمْ بَاشْ تْكُونُو عْبِيدْ لْلْنَّجَاسَة وْلْلْإِتْمْ اللِّي كَيْدِّي لْلْإِتْمْ، قَدّْمُو دَابَا الدَّاتْ دْيَالْكُمْ بَاشْ تْكُونُو عْبِيدْ دْيَالْ التَّقْوَى وْالْقَدَاسَة.</verse>
				<verse number="20">حِيتْ مْلِّي كْنْتُو عْبِيدْ لْلدّْنُوبْ مَا كْنْتُوشْ مْلْزُومِينْ بَاشْ تْدِيرُو الْعَمَلْ دْيَالْ التَّقْوَى.</verse>
				<verse number="21">إِيوَا آشْ مْنْ غْلَّة جْنِيتُوهَا فْدَاكْ الْوَقْتْ مْنْ الْأُمُورْ اللِّي كَتْحْشْمُو بِيهَا دَابَا؟ حِيتْ الْعَاقِبَة دْيَالْ هَادْ الْأُمُورْ هِيَ الْمُوتْ.</verse>
				<verse number="22">أَمَّا دَابَا رَاكُمْ تْحَرّْرْتُو مْنْ الدّْنُوبْ وْوْلِّيتُو عْبِيدْ لْلَّهْ، وْالْغْلَّة اللِّي فِيكُمْ كَتْدِّي لْلْقَدَاسَة، وْالنَّتِيجَة دْيَالْهَا هِيَ الْحَيَاةْ الدَّايْمَة.</verse>
				<verse number="23">حِيتْ الْأُجْرَة دْيَالْ الدّْنُوبْ هِيَ الْمُوتْ، وَلَكِنْ الْعَطِيَّة دْيَالْ اللَّهْ هِيَ الْحَيَاةْ الدَّايْمَة فْالْمَسِيحْ يَسُوعْ رَبّْنَا.</verse>
			</chapter>
			<chapter number="7">
				<verse number="1">الْفَصْلْ السَّابْعْ وَاشْ مَا كَتْعَرْفُوشْ آ الْخُوتْ، وْرَانِي كَنْتّْكَلّْمْ مْعَ النَّاسْ اللِّي كَيْعَرْفُو الشّْرَعْ، بْلِّي الشّْرَعْ كَيْتّْحَكّْمْ فْبْنَادْمْ مَا حَدُّه فْالْحَيَاةْ؟</verse>
				<verse number="2">حِيتْ الْمْرَاة الْمْزَوّْجَة كَيْجْمَعْهَا الشّْرَعْ بْرَاجْلْهَا مَا حَدُّه فْالْحَيَاةْ، وَلَكِنْ إِلَا مَاتْ رَاهَا كَتّْحَرّْرْ مْنْ الشّْرَعْ اللِّي كَيْجْمَعْهَا بْرَاجْلْهَا.</verse>
				<verse number="3">وْمَا دَامْ رَاجْلْهَا بَاقِي فْالْحَيَاةْ رَاهَا كَتْفْسَدْ إِلَا تّْزَوّْجَاتْ بْرَاجْلْ آخُرْ، وَلَكِنْ إِلَا مَاتْ رَاجْلْهَا رَاهَا كَتّْحَرّْرْ مْنْ الشّْرَعْ وْمَا كَتْفْسَدْشْ إِلَا تّْزَوّْجَاتْ بْرَاجْلْ آخُرْ.</verse>
				<verse number="4">وْهَكَّا حْتَّى نْتُمَ آ خُوتِي، رَاكُمْ مْتُّو مْنْ جِهْةْ الشّْرَعْ بْالدَّاتْ دْيَالْ الْمَسِيحْ بَاشْ تْوَلِّيوْ لْوَاحْدْ آخُرْ، لْهَادَاكْ اللِّي تّْبْعَتْ مْنْ بِينْ الْمُوتَى بَاشْ نْعْطِيوْ غْلَّة لْلَّهْ.</verse>
				<verse number="5">حِيتْ مْلِّي كْنَّا كَنْعِيشُو عْلَى حْسَابْ الدَّاتْ، كَانُو الشَّهَوَاتْ دْيَالْ الدّْنُوبْ اللِّي كَيْتّْسَبّْبْ فِيهُمْ الشّْرَعْ، كَيْخَدْمُو فْالدَّاتْ دْيَالْنَا بَاشْ نْدِيرُو الْأَعْمَالْ اللِّي كَتْعْطِي غْلَّة كَتْدِّي لْلْمُوتْ.</verse>
				<verse number="6">وَلَكِنْ دَابَا رَاهْ تْحَرّْرْنَا مْنْ الشّْرَعْ، حِيتْ مْتْنَا مْنْ جِهْةْ الْحْوَايْجْ اللِّي كَيْحَبْسُونَا بْحَالْ الْمْسْجُونِينْ، بَاشْ نْخَدْمُو لْلَّهْ بْشْكَلْ جْدِيدْ تَحْتْ حْكَامْ رُوحْ اللَّهْ، وْمَاشِي تَحْتْ حْكَامْ الشّْرَعْ الْمْكْتُوبْ.</verse>
				<verse number="7">إِيوَا أَشْنُو غَنْݣُولُو؟ وَاشْ الشّْرَعْ دْنُوبْ؟ حَاشَا! وَلَكِنْ أَنَا مَا عْرَفْتْ الدَّنْبْ غِيرْ بْالشّْرَعْ، حِيتْ مَا كَنْتْشْ غَنْعْرَفْ الشَّهْوَة كُونْ مَا ݣَالْشْ الشّْرَعْ: «مَا تّْشْهَّاشْ».</verse>
				<verse number="8">وَلَكِنْ الدَّنْبْ لْقَا الْوْجْبَة فْهَادْ الْوْصِيَّة بَاشْ يْتّْسَبّْبْ لِيَّ فْݣَاعْ الشّْكَالْ دْيَالْ الشَّهْوَة، حِيتْ بْلَا شْرَعْ الدَّنْبْ مْيّْتْ.</verse>
				<verse number="9">وْكْنْتْ مْنْ قْبَلْ كَنْعِيشْ بْلَا شْرَعْ، وَلَكِنْ مْلِّي جَاتْ الْوْصِيَّة حْيَا الدَّنْبْ</verse>
				<verse number="10">وْأَنَا مْتّْ، وْهَكَّا الْوْصِيَّة اللِّي كَانْ خَاصّْهَا تْدِّينِي لْلْحَيَاةْ هِيَ اللِّي دَّاتْنِي لْلْمُوتْ.</verse>
				<verse number="11">حِيتْ الدَّنْبْ مْلِّي لْقَا الْوْجْبَة بْسْبَابْ الْوْصِيَّة، خْدْعْنِي وْبِيهَا قْتَلْنِي.</verse>
				<verse number="12">وْهَكَّا رَاهْ الشّْرَعْ مْقَدّْسْ، وْالْوْصِيَّة مْقَدّْسَة وْعَادْلَة وْمْزْيَانَة.</verse>
				<verse number="13">إِيوَا وَاشْ الْحَاجَة الْمْزْيَانَة كَتّْسَبّْبْ لِيَّ فْالْمُوتْ؟ حَاشَا! رَاهْ الدَّنْبْ بَاشْ يْبَانْ دَنْبْ، تْسَبّْبْ لِيَّ فْالْمُوتْ بْالْحْوَايْجْ اللِّي مْزْيَانِينْ. وْهَكَّا، بْالْوْصِيَّة بَانْ الشَّرّْ دْيَالْ الدَّنْبْ بْلَا قْيَاسْ.</verse>
				<verse number="14">حِيتْ حْنَا كَنْعَرْفُو بْلِّي الشّْرَعْ هُوَ مْنْ اللَّهْ، وَلَكِنْ أَنَا غِيرْ بْنَادْمْ ضْعِيفْ وْمْبْيُوعْ لْلدَّنْبْ.</verse>
				<verse number="15">مَا كَنْعْرَفْشْ أَشْنُو كَنْدِيرْ، حِيتْ دَاكْشِّي اللِّي كَنْبْغِيهْ مَا كَنْدِيرُوشْ، وَلَكِنْ دَاكْشِّي اللِّي كَنْكَرْهُه هُوَ اللِّي كَنْدِيرُه.</verse>
				<verse number="16">وْإِلَا كْنْتْ كَنْدِيرْ دَاكْشِّي اللِّي مَا كَنْبْغِيهْشْ، رَانِي كَنْتَّافْقْ مْعَ الشّْرَعْ بْلِّي هُوَ مْزْيَانْ.</verse>
				<verse number="17">إِيوَا دَابَا مَاشِي أَنَا اللِّي كَنْدِيرْ دَاكْشِّي اللِّي مَا كَنْبْغِيهْشْ، وَلَكِنْ الدَّنْبْ اللِّي فِيَّ.</verse>
				<verse number="18">حِيتْ كَنْعْرَفْ بْلِّي مَا كَايْنَة فِيَّ حْتَّى حَاجَة مْزْيَانَة، كَنْقْصَدْ فْالدَّاتْ دْيَالِي، عْلَاحْقَّاشْ عَنْدِي الرّْغْبَة بَاشْ نْدِيرْ الْخِيرْ وَلَكِنْ مَا كَنْقْدَرْشْ نْدِيرُه.</verse>
				<verse number="19">حِيتْ الْخِيرْ اللِّي كَنْبْغِيهْ مَا كَنْدِيرُوشْ، وْالشَّرّْ اللِّي مَا كَنْبْغِيهْشْ هُوَ اللِّي كَنْدِيرُه.</verse>
				<verse number="20">وْإِلَا كْنْتْ كَنْدِيرْ دَاكْشِّي اللِّي مَا كَنْبْغِيهْشْ، رَاهْ مَاشِي أَنَا اللِّي كَنْدِيرُه، وَلَكِنْ الدَّنْبْ اللِّي سَاكْنْ فِيَّ.</verse>
				<verse number="21">وْهَكَّا لْقِيتْ مْلِّي كَنْبْغِي نْدِيرْ الْخِيرْ، كَنْلْقَا بْلِّي غِيرْ الشَّرّْ هُوَ اللِّي فِيَّ.</verse>
				<verse number="22">وْفْلْدَاخْلْ دْيَالِي كَنْفْرَحْ بْالشّْرَعْ دْيَالْ اللَّهْ،</verse>
				<verse number="23">وَلَكِنْ كَنْلْقَا شْرَعْ آخُرْ فْالدَّاتْ دْيَالِي كَيْتّْحَارْبْ مْعَ الشّْرَعْ اللِّي فْالْعْقَلْ دْيَالِي، وْكَيْخَلِّينِي مْسْجُونْ فْالشّْرَعْ دْيَالْ الدَّنْبْ اللِّي فْالدَّاتْ دْيَالِي.</verse>
				<verse number="24">يَا وِيلِي أَنَا بْنَادْمْ الْمْتْعُوسْ! شْكُونْ اللِّي غَيْعْتَقْنِي مْنْ هَادْ الدَّاتْ دْيَالْ الْمُوتْ؟</verse>
				<verse number="25">وَلَكِنْ كَنْشْكَرْ اللَّهْ بْرَبّْنَا يَسُوعْ الْمَسِيحْ! وْهَكَّا بْالْعْقَلْ دْيَالِي كَنْطِيعْ الشّْرَعْ دْيَالْ اللَّهْ، وَلَكِنْ بْدَاتِي كَنْطِيعْ الشّْرَعْ دْيَالْ الدَّنْبْ.</verse>
			</chapter>
			<chapter number="8">
				<verse number="1">الْفَصْلْ التَّامْنْ وْدَابَا مَا بْقَى حْتَّى شِي حُكْمْ عْلَى هَادُوكْ اللِّي فْالْمَسِيحْ يَسُوعْ.</verse>
				<verse number="2">حِيتْ الشّْرَعْ دْيَالْ الرُّوحْ اللِّي كَيْعْطِي الْحَيَاةْ فْالْمَسِيحْ يَسُوعْ، رَاهْ حَرّْرْنِي مْنْ شْرَعْ الدَّنْبْ وْالْمُوتْ.</verse>
				<verse number="3">وْدَاكْشِّي اللِّي مَا قْدَرْشْ شْرَعْ مُوسَى يْدِيرُه بْسْبَابْ الدَّاتْ دْيَالْنَا الضّْعِيفَة، دَارُه اللَّهْ مْلِّي صِيفْطْ وَلْدُه فْدَاتْ كَتْشْبَهْ لْلدَّاتْ دْيَالْنَا اللِّي عَامْرَة بْالدّْنُوبْ، وْعْلَى وْدّْ الدّْنُوبْ، وْحْكَمْ اللَّهْ عْلَى الدّْنُوبْ فْالدَّاتْ دْيَالْ بْنَادْمْ.</verse>
				<verse number="4">بَاشْ يْكْمَلْ الْحُكْمْ دْيَالْ الشّْرَعْ فِينَا، حْنَا اللِّي كَنْعِيشُو مَاشِي عْلَى حْسَابْ الدَّاتْ، وَلَكِنْ عْلَى حْسَابْ رُوحْ اللَّهْ.</verse>
				<verse number="5">حِيتْ هَادُوكْ اللِّي كَيْعِيشُو عْلَى حْسَابْ الدَّاتْ، كَيْدِّيوْهَا فْالْأُمُورْ دْيَالْ الدَّاتْ، وَلَكِنْ هَادُوكْ اللِّي كَيْعِيشُو عْلَى حْسَابْ رُوحْ اللَّهْ، كَيْدِّيوْهَا فْالْأُمُورْ الرُّوحِيَّة.</verse>
				<verse number="6">وْرَاهْ اللِّي كَيْدِّيهَا فْالْأُمُورْ دْيَالْ الدَّاتْ كَيْمُوتْ، أَمَّا اللِّي كَيْدِّيهَا فْالْأُمُورْ الرُّوحِيَّة كَتْكُونْ عَنْدُه الْحَيَاةْ وْالْهْنَا،</verse>
				<verse number="7">عْلَاحْقَّاشْ اللِّي كَيْدِّيهَا فْالدَّاتْ رَاهْ ضْدّْ اللَّهْ، وْمَا كَيْخْضَعْشْ لْلشّْرَعْ دْيَالْ اللَّهْ، وَلَا كَيْقْدَرْ يْدِيرْ بِيهْ.</verse>
				<verse number="8">وْالنَّاسْ اللِّي كَيْعِيشُو عْلَى حْسَابْ الدَّاتْ مَا كَيْقَدْرُوشْ يْرْضِيوْ اللَّهْ.</verse>
				<verse number="9">أَمَّا نْتُمَ، رَاكُمْ مَا كَتْعِيشُوشْ عْلَى حْسَابْ الدَّاتْ، وَلَكِنْ عْلَى حْسَابْ الرُّوحْ إِلَا كَانْ رُوحْ اللَّهْ سَاكْنْ فِيكُمْ. وَلَكِنْ إِلَا كَانْ شِي وَاحْدْ مَا فِيهْشْ رُوحْ الْمَسِيحْ، رَاهْ هُوَ مَاشِي دْيَالْ الْمَسِيحْ.</verse>
				<verse number="10">وْإِلَا كَانْ الْمَسِيحْ فِيكُمْ، رَاهْ الدَّاتْ مْيّْتَة بْسْبَابْ الدَّنْبْ وَلَكِنْ الرُّوحْ حَيَّة بْسْبَابْ التَّقْوَى.</verse>
				<verse number="11">وْإِلَا كَانْ رُوحْ اللَّهْ اللِّي بْعَتْ يَسُوعْ مْنْ بِينْ الْمُوتَى سَاكْنْ فِيكُمْ، رَاهْ هَادَاكْ اللِّي بْعَتْ يَسُوعْ الْمَسِيحْ مْنْ بِينْ الْمُوتَى غَيْحْيِي حْتَّى الدَّاتْ دْيَالْكُمْ الْمْيّْتَة بْالرُّوحْ دْيَالُه اللِّي سَاكْنْ فِيكُمْ.</verse>
				<verse number="12">وْهَكَّا آ الْخُوتْ، مَا خَاصّْنَاشْ نْكُونُو مْلْزُومِينْ بْالدَّاتْ دْيَالْنَا، بَاشْ نْعِيشُو عْلَى حْسَابْ الشَّهَوَاتْ دْيَالْهَا.</verse>
				<verse number="13">حِيتْ إِلَا كَتْعِيشُو عْلَى حْسَابْ الدَّاتْ رَاكُمْ غَتْمُوتُو، وَلَكِنْ إِلَا كْنْتُو بْرُوحْ اللَّهْ كَتْقْتْلُو أَعْمَالْ الدَّاتْ رَاكُمْ غَتْحْيَاوْ.</verse>
				<verse number="14">وْݣَاعْ هَادُوكْ اللِّي كَيْتْبْعُو رُوحْ اللَّهْ، رَاهُمْ وْلَادْ اللَّهْ.</verse>
				<verse number="15">حِيتْ رَاكُمْ مَا خْدِيتُوشْ الرُّوحْ اللِّي غَيْرَدّْكُمْ عْبِيدْ وْيْرْجّْعْكُمْ عَاوْتَانِي لْلْخُوفْ، وَلَكِنْ خْدِيتُو الرُّوحْ اللِّي بِيهْ وْلِّيتُو وْلَادْ اللَّهْ، وْاللِّي بِيهْ كَنْغَوّْتُو: «آ بَّا، آ الْآبْ».</verse>
				<verse number="16">وْهَادْ الرُّوحْ نِيتْ كَيْشْهَدْ لْلرُّوحْ دْيَالْنَا بْلِّي حْنَا وْلَادْ اللَّهْ.</verse>
				<verse number="17">وْحِيتْ حْنَا وْلَادْ اللَّهْ رَاهْ حْنَا وَرَتَة، يَعْنِي وَرَتَة فْدَاكْشِّي اللِّي وْعَدْ بِيهْ اللَّهْ، وْغَنْشَارْكُو الْوَرْتْ مْعَ الْمَسِيحْ. وْإِلَا كْنَّا كَنْشَارْكُو مْعَاهْ الْعْدَابْ دْيَالُه، رَاهْ غَنْشَارْكُو مْعَاهْ حْتَّى الْعَزّْ دْيَالُه.</verse>
				<verse number="18">وْأَنَا مْتْيِقّْنْ بْلِّي الْعْدَابْ دْيَالْنَا فْهَادْ الزّْمَانْ مَا كَيْسْوَى حْتَّى حَاجَة قُدَّامْ الْعَزّْ اللِّي غَيْبَيّْنُه اللَّهْ لِينَا.</verse>
				<verse number="19">حِيتْ ݣَاعْ الْمْخْلُوقَاتْ كَيْتّْسْنَّاوْ غِيرْ إِيمْتَى يْبَيّْنْ اللَّهْ وْلَادُه.</verse>
				<verse number="20">حِيتْ الْمْخْلُوقَاتْ كَيْطِيعُو الْبَاطْلْ مَاشِي بْخَاطْرْهُمْ، وَلَكِنْ بْالْحُكْمْ دْيَالْ اللَّهْ. وْوَاخَّا هَكَّاكْ عَنْدْهُمْ الرّْجَا،</verse>
				<verse number="21">بْلِّي حْتَّى هُمَ غَيْتْحَرّْرُو مْنْ الْعُبُودِيَّة دْ الْحْوَايْجْ اللِّي كَتْسَبّْبْ لِيهُمْ الْهْلَاكْ، بَاشْ يْشَارْكُو فْالْحُرِّيَّة وْالْعَزّْ دْيَالْ وْلَادْ اللَّهْ.</verse>
				<verse number="22">وْرَاهْ حْنَا كَنْعَرْفُو بْلِّي ݣَاعْ الْمْخْلُوقَاتْ كَيْنِينُو وْكَيْتّْوَجّْعُو حْتَّى لْدَابَا.</verse>
				<verse number="23">وْمَاشِي غِيرْ هَادْ الْمْخْلُوقَاتْ بُوحْدْهُمْ، وَلَكِنْ حْتَّى حْنَا اللِّي عَنْدْنَا الْغْلَّة اللّْوّْلَى دْيَالْ رُوحْ اللَّهْ، حْنَا بْرَاسْنَا كَنِّينُو فْالنَّفْسْ دْيَالْنَا، وْكَنْتّْسَنَّاوْ مْنْ اللَّهْ بَاشْ نْوَلِّيوْ وْلَادُه بْالْفِدَاءْ دْيَالُه لْلدَّاتْ دْيَالْنَا.</verse>
				<verse number="24">حِيتْ بْالرّْجَا نْجَّانَا، وَلَكِنْ الرّْجَا اللِّي كَيْتّْشَافْ مَا كَيْتّْسَمَّاشْ رْجَا، إِيوَا كِيفَاشْ كَيْتّْرَجَّا بْنَادْمْ دَاكْشِّي اللِّي كَيْشُوفْ؟</verse>
				<verse number="25">وَلَكِنْ إِلَا كْنَّا كَنْتّْرَجَّاوْ دَاكْشِّي اللِّي مَا كَنْشُوفُوهْشْ، رَاهْ كَنْتّْسَنَّاوْهْ بْالصّْبَرْ.</verse>
				<verse number="26">وْالرُّوحْ الْقُدُسْ حْتَّى هُوَ كَيْعَاوْنْ الضُّعْفْ دْيَالْنَا، حِيتْ حْنَا مَا كَنْعَرْفُوشْ كِيفَاشْ خَاصّْنَا نْصَلِّيوْ، وَلَكِنْ الرُّوحْ الْقُدُسْ بْرَاسُه كَيْشْفَعْ لِينَا عَنْدْ اللَّهْ بْكْلَامْ مَا كَيْتّْوْصَفْشْ.</verse>
				<verse number="27">وْاللَّهْ اللِّي كَيْفْحَصْ الْقْلُوبْ، كَيْعْرَفْ الْقَصْدْ دْيَالْ الرُّوحْ الْقُدُسْ، عْلَاحْقَّاشْ كَيْشْفَعْ لْلْمْقَدّْسِينْ عْلَى حْسَابْ مُرَادْ اللَّهْ.</verse>
				<verse number="28">وْحْنَا كَنْعَرْفُو بْلِّي اللَّهْ كَيْخَلِّي ݣَاعْ الْأُمُورْ تْخْدَمْ لْلْخِيرْ لْهَادُوكْ اللِّي كَيْبْغِيوْهْ، اللِّي خْتَارْهُمْ عْلَى حْسَابْ الْقَصْدْ دْيَالُه.</verse>
				<verse number="29">عْلَاحْقَّاشْ اللِّي عْرَفْهُمْ اللَّهْ مْنْ اللّْوّْلْ خْتَارْهُمْ مْنْ اللّْوّْلْ بَاشْ يْكُونُو عْلَى صُورْةْ الْوَلْدْ دْيَالُه، بَاشْ يْكُونْ هُوَ الْبْكَرْ بِينْ بْزَّافْ دْ الْخُوتْ.</verse>
				<verse number="30">وْهَادُو اللِّي خْتَارْهُمْ اللَّهْ مْنْ اللّْوّْلْ رَاهْ حْتَّى هُمَ عَيّْطْ عْلِيهُمْ، وْاللِّي عَيّْطْ عْلِيهُمْ حْتَّى هُمَ رَدّْهُمْ مْتَّاقْيِينْ، وْاللِّي رَدّْهُمْ مْتَّاقْيِينْ، حْتَّى هُمَ عْطَاهُمْ الْعَزّْ دْيَالُه.</verse>
				<verse number="31">إِيوَا أَشْنُو غَنْݣُولُو مْنْ بَعْدْ هَادْشِّي كُلُّه؟ إِلَا كَانْ اللَّهْ مْعَانَا شْكُونْ اللِّي غَيْكُونْ ضْدّْنَا؟</verse>
				<verse number="32">اللَّهْ اللِّي مَا عَزّْشْ فِينَا الْوَلْدْ دْيَالُه، وَلَكِنْ وْهْبُه عْلَى وْدّْنَا كَامْلِينْ، كِيفَاشْ مَا يْعْطِينَاشْ مْعَاهْ كُلّْشِي؟</verse>
				<verse number="33">شْكُونْ اللِّي يْقْدَرْ يْتَّهْمْ هَادُوكْ اللِّي خْتَارْهُمْ اللَّهْ؟ رَاهْ اللَّهْ هُوَ اللِّي رَدّْهُمْ مْتَّاقْيِينْ.</verse>
				<verse number="34">شْكُونْ اللِّي يْقْدَرْ يْحْكَمْ عْلِيهُمْ؟ رَاهْ الْمَسِيحْ يَسُوعْ هُوَ اللِّي مَاتْ، وْكْتَرْ مْنْ هَادْشِّي تّْبْعَتْ مْنْ بِينْ الْمُوتَى، وْهُوَ اللِّي عْلَى لِيمْنْ دْيَالْ اللَّهْ كَيْشْفَعْ لِينَا.</verse>
				<verse number="35">شْكُونْ اللِّي يْقْدَرْ يْفْرَقْنَا عْلَى الْمْحَبَّة دْيَالْ الْمَسِيحْ؟ وَاشْ الْمْحْنَة، وْلَا الضِّيقْ، وْلَا التَّعَدُّو، وْلَا الجُّوعْ، وْلَا الْعْرَا، وْلَا الْخَطَرْ، وْلَا السِّيفْ؟</verse>
				<verse number="36">كِمَا مْكْتُوبْ فْكْتَابْ اللَّهْ: «عْلَى وْدّْكْ حْنَا كَنْتْعَرّْضُو لْلْمُوتْ النّْهَارْ كُلُّه، وْكَنْتّْحَسْبُو بْحَالْ الْغْنَمْ اللِّي غَادْيِينْ بِيهَا لْلدّْبِيحَة».</verse>
				<verse number="37">وَلَكِنْ فْهَادْ الْأُمُورْ كُلّْهَا عَنْدْنَا النّْصَرْ كَامْلْ بْهَادَاكْ اللِّي بْغَانَا.</verse>
				<verse number="38">وْأَنَا مْتْيِقّْنْ بْلِّي لَا الْمُوتْ وَلَا الْحَيَاةْ، وَلَا الْمَلَايْكَة وَلَا الرُّؤَسَا، وَلَا الْأُمُورْ دْيَالْ هَادْ الْوَقْتْ وَلَا دْيَالْ الْمُسْتَقْبَلْ، وَلَا الْقُوَّاتْ دْيَالْ السّْمَا،</verse>
				<verse number="39">وَلَا الْعْلُو وَلَا الْغُرْقْ، وَلَا حْتَّى شِي مْخْلُوقَاتْ خْرِينْ، يْقَدْرُو يْفَرّْقُونَا عْلَى الْمْحَبَّة دْيَالْ اللَّهْ اللِّي بَانْتْ فْالْمَسِيحْ يَسُوعْ رَبّْنَا.</verse>
			</chapter>
			<chapter number="9">
				<verse number="1">الْفَصْلْ التَّاسْعْ رَانِي كَنْݣُولْ الْحَقّْ وْمَا كَنْكْدَبْشْ حِيتْ أَنَا مُومْنْ بْالْمَسِيحْ، وْالضَّمِيرْ دْيَالِي اللِّي كَيْتّْحَكّْمْ فِيهْ الرُّوحْ الْقُدُسْ كَيْشْهَدْ لِيَّ بْاللِّي أَنَا صَادْقْ،</verse>
				<verse number="2">رَانِي كَنْحْزَنْ بْزَّافْ وْقَلْبِي دِيمَا كَيْضَرّْنِي.</verse>
				<verse number="3">وْتْمَنِّيتْ كُونْ أَنَا بْرَاسِي كْنْتْ مْلْعُونْ مْنْ اللَّهْ وْمْحْرُومْ مْنْ الْمَسِيحْ عْلَى وْدّْ خُوتِي اللِّي مْنْ لْحْمِي وْدْمِّي،</verse>
				<verse number="4">اللِّي هُمَ إِسْرَائِيلِيِّينْ وْاللِّي دَارْهُمْ اللَّهْ وْلَادُه، وْبَيّْنْ لِيهُمْ الْعَزّْ دْيَالُه، وْدَارْ مْعَاهُمْ الْعَهْدْ، وْعْطَاهُمْ الشّْرَعْ وْوْرَّاهُمْ كِيفَاشْ يْعَبْدُوهْ، وْعْطَاهُمْ دَاكْشِّي اللِّي وَاعْدْهُمْ بِيهْ.</verse>
				<verse number="5">وْرَاهُمْ وْلَادْ جْدُودْنَا اللّْوّْلِينْ اللِّي مْنّْهُمْ جَا الْمَسِيحْ عْلَى حْسَابْ الدَّاتْ، اللِّي هُوَ الْإِلَاهْ عْلَى كُلّْشِي، وْكَيْتّْبَارْكْ عْلَى الدّْوَامْ. آمِينْ.</verse>
				<verse number="6">وَلَكِنْ هَادْشِّي مَا كَيْعْنِيشْ بْلِّي اللَّهْ مَا وْفَاشْ بْالْوَعْدْ دْيَالُه، حِيتْ مَاشِي ݣَاعْ وْلَادْ إِسْرَائِيلْ هُمَ شَعْبْ إِسْرَائِيلْ الْحْقِيقِيِّينْ،</verse>
				<verse number="7">وْمَاشِي ݣَاعْ اللِّي هُمَ مْنْ تْرِّيكْةْ إِبْرَاهِيمْ هُمَ وْلَادُه، حِيتْ اللَّهْ ݣَالْ لْإِبْرَاهِيمْ: «رَاهْ مْنْ إِسْحَاقْ غَتْكُونْ لِيكْ التّْرِّيكَة».</verse>
				<verse number="8">وْهَادْشِّي كَيْعْنِي بْلِّي وْلَادْ الدَّاتْ مَاشِي هُمَ وْلَادْ اللَّهْ، وَلَكِنْ الْوْلَادْ اللِّي جَاوْ عْلَى حْسَابْ الْوَعْدْ دْيَالْ اللَّهْ هُمَ اللِّي مْنْ تْرِّيكْةْ إِبْرَاهِيمْ.</verse>
				<verse number="9">وْهَادَا هُوَ الْكْلَامْ اللِّي وَاعْدْ بِيهْ اللَّهْ: «رَانِي غَنْجِي بْحَالْ هَادْ الْوَقْتْ وْغَيْكُونْ عَنْدْ سَارَة وَلْدْ».</verse>
				<verse number="10">وْمَاشِي غِيرْ هَادْشِّي، وَلَكِنْ رِفْقَة حْتَّى هِيَ كَانُو عَنْدْهَا جُوجْ وْلَادْ مْنْ رَاجْلْ وَاحْدْ هُوَ جْدّْنَا إِسْحَاقْ.</verse>
				<verse number="11">وْقْبَلْ مَا يْتّْوَلْدُو هَادْ الْوْلَادْ وْقْبَلْ مَا يْدِيرُو أَعْمَالْ الْخِيرْ وْلَا الشَّرّْ، وْبَاشْ يْكْمَلْ مُرَادْ اللَّهْ فْالْاخْتِيَارْ دْيَالُه</verse>
				<verse number="12">اللِّي مَاشِي عْلَى حْسَابْ الْأَعْمَالْ، وَلَكِنْ عْلَى حْسَابْ هَادَاكْ اللِّي خْتَارُه، ݣَالْ اللَّهْ لْرِفْقَة: «رَاهْ الْوَلْدْ الْكْبِيرْ غَيْكُونْ عَبْدْ لْلصّْغِيرْ».</verse>
				<verse number="13">وْكِمَا مْكْتُوبْ فْكْتَابْ اللَّهْ: «رَانِي بْغِيتْ يَعْقُوبْ وْكْرَهْتْ عِيسُو».</verse>
				<verse number="14">إِيوَا أَشْنُو غَنْݣُولُو؟ وَاشْ اللَّهْ ضَالْمْ؟ حَاشَا!</verse>
				<verse number="15">حِيتْ ݣَالْ لْمُوسَى: «رَانِي غَنْرْحَمْ اللِّي بْغِيتْ نْرْحَمْ، وْغَنْحَنّْ عْلَى مْنْ بْغِيتْ نْحَنّْ».</verse>
				<verse number="16">وْهَكَّا، رَاهْ هَادْشِّي مَاشِي عْلَى حْسَابْ مُرَادْ بْنَادْمْ وْلَا الْمْجْهُودْ دْيَالُه، وَلَكِنْ عْلَى حْسَابْ الرَّحْمَة دْيَالْ اللَّهْ.</verse>
				<verse number="17">حِيتْ ݣَالْ اللَّهْ لْفِرْعَوْنْ فْكْتَابُه: «رَانِي دْرْتْكْ مَلِكْ بَاشْ نْبَيّْنْ الْقُوَّة دْيَالِي فِيكْ، وْالْإِسْمْ دْيَالِي يْتّْعْرَفْ فْالْأَرْضْ كُلّْهَا».</verse>
				<verse number="18">إِيوَا رَاهْ إِلَا بْغَا اللَّهْ يْرْحَمْ شِي وَاحْدْ كَيْرَحْمُه، وْإِلَا بْغَا يْقَسّْحْ قَلْبْ شِي وَاحْدْ كَيْقَسّْحُه.</verse>
				<verse number="19">وَلَكِنْ غَيْݣُولْ لِيَّ شِي وَاحْدْ مْنّْكُمْ: «عْلَاشْ بَاقِي اللَّهْ كَيْلُومْنَا؟ حِيتْ شْكُونْ اللِّي يْقْدَرْ يْضَادّْ الْمُرَادْ دْيَالُه؟».</verse>
				<verse number="20">وَلَكِنْ شْكُونْ نْتَ آ هَادْ بْنَادْمْ حْتَّى تْرَدّْ الْهَضْرَة عْلَى اللَّهْ؟ وَاشْ الْمَاعُونْ كَيْݣُولْ لْهَادَاكْ اللِّي صَايْبُه: عْلَاشْ صَايْبْتِينِي بْحَالْ هَكَّا؟.</verse>
				<verse number="21">وَاشْ الْمْعَلّْمْ دْ الْفْخَّارْ مَا عَنْدُوشْ الْحَقّْ يْصَايْبْ مْنْ عْجِينَة وَحْدَة الْمَاعُونْ الرّْفِيعْ وْالْمَاعُونْ الْعَادِي؟</verse>
				<verse number="22">إِيوَا رَاهْ اللَّهْ كَانْ بَاغِي يْوَرِّي الْغَضَبْ دْيَالُه وْيْبَيّْنْ قُوّْتُه، وْوَاخَّا هَكَّاكْ تْحَمّْلْ بْبْزَّافْ دْيَالْ الصّْبَرْ الْمَاعُونْ دْيَالْ الْغَضَبْ اللِّي مُوجُودْ بَاشْ يْتّْهْلَكْ.</verse>
				<verse number="23">وْهَادْشِّي بَاشْ يْبَيّْنْ الْعَزّْ دْيَالُه الْكْتِيرْ فْالْمَاعُونْ دْيَالْ الرَّحْمَة، اللِّي سْبَقْ وْوَجّْدُه لْلْعَزّْ،</verse>
				<verse number="24">وْهَادُو هُمَ حْنَا، اللِّي خْتَارْنَا اللَّهْ مَاشِي غِيرْ مْنْ لِيهُودْ بُوحْدْهُمْ، وَلَكِنْ حْتَّى مْنْ الشّْعُوبْ اللِّي مَاشِي يْهُودْ.</verse>
				<verse number="25">كِمَا كَيْݣُولْ اللَّهْ فْكْتَابْ هُوشَعْ: «الشَّعْبْ اللِّي مَاشِي دْيَالِي غَنْسَمِّيهْ الشَّعْبْ دْيَالِي، وْالشَّعْبْ اللِّي مَا عْزِيزْشْ عْلِيَّ غَنْسَمِّيهْ الشَّعْبْ اللِّي عْزِيزْ عْلِيَّ».</verse>
				<verse number="26">وْفْالْمُوضْعْ فَاشْ تّْݣَالْ لِيهُمْ: «نْتُمَ مَاشِي الشَّعْبْ دْيَالِي»، تْمَّ نِيتْ غَيْتّْݣَالْ لِيهُمْ بْلِّي غَيْتّْسَمَّاوْ وْلَادْ اللَّهْ الْحَيّْ.</verse>
				<verse number="27">وْتّْكَلّْمْ إِشْعِيَا عْلَى شَعْبْ إِسْرَائِيلْ وْݣَالْ: «وَاخَّا يْكُونُو وْلَادْ إِسْرَائِيلْ كْتَارْ بْحَالْ الرّْمْلَة دْيَالْ الْبْحَرْ، رَاهْ اللِّي بْقَى مْنّْهُمْ هُوَ اللِّي غَيْنْجَا،</verse>
				<verse number="28">حِيتْ الرَّبّْ غَيْكَمّْلْ وْغَيْحَقّْقْ كْلَامُه دْغْيَا عْلَى الْأَرْضْ».</verse>
				<verse number="29">وْكِمَا ݣَالْ إِشْعِيَا مْنْ قْبَلْ: «كُونْ الرَّبّْ الْقَادْرْ عْلَى كُلّْشِي مَا خْلَّاشْ شِي وْحْدِينْ مْنْ التّْرِّيكَة دْيَالْنَا، كُونْ وْلِّينَا بْحَالْ سَدُومْ، وْوْلِّينَا كَنْشَبْهُو لْعَمُورَة».</verse>
				<verse number="30">إِيوَا أَشْنُو غَنْݣُولُو؟ رَاهْ الشّْعُوبْ اللِّي مَاشِي يْهُودْ اللِّي مَا كَيْقَلّْبُوشْ عْلَى التَّقْوَى، وْلَّاوْ مْتَّاقْيِينْ بْالْإِيمَانْ دْيَالْهُمْ.</verse>
				<verse number="31">أَمَّا شَعْبْ إِسْرَائِيلْ اللِّي كَانُو كَيْقَلّْبُو عْلَى التَّقْوَى بْأَعْمَالْ الشّْرَعْ، رَاهُمْ مَا وَصْلُوشْ لِيهْ.</verse>
				<verse number="32">عْلَاشْ؟ عْلَاحْقَّاشْ بْغَاوْ يْوَلِّيوْ مْتَّاقْيِينْ قُدَّامْ اللَّهْ مَاشِي بْالْإِيمَانْ وَلَكِنْ بْأَعْمَالْ الشّْرَعْ، وْهُمَ يْتّْعَتْرُو بْالْحَجْرَة اللِّي كَتْعَتَّرْ،</verse>
				<verse number="33">كِيفْ مْكْتُوبْ فْكْتَابْ اللَّهْ: «هَانِي كَنْدِيرْ فْصِهْيَوْنْ حَجْرَة دْيَالْ الْعَتْرَة وْصَخْرَة كَتْطِيّْحْ، وَلَكِنْ اللِّي كَيْآمْنْ بِيهْ عَمّْرُه مَا يْخِيبْ».</verse>
			</chapter>
			<chapter number="10">
				<verse number="1">الْفَصْلْ الْعَاشْرْ آ الْخُوتْ، رَانِي كَنْتّْرَجَّا مْنْ كُلّْ قَلْبِي وْكَنْطْلَبْ اللَّهْ عْلَى وْدّْ النّْجَا دْيَالْ شَعْبْ إِسْرَائِيلْ.</verse>
				<verse number="2">وْأَنَا كَنْشْهَدْ لِيهُمْ بْلِّي عَنْدْهُمْ الْغِيرَة عْلَى اللَّهْ، وَلَكِنْ مَاشِي عْلَى حْسَابْ الْمَعْرِفَة الصّْحِيحَة.</verse>
				<verse number="3">حِيتْ مْلِّي مَا عَرْفُوشْ التَّقْوَى دْيَالْ اللَّهْ، وْقَلّْبُو عْلَى كِيفَاشْ يْوَلِّيوْ مْتَّاقْيِينْ قُدَّامُه، مَا خَضْعُوشْ لْلتَّقْوَى دْيَالُه.</verse>
				<verse number="4">حِيتْ الْمَسِيحْ كَمّْلْ الْغَرَضْ دْيَالْ الشّْرَعْ، بَاشْ ݣَاعْ النَّاسْ اللِّي كَيْآمْنُو بِيهْ يْوَلِّيوْ مْتَّاقْيِينْ اللَّهْ.</verse>
				<verse number="5">حِيتْ مُوسَى كْتَبْ عْلَى التَّقْوَى اللِّي جَاتْ مْنْ الشّْرَعْ، وْݣَالْ: «اللِّي كَيْدِيرْ بْفْرَايْضْ الشّْرَعْ غَيْحْيَا بِيهُمْ».</verse>
				<verse number="6">وَلَكِنْ التَّقْوَى اللِّي كَتْجِي مْنْ الْإِيمَانْ، كَيْݣُولْ عْلِيهَا كْتَابْ اللَّهْ: «مَا تْݣُولْشْ فْقَلْبَكْ: شْكُونْ اللِّي غَيْطْلَعْ لْلسّْمَا؟» يَعْنِي بَاشْ يْنَزّْلْ الْمَسِيحْ،</verse>
				<verse number="7">وْلَا: «شْكُونْ اللِّي غَيْنْزَلْ لْلْهَاوِيَة؟» يَعْنِي بَاشْ يْبْعَتْ الْمَسِيحْ مْنْ بِينْ الْمُوتَى.</verse>
				<verse number="8">إِيوَا أَشْنُو كَيْݣُولْ كْتَابْ اللَّهْ؟ «رَاهْ كْلَامْ اللَّهْ قْرِيبْ لِيكْ، فْفُمّْكْ وْفْقَلْبْكْ» يَعْنِي كْلَامْ الْإِيمَانْ اللِّي كَنْخَبّْرُو بِيهْ.</verse>
				<verse number="9">عْلَاحْقَّاشْ إِلَا عْتَرْفْتِي بْفُمّْكْ بْلِّي يَسُوعْ هُوَ الرَّبّْ، وْآمْنْتِي مْنْ قَلْبَكْ بْلِّي اللَّهْ بَعْتُه مْنْ بِينْ الْمُوتَى، رَاكْ غَتْنْجَا.</verse>
				<verse number="10">حِيتْ الْإِيمَانْ مْنْ الْقَلْبْ كَيْدِّي لْلتَّقْوَى، وْالْاعْتِرَافْ بْالْفُمّْ كَيْدِّي لْلنّْجَا.</verse>
				<verse number="11">عْلَاحْقَّاشْ كْتَابْ اللَّهْ كَيْݣُولْ: «اللِّي كَيْآمْنْ بِيهْ مَا غَيْخِيبْشْ»</verse>
				<verse number="12">رَاهْ مَا كَايْنْشْ الْفَرْقْ بِينْ لِيهُودْ وْالْيُونَانِيِّينْ، حِيتْ كُلّْهُمْ عَنْدْهُمْ رَبّْ وَاحْدْ، كَيْفِيضْ بْالْخِيرْ دْيَالُه عْلَى كُلّْ مْنْ كَيْطْلْبُه.</verse>
				<verse number="13">وْرَاهْ كْتَابْ اللَّهْ كَيْݣُولْ: «اللِّي كَيْطْلَبْ بْإِسْمْ الرَّبّْ غَيْنْجَا».</verse>
				<verse number="14">وَلَكِنْ كِيفَاشْ غَيْطْلْبُوهْ وْهُمَ مَا آمْنُوشْ بِيهْ؟ وْكِيفَاشْ غَيْآمْنُو بِيهْ وْهُمَ مَا سْمْعُوشْ بِيهْ؟ وْكِيفَاشْ غَيْسَمْعُو بِيهْ بْلَا مَا يْبَشّْرْهُمْ حْتَّى وَاحْدْ؟</verse>
				<verse number="15">وْكِيفَاشْ غَيْبَشّْرُو إِلَا مَا صِيفْطْهُمْ حَدّْ؟ كِيفْ مْكْتُوبْ فْكْتَابْ اللَّهْ: «شْحَالْ زْوِينَة قْدَامْ هَادُوكْ اللِّي كَيْخَبّْرُو بْالْبْشَارَة».</verse>
				<verse number="16">وَلَكِنْ مَاشِي ݣَاعْ النَّاسْ قْبْلُو الْإِنْجِيلْ، حِيتْ إِشْعِيَا كَيْݣُولْ: «آ رْبِّي، شْكُونْ اللِّي تْيّْقْ الْخْبَارْ اللِّي كَنْخَبّْرُو بِيهَا؟».</verse>
				<verse number="17">الْإِيمَانْ كَيْجِي مْنْ دَاكْشِّي اللِّي كَيْتّْسْمَعْ، وْدَاكْشِّي اللِّي كَيْتّْسْمَعْ كَيْجِي مْنْ الْكْلَامْ دْيَالْ الْمَسِيحْ.</verse>
				<verse number="18">وَلَكِنْ أَنَا كَنْݣُولْ: وَاشْ شَعْبْ إِسْرَائِيلْ مَا سْمْعُوشْ؟ مْعْلُومْ رَاهُمْ سْمْعُو، «رَاهْ تّْسْمَعْ الصُّوتْ دْيَالْهُمْ فْݣَاعْ الْأَرْضْ، وْكْلَامْهُمْ وْصَلْ لْݣَاعْ الدّْنْيَا».</verse>
				<verse number="19">وَلَكِنْ كَنْݣُولْ: وَاشْ شَعْبْ إِسْرَائِيلْ مَا فَهْمُوشْ؟ رَاهْ مُوسَى ݣَالْ مْنْ قْبَلْ: «غَنْخَلِّيكُمْ تْغِيرُو مْنْ هَادُوكْ اللِّي مَا هُمَاشْ شَعْبْ، وْغَنْقَلّْقْكُمْ بْوَاحْدْ الشَّعْبْ مَا كَيْفْهَمْشْ».</verse>
				<verse number="20">أَمَّا إِشْعِيَا رَاهْ تّْكَلّْمْ بْلَا خُوفْ وْݣَالْ: «لْقَاوْنِي هَادُوكْ اللِّي مَا كَيْقَلّْبُوشْ عْلِيَّ، وْوْلِّيتْ بَايْنْ لْهَادُوكْ اللِّي مَا كَيْسْوّْلُوشْ عْلِيَّ».</verse>
				<verse number="21">وَلَكِنْ مْنْ جِهْةْ شَعْبْ إِسْرَائِيلْ، ݣَالْ: «مْدِّيتْ يْدِّيَّ النّْهَارْ كُلُّه لْوَاحْدْ الشَّعْبْ اللِّي مَا كَيْطِيعْنِيشْ وْكَيْضَادّْنِي».</verse>
			</chapter>
			<chapter number="11">
				<verse number="1">الْفَصْلْ حْضَاشْ وْهَكَّا كَنْݣُولْ: وَاشْ اللَّهْ سْمَحْ فْالشَّعْبْ دْيَالُه؟ حَاشَا! حْتَّى أَنَا رَانِي إِسْرَائِيلِي مْنْ تْرِّيكْةْ إِبْرَاهِيمْ وْمْنْ قْبِيلْةْ بْنْيَامِينْ.</verse>
				<verse number="2">رَاهْ اللَّهْ مَا سْمَحْشْ فْالشَّعْبْ دْيَالُه اللِّي عَرْفُه مْنْ قْبَلْ. وَاشْ مَا كَتْعَرْفُوشْ أَشْنُو كَيْݣُولْ كْتَابْ اللَّهْ عْلَى إِيلِيَّا، مْلِّي تْشَكَّى لْلَّهْ مْنْ شَعْبْ إِسْرَائِيلْ؟</verse>
				<verse number="3">ݣَالْ: «آ رْبِّي، رَاهْ قْتْلُو الْأَنْبِيَا دْيَالْكْ، وْرَيّْبُو الْمْدَابْحْ دْيَالْكْ، وْبْقِيتْ غِيرْ أَنَا بُوحْدِي، وْبْغَاوْ يْقْتْلُونِي».</verse>
				<verse number="4">وَلَكِنْ بَاشْ جَاوْبُه اللَّهْ؟ «رَانِي خَلِّيتْ لْرَاسِي سْبْعَالَافْ رَاجْلْ، اللِّي مَا سْجْدُوشْ لْلصَّنَمْ بَعْلْ».</verse>
				<verse number="5">وْهَكَّا، حْتَّى فْهَادْ الْوَقْتْ رَاهْ بَاقْيِينْ شِي وْحْدِينْ خْتَارْهُمْ اللَّهْ بْالنِّعْمَة.</verse>
				<verse number="6">وْإِلَا خْتَارْهُمْ اللَّهْ بْالنِّعْمَة، رَاهْ مَاشِي عْلَى حْسَابْ الْأَعْمَالْ، وْلَّا رَاهْ النِّعْمَة دْيَالْ اللَّهْ عَمّْرْهَا مَا غَتْكُونْ نِعْمَة.</verse>
				<verse number="7">أَشْنُو كَيْعْنِي هَادْشِّي؟ رَاهْ دَاكْشِّي اللِّي شَعْبْ إِسْرَائِيلْ كَانُو كَيْقَلّْبُو عْلِيهْ مَا خْدَاوْهْشْ، وَلَكِنْ اللِّي خْتَارْهُمْ اللَّهْ خْدَاوْهْ. وْاللِّي بْقَاوْ مْنّْهُمْ قَسّْحُو قَلْبْهُمْ.</verse>
				<verse number="8">كِيفْ مْكْتُوبْ فْكْتَابْ اللَّهْ: «خْلَّاهُمْ اللَّهْ بْلَا فْهَامَة، وْعْطَاهُمْ عِينِينْ بَاشْ مَا يْشُوفُوشْ، وْوْدْنِينْ بَاشْ مَا يْسَمْعُوشْ حْتَّى لْهَادْ النّْهَارْ».</verse>
				<verse number="9">وْحْتَّى دَاوُدْ كَيْݣُولْ: «مْصَّابْ تْوَلِّي الْحَفْلَة دْيَالْهُمْ مْصِيدَة وْشْبْكَة وْحَفْرَة، وْعِقَابْ لِيهُمْ.</verse>
				<verse number="10">مْصَّابْ يْضْلَامُو عِينِيهُمْ بَاشْ مَا يْشُوفُوشْ، وْيْوَلِّي الضّْهَرْ دْيَالْهُمْ دِيمَا مْحْنِي».</verse>
				<verse number="11">وْهْنَا كَنْسْوّْلْ: وَاشْ لِيهُودْ تْعَتّْرُو بَاشْ يْطِيحُو؟ حَاشَا! وَلَكِنْ الْغَلَطْ دْيَالْهُمْ جَابْ النّْجَا لْلشّْعُوبْ اللِّي مَاشِي يْهُودْ، بَاشْ لِيهُودْ يْغِيرُو مْنّْهُمْ.</verse>
				<verse number="12">وْإِلَا كَانْ الْغَلَطْ دْيَالْهُمْ بَرَكَة كَتْغْنِي نَاسْ الدّْنْيَا، وْالْنُّقْصَانْ دْيَالْهُمْ بَرَكَة كَتْغْنِي الشّْعُوبْ اللِّي مَاشِي يْهُودْ، إِيوَا كِيفَاشْ مَا يْكُونُوشْ الْبَرَكَاتْ كْتَرْ، مْلِّي غَيْقَبْلُو لِيهُودْ النّْجَا؟</verse>
				<verse number="13">وْدَابَا نْݣُولْ لِيكُمْ نْتُمَ آ الشّْعُوبْ اللِّي مَاشِي يْهُودْ: مَا حَدّْنِي رَسُولْ لْلشّْعُوبْ اللِّي مَاشِي يْهُودْ، رَانِي كَنْفْتَخْرْ بْالْخْدْمَة دْيَالِي.</verse>
				<verse number="14">لَعَلَّ وَعَسَى يْغِيرُو مْنِّي اللِّي مْنْ لْحْمِي وْدْمِّي، بَاشْ نْكُونْ السَّبَبْ فْالنّْجَا دْيَالْ شِي وْحْدِينْ مْنّْهُمْ.</verse>
				<verse number="15">حِيتْ إِلَا كَانْ اللَّهْ مْلِّي تْخَلَّى عْلَى لِيهُودْ تّْصَالْحْ مْعَ نَاسْ الدّْنْيَا، وَاشْ مَاشِي إِلَا قْبَلْهُمْ غَادِي تْكُونْ هَادِيكْ هِيَ الْحَيَاةْ مْنْ بَعْدْ الْمُوتْ؟</verse>
				<verse number="16">وْإِلَا كَانْ الطَّرْفْ اللّْوّْلْ دْيَالْ الْعْجِينَة مْقَدّْسْ، رَاهْ الْعْجِينَة كُلّْهَا مْقَدّْسَة! وْإِلَا كَانْ الجّْدَرْ مْقَدّْسْ رَاهْ حْتَّى الْعْرُوشْ مْقَدّْسِينْ!</verse>
				<verse number="17">وْإِلَا تّْقْطْعُو شِي عْرُوشْ مْنْ شَجْرَة دْ الزِّيتُونْ، وْنْتَ اللِّي رَاكْ عَرْشْ مْنْ شَجْرَة دْ الزِّيتُونْ نَابْتَة فْالْخْلَا تْلَقّْمْتِي فْبْلَاصْتْهُمْ، وْوْلِّيتِي مْشَارْكْ فْالجّْدْرْ دْيَالْ شَجْرَةْ الزِّيتُونْ وْالْمَا اللِّي فِيهَا،</verse>
				<verse number="18">مَا تْفْتَخْرْشْ عْلَى الْعْرُوشْ اللِّي تّْقْطْعُو. وْكِيفَاشْ غَتْفْتَخْرْ وْنْتَ مَا هَازّْشْ الجّْدَرْ، وَلَكِنْ الجّْدَرْ هُوَ اللِّي هَازّْكْ؟</verse>
				<verse number="19">وَلَكِنْ غَادِي تْݣُولْ: «تّْقْطْعُو الْعْرُوشْ بَاشْ أَنَا نْتْلَقّْمْ».</verse>
				<verse number="20">هَادْشِّي صْحِيحْ! حِيتْ هُمَ مَا آمْنُوشْ تّْقْطْعُو. وْنْتَ بْالْإِيمَانْ دْيَالْكْ تْبَتِّي، إِيوَا مَا تْفْتَخْرْشْ وَلَكِنْ رَدّْ بَالْكْ.</verse>
				<verse number="21">حِيتْ إِلَا اللَّهْ مَا حَنّْشْ فْالْعْرُوشْ الْأَصْلِيِّينْ رَاهْ يْقْدَرْ مَا يْحَنّْشْ فِيكْ حْتَّى نْتَ.</verse>
				<verse number="22">إِيوَا شُوفْ مْزْيَانْ لُطْفْ اللَّهْ وْالْعِقَابْ دْيَالُه: الْعِقَابْ رَاهْ لْهَادُوكْ اللِّي دَنْبُو، أَمَّا اللُّطْفْ رَاهْ لِيكْ مَا حَدّْكْ تَابْتْ فْاللُّطْفْ، وْإِلَا مَا تْبَتِّيشْ غَيْقْطْعَكْ حْتَّى نْتَ.</verse>
				<verse number="23">وْحْتَّى هُمَ إِلَا مَا بْقَاوْشْ تَابْتِينْ فْالْكُفْرْ دْيَالْهُمْ رَاهُمْ غَيْتّْلَقّْمُو. حِيتْ اللَّهْ قَادْرْ يْلَقّْمْهُمْ مْنْ جْدِيدْ.</verse>
				<verse number="24">وْإِلَا كْنْتِ نْتَ فْالْأَصْلْ مْنْ الشَّجْرَة دْ الزِّيتُونْ اللِّي نَابْتَة فْالْخْلَا، وْقَطْعْكْ اللَّهْ وْلَقّْمْكْ فْشَجْرَةْ الزِّيتُونْ الْمْزْيَانَة، اللِّي عَكْسْ الطّْبِيعَة دْيَالْكْ، شْحَالْ سَاهْلْ بْزَّافْ عْلَى هَادُوكْ اللِّي فْالْأَصْلْ مْنْ الشَّجْرَة الْمْزْيَانَة، بَاشْ يْلَقّْمْهُمْ اللَّهْ فِيهَا؟</verse>
				<verse number="25">آ الْخُوتْ رَانِي مَا بْغِيتْشْ يْخْفَى عْلِيكُمْ هَادْ السِّرّْ، بَاشْ مَا تْحَسْبُوشْ رَاسْكُمْ حُكَمَا: رَاهْ شِي وْحْدِينْ مْنْ شَعْبْ إِسْرَائِيلْ قَسّْحُو قَلْبْهُمْ، وْغَيْبْقَى قَاسْحْ حْتَّى يْآمْنُو ݣَاعْ الشّْعُوبْ اللِّي مَاشِي يْهُودْ.</verse>
				<verse number="26">وْهَكَّا غَادِي يْنْجَا ݣَاعْ شَعْبْ إِسْرَائِيلْ كِيفْ مْكْتُوبْ فْكْتَابْ اللَّهْ: «غَيْخْرُجْ مْنْ صِهْيَوْنْ الْمُنَجِّي، وْغَيْحَيّْدْ الدّْنُوبْ مْنْ تْرِّيكْةْ يَعْقُوبْ.</verse>
				<verse number="27">وْهَادَا هُوَ الْعَهْدْ دْيَالِي مْعَاهُمْ مْلِّي غَنْمْحِي دْنُوبْهُمْ».</verse>
				<verse number="28">إِيوَا مْنْ جِهْةْ الْإِنْجِيلْ، رَاهْ لِيهُودْ عْدْيَانْ اللَّهْ وْهَادْشِّي لْمْصْلَحْتْكُمْ. وَلَكِنْ حِيتْ اللَّهْ خْتَارْهُمْ، رَاهْ كَيْبْغِيهُمْ عْلَى وْدّْ جْدُودْهُمْ.</verse>
				<verse number="29">حِيتْ اللَّهْ عَمّْرُه مَا كَيْتّْرَاجْعْ عْلَى دَاكْشِّي اللِّي كَيْعْطِي، وَلَا عْلَى اللِّي كَيْخْتَارْهُمْ.</verse>
				<verse number="30">وْرَاهْ كِمَا نْتُمَ اللِّي مَاشِي يْهُودْ مَا طْعْتُوشْ اللَّهْ مْنْ قْبَلْ، وَلَكِنْ هُوَ رْحَمْكُمْ دَابَا بْسْبَابْ لِيهُودْ اللِّي عْصَاوْهْ.</verse>
				<verse number="31">هَكَّا حْتَّى هُمَ عْصَاوْ اللَّهْ دَابَا، بَاشْ يْرْحَمْهُمْ كِمَا رْحَمْكُمْ حْتَّى نْتُمَ.</verse>
				<verse number="32">حِيتْ اللَّهْ خْلَّا ݣَاعْ النَّاسْ فْالْمَعْصِيَّة بَاشْ يْرْحَمْهُمْ كَامْلِينْ.</verse>
				<verse number="33">شْحَالْ كْبِيرْ الْغِنَى وْالْحْكْمَة وْالْعِلْمْ دْيَالْ اللَّهْ! حْتَّى وَاحْدْ مَا يْقْدَرْ يْعْلَمْ عْلَى حْكَامُه وْيْفْهَمْ طْرْقَانُه!</verse>
				<verse number="34">«شْكُونْ اللِّي عْرَفْ الْأَفْكَارْ دْيَالْ الرَّبّْ؟ وْشْكُونْ اللِّي يْقْدَرْ يْنَصْحُه؟</verse>
				<verse number="35">وْشْكُونْ اللِّي عْطَاهْ شِي حَاجَة فْاللّْوّْلْ بَاشْ يْرَدّْهَا لِيهْ؟».</verse>
				<verse number="36">عْلَاحْقَّاشْ مْنُّه وْبِيهْ وْلِيهْ كُلّْشِي. لِيهْ الْعَزّْ عْلَى الدّْوَامْ. آمِينْ.</verse>
			</chapter>
			<chapter number="12">
				<verse number="1">الْفَصْلْ طْنَاشْ عْلَى هَادْشِّي آ الْخُوتْ، كَنْطْلَبْ مْنّْكُمْ عْلَى وْدّْ الرَّحْمَة دْ اللَّهْ بَاشْ تْقَدّْمُو الدَّاتْ دْيَالْكُمْ دْبِيحَة حَيَّة وْمْقَدّْسَة كَتْرْضِي اللَّهْ، وْهَادِي هِيَ الْعِبَادَة الرُّوحِيَّة دْيَالْكُمْ.</verse>
				<verse number="2">وْمَا تْدِيرُوشْ كِيفْ كَيْدِيرُو نَاسْ هَادْ الدّْنْيَا، وَلَكِنْ تْبَدّْلُو وْخَلِّيوْ الْأَفْكَارْ دْيَالْكُمْ تْتْجَدّْدْ، بَاشْ تْعَرْفُو مُرَادْ اللَّهْ الْمْزْيَانْ وْالْمْقْبُولْ وْالْكَامْلْ.</verse>
				<verse number="3">وْبْفْضَلْ النِّعْمَة اللِّي عْطَانِي اللَّهْ كَنْوَصِّي كُلّْ وَاحْدْ فِيكُمْ، بَاشْ يْكُونْ رْزِينْ وْمَا يْعْطِيشْ قِيمَة لْرَاسُه كْتَرْ مْنْ اللَّازْمْ، عْلَى حْسَابْ الْقْيَاسْ دْيَالْ الْإِيمَانْ اللِّي عْطَاهْ اللَّهْ لْكُلّْ وَاحْدْ.</verse>
				<verse number="4">وْرَاهْ كِمَا كَايْنْ فْدَاتْ وَحْدَة بْزَّافْ دْيَالْ الطّْرَافْ، وَلَكِنْ مَاشِي ݣَاعْ الطّْرَافْ كَيْدِيرُو نَفْسْ الْخْدْمَة،</verse>
				<verse number="5">هَكَّا وَاخَّا حْنَا كْتَارْ، رَاهْ حْنَا دَاتْ وَحْدَة فْالْمَسِيحْ، وْكُلّْنَا طْرَافْ مْتَّاحْدِينْ مْعَ بْعْضِيَّاتْنَا، كُلّْ وَاحْدْ وْخْدَمْتُه.</verse>
				<verse number="6">وْعَنْدْنَا مَوَاهِبْ مْخْتَلْفَة، كُلّْ وَاحْدْ عَنْدُه عْلَى حْسَابْ النِّعْمَة اللِّي عْطَاهْ اللَّهْ. اللِّي عَنْدُه الْمَوْهِبَة دْيَالْ النُّبُوَّة، خَاصُّه يْتّْنَبّْأْ عْلَى حْسَابْ الْإِيمَانْ دْيَالُه.</verse>
				<verse number="7">وْاللِّي عَنْدُه الْمَوْهِبَة دْيَالْ خْدْمَةْ الرَّبّْ، خَاصُّه يْخْدَمْ. وْاللِّي عَنْدُه الْمَوْهِبَة دْيَالْ التَّعْلِيمْ خَاصُّه يْعَلّْمْ.</verse>
				<verse number="8">وْاللِّي عَنْدُه الْمَوْهِبَة دْيَالْ التَّشْجِيعْ، خَاصُّه يْشَجّْعْ. وْاللِّي عَنْدُه الْمَوْهِبَة بَاشْ يْعْطِي خَاصُّه يْعْطِي بْالسّْخَا، وْاللِّي عَنْدُه الْمَوْهِبَة دْيَالْ الْقِيَادَة خَاصُّه يْدِيرْهَا بْكُلّْ جْهْدُه، وْاللِّي عَنْدُه الْمَوْهِبَة دْيَالْ الرَّحْمَة خَاصُّه يْرْحَمْ بْالْفَرْحَة.</verse>
				<verse number="9">وْخَاصّْ تْكُونْ الْمْحَبَّة دْيَالْكُمْ بْلَا نِفَاقْ، كْرْهُو الشَّرّْ وْتْبْتُو فْالْخِيرْ.</verse>
				<verse number="10">بْغِيوْ بْعْضِيَّاتْكُمْ مْنْ قَلْبْكُمْ بْحَالْ الْخُوتْ. وْحْتَرْمُو غِيرْكُمْ كْتَرْ مْنْ رَاسْكُمْ.</verse>
				<verse number="11">دِيرُو جَهْدْكُمْ وْمَا تْكُونُوشْ مْعْݣَازِينْ، تّْشَجّْعُو فْالرُّوحْ وْخْدْمُو لْلرَّبّْ.</verse>
				<verse number="12">وْفْرْحُو بْسْبَابْ الرّْجَا اللِّي عَنْدْكُمْ، وْصْبْرُو فْالْمْحْنَة، وْصَلِّيوْ عْلَى الدّْوَامْ.</verse>
				<verse number="13">عَاوْنُو الْمُومْنِينْ الْمْحْتَاجِينْ، وْدِيمَا ضَايْفُو الْبْرَّانِيِّينْ.</verse>
				<verse number="14">بَارْكُو اللِّي كَيْتّْعَدَّاوْ عْلِيكُمْ، بَارْكُو وْمَا تْلَعْنُوشْ.</verse>
				<verse number="15">فْرْحُو مْعَ اللِّي كَيْفَرْحُو، وْبْكِيوْ مْعَ اللِّي كَيْبْكِيوْ.</verse>
				<verse number="16">كُونُو مْتَّافْقِينْ مْعَ بْعْضِيَّاتْكُمْ، وْمَا تْدِّيوْهَاشْ فْالْأُمُورْ دْيَالْ الدّْنْيَا وَلَكِنْ كُونُو مْتْوَاضْعِينْ، وْمَا تْحَسْبُوشْ رَاسْكُمْ حُكَمَا.</verse>
				<verse number="17">مَا تْرَدُّوشْ الشَّرّْ بْالشَّرّْ. وْدِيرُو جَهْدْكُمْ بَاشْ تْدِيرُو الْخِيرْ قُدَّامْ ݣَاعْ النَّاسْ.</verse>
				<verse number="18">وْإِلَا مُمْكِنْ، عِيشُو فْالْهْنَا مْعَ ݣَاعْ النَّاسْ عْلَى قْدّْ جَهْدْكُمْ.</verse>
				<verse number="19">مَا تْنْتَقْمُوشْ لْرَاسْكُمْ آ حْبَابِي، وَلَكِنْ خَلِّيوْ اللَّهْ هُوَ اللِّي يْنْتَقْمْ، حِيتْ كْتَابْ اللَّهْ كَيْݣُولْ: «أَنَا الرَّبّْ اللِّي كَنّْتَقْمْ وْأَنَا اللِّي كَنْجَازِي كُلّْ وَاحْدْ».</verse>
				<verse number="20">وْكَيْݣُولْ عَاوْتَانِي: «إِلَا جَاعْ عْدُوكْ عْطِيهْ يَاكُلْ، وْإِلَا عْطَشْ عْطِيهْ يْشْرَبْ، حِيتْ إِلَا دْرْتِي هَادْشِّي رَاهْ بْحَالْ إِلَا كَتْجْمَعْ الجّْمَرْ دْ الْعَافْيَة عْلَى رَاسُه».</verse>
				<verse number="21">مَا تْخَلِّيشْ الشَّرّْ يْغَلْبَكْ وَلَكِنْ غْلَبْ الشَّرّْ بْالْخِيرْ.</verse>
			</chapter>
			<chapter number="13">
				<verse number="1">الْفَصْلْ تْلْطَاشْ خَاصّْ كُلّْ وَاحْدْ يْطِيعْ صْحَابْ السُّلْطَة، حِيتْ مَا كَايْنَاشْ شِي سُلْطَة مْنْ غِيرْ اللِّي مْنْ عَنْدْ اللَّهْ. وْصْحَابْ السُّلْطَة اللِّي كَايْنِينْ دَابَا، رَاهْ اللَّهْ هُوَ اللِّي خْتَارْهُمْ.</verse>
				<verse number="2">عْلَى هَادْشِّي رَاهْ اللِّي كَيْضَادّْ السُّلْطَة، كَيْضَادّْ الْأَوَامِرْ دْيَالْ اللَّهْ، وْهَادُوكْ اللِّي كَيْضَادُّو غَيْتّْعَاقْبُو.</verse>
				<verse number="3">حِيتْ اللِّي كَيْدِيرْ الْخِيرْ مَا كَيْخَافْشْ مْنْ الْحُكَّامْ، وَلَكِنْ اللِّي كَيْدِيرْ الشَّرّْ هُوَ اللِّي كَيْخَافْ مْنّْهُمْ. وَاشْ بْغِيتِي مَا تْخَافْشْ مْنْ صْحَابْ السُّلْطَة؟ إِيوَا دِيرْ الْخِيرْ بَاشْ يْمْدْحُوكْ.</verse>
				<verse number="4">حِيتْ كَيْدِيرُو الْخْدْمَة دْيَالْ اللَّهْ اللِّي فِيهَا مْصْلَحْتْكْ. وَلَكِنْ إِلَا كَتْدِيرْ الشَّرّْ رَاهْ خَاصّْكْ تْخَافْ، حِيتْ صْحَابْ السُّلْطَة مَا كَيْعَاقْبُوشْ بْلَا سَبَبْ. وْهَكَّا رَاهُمْ كَيْدِيرُو الْخْدْمَة دْيَالْ اللَّهْ وْكَيْبَيّْنُو الْغَضَبْ دْيَالْهُمْ عْلَى اللِّي كَيْدِيرْ أَعْمَالْ الشَّرّْ.</verse>
				<verse number="5">عْلَى هَادْشِّي خَاصّْنَا نْطِيعُو، مَاشِي غِيرْ عْلَى وْدّْ الْغَضَبْ دْيَالْ اللَّهْ، وَلَكِنْ حْتَّى عْلَى وْدّْ الضَّمِيرْ.</verse>
				<verse number="6">وْرَاهْ هَادْشِّي عْلَاشْ كَتْخَلّْصُو حْتَّى الضَّرِيبَة، حِيتْ مَّالِينْ الضَّرِيبَة كَيْخَدْمُو لْلَّهْ مْلِّي كَيْدِيرُو خْدَمْتْهُمْ مْزْيَانْ.</verse>
				<verse number="7">إِيوَا عْطِيوْ لْكُلّْ وَاحْدْ حَقُّه: خَلّْصُو ݣَاعْ الضَّرَائِبْ لْمَّالِينْ الضَّرِيبَة، طِيعُو اللِّي كَيْسْتَاهْلُو الطَّاعَة، وْحْتَرْمُو اللِّي كَيْسْتَاهْلُو الْإِحْتِرَامْ.</verse>
				<verse number="8">مَا يْكُونْ عْلِيكُمْ حْتَّى دِينْ مْنْ شِي حَدّْ، مْنْ غِيرْ مْحَبّْتْكُمْ لْبَعْضِيَّاتْكُمْ، حِيتْ اللِّي كَيْبْغِي غِيرُه، رَاهْ دَارْ بْالشّْرَعْ كُلُّه.</verse>
				<verse number="9">عْلَاحْقَّاشْ الْوْصِيَّاتْ: «مَا تْفْسَدْشْ، مَا تْقْتَلْشْ، مَا تْسْرَقْشْ، وْمَا تّْشْهَّاشْ»، وْالْوْصِيَّاتْ لْخْرَى، رَاهُمْ كَيْتّْجَمْعُو فْهَادْ الْكْلَامْ: «خَاصّْكْ تْبْغِي اللِّي قْرِيبْ لِيكْ كِيفْ كَتْبْغِي رَاسْكْ».</verse>
				<verse number="10">الْمْحَبَّة مَا كَتْدِيرْشْ الشَّرّْ لْلنَّاسْ، وْهَكَّا كَتْكَمّْلْ الْمْحَبَّة الشّْرَعْ كُلُّه.</verse>
				<verse number="11">وْفُوقْ هَادْشِّي رَاكُمْ كَتْعَرْفُو الْوَقْتْ اللِّي حْنَا فِيهْ، بْلِّي جَاتْ السَّاعَة اللِّي فِيهَا خَاصّْكُمْ تْفِيقُو مْنْ النّْعَاسْ، حِيتْ النّْجَا دْيَالْنَا وْلَّى دَابَا قْرَبْ مْنْ كِيفْ كَانْ فْالنّْهَارْ اللِّي آمْنَّا فِيهْ.</verse>
				<verse number="12">رَاهْ اللِّيلْ قَرّْبْ يْسَالِي، وْالنّْهَارْ قَرّْبْ يْطْلَعْ. إِيوَا خَاصّْنَا نْحَيّْدُو الْأَعْمَالْ دْيَالْ الضّْلَامْ، وْنْلَبْسُو السّْلَاحْ دْيَالْ النُّورْ.</verse>
				<verse number="13">وْخَاصّْنَا نْعِيشُو بْاحْتِرَامْ كِمَا فْالنّْهَارْ: بْلَا تْعَرْبِيطَة وَلَا سْكْرَة، وَلَا ݣَاعْ نْوَاعْ الْفْسَادْ، وَلَا خْصُومَة وَلَا حْسَدْ.</verse>
				<verse number="14">وَلَكِنْ كُونُو بْحَالْ الرَّبّْ يَسُوعْ الْمَسِيحْ، وْمَا تّْشَغْلُوشْ بْالدَّاتْ دْيَالْكُمْ بَاشْ تْرْضِيوْ الشَّهْوَة دْيَالْهَا.</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ قْبْلُو اللِّي ضْعِيفْ فْالْإِيمَانْ، بْلَا مَا تْحَكْمُو عْلَى الْأَفْكَارْ دْيَالُه.</verse>
				<verse number="2">رَاهْ كَايْنْ اللِّي كَيْعْتَقْدْ بْلِّي يْقْدَرْ يَاكُلْ كُلّْشِي، وْكَايْنْ اللِّي ضْعِيفْ مَا كَيَاكُلْ غِيرْ الْخُضْرَة.</verse>
				<verse number="3">هَادَاكْ اللِّي كَيَاكُلْ كُلّْشِي مَا خَاصُّوشْ يْحْتَقْرْ اللِّي مَا كَيَاكُلْشْ كُلّْشِي، وْهَادَاكْ اللِّي مَا كَيَاكُلْشْ كُلّْشِي مَا خَاصُّوشْ يْحْكَمْ عْلَى اللِّي كَيَاكُلْ كُلّْشِي، حِيتْ اللَّهْ قْبْلُه.</verse>
				<verse number="4">شْكُونْ نْتَ بَاشْ تْحْكَمْ عْلَى الْعَبْدْ دْيَالْ غِيرْكْ؟ سْوَا تْبَتْ وْلَا فْشَلْ، رَاهْ هَادَا شْغُلْ سِيدُه. وَلَكِنْ غَادِي يْتْبَتْ، حِيتْ اللَّهْ قَادْرْ يْتَبّْتُه.</verse>
				<verse number="5">وْرَاهْ كَايْنْ اللِّي كَيْعْتَبْرْ شِي يَّامَاتْ مُهِمِّينْ كْتَرْ مْنْ لْخْرِينْ، وْكَايْنْ اللِّي كَيْعْتَبْرْ ݣَاعْ لِيَّامَاتْ بْحَالْ بْحَالْ. كُلّْ وَاحْدْ خَاصُّه يْكُونْ مْقْتَنْعْ بْالرَّأْيْ دْيَالُه.</verse>
				<verse number="6">هَادَاكْ اللِّي كَيْعْطِي الْأَهَمِّيَة لْشِي نْهَارْ، كَيْدِيرْ دَاكْشِّي عْلَى وْدّْ الرَّبّْ. وْهَادَاكْ اللِّي كَيَاكُلْ كُلّْشِي كَيْدِيرْ دَاكْشِّي عْلَى وْدّْ الرَّبّْ، حِيتْ كَيْشْكَرْ اللَّهْ. وْهَادَاكْ اللِّي مَا كَيَاكُلْشْ كُلّْشِي كَيْدِيرْ دَاكْشِّي عْلَى وْدّْ الرَّبّْ، وْحْتَّى هُوَ كَيْشْكَرْ اللَّهْ.</verse>
				<verse number="7">حِيتْ حْتَّى وَاحْدْ مْنَّا مَا كَيْعِيشْ لْرَاسُه، وْحْتَّى وَاحْدْ مَا كَيْمُوتْ لْرَاسُه.</verse>
				<verse number="8">عْلَاحْقَّاشْ إِلَا عْشْنَا رَاهْ كَنْعِيشُو لْلرَّبّْ، وْإِلَا مْتْنَا رَاهْ كَنْمُوتُو لْلرَّبّْ. وْسْوَا عْشْنَا وْلَا مْتْنَا رَاهْ حْنَا دْيَالْ الرَّبّْ.</verse>
				<verse number="9">وْعْلَى هَادْ الْأُمُورْ مَاتْ الْمَسِيحْ وْتّْبْعَتْ حَيّْ، بَاشْ يْكُونْ هُوَ الرَّبّْ دْيَالْ الْمْيّْتِينْ وْالْحَيِّينْ.</verse>
				<verse number="10">وَلَكِنْ نْتَ عْلَاشْ كَتْحْكَمْ عْلَى خُوكْ؟ وْنْتَ عْلَاشْ كَتْحْتَقْرْ خُوكْ؟ رَاهْ كُلّْنَا غَنْوَقْفُو قُدَّامْ عَرْشْ اللَّهْ بَاشْ نْتّْحَاسْبُو.</verse>
				<verse number="11">حِيتْ مْكْتُوبْ فْكْتَابْ اللَّهْ: «أَنَا حَيّْ كَيْݣُولْ الرَّبّْ، رَاهْ كُلّْ رْكْبَة غَتّْحْنَى لِيَّ، وْكُلّْ لْسَانْ غَيْعْتَرْفْ بْلِّي أَنَا اللَّهْ».</verse>
				<verse number="12">وْهَكَّا كُلّْ وَاحْدْ مْنَّا غَادِي يْتّْحَاسْبْ عْلَى رَاسُه قُدَّامْ اللَّهْ.</verse>
				<verse number="13">إِيوَا رَاهْ مَا خَاصّْنَاشْ نْبْقَاوْ نْحَكْمُو عْلَى بْعْضِيَّاتْنَا، وَلَكِنْ حْكْمُو بْهَادْشِّي: مَا يْكُونْشْ شِي وَاحْدْ عَتْرَة لْخُوهْ وْلَا يْتّْسَبّْبْ لِيهْ فْالدّْنُوبْ.</verse>
				<verse number="14">وْأَنَا كَنْعْرَفْ، وْمْتْيِقّْنْ مْنْ الرَّبّْ يَسُوعْ، بْلِّي مَا كَايْنَة حْتَّى شِي حَاجَة مْنْجُوسَة بْنَفْسْهَا. وَلَكِنْ كَتْكُونْ مْنْجُوسَة عَنْدْ هَادَاكْ اللِّي كَيْضَنّْ بْلِّي رَاهَا مْنْجُوسَة.</verse>
				<verse number="15">إِلَا كَانْ خُوكْ كَيْتّْقَلّْقْ بْسْبَابْ شِي مَاكْلَة كَتَاكُلْهَا، رَاكْ مَا كَتّْصَرّْفْشْ بْالْمْحَبَّة. وْرَاهْ مَا خَاصّْشْ بْالْمَاكْلَة دْيَالْكْ تّْسَبّْبْ فْالْهْلَاكْ لْهَادَاكْ اللِّي مَاتْ الْمَسِيحْ عْلَى وْدُّه.</verse>
				<verse number="16">إِيوَا مَا تْخَلِّيوْشْ النَّاسْ يْݣُولُو كْلَامْ خَايْبْ عْلَى الْأُمُورْ اللِّي كَتْشُوفُوهَا مْزْيَانَة لِيكُمْ.</verse>
				<verse number="17">حِيتْ مَمْلَكَةْ اللَّهْ مَاشِي هِيَ الْمَاكْلَة وْالشّْرَابْ، وَلَكِنْ رَاهْ هِيَ التَّقْوَى وْالْهْنَا وْالْفَرْحَة بْالرُّوحْ الْقُدُسْ.</verse>
				<verse number="18">اللِّي كَيْخْدَمْ لْلْمَسِيحْ بْحَالْ هَكَّا رَاهْ مْرْضِي عَنْدْ اللَّهْ، وْمْقْبُولْ عَنْدْ النَّاسْ.</verse>
				<verse number="19">إِيوَا خَاصّْنَا نْقَلّْبُو عْلَى الْأُمُورْ اللِّي فِيهَا الْهْنَا، وْالْأُمُورْ اللِّي كَتْقَوِّينَا فْالْإِيمَانْ.</verse>
				<verse number="20">مَا تْرَيَّبْشْ الْخْدْمَة دْيَالْ اللَّهْ بْسْبَابْ الْمَاكْلَة، رَاهْ الْمَاكْلَة كُلّْهَا حْلَالْ، وَلَكِنْ مَا مْزْيَانْشْ يَاكُلْ الْوَاحْدْ شِي حَاجَة اللِّي غَتْكُونْ عَتْرَة لْشِي حَدّْ.</verse>
				<verse number="21">وْحْسَنْ مَا تَاكُلْشْ اللّْحَمْ وْمَا تْشْرَبْشْ الْخْمَرْ، وْلَا شِي حَاجَة اللِّي غَادِي تْطِيّْحْ خُوكْ فْالدّْنُوبْ.</verse>
				<verse number="22">وْالْاعْتِقَادْ دْيَالْكْ خَلِّيهْ بِينْكْ وْبِينْ اللَّهْ. وْسْعْدَاتْ اللِّي مَا كَيْلُومْشْ رَاسُه فْالْأُمُورْ اللِّي كَيْشُوفْهَا مْزْيَانَة.</verse>
				<verse number="23">وَلَكِنْ اللِّي عَنْدُه الشّْكْ، رَاهْ مْلِّي كَيَاكُلْ كَيْنْزَلْ عْلِيهْ الْحُكْمْ دْيَالْ اللَّهْ، عْلَاحْقَّاشْ مَا كَيْدِيرْشْ دَاكْشِّي مْنْ الْإِيمَانْ دْيَالُه، وْكُلّْ عَمَلْ مَا كَيْجِيشْ مْنْ الْإِيمَانْ رَاهْ هُوَ دْنُوبْ.</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ خَاصّْنَا حْنَا الْقْوِيِّينْ فْالْإِيمَانْ نْتّْحَمّْلُو الضُّعْفْ دْيَالْ النَّاسْ اللِّي ضْعَافْ فْالْإِيمَانْ، وْمَا نْقَلّْبُوشْ عْلَى شْنُو كَيْرْضِينَا.</verse>
				<verse number="2">وْخَاصّْ كُلّْ وَاحْدْ مْنَّا يْرْضِي غِيرُه فْالْحَاجَة اللِّي مْزْيَانَة، بَاشْ يْتّْقُوَّى.</verse>
				<verse number="3">حِيتْ الْمَسِيحْ مَا قَلّْبْشْ يْرْضِي رَاسُه، وَلَكِنْ كِيفْ مْكْتُوبْ فْكْتَابْ اللَّهْ: «رَاهْ الْمْعْيَارْ دْيَالْ هَادُوكْ اللِّي عَايْرُوكْ، نْزَلْ عْلِيَّ».</verse>
				<verse number="4">وْݣَاعْ دَاكْشِّي اللِّي تّْكْتَبْ فْكْتَابْ اللَّهْ مْنْ قْبَلْ، رَاهْ تّْكْتَبْ بَاشْ يْعَلّْمْنَا كِيفَاشْ يْكُونْ عَنْدْنَا الرّْجَا بْالصّْبَرْ وْالتَّشْجِيعْ اللِّي فْكْتَابْ اللَّهْ.</verse>
				<verse number="5">وْكَنْطْلَبْ اللَّهْ اللِّي كَيْعْطِي الصّْبَرْ وْالتَّشْجِيعْ، تْكُونُو مْتَّافْقِينْ مْعَ بْعْضِيَّاتْكُمْ، كِيفْ كَيْبْغِي الْمَسِيحْ يَسُوعْ.</verse>
				<verse number="6">بَاشْ تْعْطِيوْ الْعَزّْ لْلَّهْ بُو رَبّْنَا يَسُوعْ الْمَسِيحْ بْقَلْبْ وَاحْدْ وْلْسَانْ وَاحْدْ.</verse>
				<verse number="7">قْبْلُو بْعْضِيَّاتْكُمْ كِمَا قْبَلْكُمْ الْمَسِيحْ، بَاشْ يْتّْعْطَى الْعَزّْ لْلَّهْ.</verse>
				<verse number="8">وْرَاهْ كَنْݣُولْ لِيكُمْ، بْلِّي الْمَسِيحْ وْلَّى كَيْخْدَمْ لِيهُودْ بَاشْ يْبَيّْنْ بْلِّي اللَّهْ صَادْقْ فْكْلَامُه، وْبَاشْ يُوفِي بْدَاكْشِّي اللِّي وَاعْدْ بِيهْ اللَّهْ الجّْدُودْ،</verse>
				<verse number="9">وْبَاشْ الشّْعُوبْ اللِّي مَاشِي يْهُودْ يْعْطِيوْ الْعَزّْ لْلَّهْ عْلَى الرَّحْمَة دْيَالُه، كِيفْ مْكْتُوبْ فْكْتَابْ اللَّهْ: «عْلَى وْدّْ هَادْشِّي غَنْحَمْدْكْ وَسْطْ الشّْعُوبْ، وْغَنْغَنِّي لْلْإِسْمْ دْيَالْكْ».</verse>
				<verse number="10">وْكَيْݣُولْ كْتَابْ اللَّهْ عَاوْتَانِي: «آ الشّْعُوبْ فْرْحُو مْعَ الشَّعْبْ دْيَالُه».</verse>
				<verse number="11">وْكَيْݣُولْ مَرَّة خْرَى: «سَبّْحُو الرَّبّْ آ ݣَاعْ الشّْعُوبْ، وْعْطِيوْهْ الْعَزّْ آ ݣَاعْ النَّاسْ».</verse>
				<verse number="12">وْحْتَّى النّْبِي إِشْعِيَا كَيْݣُولْ: «رَاهْ غَيْجِي وَاحْدْ مْنْ تْرِّيكْةْ يَسَّى، هُوَ اللِّي غَيْوْقَفْ بَاشْ يْحْكَمْ عْلَى الشّْعُوبْ، وْفِيهْ غَيْدِيرُو رْجَاهُمْ».</verse>
				<verse number="13">كَنْطْلَبْ اللَّهْ اللِّي كَيْعْطِي الرّْجَا، يْعَمّْرْكُمْ بْالْفَرْحَة وْالْهْنَا بْإِيمَانْكُمْ بِيهْ، بَاشْ الرّْجَا دْيَالْكُمْ يْزِيدْ يْكْتَرْ بْقُوَّةْ الرُّوحْ الْقُدُسْ.</verse>
				<verse number="14">آ الْخُوتْ، أَنَا بْرَاسِي مْتْيِقّْنْ مْنْ جِهْتْكُمْ بْلِّي رَاكُمْ عَامْرِينْ بْالْخِيرْ، وْعَنْدْكُمْ الْعِلْمْ كُلُّه، وْقَادْرِينْ تْنَصْحُو بْعْضِيَّاتْكُمْ.</verse>
				<verse number="15">وَلَكِنْ كْتَبْتْ لِيكُمْ بْكُلّْ شَجَاعَة عْلَى شِي حْوَايْجْ بَاشْ نْفَكّْرْكُمْ بِيهُمْ عْلَى وْدّْ النِّعْمَة اللِّي عْطَانِي اللَّهْ.</verse>
				<verse number="16">بَاشْ نْكُونْ كَنْخْدَمْ يَسُوعْ الْمَسِيحْ عْلَى وْدّْ الشّْعُوبْ اللِّي مَاشِي يْهُودْ، وْكَنْدِيرْ خْدْمَةْ رَاجْلْ الدِّينْ وْأَنَا كَنْخَبّْرْ بْإِنْجِيلْ اللَّهْ، بَاشْ هَادْ الشّْعُوبْ يْكُونُو تَقْدِمَة مْقْبُولَة عَنْدْ اللَّهْ وْمْقَدّْسَة بْالرُّوحْ الْقُدُسْ.</verse>
				<verse number="17">وْفْالْمَسِيحْ يَسُوعْ عَنْدِي الْحَقّْ نْفْتَخْرْ مْنْ جِهْةْ الْخْدْمَة دْيَالِي لْلَّهْ.</verse>
				<verse number="18">وْمَا نْقْدَرْشْ نْتّْكَلّْمْ عْلَى شِي حَاجَة مْنْ غِيرْ الْأُمُورْ اللِّي دَارْهَا الْمَسِيحْ عْلَى يْدِّيَّ، بَاشْ الشّْعُوبْ اللِّي مَاشِي يْهُودْ يْطِيعُو اللَّهْ، وْالْمَسِيحْ دَارْ هَادْشِّي بْالْقُولْ وْالْفِعْلْ،</verse>
				<verse number="19">وْبْالْقُوَّة دْيَالْ الْعَلَامَاتْ وْالْعْجَايْبْ وْبْالْقُوَّة دْيَالْ رُوحْ اللَّهْ. وْرَانِي كَمّْلْتْ التّْبْشِيرْ بْإِنْجِيلْ الْمَسِيحْ، مْنْ أُورْشَلِيمْ وْالجّْوَايْهْ دْيَالْهَا حْتَّى لْبْلَادْ إِلِّيرِيكُونْ.</verse>
				<verse number="20">وْكَانْ الْمُرَادْ دْيَالِي نْبَشّْرْ بْالْإِنْجِيلْ غِيرْ فْالْبْلَايْصْ اللِّي مَا سْمْعُوشْ فِيهُمْ النَّاسْ عْلَى الْمَسِيحْ، بَاشْ مَا نْبْنِيشْ عْلَى السَّاسْ اللِّي دَارُوهْ وْحْدِينْ خْرِينْ.</verse>
				<verse number="21">وْهَكَّا دْرْتْ كِيفْ كَيْݣُولْ كْتَابْ اللَّهْ: «هَادُوكْ اللِّي مَا وْصْلَاتْهُمْشْ الْخْبَارْ عْلِيهْ، غَيْشُوفُو، وْاللِّي مَا سْمْعُوشْ عْلِيهْ، غَيْفَهْمُو».</verse>
				<verse number="22">وْهَادْشِّي عْلَاشْ بْزَّافْ دْيَالْ الْمَرَّاتْ مَا قْدَرْتْشْ نْجِي لْعَنْدْكُمْ.</verse>
				<verse number="23">وَلَكِنْ دَابَا حِيتْ مَا بْقَاتْشْ عَنْدِي شِي خْدْمَة نْدِيرْهَا لْلرَّبّْ فْهَادْ الْمَنَاطِقْ، وْبَاغِي نْجِي لْعَنْدْكُمْ هَادِي شْحَالْ مْنْ عَامْ،</verse>
				<verse number="24">كَنْتّْمَنَّى نْدُوزْ نْشُوفْكُمْ فْطْرِيقِي، مْلِّي نْكُونْ غَادِي لْإِسْبَانِيَا، وْتْعَاوْنُونِي بَاشْ نْمْشِي لْتْمَّ بَعْدْمَا نْدَوّْزْ مْعَاكُمْ وَقْتْ زْوِينْ وَاخَّا يْكُونْ قْصِيرْ.</verse>
				<verse number="25">وَلَكِنْ دَابَا رَانِي غَادِي لْأُورْشَلِيمْ بَاشْ نْعَاوْنْ الْخُوتْ الْمُومْنِينْ.</verse>
				<verse number="26">حِيتْ الْمُومْنِينْ دْيَالْ بْلَادْ مَكِدُونِيَة وْأَخَائِيَة فْرْحَانِينْ يْعَاوْنُو الْمُومْنِينْ الْفُقَرَا اللِّي فْأُورْشَلِيمْ بْدَاكْشِّي اللِّي عَنْدْهُمْ.</verse>
				<verse number="27">وْكَانُو فْرْحَانِينْ يْعَاوْنُوهُمْ، وْفْالْحَقِيقَة هَادْشِّي رَاهْ وَاجْبْ عْلِيهُمْ، حِيتْ إِلَا كَانُو الشّْعُوبْ اللِّي مَاشِي يْهُودْ خْدَاوْ الْبَرَكَاتْ الرُّوحِيَّة مْنْ عَنْدْ الْمُومْنِينْ دْيَالْ أُورْشَلِيمْ، رَاهْ حْتَّى هُمَ خَاصّْهُمْ يْعَاوْنُوهُمْ فْالْبَرَكَاتْ الْمَادِيَّة.</verse>
				<verse number="28">وْمْلِّي نْكَمّْلْ هَادْ الْخْدْمَة وْنْوَصّْلْ لِيهُمْ هَادْشِّي بَاشْ عَاوْنُوهُمْ الْخُوتْ، غَنْدُوزْ عَنْدْكُمْ وْأَنَا فْطْرِيقِي لْإِسْبَانِيَا.</verse>
				<verse number="29">وْرَانِي كَنْعْرَفْ بْلِّي إِلَا جِيتْ لْعَنْدْكُمْ، غَنْجِي عَامْرْ بْالْبَرَكَاتْ دْيَالْ الْمَسِيحْ.</verse>
				<verse number="30">وْكَنْطْلَبْ مْنّْكُمْ آ الْخُوتْ، بْإِسْمْ رَبّْنَا يَسُوعْ الْمَسِيحْ، وْبْالْمْحَبَّة دْيَالْ الرُّوحْ الْقُدُسْ، تْكَافْحُو مْعَايَ بْالصّْلَاة لْلَّهْ عْلَى وْدِّي.</verse>
				<verse number="31">بَاشْ نْنْجَا مْنْ يْدّْ النَّاسْ اللِّي مَا كَيْآمْنُوشْ بْالْمَسِيحْ فْبْلَادْ الْيَهُودِيَّة، وْبَاشْ تْكُونْ الْخْدْمَة دْيَالِي فْأُورْشَلِيمْ مْقْبُولَة عَنْدْ الْخُوتْ الْمُومْنِينْ.</verse>
				<verse number="32">وْهَكَّا غَنْجِي لْعَنْدْكُمْ بْالْفَرْحَة إِلَا بْغَا اللَّهْ وْنْرْتَاحْ مْعَاكُمْ شْوِيَّة.</verse>
				<verse number="33">وْكَنْطْلَبْ اللَّهْ اللِّي كَيْعْطِي الْهْنَا بَاشْ يْكُونْ مْعَاكُمْ كَامْلِينْ! آمِينْ.</verse>
			</chapter>
			<chapter number="16">
				<verse number="1">الْفَصْلْ سْطَّاشْ كَنْوَصِّيكُمْ عْلَى خْتْنَا فِيبِي، اللِّي كَتْخْدَمْ لْلْكْنِيسَة اللِّي فْكَنْخَرِيَا.</verse>
				<verse number="2">رَحّْبُو بِيهَا فْالرَّبّْ كِمَا كَيْلِيقْ بْالْمُومْنِينْ، وْعَاوْنُوهَا بْݣَاعْ دَاكْشِّي اللِّي كَتْحْتَاجُه مْنّْكُمْ، حِيتْ رَاهَا عَاوْنَاتْ شْحَالْ مْنْ وَاحْدْ وْعَاوْنَاتْنِي حْتَّى أَنَا.</verse>
				<verse number="3">سَلّْمُو عْلَى بِرِيسْكِلَّا وْأَكِيلَا، اللِّي كَيْعَاوْنُونِي فْالْخْدْمَة دْيَالْ الْمَسِيحْ يَسُوعْ.</verse>
				<verse number="4">وْاللِّي خَاطْرُو بْحْيَاتْهُمْ عْلَى وْدِّي، وْمَاشِي غِيرْ أَنَا بُوحْدِي اللِّي كَنْشْكَرْهُمْ وَلَكِنْ حْتَّى ݣَاعْ الْكْنَايْسْ دْيَالْ الْمُومْنِينْ اللِّي مَاشِي يْهُودْ.</verse>
				<verse number="5">وْسَلّْمُو عْلَى النَّاسْ دْ الْكْنِيسَة اللِّي كَيْتّْجَمْعُو فْالدَّارْ دْيَالْ هَادْ الْخُوتْ. سَلّْمُو عْلَى صَاحْبِي الْعْزِيزْ أَبَيْنِتُوسْ، اللِّي هُوَ الْمُومْنْ اللّْوّْلْ بْالْمَسِيحْ فْآسْيَا.</verse>
				<verse number="6">سَلّْمُو عْلَى مَرْيَمْ اللِّي ضْرْبَاتْ تَمَارَة عْلَى وْدّْكُمْ.</verse>
				<verse number="7">سَلّْمُو عْلَى أَنْدَرُونِكُوسْ وْيُونِيَاسْ اللِّي مْنْ عَائِلْتِي، وْاللِّي كَانُو مْسْجُونِينْ مْعَايَ، وْمْعْرُوفِينْ بِينْ الرُّسُلْ، وْآمْنُو بْالْمَسِيحْ قْبَلْ مْنِّي.</verse>
				<verse number="8">سَلّْمُو عْلَى أَمْبِلِيَاسْ صَاحْبِي الْعْزِيزْ فْالرَّبّْ.</verse>
				<verse number="9">سَلّْمُو عْلَى أُورْبَانُوسْ اللِّي كَيْعَاوْنَّا فْخْدْمَةْ الْمَسِيحْ، وْعْلَى إِسْتَاخِيسْ صَاحْبِي الْعْزِيزْ.</verse>
				<verse number="10">سَلّْمُو عْلَى أَبَلِّسْ اللِّي بَيّْنْ بْلِّي هُوَ تَابْتْ فْالْمَسِيحْ. سَلّْمُو عْلَى عَائِلْةْ أَرِسْتُوبُولُوسْ.</verse>
				<verse number="11">سَلّْمُو عْلَى هِيرُودِيُونْ اللِّي مْنْ عَائِلْتِي. سَلّْمُو عْلَى عَائِلْةْ نَرْكِيسُّوسْ اللِّي كَيْآمْنُو بْالرَّبّْ.</verse>
				<verse number="12">سَلّْمُو عْلَى تْرِيفَيْنَا وْتْرِيفُوسَا اللِّي كَيْضْرْبُو تَمَارَة فْخْدَمْتْهُمْ لْلرَّبّْ. سَلّْمُو عْلَى بَرْسِيسْ خْتْنَا الْعْزِيزَة اللِّي ضْرْبَاتْ تَمَارَة بْزَّافْ فْخْدَمْتْهَا لْلرَّبّْ.</verse>
				<verse number="13">سَلّْمُو عْلَى رُوفُسْ اللِّي خْتَارُه الرَّبّْ، وْسَلّْمُو عْلَى مُّه اللِّي هِيَ بْحَالْ مِّي.</verse>
				<verse number="14">سَلّْمُو عْلَى أَسِينْكِرِيتُسْ، وْفِلِيغُونْ، وْهَرْمَاسْ، وْبَتْرُوبَاسْ، وْهَرْمِيسْ، وْعْلَى الْخُوتْ اللِّي مْعَاهُمْ.</verse>
				<verse number="15">سَلّْمُو عْلَى فِيلُولُوغُسْ، وْجُولِيَا، وْنِيرِيُوسْ وْخْتُه، وْأُولُمْبَاسْ، وْعْلَى ݣَاعْ الْخُوتْ الْمُومْنِينْ اللِّي مْعَاهُمْ.</verse>
				<verse number="16">سَلّْمُو عْلَى بْعْضِيَّاتْكُمْ بْبُوسَة مْقَدّْسَة. وْرَاهْ ݣَاعْ الْخُوتْ اللِّي فْالْكْنَايْسْ دْ الْمَسِيحْ كَيْسَلّْمُو عْلِيكُمْ.</verse>
				<verse number="17">كَنْطْلَبْ مْنّْكُمْ آ الْخُوتْ، بَاشْ تْرَدُّو الْبَالْ وْتْبَعّْدُو مْنْ هَادُوكْ اللِّي كَيْتّْسَبّْبُو فْالتَّفْرِقَة وْفْالْحْوَايْجْ اللِّي كَتّْسَبّْبْ فْالدّْنُوبْ، وْكَيْضَادُّو التَّعْلِيمْ اللِّي تْعَلّْمْتُوهْ.</verse>
				<verse number="18">حِيتْ بْحَالْ هَادْ النَّاسْ مَا كَيْخَدْمُوشْ لْرَبّْنَا يَسُوعْ الْمَسِيحْ، وَلَكِنْ كَيْخَدْمُو غِيرْ عْلَى كَرْشْهُمْ. وْبْالْكْلَامْ الْمْزْيَانْ وْالْهَضْرَة الْحْلُوَّة كَيْخَدْعُو قْلُوبْ الدّْرَاوْشْ.</verse>
				<verse number="19">رَاهْ كُلّْ وَاحْدْ كَيْعْرَفْ بْلِّي نْتُمَ كَتْطِيعُو الرَّبّْ، وْعْلَى وْدّْ هَادْشِّي كَنْفْرَحْ بِيكُمْ. وَلَكِنْ بْغِيتْكُمْ تْكُونُو حُكَمَا فْالْأُمُورْ اللِّي هِيَ خِيرْ، وْتْرَدُّو بَالْكُمْ مْنْ الشَّرّْ.</verse>
				<verse number="20">وْاللَّهْ اللِّي كَيْعْطِي الْهْنَا، غَيْسْحَقْ الشِّيطَانْ تَحْتْ رْجْلِيكُمْ دْغْيَا. وْالنِّعْمَة دْيَالْ رَبّْنَا يَسُوعْ الْمَسِيحْ تْكُونْ مْعَاكُمْ!</verse>
				<verse number="21">كَيْسَلّْمْ عْلِيكُمْ تِيمُوتَاوُسْ اللِّي كَيْعَاوْنِّي فْخْدْمَةْ الرَّبّْ، وْكَيْسَلّْمْ عْلِيكُمْ لُوكِيُوسْ، وْيَاسُونْ، وْسُوسِيبَاتْرُسْ اللِّي هُمَ مْنْ عَائِلْتِي.</verse>
				<verse number="22">وْأَنَا تَرْتِيُوسْ اللِّي كْتَبْتْ هَادْ الرِّسَالَة، كَنْسَلّْمْ عْلِيكُمْ فْالرَّبّْ.</verse>
				<verse number="23">وْكَيْسَلّْمْ عْلِيكُمْ غَايُوسْ اللِّي ضَايْفْنِي وْكَيْضَايْفْ الْمُومْنِينْ فْدَارُه، وْكَيْسَلّْمْ عْلِيكُمْ أَرَاسْتُسْ لَمِينْ دْيَالْ الصّْنْدُوقْ دْ الْمْدِينَة، وْكَيْسَلّْمْ عْلِيكُمْ خُونَا كَوَارْتُسْ. [</verse>
				<verse number="24">وْالنِّعْمَة دْيَالْ رَبّْنَا يَسُوعْ الْمَسِيحْ تْكُونْ مْعَاكُمْ كُلّْكُمْ. آمِينْ.]</verse>
				<verse number="25">الْعَزّْ لْهَادَاكْ اللِّي قَادْرْ يْقَوِّيكُمْ بْالْإِنْجِيلْ اللِّي كَنْبَشّْرْ بِيهْ وْاللِّي كَيْتّْكَلّْمْ عْلَى يَسُوعْ الْمَسِيحْ، بَاشْ يْبَانْ السِّرّْ اللِّي كَانْ مْخْفِي مْنْ الْبْدُو دْ الزّْمَانْ.</verse>
				<verse number="26">وَلَكِنْ دَابَا هَادْ السِّرّْ بَانْ، وْݣَاعْ الشّْعُوبْ قَادْرِينْ يْعَرْفُوهْ مْنْ كْتُبْ الْأَنْبِيَا، عْلَى حْسَابْ الْأَمْرْ دْيَالْ اللَّهْ اللِّي كَايْنْ عْلَى الدّْوَامْ بَاشْ يْآمْنُو بِيهْ وْيْطِيعُوهْ.</verse>
				<verse number="27">لْلَّهْ بُوحْدُه الْحْكْمَة بْيَسُوعْ الْمَسِيحْ، لِيهْ الْعَزّْ عْلَى الدّْوَامْ، آمِينْ.</verse>
			</chapter>
		</book>
		<book number="46">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ رَسُولْ الْمَسِيحْ يَسُوعْ بْمُرَادْ اللَّهْ، وْمْنْ سُوسْتَانِيسْ خُونَا فْالْإِيمَانْ،</verse>
				<verse number="2">لْكْنِيسْةْ اللَّهْ اللِّي فْكُورِنْتُوسْ، لْهَادُوكْ اللِّي قَدّْسْهُمْ اللَّهْ فْالْمَسِيحْ يَسُوعْ وْخْتَارْهُمْ مْنْ كُلّْ مُوضْعْ بَاشْ يْكُونُو مْقَدّْسِينْ مْعَ ݣَاعْ هَادُوكْ اللِّي كَيْعَبْدُو إِسْمْ رَبّْنَا يَسُوعْ الْمَسِيحْ، اللِّي هُوَ دْيَالْهُمْ وْدْيَالْنَا.</verse>
				<verse number="3">النِّعْمَة وْالْهْنَا مْنْ اللَّهْ بَّانَا وْمْنْ الرَّبّْ يَسُوعْ الْمَسِيحْ لِيكُمْ.</verse>
				<verse number="4">كَنْشْكَرْ اللَّهْ مْنْ جِهْتْكُمْ فْكُلّْ وَقْتْ عْلَى النِّعْمَة دْيَالُه اللِّي عْطَاكُمْ بْالْمَسِيحْ يَسُوعْ،</verse>
				<verse number="5">اللِّي بِيهْ وْلِّيتُو أَغْنِيَا فْكُلّْشِي، فْالْكْلَامْ كُلُّه وْفْالْمَعْرِفَة كُلّْهَا،</verse>
				<verse number="6">عْلَاحْقَّاشْ تْبْتَاتْ فِيكُمْ الشّْهَادَة اللِّي تّْعْطَاتْ عْلَى الْمَسِيحْ.</verse>
				<verse number="7">وْهَكَّا رَاهْ مَا نَاقْصَاكُمْ حْتَّى شِي مَوْهِبَة رُوحِيَّة وْنْتُمَ كَتّْسْنَّاوْ الْمْجِي دْيَالْ رَبّْنَا يَسُوعْ الْمَسِيحْ،</verse>
				<verse number="8">اللِّي غَادِي يْخَلِّيكُمْ تَابْتِينْ حْتَّى لْلّْخْرْ بَاشْ تْكُونُو بْلَا عِيبْ نْهَارْ الْمْجِي دْيَالُه.</verse>
				<verse number="9">وْاللَّهْ أَمِينْ اللِّي عَيّْطْ لِيكُمْ بَاشْ تْكُونُو فْالشّْرْكَة مْعَ وَلْدُه يَسُوعْ الْمَسِيحْ رَبّْنَا.</verse>
				<verse number="10">وْرَانِي آ خُوتِي كَنْطْلَبْ مْنّْكُمْ فْإِسْمْ رَبّْنَا يَسُوعْ الْمَسِيحْ، بَاشْ تْكُونُو كُلّْكُمْ مْتَّافْقِينْ عْلَى كْلْمَة وَحْدَة. وْمَا تْخَلِّيوْشْ الْمَشَاكِيلْ يْفَرّْقُوكُمْ، وَلَكِنْ كُونُو مْتَّاحْدِينْ فْفِكْرْ وَاحْدْ وْفْرَيّْ وَاحْدْ.</verse>
				<verse number="11">حِيتْ جَاتْنِي خْبَارْكُمْ آ خُوتِي مْنْ النَّاسْ دْيَالْ خُلُوِي، بْلِّي كَايْنِينْ شِي مَشَاكِيلْ بِينَاتْكُمْ.</verse>
				<verse number="12">وْكَنْݣُولْ هَادْشِّي عْلَاحْقَّاشْ وَاحْدْ مْنّْكُمْ كَيْݣُولْ: «أَنَا دْيَالْ بُولُسْ»، وْلَاخُرْ «أَنَا دْيَالْ أَبُلُّوسْ»، وْلَاخُرْ «أَنَا دْيَالْ صَفَا»، وْلَاخُرْ «أَنَا دْيَالْ الْمَسِيحْ».</verse>
				<verse number="13">وَاشْ الْمَسِيحْ تّْقْسَمْ؟ وَاشْ بُولُسْ اللِّي تّْصْلَبْ عْلَى وْدّْكُمْ؟ وْلَا بْإِسْمْ بُولُسْ تّْعَمّْدْتُو؟</verse>
				<verse number="14">كَنْشْكَرْ اللَّهْ حِيتْ مَا عَمّْدْتْ حْتَّى وَاحْدْ مْنّْكُمْ مْنْ غِيرْ كِرِيسْبُسْ وْغَايُوسْ،</verse>
				<verse number="15">بَاشْ حْتَّى وَاحْدْ مْنّْكُمْ مَا يْقْدَرْ يْݣُولْ بْلِّي رَاكُمْ تّْعَمّْدْتُو بْسْمِيتِي.</verse>
				<verse number="16">إِيِّهْ، عَمّْدْتْ حْتَّى عَائِلْةْ اسْتِفَانُوسْ. وْمْنْ غِيرْهُمْ مَا كَنْضَنّْشْ وَاشْ عَمّْدْتْ شِي وَاحْدْ آخُرْ.</verse>
				<verse number="17">حِيتْ الْمَسِيحْ مَا صِيفْطْنِيشْ بَاشْ نْعَمّْدْ، وَلَكِنْ بَاشْ نْخَبّْرْ بْالْإِنْجِيلْ، بْلَا مَا نْعْتَمْدْ عْلَى كْلَامْ الْحْكْمَة دْيَالْ بْنَادْمْ بَاشْ مَا يْكُونْشْ الصّْلِيبْ دْ الْمَسِيحْ بْلَا فَايْدَة.</verse>
				<verse number="18">حِيتْ الْبْشَارَة بْالْمُوتْ دْ الْمَسِيحْ عَنْدْ النَّاسْ اللِّي مَاشِي مُومْنِينْ حْمَاقْ، وَلَكِنْ عَنْدْنَا حْنَا اللِّي نْجِينَا رَاهْ هِيَ قُوَّةْ اللَّهْ.</verse>
				<verse number="19">حِيتْ مْكْتُوبْ فْكْتَابْ اللَّهْ: «غَادِي نْمْحِي الْحْكْمَة دْ الْحُكَمَا وْمَا نْقْبَلْشْ الْفْهَامَة دْ الْفُهَمَا».</verse>
				<verse number="20">فِينْ هُوَ الْحْكِيمْ؟ وْفِينْ هُوَ الْعَالِمْ؟ وْفِينْ هُوَ الْفَيْلَسُوفْ دْيَالْ هَادْ الزّْمَانْ؟ وَاشْ مَا رَدّْشْ اللَّهْ الْحْكْمَة دْيَالْ هَادْ الدّْنْيَا حْمَاقْ؟</verse>
				<verse number="21">حِيتْ نَاسْ الدّْنْيَا بْالْحْكْمَة دْيَالْهُمْ مَا قَدْرُوشْ يْعَرْفُو الْحْكْمَة دْ اللَّهْ، وْهَكَّا بْغَا اللَّهْ يْنَجِّي اللِّي كَيْآمْنُو بِيهْ بْالْبْشَارَة اللِّي كَيْحَسْبُوهَا النَّاسْ حْمَاقْ.</verse>
				<verse number="22">عْلَى هَادْشِّي رَاهْ لِيهُودْ كَيْطْلْبُو عَلَامَاتْ، وْالْيُونَانِيِّينْ كَيْقَلّْبُو عْلَى الْحْكْمَة،</verse>
				<verse number="23">وَلَكِنْ حْنَا كَنْخَبّْرُو بْالْمَسِيحْ اللِّي تّْصْلَبْ، اللِّي هُوَ مُشْكِلَة لْلِيهُودْ وْحْمَاقْ لْلشّْعُوبْ اللِّي مَاشِي يْهُودْ.</verse>
				<verse number="24">أَمَّا بْالنّْسْبَة لْلِّي خْتَارْهُمْ اللَّهْ، سْوَا كَانُو يْهُودْ وْلَا يُونَانِيِّينْ، رَاهْ الْمَسِيحْ هُوَ قُوَّةْ اللَّهْ وْالْحْكْمَة دْيَالُه.</verse>
				<verse number="25">عْلَاحْقَّاشْ الْحْمَاقْ دْيَالْ اللَّهْ رَاهْ حْكْمَة كْتَرْ مْنْ حْكْمَةْ النَّاسْ، وْالضُّعْفْ دْيَالُه رَاهْ قْوَى مْنْ قُوَّةْ النَّاسْ.</verse>
				<verse number="26">وْتّْفَكّْرُو آ الْخُوتْ، نْتُمَ اللِّي عَيّْطْ لِيكُمْ اللَّهْ، بْلِّي مَا فِيكُمْشْ بْزَّافْ دْيَالْ الْحُكَمَا عْلَى حْسَابْ الْحْكْمَة دْ بْنَادْمْ، وَلَا فِيكُمْ بْزَّافْ دْ الْقْوِيِّينْ وَلَا دْيَالْ الشّْرْفَة.</verse>
				<verse number="27">وَلَكِنْ اللَّهْ خْتَارْ اللِّي كَيْعْتَبْرُوهُمْ نَاسْ الدّْنْيَا حْمَّاقْ بَاشْ يْحَشّْمْ الْحُكَمَا، وْخْتَارْ اللِّي كَيْعْتَبْرُوهُمْ نَاسْ الدّْنْيَا ضُعَفَا بَاشْ يْحَشّْمْ الْقْوِيِّينْ.</verse>
				<verse number="28">وْخْتَارْ اللَّهْ الضُّعَفَا وْالْمْحْݣُورِينْ وْاللِّي مَا عَنْدْهُمْ قِيمَة فْالدّْنْيَا، بَاشْ يْمْحِي اللِّي كَيْعْتَبْرُوهُمْ النَّاسْ عَنْدْهُمْ الْقِيمَة،</verse>
				<verse number="29">وْهَكَّا حْتَّى وَاحْدْ مَا يْقْدَرْ يْفْتَخْرْ قُدَّامْ اللَّهْ.</verse>
				<verse number="30">وَلَكِنْ نْتُمَ بْفْضَلْ اللَّهْ وْلِّيتُو فْالْمَسِيحْ يَسُوعْ اللِّي وْلَّى لِينَا هُوَ الْحْكْمَة مْنْ اللَّهْ وْالتَّقْوَى وْالْقَدَاسَة وْالْفِدَاءْ.</verse>
				<verse number="31">وْكِيفْ جَا فْكْتَابْ اللَّهْ: «اللِّي بْغَا يْفْتَخْرْ، يْفْتَخْرْ بْالرَّبّْ».</verse>
			</chapter>
			<chapter number="2">
				<verse number="1">الْفَصْلْ التَّانِي وْأَنَا مْلِّي جِيتْ لْعَنْدْكُمْ آ الْخُوتْ بَاشْ نْخَبّْرْكُمْ بْسِرّْ اللَّهْ، مَا جِيتْشْ وْأَنَا كَنْتّْكَلّْمْ مْعَاكُمْ بْالْحْكْمَة وْلَا بْكْلَامْ مَا مْفْهُومْشْ.</verse>
				<verse number="2">حِيتْ قَرّْرْتْ بَاشْ مَا نْعْرَفْ حْتَّى شِي حَاجَة بِينَاتْكُمْ، مْنْ غِيرْ يَسُوعْ الْمَسِيحْ اللِّي تّْصْلَبْ.</verse>
				<verse number="3">وْمْلِّي جِيتْ لْعَنْدْكُمْ كْنْتْ كَنْحَسّْ بْالضُّعْفْ، وْالْخُوفْ، وْالرّْعْدَة الْكْتِيرَة،</verse>
				<verse number="4">وْكْلَامِي وْالتّْبْشِيرْ دْيَالِي مَا كَانْشْ بْالْحْكْمَة دْيَالْ بْنَادْمْ، وَلَكِنْ بْالْبُرْهَانْ دْيَالْ قُوَّةْ رُوحْ اللَّهْ،</verse>
				<verse number="5">بَاشْ مَا يْكُونْشْ إِيمَانْكُمْ مْبْنِي عْلَى حْكْمَةْ بْنَادْمْ، وَلَكِنْ يْكُونْ مْبْنِي عْلَى قُوَّةْ اللَّهْ.</verse>
				<verse number="6">وَاخَّا هَكَّاكْ، رَاهْ كَنْتّْكَلّْمُو بْالْحْكْمَة بِينْ الْمُومْنِينْ اللِّي نَاضْجِينْ، مَاشِي بْحْكْمَةْ هَادْ الدّْنْيَا وْلَا بْحْكْمَةْ الرُّؤَسَا دْيَالْهَا اللِّي مَا دَايْمِينْشْ.</verse>
				<verse number="7">وَلَكِنْ كَنْتّْكَلّْمُو بْحْكْمَةْ اللَّهْ اللِّي فْالسِّرْ. هَادِيكْ الْحْكْمَة اللِّي كَانْتْ مْخَبّْيَة، وْاللِّي وَجّْدْهَا لِينَا اللَّهْ مْنْ قْبَلْ مَا تّْخْلَقْ الدّْنْيَا عْلَى وْدّْ الْعَزّْ دْيَالْنَا،</verse>
				<verse number="8">وْاللِّي مَا عْرَفْهَا حْتَّى وَاحْدْ مْنْ الرُّؤَسَا دْيَالْ هَادْ الدّْنْيَا، حِيتْ كُونْ عَرْفُوهَا، كُونْ مَا صْلْبُوشْ رَبّْ الْعَزّْ.</verse>
				<verse number="9">وَلَكِنْ كِيفْ مْكْتُوبْ فْكْتَابْ اللَّهْ: «اللِّي مَا شَافْتُه عِينْ، وْمَا سْمْعَاتُه وْدَنْ، وْمَا جَا عْلَى بَالْ حْتَّى شِي إِنْسَانْ، هُوَ اللِّي وَجّْدُه اللَّهْ لْهَادُوكْ اللِّي كَيْبْغِيوْهْ».</verse>
				<verse number="10">وْبَيّْنُه لِينَا اللَّهْ بْرُوحُه، حِيتْ رُوحْ اللَّهْ كَيْفْحَصْ كُلّْشِي حْتَّى أَعْمَاقْ اللَّهْ.</verse>
				<verse number="11">وْشْكُونْ اللِّي كَيْعْرَفْ آشْ كَايْنْ فْأَفْكَارْ بْنَادْمْ مْنْ غِيرْ الرُّوحْ اللِّي فِيهْ؟ هَكَّاكْ حْتَّى أُمُورْ اللَّهْ مَا كَيْعْرَفْهَا حَدّْ مْنْ غِيرْ رُوحْ اللَّهْ.</verse>
				<verse number="12">وْرَاهْ حْنَا مَا خْدِينَاشْ الرُّوحْ دْيَالْ الدّْنْيَا، وَلَكِنْ خْدِينَا الرُّوحْ اللِّي مْنْ عَنْدْ اللَّهْ، بَاشْ نْعَرْفُو الْأُمُورْ اللِّي وْهَبْهَا لِينَا اللَّهْ،</verse>
				<verse number="13">وْبْهَادْ الْأُمُورْ كَنْتّْكَلّْمُو، مَاشِي بْكْلَامْ كَتْعَلّْمُه الْحْكْمَة دْ بْنَادْمْ، وَلَكِنْ بْكْلَامْ كَيْعَلّْمُه الرُّوحْ الْقُدُسْ، وْكَنْشَرْحُو الْأُمُورْ الرُّوحِيَّة لْلنَّاسْ اللِّي عَنْدْهُمْ هَادْ الرُّوحْ.</verse>
				<verse number="14">وَلَكِنْ النَّاسْ دْيَالْ الدّْنْيَا مَا كَيْقَبْلُوشْ دَاكْشِّي اللِّي مْنْ رُوحْ اللَّهْ حِيتْ كَيْحَسْبُوهْ حْمَاقْ، وْمَا يْقَدْرُوشْ يْفَهْمُوهْ عْلَاحْقَّاشْ مَا يْقَدْرُوشْ يْحَكْمُو فِيهْ مْنْ غِيرْ بْالرُّوحْ.</verse>
				<verse number="15">وَلَكِنْ بْنَادْمْ اللِّي فِيهْ الرُّوحْ الْقُدُسْ كَيْحْكَمْ فْكُلّْشِي، وْهُوَ مَا كَيْحْكَمْ فِيهْ حَدّْ.</verse>
				<verse number="16">وْكْتَابْ اللَّهْ كَيْݣُولْ: «شْكُونْ اللِّي عْرَفْ أَفْكَارْ الرَّبّْ؟ وْشْكُونْ غَيْقْدَرْ يْنَصْحُه؟». أَمَّا حْنَا رَاهْ عَنْدْنَا أَفْكَارْ الْمَسِيحْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْرَانِي آ خُوتِي، مَا قْدَرْتْشْ نْتّْكَلّْمْ مْعَاكُمْ بْحَالْ النَّاسْ الرُّوحِيِّينْ، وَلَكِنْ بْحَالْ النَّاسْ دْيَالْ الدّْنْيَا، بْحَالْ الْوْلَادْ الصّْغَارْ فْالْمَسِيحْ.</verse>
				<verse number="2">رَاهْ عْطِيتْكُمْ تْشَرْبُو الْحْلِيبْ مَاشِي الْمَاكْلَة دْ الْكْبَارْ، حِيتْ كْنْتُو مَازَالْ مَا قَادْرِينْشْ عْلِيهَا، وْحْتَّى دَابَا رَاكُمْ مَازَالْ مَا قَادْرِينْشْ.</verse>
				<verse number="3">عْلَاحْقَّاشْ رَاكُمْ بَاقْيِينْ مْنْ النَّاسْ دْيَالْ الدّْنْيَا، وْبَاقِي بِينَاتْكُمْ الْحْسَدْ وْالْخْصَامْ. وَاشْ مَاشِي نْتُمَ بْحَالْ النَّاسْ دْيَالْ الدّْنْيَا وْكَتْدِيرُو بْحَالْهُمْ؟</verse>
				<verse number="4">عْلَى مْلِّي كَيْݣُولْ شِي وَاحْدْ مْنّْكُمْ: «أَنَا دْيَالْ بُولُسْ»، وْلَاخُرْ «أَنَا دْيَالْ أَبُلُّوسْ». وَاشْ مَاشِي نْتُمَ بْحَالْ النَّاسْ دْيَالْ الدّْنْيَا؟</verse>
				<verse number="5">شْكُونْ هُوَ بُولُسْ؟ وْشْكُونْ هُوَ أَبُلُّوسْ؟ رَاهُمْ غِيرْ خُدَّامْ وْبْسْبَابْهُمْ آمْنْتُو عْلَى قْدَرْ مَا عْطَى الرَّبّْ لْكُلّْ وَاحْدْ فِيهُمْ.</verse>
				<verse number="6">أَنَا غْرَسْتْ وْأَبُلُّوسْ سْقَى، وَلَكِنْ اللَّهْ هُوَ اللِّي كَبّْرْ الْغَرْسْ.</verse>
				<verse number="7">وْهَكَّا، رَاهْ مَا كَيْهَمّْ لَا اللِّي كَيْغْرَسْ وَلَا اللِّي كَيْسْقِي، وَلَكِنْ اللِّي مُهِمّْ هُوَ اللَّهْ اللِّي كَيْكَبّْرْ الْغَرْسْ.</verse>
				<verse number="8">اللِّي كَيْغْرَسْ وْاللِّي كَيْسْقِي بْحَالْ بْحَالْ، وَلَكِنْ كُلّْ وَاحْدْ فِيهُمْ غَيَاخُدْ الْأَجْرْ دْيَالُه عْلَى حْسَابْ تَمَارَة دْيَالُه.</verse>
				<verse number="9">حِيتْ حْنَا كَنْخَدْمُو مْعَ بْعْضِيَّاتْنَا خْدْمَةْ اللَّهْ، وْنْتُمَ الْفْدَّانْ دْيَالْ اللَّهْ وْالْبْنِي دْيَالُه.</verse>
				<verse number="10">وْبْفْضَلْ النِّعْمَة اللِّي عْطَانِي اللَّهْ، حَطِّيتْ السَّاسْ بْحَالْ شِي مْعَلّْمْ دْ الْبْنَّايَا، وْوَاحْدْ آخُرْ كَيْبْنِي عْلِيهْ. وَلَكِنْ وَاجْبْ عْلَى كُلّْ وَاحْدْ يْرَدّْ الْبَالْ كِيفَاشْ يْبْنِي عْلِيهْ،</verse>
				<verse number="11">حْتَّى وَاحْدْ مَا يْقْدَرْ يْحَطّْ سَاسْ آخْرْ مْنْ غِيرْ السَّاسْ اللِّي تّْحَطّْ، اللِّي هُوَ يَسُوعْ الْمَسِيحْ.</verse>
				<verse number="12">وَلَكِنْ إِلَا شِي حَدّْ بْنَى عْلَى هَادْ السَّاسْ بْالدّْهَبْ، وْلَا بْالْفْضَّة، وْلَا بْالْحْجَرْ الْغَالِي، وْلَا بْالْخْشَبْ، وْلَا بْالرّْبِيعْ الْيَابْسْ، وْلَا بْالتّْبَنْ،</verse>
				<verse number="13">رَاهْ خْدَمْتُه غَتْبَانْ حِيتْ يُومْ الْحِسَابْ غَادِي يْبَيّْنْهَا، عْلَاحْقَّاشْ الْعَافْيَة غَتْبَيّْنْهَا وْغَتْبَيّْنْ الْقِيمَة دْ الْخْدْمَة دْيَالْ كُلّْ وَاحْدْ.</verse>
				<verse number="14">إِلَا بْقَاتْ الْخْدْمَة اللِّي بْنَاهَا شِي حَدّْ عْلَى السَّاسْ، رَاهْ غَيَاخُدْ الْأَجْرْ دْيَالُه،</verse>
				<verse number="15">وْإِلَا تّْحْرْقَاتْ الْخْدْمَة دْيَالْ شِي وَاحْدْ، رَاهْ غَيْخْسَرْ الْأَجْرْ دْيَالُه، أَمَّا هُوَ رَاهْ غَيْنْجَا وَلَكِنْ بْحَالْ إِلَا دَازْ مْنْ الْعَافْيَة.</verse>
				<verse number="16">وَاشْ مَا كَتْعَرْفُوشْ بْلِّي نْتُمَ بِيتْ اللَّهْ، وْبْلِّي رُوحْ اللَّهْ كَيْسْكُنْ فِيكُمْ؟</verse>
				<verse number="17">إِلَا شِي وَاحْدْ كَيْخَرّْبْ بِيتْ اللَّهْ، رَاهْ اللَّهْ غَادِي يْهَلْكُه، حِيتْ بِيتْ اللَّهْ مْقَدّْسْ، اللِّي هُوَ نْتُمَ.</verse>
				<verse number="18">حْتَّى وَاحْدْ مْنّْكُمْ مَا يْخْدَعْ رَاسُه. وْإِلَا كَانْ شِي وَاحْدْ فِيكُمْ كَيْضَنّْ بْلِّي عَنْدُه الْحْكْمَة دْيَالْ هَادْ الدّْنْيَا، رَاهْ خَاصُّه يْوَلِّي حْمَقْ بَاشْ يْوَلِّي حْكِيمْ،</verse>
				<verse number="19">حِيتْ الْحْكْمَة دْيَالْ هَادْ الدّْنْيَا حْمَاقْ بْالنّْسْبَة لْلَّهْ، عْلَاحْقَّاشْ مْكْتُوبْ فْكْتَابْ اللَّهْ: «غَيْحَصّْلْ الْحُكَمَا بْالْخْدِيعَة دْيَالْهُمْ».</verse>
				<verse number="20">وْكَيْݣُولْ عَاوْتَانِي: «الرَّبّْ كَيْعْرَفْ بْلِّي أَفْكَارْ الْحُكَمَا بَاطْلَة».</verse>
				<verse number="21">عْلَى هَادْشِّي حْتَّى وَاحْدْ مَا خَاصُّه يْفْتَخْرْ بْبْنَادْمْ، حِيتْ كُلّْشِي دْيَالْكُمْ،</verse>
				<verse number="22">سْوَا بُولُسْ وْلَا أَبُلُّوسْ وْلَا صَفَا وْلَا الدّْنْيَا وْلَا الْحَيَاةْ وْلَا الْمُوتْ وْلَا الْحَاضْرْ وْلَا الْمُسْتَقْبَلْ: رَاهْ كُلّْشِي دْيَالْكُمْ،</verse>
				<verse number="23">وْنْتُمَ رَاكُمْ دْيَالْ الْمَسِيحْ، وْالْمَسِيحْ دْيَالْ اللَّهْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْهَكَّا، رَاهْ خَاصّْ النَّاسْ يْحَسْبُونَا خْدَّامِينْ لْلْمَسِيحْ وْمْكَلّْفِينْ بْأَسْرَارْ اللَّهْ.</verse>
				<verse number="2">وْمْطْلُوبْ مْنْ الْمْكَلّْفِينْ يْكُونُو أُمَنَا.</verse>
				<verse number="3">أَمَّا أَنَا مَا كَيْهَمّْنِيشْ إِلَا حْكَمْتُو عْلِيَّ نْتُمَ، وْلَا شِي مَحْكَمَة دْيَالْ الدّْنْيَا، وْرَاهْ أَنَا مَا كَنْحْكَمْشْ عْلَى رَاسِي،</verse>
				<verse number="4">حِيتْ الضَّمِيرْ دْيَالِي مَا كَيْلُومْنِي حْتَّى فْشِي حَاجَة، وْهَادْشِّي مَا كَيْعْنِيشْ بْلِّي أَنَا بَارِي، وَلَكِنْ الرَّبّْ هُوَ اللِّي كَيْحْكَمْ عْلِيَّ.</verse>
				<verse number="5">إِيوَا مَا تْحَكْمُوشْ عْلَى شِي حَدّْ قْبَلْ الْوَقْتْ، حْتَّى يْجِي الرَّبّْ اللِّي غَيْبَيّْنْ الْأُمُورْ الْمْخَبّْيَة فْالضّْلَامْ وْيْبَيّْنْ نِيّْةْ الْقْلُوبْ. دِيكْ السَّاعَة كُلّْ وَاحْدْ غَيَاخُدْ حَقُّه دْيَالْ الشُّكْرْ مْنْ اللَّهْ.</verse>
				<verse number="6">وْرَاهْ آ الْخُوتْ سْبَقْتْ وْوَضّْحْتْ لِيكُمْ هَادْ الْأُمُورْ، وْكْنْتْ مْتَالْ أَنَا وْأَبُلُّوسْ عْلَى وْدّْكُمْ، بَاشْ تْتْعَلّْمُو مْنَّا وْمَا تْفَكّْرُوشْ فْكْتَرْ مْنْ دَاكْشِّي اللِّي مْكْتُوبْ، وْحْتَّى وَاحْدْ مَا يْتْكَبّْرْ عْلَى لَاخُرْ.</verse>
				<verse number="7">حِيتْ شْكُونْ اللِّي مَيّْزْكْ نْتَ عْلَى لْخْرِينْ؟ وْأَشْنُو اللِّي مَا تّْعْطَاشْ لِيكْ مْنْ دَاكْشِّي اللِّي عَنْدْكْ؟ إِيوَا إِلَا تّْعْطَى لِيكْ، عْلَاشْ كَتّْكَبّْرْ بْحَالْ إِلَا مَا تّْعْطَى لِيكْ وَالُو؟</verse>
				<verse number="8">وْدَابَا رَاكُمْ شْبَعْتُو وْدْرْتُو لَبَاسْ! وْوْلِّيتُو مُلُوكْ بْلَا بِينَا! مْصَّابْ كُونْ كْنْتُو بْالصَّحْ مُلُوكْ بَاشْ نْشَارْكُو مْعَاكُمْ حْتَّى حْنَا فْالْمُلْكْ!</verse>
				<verse number="9">وْأَنَا كَنْشُوفْ بْلِّي حْنَا الرُّسُلْ دَارْنَا اللَّهْ فْاللّْخْرْ، بْحَالْ إِلَا مْحْكُومْ عْلِينَا بْالْمُوتْ. حِيتْ وْلِّينَا فْرَاجَة لْلدّْنْيَا وْلْلْمَلَايْكَة وْلْلنَّاسْ.</verse>
				<verse number="10">حْنَا حْمَّاقْ عْلَى وْدّْ الْمَسِيحْ أَمَّا نْتُمَ حُكَمَا فْالْمَسِيحْ، حْنَا ضْعَافْ أَمَّا نْتُمَ قْوِيِّينْ، نْتُمَ عَنْدْكُمْ الْقِيمَة أَمَّا حْنَا مْحْݣُورِينْ!</verse>
				<verse number="11">وْحْتَّى لْدَابَا، رَاهْ حْنَا بَاقْيِينْ كَنْتّْمَحّْنُو بْالجُّوعْ، وْالْعْطَشْ، وْالْعْرَا، وْالضَّرْبْ، وْمَا عَنْدْنَا سُكْنَى،</verse>
				<verse number="12">وْكَنْضَرْبُو تَمَارَة فْالْخْدْمَة بْيْدِّينَا، كَيْسَبُّونَا وْحْنَا كَنْبَارْكُوهُمْ، كَيْتّْعَدَّاوْ عْلِينَا وْحْنَا صَابْرِينْ،</verse>
				<verse number="13">كَيْݣُولُو فِينَا كْلَامْ الْعِيبْ وْحْنَا كَنْجَاوْبُوهُمْ بْاللّْطَافَة، وْوْلِّينَا وْمَازَالْ حْتَّى لْدَابَا بْحَالْ الزّْبَلْ دْ الدّْنْيَا وْالْوْسَخْ دْيَالْ كُلّْشِي.</verse>
				<verse number="14">مَا كَنْكْتَبْشْ لِيكُمْ هَادْشِّي بَاشْ نْحَشّْمْكُمْ، وَلَكِنْ بَاشْ نّْبّْهْكُمْ بْحَالْ وْلَادِي الْعْزَازْ.</verse>
				<verse number="15">وْوَاخَّا يْكُونْ عَنْدْكُمْ عَشْرَلَافْ وَاحْدْ كَيْتّْكَلّْفُو بْالتَّعْلِيمْ دْيَالْكُمْ بْالْمَسِيحْ، رَاهْ مَا عَنْدْكُومْشْ بَّاوَاتْ كْتَارْ حِيتْ أَنَا اللِّي وَلْدْتْكُمْ فْالْمَسِيحْ يَسُوعْ بْالْإِنْجِيلْ.</verse>
				<verse number="16">إِيوَا رَانِي كَنْطْلَبْ مْنّْكُمْ بَاشْ تْكُونُو بْحَالِي.</verse>
				<verse number="17">وْعْلَى هَادْشِّي صِيفْطْتْ لِيكُمْ تِيمُوتَاوُسْ وْلْدِي الْحْبِيبْ الْأَمِينْ فْالرَّبّْ، بَاشْ يْفَكّْرْكُمْ بْالْحَيَاةْ دْيَالِي فْالْمَسِيحْ يَسُوعْ كِيفْ كَنْعَلّْمْهَا فْكُلّْ مُوضْعْ وْفْݣَاعْ الْكْنَايْسْ.</verse>
				<verse number="18">وْرَاهْ شِي وْحْدِينْ مْنّْكُمْ ضْنُّو بْلِّي مَا غَادِيشْ نْجِي لْعَنْدْكُمْ وْتّْنَفْخُو بْالْكِبْرْ دْيَالْهُمْ،</verse>
				<verse number="19">وَلَكِنْ غَنْجِي لْعَنْدْكُمْ فْقْرِيبْ إِلَا بْغَا الرَّبّْ، مَاشِي بَاشْ نْعْرَفْ آشْ كَيْݣُولُو هَادُوكْ الْمْتْكَبّْرِينْ، وَلَكِنْ بَاشْ نْعْرَفْ عْلَاشْ قَادْرِينْ.</verse>
				<verse number="20">حِيتْ مَمْلَكَةْ اللَّهْ مَاشِي غِيرْ بْالْهَضْرَة، وَلَكِنْ بْالْقُوَّة دْ الْأَعْمَالْ.</verse>
				<verse number="21">آشْ كَتْفَضّْلُو؟ نْجِي لْعَنْدْكُمْ بْالْعْصَا، وْلَا بْالْمْحَبَّة وْرُوحْ الضّْرَافَة؟</verse>
			</chapter>
			<chapter number="5">
				<verse number="1">الْفَصْلْ الْخَامْسْ رَاهْ تّْسْمَعْ بْلِّي عَنْدْكُمْ الْفْسَادْ، وْبْحَالْ هَادْ الْفْسَادْ مَا يْقَدْرُوشْ يْدِيرُوهْ حْتَّى اللِّي مَا كَيْآمْنُوشْ بْاللَّهْ، رَاهْ كَايْنْ مْعَاكُمْ شِي رَاجْلْ عَنْدُه عَلَاقَة مْعَ مْرَاةْ بَّاهْ.</verse>
				<verse number="2">وْوَاخَّا هَكَّاكْ رَاكُمْ مَازَالْ مْتْكَبّْرِينْ! رَاهْ كَانْ خَاصّْكُمْ تْحَزْنُو حْتَّى يْخْرَجْ مْنْ بِينَاتْكُمْ هَادَاكْ اللِّي دَارْ هَادْ الْفْعْلَة!</verse>
				<verse number="3">وْأَنَا وَاخَّا غَايْبْ عْلِيكُمْ بْالدَّاتْ رَانِي حَاضْرْ مْعَاكُمْ بْالرُّوحْ، وْرَانِي حْكَمْتْ عْلَى مُولْ هَادْ الْفْعْلَة بْحَالْ إِلَا كْنْتْ حَاضْرْ.</verse>
				<verse number="4">وْمْلِّي كَتْجْتَمْعُو فْإِسْمْ رَبّْنَا يَسُوعْ، كَنْكُونْ مْعَاكُمْ بْرُوحِي وْبْقُوَّةْ رَبّْنَا يَسُوعْ،</verse>
				<verse number="5">بْحَالْ هَادْ الرَّاجْلْ رَاهْ خَاصُّه يْتّْعْطَى لْلشِّيطَانْ، بَاشْ تّْهْلَكْ دَاتُه وْتْنْجَا الرُّوحْ دْيَالُه نْهَارْ رْجُوعْ الرَّبّْ.</verse>
				<verse number="6">الْإِفْتِخَارْ دْيَالْكُمْ مَاشِي مْعْقُولْ! وَاشْ مَا كَتْعَرْفُوشْ الْمْتَالْ اللِّي كَيْݣُولْ: «رَاهْ شْوِيَّة دْ الْخْمِيرَة كَتْخَمّْرْ الْعْجِينَة كُلّْهَا»؟</verse>
				<verse number="7">إِيوَا حَيّْدُو مْنّْكُمْ الْخْمِيرَة الْقْدِيمَة بَاشْ تْكُونُو عْجِينَة جْدِيدَة، كِمَا نْتُمَ خُبْزْ فْطِيرْ. حِيتْ الْفِصْحْ دْيَالْنَا هُوَ الْمَسِيحْ اللِّي تّْقَدّْمْ دْبِيحَة عْلَى وْدّْنَا.</verse>
				<verse number="8">إِيوَا خَاصّْنَا نْحْتَفْلُو بْالْعِيدْ، مَاشِي بْالْخْمِيرَة الْقْدِيمَة وْلَا بْخْمِيرَةْ الشَّرّْ وْالْفْسَادْ، وَلَكِنْ بْالْخُبْزْ الْفْطِيرْ دْ النّْقَا وْالْحَقّْ.</verse>
				<verse number="9">كْتَبْتْ لِيكُمْ فْالرِّسَالَة دْيَالِي بَاشْ مَا تّْعَاشْرُوشْ مْعَ النَّاسْ الْفَاسْدِينْ.</verse>
				<verse number="10">وْأَنَا مَا كَنْقْصَدْشْ النَّاسْ الْفَاسْدِينْ دْيَاوْلْ الدّْنْيَا، وْلَا الطّْمَّاعِينْ، وْلَا الشّْفَارَا، وْلَا اللِّي كَيْعَبْدُو الْأَصْنَامْ، وَإِلَّا غَيْخَصّْكُمْ تْتْعَزْلُو مْنْ نَاسْ الدّْنْيَا.</verse>
				<verse number="11">وَلَكِنْ كْتَبْتْ لِيكُمْ بَاشْ إِلَا كَايْنْ اللِّي كَيْݣُولْ بْلِّي هُوَ خُو، وْهُوَ فَاسْدْ، وْلَا طْمَّاعْ، وْلَا كَيْعْبَدْ الْأَصْنَامْ، وْلَا كَيْسَبّْ، وْلَا سْكَايْرِي، وْلَا شْفَّارْ، رَاهْ مَا خَاصّْكُمْشْ تّْعَاشْرُو وَلَا تَاكْلُو مْعَ بْحَالْ هَادَا.</verse>
				<verse number="12">حِيتْ أَشْنُو بِينِي وْبِينْ النَّاسْ اللِّي مَاشِي مُومْنِينْ بَاشْ نْحَاسْبْهُمْ؟ وَاشْ مَاشِي خَاصّْكُمْ تْحَاسْبُو الْمُومْنِينْ اللِّي فْالْكْنِيسَة؟</verse>
				<verse number="13">عْلَاحْقَّاشْ اللِّي مَاشِي مُومْنِينْ، اللَّهْ اللِّي غَيْحَاسْبْهُمْ. وْالْكْتَابْ كَيْݣُولْ: «خَرّْجُو بْنَادْمْ الْمْشْرَارْ مْنْ بِينَاتْكُمْ».</verse>
			</chapter>
			<chapter number="6">
				<verse number="1">الْفَصْلْ السَّادْسْ وَاشْ يْقْدَرْ شِي وَاحْدْ مْنّْكُمْ يْدْعِي وَاحْدْ آخْرْ عَنْدْ الْحُكَّامْ اللِّي مَاشِي مُومْنِينْ، فْعُوضْ مَا يْمْشِي عَنْدْ الْمُومْنِينْ؟</verse>
				<verse number="2">وَاشْ مَا كَتْعَرْفُوشْ بْلِّي الْمُومْنِينْ غَيْحَكْمُو عْلَى هَادْ الدّْنْيَا؟ وْإِلَا كْنْتُو نْتُمَ اللِّي غَتْحَكْمُو عْلَى الدّْنْيَا، وَاشْ مَا تْقَدْرُوشْ تْحَكْمُو فْالدّْعَاوِي الصّْغَارْ؟</verse>
				<verse number="3">وَاشْ مَا كَتْعَرْفُوشْ بْلِّي حْنَا اللِّي غَادِي نْحَكْمُو عْلَى الْمَلَايْكَة؟ وْعْسَّاكْ الْأُمُورْ دْيَالْ هَادْ الدّْنْيَا.</verse>
				<verse number="4">إِيوَا إِلَا كَانْتْ عَنْدْكُمْ شِي دْعَاوِي فْالْأُمُورْ دْيَالْ هَادْ الدّْنْيَا، وَاشْ غَتْقَدّْمُوهَا لْلْقُضَاةْ اللِّي مَا عَنْدْهُمْ قِيمَة عَنْدْ الْكْنِيسَة؟</verse>
				<verse number="5">كَنْݣُولْ لِيكُمْ هَادْشِّي بَاشْ نْحَشّْمْكُمْ! وَاشْ مَا كَايْنْ فِيكُمْ حْتَّى شِي وَاحْدْ حْكِيمْ اللِّي يْقْدَرْ يْحْكَمْ بِينْ خُوتُه؟</verse>
				<verse number="6">وَاشْ الْخُو كَيْحَاكْمْ خُوهْ عَنْدْ الْحُكَّامْ اللِّي مَاشِي مُومْنِينْ؟</verse>
				<verse number="7">رَاهْ الْعِيبْ دْيَالْكُمْ كْبِيرْ، حِيتْ عَنْدْكُمْ شِي دْعَاوِي مْعَ بْعْضِيَّاتْكُمْ، عْلَاشْ مَا كَتْصَبْرُوشْ لْلضُّلْمْ؟ عْلَاشْ مَا كَتْقَبْلُوشْ يْتّْخَادْ لِيكُمْ حَقّْكُمْ؟</verse>
				<verse number="8">وَلَكِنْ نْتُمَ كَتْضَلْمُو وْكَتَاخْدُو حَقّْ لْخْرِينْ، وْبْالْخُصُوصْ خُوتْكُمْ الْمُومْنِينْ!</verse>
				<verse number="9">وَاشْ مَا كَتْعَرْفُوشْ بْلِّي الضَّالْمِينْ مَا غَيْوَرْتُوشْ مَمْلَكَةْ اللَّهْ؟ إِيوَا مَا تْغَلّْطُوشْ رَاسْكُمْ، رَاهْ لَا اللِّي كَيْزْنِيوْ، وَلَا اللِّي كَيْعَبْدُو الْأَصْنَامْ، وَلَا اللِّي كَيْفَسْدُو، وَلَا الْعْيَالَاتْ اللِّي كَيْفَسْدُو مْعَ بْعْضِيَّاتْهُمْ، وَلَا الرّْجَالْ اللِّي كَيْفَسْدُو مْعَ بْعْضِيَّاتْهُمْ،</verse>
				<verse number="10">وَلَا الشّْفَارَا، وَلَا الطّْمَّاعَا، وَلَا السّْكَايْرِيَة، وَلَا اللِّي كَيْسَبُّو، وَلَا الْخْطَّافَا، حْتَّى وَاحْدْ فِيهُمْ مَا غَيْوْرَتْ مَمْلَكَةْ اللَّهْ.</verse>
				<verse number="11">وْبْحَالْ هَكَّا كَانُو شِي وْحْدِينْ مْنّْكُمْ. وَلَكِنْ رَاكُمْ تّْغْسَلْتُو وْتّْقَدّْسْتُو، وْوْلِّيتُو مْقْبُولِينْ عَنْدْ اللَّهْ بْإِسْمْ الرَّبّْ يَسُوعْ الْمَسِيحْ وْبْالرُّوحْ دْيَالْ إِلَاهْنَا.</verse>
				<verse number="12">«كُلّْشِي حْلَالْ لِيَّ»، وَلَكِنْ مَاشِي كُلّْشِي كَيْنْفَعْ. «كُلّْشِي حْلَالْ لِيَّ»، وَلَكِنْ مَا غَنْخَلِّي حْتَّى حَاجَة تْتْحَكّْمْ فِيَّ.</verse>
				<verse number="13">الْمَاكْلَة لْلْكَرْشْ وْالْكَرْشْ لْلْمَاكْلَة، وْاللَّهْ غَيْهْلَكْ هَادِي وْهَادِيكْ بْجُوجْ. وَلَكِنْ الدَّاتْ مَاشِي دْيَالْ الْفْسَادْ، رَاهَا لْلرَّبّْ وْالرَّبّْ لْلدَّاتْ.</verse>
				<verse number="14">وْاللَّهْ اللِّي بْعَتْ الرَّبّْ يَسُوعْ مْنْ الْمُوتْ غَيْبْعَتْنَا حْتَّى حْنَا بْالْقُوَّة دْيَالُه.</verse>
				<verse number="15">وَاشْ مَا كَتْعَرْفُوشْ بْلِّي الدَّاتْ دْيَالْكُمْ هِيَ طَرْفْ فْالدَّاتْ دْ الْمَسِيحْ؟ وَاشْ نْقْدَرْ نَاخُدْ الطّْرَافْ دْيَالْ الدَّاتْ دْ الْمَسِيحْ وْنْرَدّْهُمْ طْرَافْ فْالدَّاتْ دْيَالْ شِي وْحْدَة فَاسْدَة؟ حَاشَا!</verse>
				<verse number="16">وَاشْ مَا كَتْعَرْفُوشْ بْلِّي اللِّي عَاشْرْ شِي وْحْدَة فَاسْدَة غَيْوَلِّي هُوَ وْيَّاهَا دَاتْ وَحْدَة؟ حِيتْ كْتَابْ اللَّهْ كَيْݣُولْ: «غَيْوَلِّيوْ بْجُوجْ، دَاتْ وَحْدَة».</verse>
				<verse number="17">أَمَّا اللِّي كَيْتَّاحْدْ مْعَ الرَّبّْ رَاهْ كَيْوَلِّي هُوَ وْيَّاهْ رُوحْ وَاحْدْ.</verse>
				<verse number="18">بَعّْدُو عْلَى الْفْسَادْ. كُلّْ دَنْبْ كَيْدِيرُه بْنَادْمْ رَاهْ مَا مْحْسُوبْشْ عْلَى دَاتُه، وَلَكِنْ اللِّي كَيْفْسَدْ رَاهْ كَيْدْنَبْ فْحَقّْ دَاتُه.</verse>
				<verse number="19">وَاشْ مَا كَتْعَرْفُوشْ بْلِّي الدَّاتْ دْيَالْكُمْ هِيَ السُّكْنَى دْيَالْ الرُّوحْ الْقُدُسْ اللِّي فِيكُمْ، وْاللِّي عْطَاهْ لِيكُمْ اللَّهْ. وْنْتُمَ رَاهْ مَاشِي دْيَالْ رْيُوسْكُمْ،</verse>
				<verse number="20">حِيتْ تّْشْرِيتُو بْالتَّمَنْ. إِيوَا عْطِيوْ الْعَزّْ لْلَّهْ بْالدَّاتْ دْيَالْكُمْ.</verse>
			</chapter>
			<chapter number="7">
				<verse number="1">الْفَصْلْ السَّابْعْ أَمَّا مْنْ جِهْةْ الْأُمُورْ اللِّي كْتَبْتُو لِيَّ عْلِيهَا، رَاهْ حْسَنْ لْلرَّاجْلْ مَا يْمَسّْ حْتَّى شِي مْرَاة.</verse>
				<verse number="2">وَلَكِنْ بَاشْ مَا يْكُونْشْ الْفْسَادْ، خَاصّْ كُلّْ رَاجْلْ تْكُونْ عَنْدُه مْرَاتُه وْكُلّْ مْرَاة يْكُونْ عَنْدْهَا رَاجْلْهَا،</verse>
				<verse number="3">وْخَاصّْ الرَّاجْلْ يْعْطِي لْلْمْرَاة حَقّْهَا فْالزّْوَاجْ، وْخَاصّْ الْمْرَاة حْتَّى هِيَ تْعْطِي لْلرَّاجْلْ حَقُّه فْالزّْوَاجْ.</verse>
				<verse number="4">رَاهْ الْمْرَاة مَا عَنْدْهَاشْ السُّلْطَة عْلَى الدَّاتْ دْيَالْهَا، حِيتْ دْيَالْ رَاجْلْهَا. وْالرَّاجْلْ حْتَّى هُوَ مَا عَنْدُوشْ السُّلْطَة عْلَى الدَّاتْ دْيَالُه، حِيتْ دْيَالْ مْرَاتُه.</verse>
				<verse number="5">وْحْتَّى وَاحْدْ مَا خَاصُّه يْمْنَعْ لَاخُرْ مْنْ الدَّاتْ دْيَالُه مْنْ غِيرْ إِلَا كْنْتُو مْتَّافْقِينْ عْلَى شِي وَقْتْ، بَاشْ يْكُونْ عَنْدْكُمْ وَقْتْ خَاصّْ لْلصّْلَاة. وْمْنْ بَعْدْ رْجْعُو مْعَ بْعْضِيَّاتْكُمْ بَاشْ مَا يْجَرّْبْكُمْشْ الشِّيطَانْ، عْلَاحْقَّاشْ مَا تْقَدْرُوشْ تْتْحَكّْمُو فْرَاسْكُمْ.</verse>
				<verse number="6">كَنْݣُولْ هَادْشِّي مَاشِي بَاشْ نْآمْرْكُمْ، وَلَكِنْ بَاشْ نْنْصَحْكُمْ.</verse>
				<verse number="7">وْرَانِي كَنْتّْمَنَّى يْكُونُو ݣَاعْ النَّاسْ بْحَالِي. وَلَكِنْ كُلّْ وَاحْدْ تّْعْطَاتُه مَوْهِبَة مْنْ عَنْدْ اللَّهْ، وَاحْدْ تّْعْطَاتُه حَاجَة وْلَاخُرْ تّْعْطَاتُه حَاجَة خْرَى.</verse>
				<verse number="8">وْكَنْݣُولْ لْلِّي مَا مْزَوّْجِينْشْ وْلْلْهْجَّالَاتْ، رَاهْ خْيَرْ لِيهُمْ إِلَا بْقَاوْ بْحَالِي.</verse>
				<verse number="9">وَلَكِنْ إِلَا مَا قَدْرُوشْ يْتّْحَكّْمُو فْرَاسْهُمْ حْسَنْ لِيهُمْ يْتّْزَوّْجُو، حِيتْ الزّْوَاجْ حْسَنْ مْنْ الْعْدَابْ دْ الشَّهْوَة.</verse>
				<verse number="10">أَمَّا اللِّي مْزَوّْجِينْ، رَانِي كَنْوَصِّيهُمْ، مَاشِي أَنَا وَلَكِنْ الرَّبّْ، بَاشْ مَا تّْفَارْقْشْ الْمْرَاة مْعَ رَاجْلْهَا،</verse>
				<verse number="11">وَلَكِنْ إِلَا تّْفَارْقَاتْ مْعَاهْ، خَاصّْهَا تْبْقَى بْلَا زْوَاجْ وْلَا تْتْصَالْحْ مْعَ رَاجْلْهَا. وْالرَّاجْلْ مَا خَاصُّوشْ يْتّْفْرَقْ عْلَى مْرَاتُه.</verse>
				<verse number="12">أَمَّا لْخْرِينْ، رَاهْ أَنَا اللِّي كَنْݣُولْ لِيهُمْ مَاشِي الرَّبّْ: إِلَا شِي خُو مُومْنْ عَنْدُه مْرَاة مَاشِي مُومْنَة وْبْغَاتْ تْبْقَى عَايْشَة مْعَاهْ، مَا خَاصُّوشْ يْتّْفْرَقْ عْلِيهَا.</verse>
				<verse number="13">وْإِلَا شِي أُخْتْ عَنْدْهَا رَاجْلْ مَاشِي مُومْنْ وْبْغَا يْبْقَى عَايْشْ مْعَاهَا، مَا خَاصّْهَاشْ تّْفْرَقْ عْلِيهْ.</verse>
				<verse number="14">حِيتْ الرَّاجْلْ اللِّي مَاشِي مُومْنْ كَيْتّْقَدّْسْ بْمْرَاتُه، وْالْمْرَاة اللِّي مَاشِي مُومْنَة كَتّْقَدّْسْ بْرَاجْلْهَا، وَإِلَّا رَاهْ وْلَادْكُمْ غَيْكُونُو مْنْجُوسِينْ، وَلَكِنْ دَابَا رَاهُمْ مْقَدّْسِينْ عَنْدْ اللَّهْ.</verse>
				<verse number="15">وَلَكِنْ إِلَا هَادَاكْ اللِّي مَاشِي مُومْنْ هُوَ اللِّي طَلّْقْ، يْطَلّْقْ، حِيتْ الْخُو الْمُومْنْ وْلَا الْأُخْتْ الْمُومْنَة مَا مْلْزُومْشْ عْلِيهُمْ يْبْقَاوْ فْهَادْ الزّْوَاجْ. اللَّهْ رَاهْ عَيّْطْ لِيكُمْ بَاشْ تْعِيشُو فْالْهْنَا.</verse>
				<verse number="16">حِيتْ كِيفَاشْ غَتْعَرْفِي آ الْمْرَاة بْلِّي رَاجْلْكْ غَيْنْجَا عْلَى يْدِّيكْ؟ وْلَا كِيفَاشْ غَتْعْرَفْ آ الرَّاجْلْ بْلِّي مْرَاتْكْ غَتْنْجَا عْلَى يْدِّيكْ؟</verse>
				<verse number="17">رَاهْ خَاصّْ كُلّْ وَاحْدْ يْعِيشْ كِيفْ عْطَاهْ الرَّبّْ وْكِيفْ خْتَارُه اللَّهْ، وْهَكَّا كَنْآمْرْ فْݣَاعْ الْكْنَايْسْ.</verse>
				<verse number="18">إِيوَا اللِّي خْتَارُه اللَّهْ وْهُوَ مْخَتّْنْ، مَا خَاصُّوشْ يْوَلِّي بْحَالْ إِلَا مَا مْخَتّْنْشْ. وْاللِّي خْتَارُه اللَّهْ مَا مْخَتّْنْشْ، مَا خَاصُّوشْ يْتّْخَتّْنْ.</verse>
				<verse number="19">حِيتْ إِلَا مْخَتّْنِينْ وْلَا مَا مْخَتّْنِينْشْ رَاهْ مَاشِي مُهِمّْ، اللِّي مُهِمّْ هُوَ نْدِيرُو بْوْصِيَّاتْ اللَّهْ.</verse>
				<verse number="20">خَاصّْ كُلّْ وَاحْدْ يْبْقَى كِيفْ كَانْ مْلِّي خْتَارُه اللَّهْ.</verse>
				<verse number="21">وَاشْ مْلِّي خْتَارْكْ اللَّهْ كْنْتِ عَبْدْ؟ إِيوَا مَا يْهَمّْكْشْ. وَلَكِنْ إِلَا قْدَرْتِي تْوَلِّي حُرّْ، غْتَنْمْ الْفُرْصَة دْغْيَا.</verse>
				<verse number="22">حِيتْ اللِّي خْتَارُه الرَّبّْ وْهُوَ عَبْدْ كَيْوَلِّي حُرّْ فْالرَّبّْ، وْهَكَّا حْتَّى اللِّي كَانْ حُرّْ وْخْتَارُه الرَّبّْ كَيْوَلِّي عَبْدْ لْلْمَسِيحْ.</verse>
				<verse number="23">رَاهْ اللَّهْ شْرَاكُمْ وْدْفَعْ التَّمَنْ، إِيوَا مَا خَاصّْكُمْشْ تْوَلِّيوْ عْبِيدْ لْلنَّاسْ.</verse>
				<verse number="24">خَاصّْ كُلّْ وَاحْدْ فِيكُمْ آ الْخُوتْ، يْبْقَى تَابْتْ قُدَّامْ اللَّهْ كِيفْ خْتَارُه مْنْ قْبَلْ.</verse>
				<verse number="25">بْالنّْسْبَة لْلْعَزْبَاتْ، مَا عَنْدِيشْ شِي وْصِيَّة خَاصَّة بِيهُمْ مْنْ الرَّبّْ، وَلَكِنْ أَنَا كَنْعْطِي الرَّيْ دْيَالِي وْتْقَدْرُو تِّيقُو بِيَّ عْلَى حْسَابْ الرَّحْمَة اللِّي عْطَانِي الرَّبّْ.</verse>
				<verse number="26">رَاهْ كَنْضَنّْ بْلِّي بْسْبَابْ الْوَقْتْ الصّْعِيبْ اللِّي كَايْنْ دَابَا، خْيَرْ لْلْوَاحْدْ يْبْقَى كِمَا هُوَ.</verse>
				<verse number="27">إِلَا كْنْتِ مْزَوّْجْ، بْلَا مَا تْقَلّْبْ عْلَى الطّْلَاقْ. إِلَا مَا كْنْتِيشْ مْزَوّْجْ، بْلَا مَا تْقَلّْبْ تّْزَوّْجْ،</verse>
				<verse number="28">وَلَكِنْ إِلَا تّْزَوّْجْتِي رَاكْ مَا دْنَبْتِيشْ، وْإِلَا تّْزَوّْجَاتْ الْعَزْبَة حْتَّى هِيَ رَاهَا مَا دَنْبَاتْشْ، وَلَكِنْ بْحَالْ هَادُو غَيْلْقَاوْ الْمَشَاكِيلْ فْحْيَاتْهُمْ. وْأَنَا بْغِيتْ نْبَعّْدْ عْلِيكُمْ هَادْ الْمَشَاكِيلْ.</verse>
				<verse number="29">وْنْݣُولْ لِيكُمْ آ الْخُوتْ، رَاهْ مَا بْقَى وَقْتْ، وْمْنْ دَابَا خَاصّْ الرّْجَالْ اللِّي مْزَوّْجِينْ يْكُونُو بْحَالْ إِلَا مَا مْزَوّْجِينْشْ،</verse>
				<verse number="30">وْاللِّي كَيْبْكِيوْ بْحَالْ إِلَا مَا كَيْبْكِيوْشْ، وْاللِّي كَيْفَرْحُو بْحَالْ إِلَا مَا كَيْفَرْحُوشْ، وْاللِّي كَيْشْرِيوْ بْحَالْ إِلَا مَا كَيْمَلْكُوشْ دَاكْشِّي اللِّي شْرَاوْ،</verse>
				<verse number="31">وْاللِّي كَيْخَدْمُو بَاشْ يْرَبْحُو هَادْ الدّْنْيَا بْحَالْ إِلَا مَا كَيْرَبْحُوشْ، حِيتْ هَادْ الدّْنْيَا بْدَاكْشِّي اللِّي فِيهَا مَا دَايْمَاشْ.</verse>
				<verse number="32">مَا بْغِيتْكُمْشْ تْرَفْدُو الْهَمّْ. رَاهْ اللِّي مَا مْزَوّْجْشْ كَيْدِّيهَا فْالْأُمُورْ دْيَالْ الرَّبّْ وْكِيفَاشْ يْرْضِي الرَّبّْ،</verse>
				<verse number="33">وَلَكِنْ اللِّي مْزَوّْجْ كَيْدِّيهَا فْأُمُورْ الدّْنْيَا وْكِيفَاشْ يْرْضِي مْرَاتُه،</verse>
				<verse number="34">وْبَالُه مْقَسّْمْ. وْهَكَّا حْتَّى الْمْرَاة اللِّي مَا مْزَوّْجَاشْ وْالْعَزْبَة كَتْدِّيهَا فْالْأُمُورْ دْيَالْ الرَّبّْ وْكِيفَاشْ تْكُونْ مْقَدّْسَة فْالدَّاتْ وْفْالرُّوحْ، وَلَكِنْ اللِّي مْزَوّْجَة كَتْدِّيهَا فْأُمُورْ الدّْنْيَا وْكِيفَاشْ تْرْضِي رَاجْلْهَا.</verse>
				<verse number="35">كَنْݣُولْ لِيكُمْ هَادْشِّي لْمْصْلَحْتْكُمْ، مَاشِي بَاشْ نْكَتّْفْكُمْ وَلَكِنْ بَاشْ تْخَدْمُو الرَّبّْ بْكُلّْ حُرِيَّة وْمْنْ كُلّْ قَلْبْكُمْ.</verse>
				<verse number="36">إِلَا كَانْ شِي وَاحْدْ كَيْشُوفْ بْلِّي مَا قَادْرْشْ يْتّْحَكّْمْ فْرَاسُه مْعَ خَطِيبْتُه، وْبْلِّي لَازْمْ يْتّْزَوّْجُو. خَاصُّه يْدِيرْ كِمَا بْغَا وْيْتّْزَوّْجُو، رَاهْ مَا كَيْدْنَبْشْ.</verse>
				<verse number="37">وَلَكِنْ اللِّي صَمّْمْ مْنْ كُلّْ قَلْبُه وْمَا كَانْشْ مْفْرُوضْ عْلِيهْ، وْكَانْ مْتْحَكّْمْ فْرَاسُه وْقَرّْرْ بَاشْ مَا يْتّْزَوّْجْشْ بْالْخَطِيبَة دْيَالُه، رَاهْ غَيْدِيرْ مْزِيَّة.</verse>
				<verse number="38">إِيوَا اللِّي تّْزَوّْجْ بْخَطِيبْتُه رَاهْ دَارْ مْزِيَّة، وْاللِّي مَا تّْزَوّْجْشْ غَيْكُونْ حْسَنْ بْزَّافْ.</verse>
				<verse number="39">رَاهْ الْمْرَاة كَيْجْمَعْهَا الشّْرَعْ بْرَاجْلْهَا مَا حَدُّه حَيّْ، وَلَكِنْ إِلَا مَاتْ كَتْوَلِّي حُرَّة بَاشْ تْتْزَوّْجْ بْاللِّي بْغَاتْ مْنْ بِينْ الْمُومْنِينْ بْالرَّبّْ بُوحْدْهُمْ.</verse>
				<verse number="40">وَلَكِنْ فْرَأْيِي أَنَا، رَاهْ غَتْكُونْ مْبْرُوكَة كْتَرْ إِلَا بْقَاتْ هَكَّا، وْكَنْضَنّْ بْلِّي حْتَّى أَنَا عَنْدِي رُوحْ اللَّهْ.</verse>
			</chapter>
			<chapter number="8">
				<verse number="1">الْفَصْلْ التَّامْنْ أَمَّا مْنْ جِهْةْ الدّْبَايْحْ اللِّي كَيْتّْقَدّْمُو لْلْأَصْنَامْ، رَاهْ كُلّْنَا كَنْعَرْفُو عْلَى هَادْ الْأُمُورْ، وْالْمَعْرِفَة كَتْخَلِّي الْوَاحْدْ يْتّْنْفَخْ بْالْكِبْرْ، وَلَكِنْ الْمْحَبَّة رَاهَا كَتْبْنِي.</verse>
				<verse number="2">وْإِلَا كَانْ شِي وَاحْدْ كَيْضَنّْ بْلِّي كَيْعْرَفْ شِي حَاجَة، رَاهْ هُوَ مَا كَيْعْرَفْ وَالُو كِيفْ خَاصُّه يْعْرَفْ.</verse>
				<verse number="3">وَلَكِنْ اللِّي كَيْبْغِي اللَّهْ رَاهْ اللَّهْ كَيْعَرْفُه.</verse>
				<verse number="4">وْمْنْ جِهْةْ مَاكْلَةْ الدّْبَايْحْ اللِّي كَيْتّْقَدّْمُو لْلْأَصْنَامْ، رَاهْ حْنَا كَنْعَرْفُو بْلِّي الصَّنَمْ مَا كَايْنْشْ فْهَادْ الدّْنْيَا، وْمَا كَايْنْشْ شِي إِلَاهْ مْنْ غِيرْ إِلَاهْ وَاحْدْ.</verse>
				<verse number="5">حِيتْ وَاخَّا يْكُونُو فْالسّْمَا وْفْالْأَرْضْ بْزَّافْ دْ الْحْوَايْجْ اللِّي كَيْتّْسْمَّاوْ إِلَاهَاتْ، كِمَا كَايْنِينْ بْزَّافْ دْ الْإِلَاهَاتْ وْبْزَّافْ دْ الْأَرْبَابْ،</verse>
				<verse number="6">رَاهْ عَنْدْنَا إِلَاهْ وَاحْدْ هُوَ الْآبْ، اللِّي مْنُّه تّْخْلَقْ كُلّْشِي وْلِيهْ كَنْحْيَاوْ، وْعَنْدْنَا رَبّْ وَاحْدْ هُوَ يَسُوعْ الْمَسِيحْ، اللِّي بِيهْ تّْخْلَقْ كُلّْشِي وْبِيهْ كَنْحْيَاوْ.</verse>
				<verse number="7">هَادْ الْحَقِيقَة مَاشِي ݣَاعْ النَّاسْ كَيْعَرْفُوهَا، شِي وْحْدِينْ مَازَالْ مُّولْفِينْ الْأَصْنَامْ وْكَيَاكْلُو مْنْ الدّْبَايْحْ بْحَالْ إِلَا رَاهَا مْقَدّْمَة لْلْأَصْنَامْ، وْحِيتْ الضَّمِيرْ دْيَالْهُمْ ضْعِيفْ، كَيْوَلِّي مْنْجُوسْ.</verse>
				<verse number="8">وَلَكِنْ رَاهْ مَاشِي الْمَاكْلَة هِيَ اللِّي كَتْقَرّْبْنَا لْلَّهْ، حِيتْ إِلَا كْلِينَا مَا غَنْزِيدُوشْ وْإِلَا مَا كْلِينَاشْ مَا غَنْقْصُوشْ.</verse>
				<verse number="9">رْدُّو الْبَالْ بَاشْ مَا تْكُونْشْ هَادْ الْحُرِّيَّة دْيَالْكُمْ عَتْرَة لْلنَّاسْ الضّْعَافْ.</verse>
				<verse number="10">حِيتْ إِلَا شَافْكْ شِي وَاحْدْ آ اللِّي فَاهْمْ فْهَادْ الْأُمُورْ، فْدَارْ الْعِبَادَة دْيَالْ الصَّنَمْ، وَاشْ مَا غَيْتّْشَجّْعْشْ هُوَ اللِّي الضَّمِيرْ دْيَالُه ضْعِيفْ، وْغَيْݣْلَسْ يَاكُلْ مْنْ الدّْبِيحَة اللِّي كَتّْقَدّْمْ لْلْأَصْنَامْ؟</verse>
				<verse number="11">وْغَتْكُونْ الْمَعْرِفَة دْيَالْكْ هِيَ السَّبَبْ فْهْلَاكْ هَادْ بْنَادْمْ الضّْعِيفْ، اللِّي هُوَ خُوكْ وْالْمَسِيحْ مَاتْ عْلَى وْدُّه.</verse>
				<verse number="12">وْهَكَّا رَاهْ مْلِّي كَتْدَنْبُو فْحَقّْ خُوتْكُمْ الْمُومْنِينْ، وْكَتْجَرْحُو الضَّمِيرْ دْيَالْهُمْ الضّْعِيفْ، رَاكُمْ كَتْدَنْبُو فْحَقّْ الْمَسِيحْ.</verse>
				<verse number="13">وْهَادَا عْلَاشْ إِلَا كَانْ شِي نُوعْ دْ الْمَاكْلَة هُوَ اللِّي غَيْطِيّْحْ خُويَا فْالدَّنْبْ، رَاهْ عَمّْرْنِي مَا غَنَاكُلْ اللّْحَمْ بَاشْ مَا نْخَلِّيشْ خُويَا يْطِيحْ فْالدَّنْبْ.</verse>
			</chapter>
			<chapter number="9">
				<verse number="1">الْفَصْلْ التَّاسْعْ وَاشْ أَنَا مَاشِي حُرّْ؟ وَاشْ أَنَا مَاشِي رَسُولْ؟ وَاشْ مَا شْفْتْشْ يَسُوعْ رَبّْنَا؟ وَاشْ مَاشِي نْتُمَ الْغْلَّة دْ الْخْدْمَة دْيَالِي فْالرَّبّْ؟</verse>
				<verse number="2">إِلَا مَا كَنْتْشْ رَسُولْ لْلنَّاسْ لْخْرِينْ رَانِي رَسُولْ لِيكُمْ نْتُمَ، حِيتْ نْتُمَ اللِّي كَتْبَيّْنُو بْلِّي أَنَا رَسُولْ فْالرَّبّْ.</verse>
				<verse number="3">وْهَادِي هِيَ الْحُجَّة دْيَالِي لْهَادُوكْ اللِّي كَيْحَاسْبُونِي:</verse>
				<verse number="4">وَاشْ مَا عَنْدْنَاشْ الْحَقّْ نَاكْلُو وْنْشَرْبُو؟</verse>
				<verse number="5">وَاشْ مَا عَنْدْنَاشْ الْحَقّْ نْتّْزَوْجُو شِي أُخْتْ مُومْنَة بَاشْ تْمْشِي مْعَانَا فْالسّْفَرْ، كِيفْ كَيْدِيرُو الرُّسُلْ لْخْرِينْ وْخُوتْ رَبّْنَا يَسُوعْ وْصَفَا؟</verse>
				<verse number="6">وْلَا غِيرْ أَنَا وْبَرْنَابَا اللِّي خَاصّْنَا نْكَسْبُو رْزَقْنَا مْنْ خْدْمَةْ يْدِّينَا؟</verse>
				<verse number="7">فِينْ عَمّْرْ شِي وَاحْدْ دْخَلْ لْلْعَسْكَرْ عْلَى حْسَابُه؟ وْفِينْ عَمّْرْ شِي وَاحْدْ غْرَسْ الدَّالْيَة وْمَا كْلَاشْ مْنْ غَلّْتْهَا؟ وْلَا فِينْ عَمّْرْ شِي وَاحْدْ سْرَحْ شِي قْطْعَة وْمَا شْرَبْشْ مْنْ حْلِيبْهَا؟</verse>
				<verse number="8">وَاشْ كَتْضَنُّو بْلِّي أَنَا كَنْتّْكَلّْمْ عْلَى هَادْ الْأُمُورْ بْالْمَنْطِقْ دْيَالِي؟ وَاشْ مَا كَيْݣُولْشْ الشّْرَعْ حْتَّى هُوَ هَادْ الْأُمُورْ؟</verse>
				<verse number="9">رَاهْ مْكْتُوبْ فْشْرَعْ مُوسَى: «مَا تْدِيرْشْ الْكْمَامَة عْلَى فُمّْ التُّورْ وْهُوَ كَيْدْرَسْ». وَاشْ اللَّهْ كَيْهَمُّوهْ التِّيرَانْ؟</verse>
				<verse number="10">وْلَا كَيْݣُولْ هَادْشِّي كُلُّه عْلَى وْدّْنَا؟ إِيِّهْ، رَاهْ تّْكْتَبْ عْلَى وْدّْنَا. عْلَاحْقَّاشْ خَاصّْ اللِّي كَيْحْرَتْ وْاللِّي كَيْدْرَسْ يْكُونْ عَنْدْهُمْ الرّْجَا بْلِّي كُلّْ وَاحْدْ غَيَاخُدْ حَقُّه.</verse>
				<verse number="11">إِيوَا إِلَا كْنَّا حْنَا زْرَعْنَا فِيكُمْ الْأُمُورْ الرُّوحِيَّة، وَاشْ بْزَّافْ عْلِينَا إِلَا حْصَدْنَا مْنّْكُمْ الْأُمُورْ الْمَادِيَّة؟</verse>
				<verse number="12">وْإِلَا كَانُو شِي وْحْدِينْ خْرِينْ عَنْدْهُمْ الْحَقّْ فِيكُمْ، وَاشْ مَاشِي حْنَا أَوْلَى مْنّْهُمْ؟ وَلَكِنْ حْنَا مَا طْلَبْنَاشْ هَادْ الْحَقّْ، وْصْبَرْنَا عْلَى كُلّْشِي بَاشْ مَا نْكُونُوشْ عَتْرَة لْإِنْجِيلْ الْمَسِيحْ.</verse>
				<verse number="13">وَاشْ مَا كَتْعَرْفُوشْ بْلِّي هَادُوكْ اللِّي كَانُو كَيْخَدْمُو فْبِيتْ اللَّهْ، كَانُو كَيَاكْلُو مْنْ دَاكْشِّي اللِّي كَيْتّْقَدّْمْ فْبِيتْ اللَّهْ، وْهَادُوكْ اللِّي كَانُو كَيْخَدْمُو فْالْمَدْبَحْ كَانُو كَيَاخْدُو حَقّْهُمْ مْنْ دَاكْشِّي اللِّي كَيْتّْقَدّْمْ فْالْمَدْبَحْ.</verse>
				<verse number="14">إِيوَا رَاهْ هَكَّا آمْرْ الرَّبّْ بَاشْ حْتَّى اللِّي كَيْخَبّْرُو بْالْإِنْجِيلْ يْعِيشُو مْنْ الْإِنْجِيلْ.</verse>
				<verse number="15">وَلَكِنْ أَنَا عَمّْرِي مَا سْتَافْدْتْ مْنْ هَادْ الْأُمُورْ، وْمَا كَنْكْتَبْشْ هَادْشِّي بَاشْ نْطْلَبْ شِي حَاجَة، حِيتْ خْيَرْ لِيَّ نْمُوتْ وَلَا يْحْرَمْنِي شِي حَدّْ مْنْ هَادْ الْإِفْتِخَارْ.</verse>
				<verse number="16">إِلَا كَنْخَبّْرْ بْالْإِنْجِيلْ رَاهْ مَا عَنْدِي عْلَاشْ نْفْتَخْرْ، حِيتْ هَادْشِّي وَاجْبْ وْمْفْرُوضْ عْلِيَّ، وْيَا وِيلِي إِلَا مَا كَنْخَبّْرْشْ بْالْإِنْجِيلْ!</verse>
				<verse number="17">حِيتْ كُونْ كْنْتْ كَنْدِيرْ هَادْ الْخْدْمَة بْخَاطْرِي، غَيْخَصّْنِي نْتّْخَلّْصْ، وَلَكِنْ إِلَا مَا كَنْدِيرْهَاشْ بْخَاطْرِي، رَاهْ هِيَ مْسْؤُولِيَة أَمّْنِّي عْلِيهَا الرَّبّْ،</verse>
				<verse number="18">وْأَشْنُو هِيَ الْأُجْرَة دْيَالِي؟ هِيَ نْخَبّْرْ بْالْإِنْجِيلْ بْلَا خْلَاصْ، وْبْلَا مَا نْطْلَبْ الْحَقّْ دْيَالِي اللِّي عْطَاهْ لِيَّ الْإِنْجِيلْ فْخْدَمْتِي.</verse>
				<verse number="19">أَنَا حُرّْ وْمَا عَبْدْ لْحَدّْ، وَلَكِنْ وْلِّيتْ عَبْدْ لْكُلّْ وَاحْدْ بَاشْ نْرْبَحْ بْزَّافْ دْ النَّاسْ.</verse>
				<verse number="20">وْوْلِّيتْ عَنْدْ لِيهُودْ بْحَالْ شِي يْهُودِي بَاشْ نْرْبَحْهُمْ، وْوْلِّيتْ عَنْدْ النَّاسْ اللِّي تَحْتْ الشّْرَعْ بْحَالْ إِلَا أَنَا تَحْتْ الشّْرَعْ وَاخَّا أَنَا مَاشِي تَحْتْ الشّْرَعْ بَاشْ نْرْبَحْهُمْ،</verse>
				<verse number="21">وْعَنْدْ اللِّي مَا عَنْدْهُمْ شْرَعْ بْحَالْ إِلَا مَا عَنْدِي شْرَعْ بَاشْ نْرْبَحْهُمْ، وَاخَّا عَنْدِي الشّْرَعْ دْيَالِي مْنْ اللَّهْ وْأَنَا تَحْتْ شْرَعْ الْمَسِيحْ،</verse>
				<verse number="22">وْوْلِّيتْ عَنْدْ الضّْعَافْ فْالْإِيمَانْ بْحَالْ إِلَا ضْعِيفْ بَاشْ نْرْبَحْهُمْ، وْوْلِّيتْ لْݣَاعْ النَّاسْ كُلّْ حَاجَة بَاشْ نْجِّي شِي وْحْدِينْ مْنّْهُمْ كِمَا كَانْ الْحَالْ.</verse>
				<verse number="23">وْهَادْشِّي كُلُّه رَاهْ كَنْدِيرُه عْلَى وْدّْ الْإِنْجِيلْ بَاشْ نْكُونْ مْشَارْكْ فْالْبَرَكَاتْ دْيَالُه.</verse>
				<verse number="24">وَاشْ مَا كَتْعَرْفُوشْ بْلِّي اللِّي كَيْتّْسَابْقُو فْالجّْرِي كُلّْهُمْ كَيْجْرِيوْ، وَلَكِنْ وَاحْدْ مْنّْهُمْ هُوَ اللِّي كَيْرْبَحْ الْجَائِزَة؟ إِيوَا جْرِيوْ حْتَّى نْتُمَ بَاشْ تْرَبْحُو!</verse>
				<verse number="25">وْرَاهْ ݣَاعْ اللِّي كَيْتّْسَابْقُو، كَيْتّْدَرّْبُو مْزْيَانْ بَاشْ يْرَبْحُو الْمِيدَالِيَّاتْ اللِّي كَيْفْنَاوْ وَلَكِنْ مِيدَالِيَّاتْنَا حْنَا مَا كَيْفْنَاوْشْ.</verse>
				<verse number="26">وْهَكَّا، رَانِي مَا كَنْجْرِيشْ بْلَا مَا نْعْرَفْ فِينْ غَادِي، وْمَا كَنْضْرَبْشْ قُدَّامِي بْحَالْ هَادَاكْ اللِّي كَيْضْرَبْ فْالْهْوَا،</verse>
				<verse number="27">وْكَنْقْهَرْ الدَّاتْ دْيَالِي وْكَنْغْلَبْ عْلِيهَا بَاشْ مَا نْخْسَرْشْ رَاسِي بَعْدْمَا خَبّْرْتْ النَّاسْ لْخْرِينْ بْالْإِنْجِيلْ.</verse>
			</chapter>
			<chapter number="10">
				<verse number="1">الْفَصْلْ الْعَاشْرْ وْرَانِي آ الْخُوتْ بْغِيتْكُمْ تْعَرْفُو بْلِّي جْدُودْنَا كُلّْهُمْ كَانُو تَحْتْ السّْحَابَة، وْكُلّْهُمْ قْطْعُو الْبْحَرْ،</verse>
				<verse number="2">وْكُلّْهُمْ تّْعَمّْدُو فْالسّْحَابَة وْفْالْبْحَرْ بْحَالْ إِلَا هُمَ تْلَامْدْ دْيَالْ مُوسَى.</verse>
				<verse number="3">وْكُلّْهُمْ كْلَاوْ مَاكْلَة رُوحِيَّة وَحْدَة،</verse>
				<verse number="4">وْكُلّْهُمْ شَرْبُو شْرَابْ رُوحِي وَاحْدْ، حِيتْ كَانُو كَيْشَرْبُو مْنْ وَاحْدْ الصَّخْرَة رُوحِيَّة كَانْتْ مْعَاهُمْ، وْهَادْ الصَّخْرَة كَانْتْ هِيَ الْمَسِيحْ.</verse>
				<verse number="5">وْوَاخَّا هَكَّاكْ، اللَّهْ مَا كَانْشْ فْرْحَانْ بْبْزَّافْ مْنّْهُمْ، وْتّْقْتْلُو فْالصَّحْرَا.</verse>
				<verse number="6">وْهَادْ الْأُمُورْ وْقْعَاتْ مْتَالْ لِينَا، بَاشْ حْتَّى حْنَا مَا نْتّْشْهَّاوْشْ الشَّرّْ كِيفْ تّْشْهَّاوْهْ هُمَ،</verse>
				<verse number="7">وْمَا تْعَبْدُوشْ الْأَصْنَامْ بْحَالْ شِي وْحْدِينْ مْنّْهُمْ، كِيفْ مْكْتُوبْ فْكْتَابْ اللَّهْ: «ݣْلَسْ الشَّعْبْ بَاشْ يَاكُلْ وْيْشَرْبْ، وْمْنْ بَعْدْ نَاضُو يْنَشْطُو».</verse>
				<verse number="8">وْمَا نْفَسْدُوشْ كِمَا فْسْدُو شِي وْحْدِينْ مْنّْهُمْ، وْفْنْهَارْ وَاحْدْ مَاتُو تْلَاتَة وْعْشْرِينْ أَلْفْ وَاحْدْ،</verse>
				<verse number="9">وْمَا نْجَرّْبُوشْ الْمَسِيحْ كِيفْ جَرّْبُوهْ شِي وْحْدِينْ مْنّْهُمْ، وْهْلْكُوهُمْ اللّْفَاعِي.</verse>
				<verse number="10">وْمَا نْݣَمْݣْمُوشْ كِمَا ݣْمْݣْمُو شِي وْحْدِينْ مْنّْهُمْ، وْهْلَكْهُمْ مَلَاكْ الْمُوتْ.</verse>
				<verse number="11">وْهَادْ الْأُمُورْ كُلّْهَا وْقْعَاتْ لِيهُمْ بَاشْ تْكُونْ مْتَالْ، وْتّْكَتْبَاتْ لِينَا حْنَا اللِّي كَنْعِيشُو فْهَادْ الزّْمَانْ بَاشْ تْنَبّْهْنَا.</verse>
				<verse number="12">إِيوَا كُلّْ مْنْ كَيْضَنّْ بْلِّي هُوَ تَابْتْ، يْرَدّْ بَالُه لَيْطِيحْ.</verse>
				<verse number="13">وْفِينْ مَا تْجَرّْبْتُو، خَاصّْكُمْ تْعَرْفُو بْلِّي بْنَادْمْ كَيْدُوزْ فْهَادْ التَّجَارِبْ، وَلَكِنْ اللَّهْ رَاهْ أَمِينْ، وْمَا غَيْخَلِّيكُمْشْ تْتْجَرّْبُو كْتَرْ مْنْ جَهْدْكُمْ وْغَيْدِيرْ لِيكُمْ مْعَ التَّجْرِبَة حَلّْ بَاشْ تْقَدْرُو تْصَبْرُو.</verse>
				<verse number="14">عْلَى دَاكْشِّي آ حْبَابِي، بَعّْدُو عْلَى عِبَادَةْ الْأَصْنَامْ.</verse>
				<verse number="15">رَانِي كَنْتّْكَلّْمْ بْحَالْ إِلَا كَنْتّْكَلّْمْ مْعَ الْحُكَمَا، وْنْتُمَ حْكْمُو فْهَادْشِّي اللِّي كَنْݣُولْ:</verse>
				<verse number="16">كَاسْ الْبَرَكَة اللِّي كَنْبَارْكُوهْ، وَاشْ مَاشِي هُوَ الشّْرْكَة فْدْمّْ الْمَسِيحْ؟ الْخُبْزْ اللِّي كَنْقَطّْعُوهْ، وَاشْ مَاشِي هُوَ الشّْرْكَة فْالدَّاتْ دْيَالْ الْمَسِيحْ؟</verse>
				<verse number="17">عْلَاحْقَّاشْ كَايْنَة خُبْزَة وَحْدَة، حْنَا كُلّْنَا دَاتْ وَحْدَة، حِيتْ كُلّْنَا كَنْشَارْكُو فْخُبْزَة وَحْدَة.</verse>
				<verse number="18">شُوفُو شَعْبْ إِسْرَائِيلْ: وَاشْ مَاشِي اللِّي كَيَاكْلُو الدّْبَايْحْ، هُمَ اللِّي كَيْشَارْكُو فْخْدْمَةْ اللَّهْ فْالْمَدْبَحْ؟</verse>
				<verse number="19">إِيوَا أَشْنُو غَنْݣُولْ؟ وَاشْ الدّْبِيحَة دْيَالْ الصَّنَمْ عَنْدْهَا شِي قِيمَة وْلَا الصَّنَمْ هُوَ اللِّي عَنْدُه الْقِيمَة؟</verse>
				<verse number="20">لَّا! وَلَكِنْ اللِّي كَيْدَبْحُوهْ الشّْعُوبْ اللِّي مَا كَيْعَبْدُوشْ اللَّهْ، رَاهْ هُوَ مْدْبُوحْ لْلشَّيَاطِينْ مَاشِي لْلَّهْ. وْمَا بْغِيتْكُمْشْ نْتُمَ تْكُونُو مْشَارْكِينْ مْعَ الشَّيَاطِينْ.</verse>
				<verse number="21">رَاهْ مَا تْقَدْرُوشْ تْشَرْبُو كَاسْ الرَّبّْ وْكَاسْ الشَّيَاطِينْ. وْمَا تْقَدْرُوشْ تْشَارْكُو فْمِيدْةْ الرَّبّْ وْمِيدْةْ الشَّيَاطِينْ.</verse>
				<verse number="22">وْلَّا وَاشْ بْغِينَا نْتّْسَبّْبُو فْالْغِيرَة دْيَالْ الرَّبّْ؟ وَاشْ حْنَا قْوَى مْنُّه؟</verse>
				<verse number="23">كُلّْشِي حْلَالْ وَلَكِنْ مَاشِي كُلّْشِي كَيْنْفَعْ. كُلّْشِي حْلَالْ وَلَكِنْ مَاشِي كُلّْشِي كَيْبْنِي!</verse>
				<verse number="24">وْحْتَّى وَاحْدْ مَا خَاصُّه يْطْلَبْ الْخِيرْ غِيرْ لْرَاسُه، وَلَكِنْ خَاصُّه يْطْلَبْ الْخِيرْ لْغِيرُه.</verse>
				<verse number="25">كُلّْ مَا كَيْتّْبَاعْ فْسُوقْ اللّْحَمْ، كُولُوهْ بْلَا مَا تْسْوّْلُو بَاشْ تْرْضِيوْ الضَّمِيرْ دْيَالْكُمْ.</verse>
				<verse number="26">حِيتْ «الْأَرْضْ وْݣَاعْ دَاكْشِّي اللِّي فِيهَا هُوَ لْلرَّبّْ».</verse>
				<verse number="27">وْإِلَا عْرَضْ عْلِيكُمْ شِي وَاحْدْ مَاشِي مُومْنْ وْقْبَلْتُو بَاشْ تْمْشِيوْ عَنْدُه، كُولُو مْنْ كُلّْ مَا كَيْتّْعْطَاكُمْ بْلَا مَا تْسْوّْلُو بَاشْ تْرْضِيوْ الضَّمِيرْ دْيَالْكُمْ.</verse>
				<verse number="28">وَلَكِنْ إِلَا شِي وَاحْدْ ݣَالْ لِيكْ: «هَادْ الدّْبِيحَة رَاهَا دْيَالْ الْأَصْنَامْ»، مَا تَاكُلْشْ مْنّْهَا، بَاشْ تْدِيرْ بْحْسَابْ هَادَاكْ اللِّي ݣَالْهَا لِيكْ وْبْحْسَابْ الضَّمِيرْ.</verse>
				<verse number="29">أَنَا مَا كَنْقْصَدْشْ الضَّمِيرْ دْيَالْكْ نْتَ، وَلَكِنْ الضَّمِيرْ دْيَالْ لَاخُرْ. إِيوَا عْلَاشْ الضَّمِيرْ دْيَالْ وَاحْدْ آخُرْ يْحْكَمْ عْلَى الْحُرِّيَّة دْيَالِي؟</verse>
				<verse number="30">إِلَا كْنْتْ كَنْشْكَرْ اللَّهْ عْلَى دَاكْشِّي اللِّي كَنَاكُلْ، عْلَاشْ غَيْلُومْنِي وَاحْدْ آخُرْ عْلَى دَاكْشِّي اللِّي كَنْشْكَرْ اللَّهْ عْلِيهْ؟</verse>
				<verse number="31">إِيوَا، إِلَا كْنْتُو كَتَاكْلُو وْلَا كَتْشَرْبُو وْلَا كَتْدِيرُو أَيّْ حَاجَة، دِيرُو كُلّْشِي بَاشْ تْعْطِيوْ الْعَزّْ لْلَّهْ،</verse>
				<verse number="32">مَا تّْسَبّْبُوشْ فْالدّْنُوبْ، لَا لْلِيهُودْ وَلَا لْلْيُونَانِيِّينْ وَلَا لْكْنِيسْةْ اللَّهْ،</verse>
				<verse number="33">دِيرُو بْحَالِي حْتَّى أَنَا اللِّي كَنْحَاوْلْ نْرْضِي ݣَاعْ النَّاسْ فْكُلّْشِي، وْمَا كَنْقَلّْبْشْ عْلَى مْصْلَحْتِي وَلَكِنْ عْلَى مْصْلَحْةْ نَاسْ كْتَارْ بَاشْ يْنْجَاوْ.</verse>
			</chapter>
			<chapter number="11">
				<verse number="1">الْفَصْلْ حْضَاشْ دِيرُو بْحَالِي، كِيفْ كَنْدِيرْ حْتَّى أَنَا بْحَالْ الْمَسِيحْ.</verse>
				<verse number="2">رَانِي كَنْشْكَرْكُمْ آ الْخُوتْ حِيتْ كَتّْفَكّْرُونِي فْكُلّْ الْوَقْتْ، وْكَتْحَافْضُو عْلَى الْعَادَاتْ كِيفْ وْصّْلْتْهَا لِيكُمْ.</verse>
				<verse number="3">وَلَكِنْ بْغِيتْكُمْ تْعَرْفُو بْلِّي الرَّاسْ دْيَالْ كُلّْ رَاجْلْ هُوَ الْمَسِيحْ، وْالرَّاسْ دْيَالْ الْمْرَاة هُوَ الرَّاجْلْ، وْالرَّاسْ دْيَالْ الْمَسِيحْ هُوَ اللَّهْ.</verse>
				<verse number="4">كُلّْ رَاجْلْ كَيْصَلِّي وْلَا كَيْتّْنَبّْأْ وْرَاسُه مْغَطِّي، كَيْجِيبْ الْعَارْ لْرَاسُه،</verse>
				<verse number="5">وْكُلّْ مْرَاة كَتْصَلِّي وْلَا كَتّْنَبّْأْ وْرَاسْهَا عْرْيَانْ، كَتْجِيبْ الْعَارْ لْرَاسْهَا، حِيتْ رَاهَا بْحَالْ إِلَا مْحَسّْنَة رَاسْهَا.</verse>
				<verse number="6">حِيتْ إِلَا كَانْتْ الْمْرَاة مَا كَتْغَطِّيشْ رَاسْهَا، رَاهْ وَاجْبْ عْلِيهَا تْقَطّْعْ شْعَرْهَا. وْحِيتْ حْشُومَة تْقَطّْعْ الْمْرَاة شْعَرْهَا وْلَا تْحَسّْنُه، رَاهْ وَاجْبْ عْلِيهَا تْغَطِّيهْ.</verse>
				<verse number="7">وْالرَّاجْلْ مَا خَاصُّوشْ يْغَطِّي رَاسُه، حِيتْ هُوَ صُورْةْ اللَّهْ وْالْعَزّْ دْيَالُه، وَلَكِنْ الْمْرَاة رَاهْ هِيَ الْعَزّْ دْيَالْ الرَّاجْلْ.</verse>
				<verse number="8">حِيتْ مَاشِي الرَّاجْلْ هُوَ اللِّي جَا مْنْ الْمْرَاة، وَلَكِنْ الْمْرَاة هِيَ اللِّي جَاتْ مْنْ الرَّاجْلْ،</verse>
				<verse number="9">وْمَاشِي الرَّاجْلْ هُوَ اللِّي تّْخْلَقْ عْلَى وْدّْ الْمْرَاة، وَلَكِنْ الْمْرَاة هِيَ اللِّي تّْخَلْقَاتْ عْلَى وْدّْ الرَّاجْلْ.</verse>
				<verse number="10">هَادْشِّي عْلَاشْ خَاصّْ الْمْرَاة تْكُونْ عَنْدْهَا السُّلْطَة عْلَى رَاسْهَا عْلَى وْدّْ الْمَلَايْكَة.</verse>
				<verse number="11">وْهَكَّا فْالرَّبّْ، رَاهْ الرَّاجْلْ مَا يْقْدَرْشْ يْبْقَى بْلَا مْرَاة، وْالْمْرَاة مَا تْقْدَرْشْ تْبْقَى بْلَا رَاجْلْ.</verse>
				<verse number="12">حِيتْ كِمَا جَاتْ الْمْرَاة مْنْ الرَّاجْلْ، حْتَّى الرَّاجْلْ تّْوْلَدْ مْنْ الْمْرَاة، وَلَكِنْ رَاهْ ݣَاعْ الْأُمُورْ مْنْ اللَّهْ.</verse>
				<verse number="13">إِيوَا نْتُمَ بْرَاسْكُمْ حْكْمُو: وَاشْ يْصْلَاحْ لْلْمْرَاة تْصَلِّي لْلَّهْ وْرَاسْهَا عْرْيَانْ؟</verse>
				<verse number="14">رَاهْ الطَّبِيعَة بْرَاسْهَا كَتْعَلّْمْكُمْ بْلِّي عِيبْ عْلَى الرَّاجْلْ يْخَلِّي شَعْرُه طْوِيلْ،</verse>
				<verse number="15">وَلَكِنْ إِلَا طْلْقَاتْ الْمْرَاة شْعَرْهَا رَاهْ هُوَ الْعَزّْ دْيَالْهَا! حِيتْ الشّْعَرْ تّْعْطَى لِيهَا فْبْلَاصْةْ الْغْطَا.</verse>
				<verse number="16">وْإِلَا كَانْ شِي وَاحْدْ بَاغِي يْعَارْضْ، رَاهْ هَادْشِّي مَاشِي مْنْ عَادْتْنَا وَلَا مْنْ عَادْةْ كْنَايْسْ اللَّهْ.</verse>
				<verse number="17">وْأَنَا مْلِّي كَنْوَصِّيكُمْ بْهَادْشِّي رَانِي مَاشِي كَنْشْكَرْكُمْ، عْلَاحْقَّاشْ الْإِجْتِمَاعَاتْ دْيَالْكُمْ كَيْضَرُّو كْتَرْ مَا كَيْنَفْعُو.</verse>
				<verse number="18">حِيتْ فْاللّْوّْلْ، سْمَعْتْ بْلِّي مَا كَتْكُونُوشْ مْتَّافْقِينْ مْلِّي كَتّْجَمْعُو فْالْكْنِيسَة، وْكَنْتِيّْقْ شِي حَاجَة مْنْ هَادْشِّي،</verse>
				<verse number="19">عْلَاحْقَّاشْ لَابْدّْ مَا يْكُونُو بِينَاتْكُمْ شِي جْمَاعَاتْ، بَاشْ حْتَّى هَادُوكْ اللِّي تَابْتِينْ بِينَاتْكُمْ يْبَانُو.</verse>
				<verse number="20">وْمْلِّي كَتّْجَمْعُو مْعَ بْعْضِيَّاتْكُمْ، رَاهْ مَا كَتّْجَمْعُوشْ بَاشْ تَاكْلُو الْعْشَا دْيَالْ الرَّبّْ،</verse>
				<verse number="21">حِيتْ مْلِّي كَتَاكْلُو، كُلّْ وَاحْدْ كَيْسْبَقْ وْكَيَاخْدْ عْشَاهْ، وْكَيْبْقَاوْ شِي وْحْدِينْ بْالجُّوعْ، وْوْحْدِينْ خْرِينْ كَيْشَرْبُو حْتَّى كَيْسَكْرُو.</verse>
				<verse number="22">وَاشْ مَا عَنْدْكُمْ دْيُورْ فِينْ تَاكْلُو وْتْشَرْبُو؟ وْلَّا رَاكُمْ كَتْحْتَقْرُو كْنِيسْةْ اللَّهْ وْكَتْحَشّْمُو النَّاسْ اللِّي مَا عَنْدْهُمْشْ؟ آشْ غَنْݣُولْ لِيكُمْ؟ وَاشْ غَادِي نْشْكَرْكُمْ عْلَى هَادْشِّي؟ لَّا! فْهَادِي مَا غَادِيشْ نْشْكَرْكُمْ!</verse>
				<verse number="23">حِيتْ دَاكْشِّي اللِّي خْدِيتْ مْنْ الرَّبّْ عْطِيتُو لِيكُمْ تَانِي، بْاللِّي الرَّبّْ يَسُوعْ فْاللِّيلَة اللِّي سَلّْمُوهْ فِيهَا، خْدَا الْخُبْزْ</verse>
				<verse number="24">وْشْكَرْ اللَّهْ وْقَطّْعُه وْݣَالْ: «هَادَا هُوَ الدَّاتْ دْيَالِي، اللِّي غَنْعْطِيهَا عْلَى قْبَلْكُمْ. دِيرُو هَادْشِّي بَاشْ تّْفَكّْرُونِي».</verse>
				<verse number="25">وْهَكَّا دَارْ بْالْكَاسْ حْتَّى هُوَ مْنْ بَعْدْ الْعْشَا وْݣَالْ: «هَادْ الْكَاسْ رَاهْ هُوَ الْعَهْدْ الجّْدِيدْ بْالدّْمْ دْيَالِي، دِيرُو هَادْشِّي وَقْتْمَا شْرَبْتُو بَاشْ تّْفَكّْرُونِي».</verse>
				<verse number="26">حِيتْ كُلّْمَا كْلِيتُو هَادْ الْخُبْزْ، وْشْرَبْتُو هَادْ الْكَاسْ، رَاكُمْ كَتْخَبّْرُو بْمُوتْ الرَّبّْ حْتَّى يْعَاوْدْ يْجِي.</verse>
				<verse number="27">وْعْلَى هَادْشِّي كُلّْ مْنْ كْلَا هَادْ الْخُبْزْ، وْلَا شْرَبْ هَادْ الْكَاسْ دْيَالْ الرَّبّْ بْلَا مَا يْسْتَحْقّْ، رَاهْ غَيْدْنَبْ فْحَقّْ الدَّاتْ دْيَالْ الرَّبّْ وْالدّْمْ دْيَالُه.</verse>
				<verse number="28">وَلَكِنْ خَاصّْ كُلّْ وَاحْدْ يْرَاجْعْ رَاسُه، عَادْ يَاكُلْ مْنْ الْخُبْزْ وْيْشْرَبْ مْنْ الْكَاسْ،</verse>
				<verse number="29">حِيتْ اللِّي كَيَاكُلْ وْكَيْشْرَبْ بْلَا مَا يْفْهَمْ الدَّاتْ دْيَالْ الرَّبّْ، رَاهْ كَيَاكُلْ وْكَيْشْرَبْ الْحُكْمْ عْلَى رَاسُه.</verse>
				<verse number="30">وْهَادْشِّي عْلَاشْ فِيكُمْ بْزَّافْ اللِّي ضْعَافْ وْمْرَاضْ وْبْزَّافْ اللِّي مَاتُو.</verse>
				<verse number="31">وْرَاهْ كُونْ حْكَمْنَا عْلَى رَاسْنَا، كُونْ مَا تّْحْكَمْشْ عْلِينَا.</verse>
				<verse number="32">وَلَكِنْ الرَّبّْ حْكَمْ عْلِينَا بَاشْ يْأَدّْبْنَا وْمَا يْعَاقْبْنَاشْ مْعَ النَّاسْ دْيَالْ الدّْنْيَا.</verse>
				<verse number="33">عْلَى هَادْشِّي آ خُوتِي، مْلِّي تّْجَمْعُو عْلَى الْعْشَا دْيَالْ الرَّبّْ، تّْسْنَّاوْ بْعْضِيَّاتْكُمْ.</verse>
				<verse number="34">وْإِلَا كَانْ شِي وَاحْدْ جِيعَانْ، خَاصُّه يَاكُلْ فْدَارُه بَاشْ مَا يْتّْحْكَمْشْ عْلِيكُمْ وْنْتُمَ مْجْمُوعِينْ، وْالْأُمُورْ لْخْرَى غَادِي نْݣُولْ لِيكُمْ أَشْنُو تْدِيرُو فِيهَا مْلِّي نْجِي.</verse>
			</chapter>
			<chapter number="12">
				<verse number="1">الْفَصْلْ طْنَاشْ أَمَّا مْنْ جِهْةْ الْمَوَاهِبْ الرُّوحِيَّة، رَانِي مَا بْغِيتْشْ آ الْخُوتْ تْكُونُو مَا عَارْفِينْهُمْشْ.</verse>
				<verse number="2">وْرَاكُمْ كَتْعَرْفُو بْلِّي فْالْوَقْتْ فَاشْ كْنْتُو مْنْ الشّْعُوبْ اللِّي مَا كَيْعَبْدُوشْ اللَّهْ، كْنْتُو كَتْعَبْدُو الْأَصْنَامْ اللِّي مَا كَيْهَدْرُوشْ وْمْجْرُورِينْ وْرَاهُمْ.</verse>
				<verse number="3">هَادْشِّي عْلَاشْ بْغِيتْكُمْ تْعَرْفُو بْلِّي مَا كَايْنْشْ شِي حَدّْ وْهُوَ كَيْتّْكَلّْمْ بْرُوحْ اللَّهْ كَيْݣُولْ: يَسُوعْ مْلْعُونْ، وْمَا كَايْنْشْ شِي حَدّْ يْقْدَرْ يْݣُولْ: يَسُوعْ هُوَ رَبّْ، مْنْ غِيرْ بْالرُّوحْ الْقُدُسْ.</verse>
				<verse number="4">رَاهْ كَايْنِينْ نْوَاعْ كْتَارْ دْ الْمَوَاهِبْ الرُّوحِيَّة، وَلَكِنْ كَيْجِيوْ مْنْ رُوحْ وَاحْدْ.</verse>
				<verse number="5">وْكَايْنِينْ نْوَاعْ كْتَارْ دْ الْمْسْؤُولِيَّاتْ، وَلَكِنْ الرَّبّْ وَاحْدْ.</verse>
				<verse number="6">وْكَايْنِينْ نْوَاعْ كْتَارْ دْ الْخْدْمَاتْ، وَلَكِنْ اللَّهْ وَاحْدْ، هُوَ اللِّي كَيْعَاوْنْ النَّاسْ بَاشْ كُلّْ وَاحْدْ يْدِيرْ خْدَمْتُه.</verse>
				<verse number="7">وَلَكِنْ كُلّْ وَاحْدْ كَيْتّْعْطَاهْ الرُّوحْ الْقُدُسْ بَاشْ يْبَيّْنْ الْمَوْهِبَة اللِّي كَتْنْفَعْ.</verse>
				<verse number="8">وْهَكَّا، رَاهْ وَاحْدْ تّْعْطَاهْ بْالرُّوحْ كْلَامْ الْحْكْمَة، وْوَاحْدْ آخُرْ كْلَامْ الْمَعْرِفَة، وْكُلّْهُمْ مْنْ رُوحْ وَاحْدْ.</verse>
				<verse number="9">وْبْنَفْسْ الرُّوحْ تّْعْطَى لْوَاحْدْ الْإِيمَانْ، وْلْوَاحْدْ آخُرْ مَوْهِبَةْ الشِّفَا بْنَفْسْ الرُّوحْ،</verse>
				<verse number="10">وْلْوَاحْدْ آخُرْ تّْعْطَاتْ الْقُوَّة بَاشْ يْدِيرْ الْمُعْجِزَاتْ، وْلَاخُرْ النُّبُوَّة، وْلَاخُرْ تَمْيِيزْ الْأَرْوَاحْ، وْلَاخُرْ يْتّْكَلّْمْ بْلُغَاتْ مْخْتَلْفَة، وْلَاخُرْ التَّرْجَمَة دْ هَادْ اللُّغَاتْ.</verse>
				<verse number="11">هَادْ الْأُمُورْ كُلّْهَا كَيْدِيرْهَا نَفْسْ الرُّوحْ، وْكَيْفَرّْقْهَا عْلَى كُلّْ وَاحْدْ كِمَا بْغَا هُوَ.</verse>
				<verse number="12">وْكِمَا الدَّاتْ وَحْدَة وْفِيهَا بْزَّافْ دْيَالْ الطّْرَافْ، وْهَادْ الطّْرَافْ وَاخَّا كْتَارْ هُمَ دَاتْ وَحْدَة، رَاهْ هَكَّا حْتَّى الْمَسِيحْ.</verse>
				<verse number="13">حِيتْ كُلّْنَا تْعَمّْدْنَا بْرُوحْ وَاحْدْ بَاشْ نْوَلِّيوْ دَاتْ وَحْدَة، سْوَا يْهُودْ وْلَا يُونَانِيِّينْ، عْبِيدْ وْلَا حْرَارْ، كُلّْنَا تّْسْقِينَا بْرُوحْ وَاحْدْ.</verse>
				<verse number="14">وْحْتَّى الدَّاتْ رَاهَا مَاشِي غِيرْ طَرْفْ وَاحْدْ، وَلَكِنْ بْزَّافْ دْيَالْ الطّْرَافْ.</verse>
				<verse number="15">إِلَا ݣَالْتْ الرّْجَلْ: «عْلَاحْقَّاشْ أَنَا مَاشِي يْدّْ، أَنَا مَاشِي مْنْ الدَّاتْ»، وَاشْ هَادَا كَيْعْنِي بْلِّي هِيَ مَاشِي مْنْ الدَّاتْ؟</verse>
				<verse number="16">وْإِلَا ݣَالْتْ الْوْدَنْ: «عْلَاحْقَّاشْ أَنَا مَاشِي عِينْ، أَنَا مَاشِي مْنْ الدَّاتْ»، وَاشْ هَادَا كَيْعْنِي بْلِّي هِيَ مَاشِي مْنْ الدَّاتْ؟</verse>
				<verse number="17">إِلَا كَانْتْ الدَّاتْ كُلّْهَا عِينْ، فِينْ هُوَ السّْمَعْ؟ وْإِلَا كَانْتْ كُلّْهَا سْمَعْ، فِينْ هُوَ الشّْمّْ؟</verse>
				<verse number="18">وَلَكِنْ اللَّهْ رْتّْبْ كُلّْ طَرْفْ فْالدَّاتْ كِمَا بْغَا.</verse>
				<verse number="19">إِيوَا كُونْ كَانُو كُلّْهُمْ طَرْفْ وَاحْدْ، فِينْ هِيَ الدَّاتْ؟</verse>
				<verse number="20">فْالْحَقِيقَة الطّْرَافْ رَاهْ كْتَارْ، وَلَكِنْ الدَّاتْ وَحْدَة.</verse>
				<verse number="21">وْعْلَى هَادْشِّي مَا تْقْدَرْشْ الْعِينْ تْݣُولْ لْلْيْدّْ: «أَنَا مَا مْحْتَاجَاشْ لِيكْ!». وْلَا الرَّاسْ يْݣُولْ لْلرّْجْلِينْ: «أَنَا مَا مْحْتَاجْشْ لِيكُمْ!».</verse>
				<verse number="22">وْزْيَادَة عْلَى هَادْشِّي، حْتَّى الطّْرَافْ دْيَالْ الدَّاتْ اللِّي كَيْبَانُو ضْعَافْ، رَاهُمْ مُهِمِّينْ،</verse>
				<verse number="23">وْالطّْرَافْ دْيَالْ الدَّاتْ اللِّي كَنْحَسْبُوهُمْ مَا عَنْدْهُمْ قِيمَة كَنْعْطِيوْهُمْ قِيمَة كْتَرْ، وْالطّْرَافْ اللِّي مَا بَايْنِينْشْ كَنْتّْهَلَّاوْ فِيهُمْ بْزَّافْ.</verse>
				<verse number="24">أَمَّا الطّْرَافْ اللِّي بَايْنِينْ رَاهُمْ مَا مْحْتَاجِينْشْ لْهَادْ التَّهَلُّو. وَلَكِنْ اللَّهْ صَايْبْ الدَّاتْ وْتّْهَلَّى فْالطّْرَافْ اللِّي مَا عَنْدْهُمْ قِيمَة،</verse>
				<verse number="25">بَاشْ مَا يْكُونْشْ التَّفْرِيقْ فْالدَّاتْ، وَلَكِنْ يْكُونْ نَفْسْ الْإِهْتِمَامْ عَنْدْ الطّْرَافْ لْبَعْضِيَّاتْهُمْ.</verse>
				<verse number="26">وْإِلَا كَانْ طَرْفْ وَاحْدْ كَيْتّْعَدّْبْ، رَاهْ ݣَاعْ الطّْرَافْ لْخْرِينْ كَيْتّْعَدّْبُو مْعَاهْ. وْإِلَا طَرْفْ وَاحْدْ تّْعْطَاتُه الْقِيمَة، رَاهْ ݣَاعْ الطّْرَافْ لْخْرِينْ كَيْفَرْحُو مْعَاهْ.</verse>
				<verse number="27">وْنْتُمَ رَاكُمْ دَاتْ الْمَسِيحْ، وْكُلّْ وَاحْدْ مْنّْكُمْ طَرْفْ فِيهَا.</verse>
				<verse number="28">وْاللَّهْ حَطّْ كُلّْ وَاحْدْ فْبْلَاصْتُه فْالْكْنِيسَة، الرُّسُلْ هُمَ اللّْوّْلِينْ، وْالْأَنْبِيَا هُمَ التَّانْيِينْ، وْالْمُعَلِّمِينْ هُمَ التَّالْتِينْ، وْمْنْ بَعْدْ اللِّي كَيْدِيرُو الْمُعْجِزَاتْ، وْمْنْ بَعْدْ اللِّي عَنْدْهُمْ مَوَاهِبْ الشِّفَا، وْاللِّي كَيْعَاوْنُو، وْالْمْسْؤُولِينْ عْلَى الْخْدْمَاتْ، وْاللِّي كَيْتّْكَلّْمُو بْلُغَاتْ مْخْتَلْفَة.</verse>
				<verse number="29">وَاشْ كُلّْهُمْ رُسُلْ؟ وَاشْ كُلّْهُمْ أَنْبِيَا؟ وَاشْ كُلّْهُمْ مُعَلِّمِينْ؟ وَاشْ كُلّْهُمْ كَيْدِيرُو الْمُعْجِزَاتْ؟</verse>
				<verse number="30">وَاشْ كُلّْهُمْ عَنْدْهُمْ الْمَوَاهِبْ دْ الشِّفَا؟ وَاشْ كُلّْهُمْ كَيْتّْكَلّْمُو بْلُغَاتْ؟ وَاشْ كُلّْهُمْ كَيْتَرْجْمُو؟</verse>
				<verse number="31">وَلَكِنْ بْغِيوْ بْزَّافْ الْمَوَاهِبْ الْمُهِمَّة، وْأَنَا نْبَيّْنْ لِيكُمْ الطّْرِيقْ الْمْخَيّْرَة.</verse>
			</chapter>
			<chapter number="13">
				<verse number="1">الْفَصْلْ تْلْطَاشْ إِلَا كْنْتْ كَنْتّْكَلّْمْ بْلُغَاتْ النَّاسْ وْالْمَلَايْكَة وْمَا عَنْدِيشْ الْمْحَبَّة، رَانِي نْحَاسْ كَيْطَنْطْنْ وْنَاقُوسْ كَيْزَنْزْنْ.</verse>
				<verse number="2">	وْإِلَا كَانْتْ عَنْدِي الْمَوْهِبَة دْ النُّبُوَّة، وْكَنْعْرَفْ ݣَاعْ الْأَسْرَارْ وْالْعِلْمْ كُلُّه، وْإِلَا كَانْ عَنْدِي إِيمَانْ كَامْلْ بَاشْ نْحَوّْلْ الجّْبَالْ وْمَا عَنْدِيشْ الْمْحَبَّة، رَانِي مَا كَنْسْوَا وَالُو.</verse>
				<verse number="3">	وْإِلَا صَدّْقْتْ كُلّْ مَا كَنْمْلَكْ، وْإِلَا عْطِيتْ دَاتِي بَاشْ نْفْتَخْرْ، وَلَكِنْ مَا عَنْدِيشْ الْمْحَبَّة، رَاهْ هَادْشِّي مَا غَيْنْفَعْنِي بْوَالُو.</verse>
				<verse number="4">الْمْحَبَّة كَتْصْبَرْ وْكَتْحَنّْ، الْمْحَبَّة مَا كَتْحْسَدْشْ، الْمْحَبَّة مَا كَتْفْتَخْرْشْ وْمَا كَتْكَبّْرْشْ.</verse>
				<verse number="5">الْمْحَبَّة مَا كَتّْصَرّْفْشْ بْطَرِيقَة خَايْبَة، وْمَا كَتْقَلّْبْشْ عْلَى مْصْلَحْتْهَا، وْمَا كَتّْقَلّْقْشْ دْغْيَا، وْمَا كَتْعْقَلْشْ عْلَى الشَّرّْ.</verse>
				<verse number="6">الْمْحَبَّة مَا كَتْفْرَحْشْ بْالضُّلْمْ، وَلَكِنْ كَتْفْرَحْ بْالْحَقّْ.</verse>
				<verse number="7">كَتْسَامْحْ عْلَى كُلّْشِي، وْكَتِّيقْ بْكُلّْشِي، وْكَتّْرَجَّا كُلّْشِي، وْكَتْصْبَرْ عْلَى كُلّْشِي.</verse>
				<verse number="8">	الْمْحَبَّة عَمّْرْهَا مَا غَتْحَيّْدْ. وَلَكِنْ النُّبُوَّاتْ مَا غَتْدُومْشْ، وْاللُّغَاتْ غَتْسَالِي، وْالْمَعْرِفَة مَا غَتْدُومْشْ،</verse>
				<verse number="9">حِيتْ الْمَعْرِفَة دْيَالْنَا مْحْدُودَة، وْالنُّبُوَّة دْيَالْنَا مْحْدُودَة.</verse>
				<verse number="10">وَلَكِنْ مْلِّي غَيْجِي اللِّي كَامْلْ غَيْحَيّْدْ كُلّْ مَا هُوَ نَاقْصْ.</verse>
				<verse number="11">	مْلِّي كْنْتْ وَلْدْ صْغِيرْ، كْنْتْ كَنْتّْكَلّْمْ بْحَالْ شِي وَلْدْ صْغِيرْ، وْكَنْفَكّْرْ بْحَالْ شِي وَلْدْ صْغِيرْ، وْكَنْمَيّْزْ بْحَالْ شِي وَلْدْ صْغِيرْ. وَلَكِنْ مْلِّي وْلِّيتْ رَاجْلْ حَيّْدْتْ كُلّْ مَا كَانْ فِيَّ مْلِّي كْنْتْ وَلْدْ صْغِيرْ.</verse>
				<verse number="12">	وْرَاهْ حْنَا دَابَا كَنْشُوفُو فْالْمْرَايَة صُورَة مَا وَاضْحَاشْ، وَلَكِنْ مْنْ بَعْدْ غَنْشُوفُوهَا وْجَهْ لْوْجَهْ. دَابَا كَنْعْرَفْ شْوِيَّة، وَلَكِنْ دِيكْ السَّاعَة غَتْكُونْ الْمَعْرِفَة دْيَالِي كَامْلَة كِيفْ كَيْعْرَفْنِي اللَّهْ.</verse>
				<verse number="13">	رَاهْ اللِّي دَايْمِينْ دَابَا هُمَ: الْإِيمَانْ وْالرّْجَا وْالْمْحَبَّة، وَلَكِنْ اللِّي قْوِيَّة فْهَادْ التّْلَاتَة هِيَ الْمْحَبَّة.</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ قَلّْبُو عْلَى الْمْحَبَّة وْبْغِيوْ بْزَّافْ الْمَوَاهِبْ الرُّوحِيَّة، وْبْالْخُصُوصْ مَوْهِبَةْ النُّبُوَّة.</verse>
				<verse number="2">حِيتْ اللِّي كَيْتّْكَلّْمْ بْشِي لُغَة مَا مْفْهُومَاشْ، مَا كَيْتّْكَلّْمْشْ مْعَ النَّاسْ وَلَكِنْ مْعَ اللَّهْ. عْلَاحْقَّاشْ حْتَّى وَاحْدْ مَا كَيْفَهْمُه وَلَكِنْ بْالرُّوحْ كَيْتّْكَلّْمْ بْالْأَسْرَارْ.</verse>
				<verse number="3">أَمَّا اللِّي كَيْتّْنَبّْأْ، رَاهْ كَيْتّْكَلّْمْ مْعَ النَّاسْ بَاشْ يْبْنِيهُمْ وْيْشَجّْعْهُمْ وْيْقَوِّيهُمْ.</verse>
				<verse number="4">اللِّي كَيْتّْكَلّْمْ بْشِي لُغَة مَا مْفْهُومَاشْ كَيْبْنِي رَاسُه، أَمَّا اللِّي كَيْتّْنَبّْأْ رَاهْ كَيْبْنِي الْكْنِيسَة.</verse>
				<verse number="5">رَانِي بْغِيتْكُمْ كُلّْكُمْ تْتْكَلّْمُو بْلُغَاتْ مَا مْفْهُومِينْشْ، وَلَكِنْ كَنْفَضّْلْ تْتّْنَبّْأُو. حِيتْ اللِّي كَيْتّْنَبّْأْ حْسَنْ مْنْ اللِّي كَيْتّْكَلّْمْ بْلُغَاتْ، مْنْ غِيرْ إِلَا تْرْجَمْ بَاشْ تْتْقَوَّى الْكْنِيسَة.</verse>
				<verse number="6">إِيوَا دَابَا إِلَا جِيتْ لْعَنْدْكُمْ آ الْخُوتْ، وْتّْكَلّْمْتْ بْلُغَة مَا مْفْهُومَاشْ، بَاشْ غَادِي نّْفَعْكُمْ؟ رَاهْ مَا غَنّْفَعْكُمْ بْوَالُو مْنْ غِيرْ إِلَا تّْكَلّْمْتْ مْعَاكُمْ بْالْوَحْيْ وْلَا بْالْمَعْرِفَة وْلَا بْالنُّبُوَة وْلَا بْالتَّعْلِيمْ.</verse>
				<verse number="7">رَاهْ حْتَّى الْآلَاتْ الْمُوسِيقِيَّة اللِّي مَا فِيهُمْ حَيَاةْ، بْحَالْ اللِّيرَة وْلَا الْݣِيتَارْ، إِلَا مَا كَانْتْشْ النَّغْمَة دْيَالْهُمْ وَاضْحَة، كِيفَاشْ غَتْفَرّْقْ بِينْ النَّغْمَة دْيَالْ اللِّيرَة وْدْيَالْ الْݣِيتَارْ؟</verse>
				<verse number="8">وْإِلَا مَا كَانْشْ صُوتْ الْبُوقْ وَاضْحْ، شْكُونْ غَيْوَجّْدْ رَاسُه لْلْحَرْبْ؟</verse>
				<verse number="9">هَكَّا حْتَّى نْتُمَ إِلَا مَا كْنْتُوشْ كَتّْكَلّْمُو بْكْلَامْ مْفْهُومْ، كِيفَاشْ غَيْتّْعْرَفْ آشْ كَتْݣُولُو؟ غَتْكُونُو بْحَالْ اللِّي كَيْتّْكَلّْمُو فْالْهْوَا.</verse>
				<verse number="10">رَاهْ بْلَا شْكّْ كَايْنِينْ بْزَّافْ دْيَالْ اللُّغَاتْ فْالدّْنْيَا، وْكُلّْ وَحْدَة فِيهُمْ عَنْدْهَا مْعْنَى،</verse>
				<verse number="11">إِيوَا إِلَا مَا كَنْتْشْ كَنْعْرَفْ اللُّغَة اللِّي كَيْتّْكَلّْمْ بِيهَا شِي وَاحْدْ، رَاهْ غَنْكُونْ بْرَّانِي بْالنّْسْبَة لِيهْ وْهُوَ غَيْكُونْ بْرَّانِي بْالنّْسْبَة لِيَّ.</verse>
				<verse number="12">وْهَكَّا حْتَّى نْتُمَ، حِيتْ مْتّْحَمّْسِينْ تْكُونْ عَنْدْكُمْ الْمَوَاهِبْ الرُّوحِيَّة، قَلّْبُو عْلَى اللِّي كَتْبْنِي الْكْنِيسَة كْتَرْ.</verse>
				<verse number="13">وْعْلَى هَادْشِّي اللِّي كَيْتّْكَلّْمْ بْشِي لُغَة مَا مْعْرُوفَاشْ، خَاصُّه يْصَلِّي بَاشْ يْعْطِيهْ اللَّهْ التَّرْجَمَة دْيَالْ دَاكْشِّي اللِّي كَيْݣُولْ.</verse>
				<verse number="14">حِيتْ إِلَا صْلِّيتْ بْشِي لُغَة مَا مْعْرُوفَاشْ، رَاهْ رُوحِي كَتْصَلِّي وَلَكِنْ عَقْلِي مَا كَيْسْتَافْدْ وَالُو.</verse>
				<verse number="15">إِيوَا أَشْنُو الْمَعْمُولْ؟ غَنْصَلِّي بْالرُّوحْ، وْغَنْصَلِّي بْالْعْقَلْ حْتَّى هُوَ، غَنْغَنِّي بْالرُّوحْ، وْغَنْغَنِّي بْالْعْقَلْ حْتَّى هُوَ.</verse>
				<verse number="16">حِيتْ إِلَا شْكَرْتِي بْالرُّوحْ، كِيفَاشْ هَادَاكْ اللِّي يَالَّاهْ جَا جْدِيدْ غَيْݣُولْ «آمِينْ» عْلَى الشُّكْرْ دْيَالْكْ وْهُوَ مَا عَارْفْشْ آشْ كَتْݣُولْ؟</verse>
				<verse number="17">بْلَا شْكّْ نْتَ شْكَرْتِي مْزْيَانْ، وَلَكِنْ وَاحْدْ آخُرْ مَا سْتَافْدْ وَالُو.</verse>
				<verse number="18">كَنْشْكَرْ اللَّهْ حِيتْ كَنْتّْكَلّْمْ بْلُغَاتْ كْتَرْ مْنْ كُلّْ وَاحْدْ فِيكُمْ،</verse>
				<verse number="19">وَلَكِنْ فْالْكْنِيسَة كَنْبْغِي نْݣُولْ خَمْسَة دْ الْكْلْمَاتْ بْعَقْلِي بَاشْ نْعَلّْمْ بِيهُمْ حْتَّى لْخْرِينْ، فْعُوضْ مَا نْݣُولْ عَشْرَلَافْ كْلْمَة بْلُغَة مَا مْفْهُومَاشْ.</verse>
				<verse number="20">آ الْخُوتْ، مَا تْكُونُوشْ دْرَارِي صْغَارْ فْالتّْفْكِيرْ دْيَالْكُمْ، وَلَكِنْ كُونُو دْرَارِي صْغَارْ فْالشَّرّْ وْكُونُو نَاضْجِينْ فْالْفْهَامَة.</verse>
				<verse number="21">رَاهْ مْكْتُوبْ فْكْتَابْ الشّْرَعْ: «بْلُغَاتْ خْرِينْ وْبْشْفَايْفْ خْرِينْ غَنْتّْكَلّْمْ مْعَ هَادْ الشَّعْبْ، وْوَاخَّا هَكَّاكْ مَا غَادِيشْ يْسَمْعُو لِيَّ، كَيْݣُولْ الرَّبّْ».</verse>
				<verse number="22">وْهَكَّا رَاهْ اللُّغَاتْ عَلَامَة مَاشِي لْلْمُومْنِينْ وَلَكِنْ لْهَادُوكْ اللِّي مَا كَيْآمْنُوشْ. أَمَّا النُّبُوَّة رَاهَا مَاشِي لْهَادُوكْ اللِّي مَا كَيْآمْنُوشْ، وَلَكِنْ لْلْمُومْنِينْ.</verse>
				<verse number="23">إِلَا تّْجَمْعَاتْ الْكْنِيسَة كُلّْهَا وْكَانْ كُلّْشِي كَيْتّْكَلّْمْ بْلُغَاتْ، وْدَخْلُو شِي وْحْدِينْ مَا قَارْيِينْشْ، وْلَا مَاشِي مُومْنِينْ، وَاشْ مَا غَادِيشْ يْݣُولُو رَاكُمْ كَتْخَرّْفُو؟</verse>
				<verse number="24">وَلَكِنْ إِلَا كَانْ كُلّْشِي كَيْتّْنَبّْأْ، وْدْخَلْ شِي حَدّْ مَاشِي مُومْنْ وْلَا مَا قَارِيشْ، رَاهْ كُلّْشِي غَيْلُومُه وْكُلّْشِي غَيْحْكَمْ عْلِيهْ،</verse>
				<verse number="25">وْغَيْبَانُو أَسْرَارْ قَلْبُه وْغَيْرْكَعْ وْيْسْجَدْ لْلَّهْ وْيْعْتَرْفْ بْلِّي بْالصَّحْ اللَّهْ فِيكُمْ.</verse>
				<verse number="26">إِيوَا أَشْنُو خَاصّْ يْتْدَارْ آ الْخُوتْ؟ مْلِّي تّْجَمْعُو، وْكُلّْ وَاحْدْ مْنّْكُمْ عَنْدُه مَزْمُورْ، عَنْدُه تَعْلِيمْ، عَنْدُه وَحْيْ، عَنْدُه لُغَة، عَنْدُه تَرْجَمَة، خَاصّْ كُلّْ هَادْشِّي يْكُونْ بَاشْ تْبْنِيوْ بْعْضِيَّاتْكُمْ.</verse>
				<verse number="27">إِلَا كَانْ شِي حَدّْ كَيْتّْكَلّْمْ بْشِي لُغَة، خَاصّْ يْتّْكَلّْمُو جُوجْ وْلَا تْلَاتَة بْالتَّرْتِيبْ، وْوَاحْدْ يْكُونْ كَيْتَرْجَمْ.</verse>
				<verse number="28">وَلَكِنْ إِلَا مَا كَايْنْشْ شِي مُتَرْجِمْ، خَاصّْ اللِّي كَيْتّْكَلّْمْ بْشِي لُغَة يْسْكُتْ فْالْكْنِيسَة وْيْتّْكَلّْمْ مْعَ نْفْسُه وْمْعَ اللَّهْ.</verse>
				<verse number="29">وْاللِّي عَنْدْهُمْ النُّبُوَّة، خَاصّْ يْتّْكَلّْمُو جُوجْ وْلَا تْلَاتَة، وْلْخْرِينْ يْمَيّْزُو كْلَامْهُمْ.</verse>
				<verse number="30">وَلَكِنْ إِلَا وْحَى اللَّهْ لْشِي وَاحْدْ مْنْ اللِّي ݣَالْسِينْ، خَاصّْ اللّْوّْلْ يْسْكُتْ،</verse>
				<verse number="31">حِيتْ تْقَدْرُو كُلّْكُمْ تْتّْنَبّْأُو وَاحْدْ بْوَاحْدْ، بَاشْ كُلّْشِي يْتّْعَلّْمْ وْكُلّْشِي يْتّْشَجّْعْ.</verse>
				<verse number="32">وْأَرْوَاحْ الْأَنْبِيَا رَاهَا كَتْطِيعْ الْأَنْبِيَا،</verse>
				<verse number="33">حِيتْ اللَّهْ مَاشِي إِلَاهْ دْ الْفُوضَى وَلَكِنْ إِلَاهْ دْ الْهْنَا. وْكِمَا كَايْنْ فْݣَاعْ الْكْنَايْسْ دْيَالْ الْمْقَدّْسِينْ،</verse>
				<verse number="34">خَاصّْ الْعْيَالَاتْ يْسَكْتُو فْالْكْنَايْسْ، حِيتْ مَا مْسْمُوحْشْ لِيهُمْ يْتّْكَلّْمُو، وَلَكِنْ خَاصّْهُمْ يْطِيعُو كِيفْ كَيْوَصِّي الشّْرَعْ.</verse>
				<verse number="35">وْإِلَا بْغَاوْ يْتّْعَلّْمُو شِي حَاجَة، خَاصّْهُمْ يْسْوّْلُو رْجَالْهُمْ فْالدَّارْ، حِيتْ عِيبْ تْهْضَرْ الْمْرَاة فْالْكْنِيسَة.</verse>
				<verse number="36">وَاشْ مْنْ عَنْدْكُمْ خْرَجْ كْلَامْ اللَّهْ؟ وْلَا غِيرْ لِيكُمْ بُوحْدْكُمْ وْصَلْ؟</verse>
				<verse number="37">إِلَا كَانْ شِي وَاحْدْ كَيْحْسَبْ رَاسُه نْبِي وْلَا عَنْدُه شِي مَوْهِبَة رُوحِيَّة، رَاهْ خَاصُّه يْعْرَفْ مْزْيَانْ بْلِّي هَادْشِّي اللِّي كْتَبْتْ لِيكُمْ هُوَ أَمْرْ مْنْ الرَّبّْ،</verse>
				<verse number="38">وَلَكِنْ إِلَا شِي وَاحْدْ مَا كَيْعْتَرْفْشْ بْهَادْشِّي، رَاهْ حْتَّى هُوَ مَا كَيْتّْعْتَرْفْشْ بِيهْ.</verse>
				<verse number="39">عْلَى هَادْشِّي آ الْخُوتْ، طْلْبُو النُّبُوَّة وْمَا تْمَنْعُوشْ اللِّي بْغَا يْتّْكَلّْمْ بْلُغَاتْ.</verse>
				<verse number="40">وَلَكِنْ خَاصّْ كُلّْشِي يْكُونْ بْالْإِحْتِرَامْ وْبْالنِّضَامْ.</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ وْرَانِي كَنْفَكّْرْكُمْ آ الْخُوتْ بْالْإِنْجِيلْ اللِّي خَبّْرْتْكُمْ بِيهْ وْقْبَلْتُوهْ وْمَازَالْ تَابْتِينْ فِيهْ،</verse>
				<verse number="2">وْبِيهْ غَتْنْجَاوْ إِلَا بْقِيتُو تَابْتِينْ فْالْكْلَامْ اللِّي خَبّْرْتْكُمْ بِيهْ، مْنْ غِيرْ إِلَا كْنْتُو آمْنْتُو بْلَا فَايْدَة.</verse>
				<verse number="3">رَانِي وَصّْلْتْ لِيكُمْ فْاللّْوّْلْ دَاكْشِّي اللِّي قْبَلْتُه حْتَّى أَنَا، بْلِّي الْمَسِيحْ مَاتْ عْلَى وْدّْ دْنُوبْنَا كِيفْ مْكْتُوبْ فْكْتَابْ اللَّهْ،</verse>
				<verse number="4">وْتّْدْفَنْ، وْفْالنّْهَارْ التَّالْتْ تّْبْعَتْ مْنْ الْمُوتْ كِيفْ مْكْتُوبْ فْكْتَابْ اللَّهْ.</verse>
				<verse number="5">وْبَانْ لْصَفَا وْمْنْ بَعْدْ لْلتّْلَامْدْ بْطْنَاشْ،</verse>
				<verse number="6">وْمْنْ بَعْدْ بَانْ لْكْتَرْ مْنْ خَمْسْمِيَّةْ خُو فْمَرَّة وَحْدَة، بْزَّافْ مْنّْهُمْ بَاقْيِينْ حَيِّينْ وَلَكِنْ شِي وْحْدِينْ مْنّْهُمْ مَاتُو.</verse>
				<verse number="7">وْمْنْ بَعْدْ بَانْ لْيَعْقُوبْ، وْمْنْ بَعْدْ لْلرُّسُلْ كُلّْهُمْ.</verse>
				<verse number="8">وْفْاللّْخْرْ مْنْ بَعْدْ كُلّْشِي، بَانْ لِيَّ حْتَّى أَنَا، بْحَالْ إِلَا تّْوْلَدْتْ قْبَلْ مْنْ الْوَقْتْ.</verse>
				<verse number="9">حِيتْ شَانِي صْغَرْ مْنْ شَانْ الرُّسُلْ وْمَا نْسْتَاهْلْشْ نْتّْسَمَّى رَسُولْ، عْلَاحْقَّاشْ كْنْتْ كَنْتّْعَدَّى عْلَى كْنِيسْةْ اللَّهْ.</verse>
				<verse number="10">وَلَكِنْ بْالنِّعْمَة دْ اللَّهْ وْلِّيتْ فْهَادْشِّي اللِّي أَنَا فِيهْ دَابَا، وْالنِّعْمَة دْيَالُه اللِّي تّْعْطَاتْ لِيَّ مَا كَانْتْشْ بَاطْلْ، عْلَاحْقَّاشْ ضْرَبْتْ تَمَارَة كْتَرْ مْنّْهُمْ كَامْلِينْ. مَاشِي أَنَا اللِّي دْرْتْ هَادْشِّي، وَلَكِنْ نِعْمَةْ اللَّهْ هِيَ اللِّي كَتْخْدَمْ فِيَّ.</verse>
				<verse number="11">وْسْوَا أَنَا وْلَا هُمَ، رَاهْ هَكَّا كَنْخَبّْرُو بْالْبْشَارَة وْهَكَّا آمْنْتُو.</verse>
				<verse number="12">وْإِلَا كَانْ الْمَسِيحْ اللِّي كَنْخَبّْرُو بِيهْ تّْبْعَتْ مْنْ الْمُوتْ، كِيفَاشْ شِي وْحْدِينْ مْنّْكُمْ كَيْݣُولُو: مَا كَايْنْشْ الْبَعْتْ مْنْ الْمُوتْ؟</verse>
				<verse number="13">وْإِلَا الْبَعْتْ مْنْ الْمُوتْ مَا كَايْنْشْ، رَاهْ حْتَّى الْمَسِيحْ مَا تّْبْعَتْشْ مْنْ الْمُوتْ.</verse>
				<verse number="14">وْإِلَا مَا كَانْشْ الْمَسِيحْ تّْبْعَتْ مْنْ الْمُوتْ، رَاهْ حْتَّى التّْبْشِيرْ دْيَالْنَا بَاطْلْ، وْحْتَّى إِيمَانْكُمْ بَاطْلْ.</verse>
				<verse number="15">وْحْتَّى حْنَا غَنْكُونُو شْهُودْ دْ الزُّورْ عْلَى اللَّهْ، عْلَاحْقَّاشْ شْهَدْنَا عْلَى اللَّهْ بْلِّي بْعَتْ الْمَسِيحْ مْنْ الْمُوتْ اللِّي هُوَ مَا بْعْتُوشْ، إِلَا مَا كَانُوشْ الْمُوتَى كَيْتّْبَعْتُو مْنْ الْمُوتْ،</verse>
				<verse number="16">حِيتْ إِلَا مَا كَانُوشْ الْمُوتَى كَيْتّْبَعْتُو مْنْ الْمُوتْ، رَاهْ حْتَّى الْمَسِيحْ مَا غَيْكُونْشْ تّْبْعَتْ مْنْ الْمُوتْ.</verse>
				<verse number="17">وْإِلَا مَا تّْبْعَتْشْ الْمَسِيحْ، رَاهْ إِيمَانْكُمْ بَاطْلْ، وْرَاكُمْ بَاقْيِينْ فْدْنُوبْكُمْ.</verse>
				<verse number="18">وْعْلَى هَادْ الْحْسَابْ حْتَّى هَادُوكْ اللِّي مَاتُو وْهُمَ مُومْنِينْ بْالْمَسِيحْ تّْهَلْكُو!</verse>
				<verse number="19">وْكُونْ كَانْ عَنْدْنَا الرّْجَا فْالْمَسِيحْ غِيرْ فْهَادْ الْحَيَاةْ، كُونْ رَاهْ حْنَا مْتْعُوسِينْ كْتَرْ مْنْ ݣَاعْ النَّاسْ.</verse>
				<verse number="20">وَلَكِنْ فْالْحَقِيقَة، الْمَسِيحْ تّْبْعَتْ مْنْ بِينْ الْمُوتَى، وْهُوَ الْبْكَرْ بِينْ هَادُوكْ اللِّي مَاتُو.</verse>
				<verse number="21">وْحِيتْ بْسْبَابْ إِنْسَانْ جَاتْ الْمُوتْ، هَكَّا حْتَّى الْبَعْتْ مْنْ الْمُوتْ جَا بْسْبَابْ إِنْسَانْ.</verse>
				<verse number="22">عْلَاحْقَّاشْ كِمَا غَيْمُوتْ كُلّْشِي فْآدَمْ، هَكَّا غَيْحْيَا كُلّْشِي فْالْمَسِيحْ،</verse>
				<verse number="23">وَلَكِنْ كُلّْ وَاحْدْ فْالْمَرْتَبَة دْيَالُه: الْمَسِيحْ هُوَ اللّْوّْلْ، وْمْنْ بَعْدْ الْمُومْنِينْ بِيهْ مْلِّي غَيْرْجَعْ.</verse>
				<verse number="24">وْمْنْ بَعْدْ هَادْشِّي غَيْجِي يُومْ الْآخِرَة، مْلِّي غَيْرَدّْ الْمَسِيحْ الْمُلْكْ لْلَّهْ الْآبْ، بَعْدْمَا يْغْلَبْ ݣَاعْ الرُّؤَسَا، وْݣَاعْ السُّلُطَاتْ، وْݣَاعْ الْقُوَّاتْ.</verse>
				<verse number="25">حِيتْ خَاصّْ الْمَسِيحْ يْمْلَكْ حْتَّى يْدِيرْ اللَّهْ عْدْيَانُه كُلّْهُمْ تَحْتْ رْجْلِيهْ.</verse>
				<verse number="26">وْالْعْدُو اللّْخْرَانِي اللِّي غَيْتّْغْلَبْ هُوَ الْمُوتْ.</verse>
				<verse number="27">حِيتْ كْتَابْ اللَّهْ كَيْݣُولْ: «اللَّهْ مْلَّكْ كُلّْشِي تَحْتْ رْجْلِيهْ». وْمْلِّي كَيْݣُولْ: «مْلَّكْ كُلّْشِي»، رَاهْ كَيْبَانْ بْلِّي كْلْمَةْ \كُلّْشِي\ مَا دَاخَلْشْ فِيهَا اللَّهْ اللِّي مْلَّكْ الْمَسِيحْ عْلَى كُلّْشِي.</verse>
				<verse number="28">وَلَكِنْ مْلِّي غَيْكُونْ كُلّْشِي تَحْتْ رْجْلِيهْ، دِيكْ السَّاعَة الْوَلْدْ بْرَاسُه غَيْكُونْ خَاضْعْ لْلَّهْ اللِّي مَلّْكُه عْلَى كُلّْشِي، بَاشْ يْكُونْ اللَّهْ هُوَ اللِّي غَيْمْلَكْ عْلَى كُلّْشِي.</verse>
				<verse number="29">وْإِلَا كَانُو الْمُوتَى مَا كَيْتّْبَعْتُوشْ مْنْ الْمُوتْ، آشْ مْنْ فَايْدَة عَنْدْ هَادُوكْ اللِّي كَيْتّْعَمّْدُو عْلَى وْدّْ الْمُوتَى؟ وْعْلَاشْ كَيْتّْعَمّْدُو عْلَى وْدّْهُمْ؟</verse>
				<verse number="30">وْعْلَاشْ كَنْخَاطْرُو حْنَا بْحْيَاتْنَا كُلّْ سَاعَة؟</verse>
				<verse number="31">رَاهْ كُلَّ نْهَارْ كَنْشُوفْ الْمُوتْ، وْأَنَا كَنْݣُولْ هَادْشِّي آ الْخُوتْ، حِيتْ كَنْفْتَخْرْ بِيكُمْ فْالْمَسِيحْ يَسُوعْ رَبّْنَا.</verse>
				<verse number="32">وْإِلَا أَنَا غِيرْ بْنَادْمْ وْتّْحَارْبْتْ مْعَ الْوْحُوشْ اللِّي فْأَفَسُسْ، آشْ مْنْ فَايْدَة عَنْدِي؟ وْإِلَا الْمُوتَى مَا كَيْتّْبَعْتُوشْ، خَلِّيوْنَا نَاكْلُو وْنْشَرْبُو حِيتْ غْدَّا غَنْمُوتُو.</verse>
				<verse number="33">مَا تْغَلْطُوشْ: «الْعْشْرَة الْفَاسْدَة كَتْفْسَدْ التَّرْبِيَّة الْمْزْيَانَة».</verse>
				<verse number="34">رْجْعُو لْلرّْزَانَة دْيَالْكُمْ وْمَا تْدَنْبُوشْ، حِيتْ كَايْنِينْ شِي وْحْدِينْ مَا كَيْعَرْفُوشْ اللَّهْ. كَنْݣُولْ لِيكُمْ هَادْشِّي بَاشْ نْحَشّْمْكُمْ.</verse>
				<verse number="35">وَلَكِنْ غَيْسْوّْلْ شِي حَدّْ: «كِيفَاشْ غَيْتّْبَعْتُو الْمُوتَى؟ وْبْآشْ مْنْ دَاتْ غَيْرْجْعُو؟».</verse>
				<verse number="36">آ الْحْمَقْ! رَاهْ الزّْرِّيعَة اللِّي كَتْزْرَعْهَا مَا غَتْحْيَاشْ إِلَا مَا مَاتْتْشْ.</verse>
				<verse number="37">وْرَاهْ دَاكْشِّي اللِّي كَتْزَرْعُه مَاشِي هُوَ النّْبْتَة اللِّي غَتْطْلَعْ مْنْ بَعْدْ، وَلَكِنْ هُوَ الزّْرِّيعَة اللِّي تْقْدَرْ تْكُونْ دْيَالْ الْݣْمْحْ وْلَا شِي زْرِّيعَة خْرَى،</verse>
				<verse number="38">وْاللَّهْ غَيْعْطِيهَا الدَّاتْ اللِّي بْغَا هُوَ، وْكُلّْ زْرِّيعَة غَيْعْطِيهَا دَاتْ خَاصَّة بِيهَا.</verse>
				<verse number="39">رَاهْ حْتَّى دَاتْ مَا كَتْشْبَهْ لْدَاتْ خْرَى، الدَّاتْ دْيَالْ بْنَادْمْ بُوحْدْهَا، وْالدَّاتْ دْيَالْ الْبْهَايْمْ بُوحْدْهَا، وْالدَّاتْ دْيَالْ الطّْيُورْ بُوحْدْهَا، وْالدَّاتْ دْيَالْ الْحُوتْ بُوحْدْهَا.</verse>
				<verse number="40">وْكَايْنَة الدَّاتْ دْيَالْ السّْمَا وْالدَّاتْ دْيَالْ الْأَرْضْ، وَلَكِنْ الزِّينْ دْيَالْ السّْمَا بُوحْدُه، وْالزِّينْ دْيَالْ الْأَرْضْ بُوحْدُه.</verse>
				<verse number="41">الزِّينْ دْيَالْ الشّْمْسْ بُوحْدُه، وْالزِّينْ دْيَالْ الْقَمَرْ بُوحْدُه، وْالزِّينْ دْيَالْ النّْجُومْ بُوحْدُه، وْكُلّْ نْجْمَة زِينْهَا مْخْتَلْفْ عْلَى لْخْرَى.</verse>
				<verse number="42">وْهَكَّا حْتَّى فْالْبَعْتْ دْيَالْ الْمُوتَى: الدَّاتْ كَتّْزْرَعْ مْيّْتَة، وْمْنْ بَعْدْ كَتّْبْعَتْ حَيَّة.</verse>
				<verse number="43">كَتّْزْرَعْ بْلَا قِيمَة وْكَتّْبْعَتْ فْالْعَزّْ. كَتّْزْرَعْ ضْعِيفَة وْكَتّْبْعَتْ قْوِيَّة.</verse>
				<verse number="44">كَتّْزْرَعْ دَاتْ طَبِيعِيَّة وْكَتّْبْعَتْ دَاتْ رُوحِيَّة، وْكِمَا كَايْنَة دَاتْ طَبِيعِيَّة رَاهْ كَايْنَة دَاتْ رُوحِيَّة.</verse>
				<verse number="45">وْهَكَّا كَيْݣُولْ حْتَّى كْتَابْ اللَّهْ: «وْلَّى آدَمْ، بْنَادْمْ اللّْوّْلْ، دَاتْ حَيَّة». وْآدَمْ اللّْخْرْ رُوحْ كَيْعْطِي الْحَيَاةْ.</verse>
				<verse number="46">فْاللّْوّْلْ مَا كَانْشْ بْنَادْمْ الرُّوحِي، وَلَكِنْ كَانْ بْنَادْمْ الْأَرْضِي وْمْنْ بَعْدْ جَا الرُّوحِي.</verse>
				<verse number="47">بْنَادْمْ اللّْوّْلْ تّْصْنَعْ مْنْ تْرَابْ الْأَرْضْ، وْبْنَادْمْ التَّانِي جَا مْنْ السّْمَا.</verse>
				<verse number="48">كِمَا بْنَادْمْ اللِّي تّْصْنَعْ مْنْ التّْرَابْ هَكَّا حْتَّى اللِّي هُمَ مْنْ التّْرَابْ، وْكِمَا بْنَادْمْ اللِّي جَا مْنْ السّْمَا هَكَّا حْتَّى اللِّي هُمَ مْنْ السّْمَا.</verse>
				<verse number="49">وْكِمَا كْنَّا عْلَى صُورْةْ بْنَادْمْ اللِّي تّْصْنَعْ مْنْ التّْرَابْ، هَكَّا غَنْكُونُو حْتَّى عْلَى صُورْةْ بْنَادْمْ اللِّي جَا مْنْ السّْمَا.</verse>
				<verse number="50">رَانِي نْݣُولْ آ الْخُوتْ بْلِّي الدَّاتْ اللِّي مْنْ اللّْحَمْ وْالدّْمْ مَا يْمْكَنْشْ تْوَرْتْ مَمْلَكَةْ اللَّهْ، وْاللِّي غَيْفْنَى مَا يْمْكَنْشْ يْوْرَتْ اللِّي مَا غَيْفْنَاشْ.</verse>
				<verse number="51">هَا هُوَ وَاحْدْ السِّرّْ غَنْݣُولُه لِيكُمْ: رَاهْ مَا غَنْمُوتُوشْ كُلّْنَا، وَلَكِنْ كُلّْنَا غَنْتّْبَدّْلُو،</verse>
				<verse number="52">وْدْغْيَا فْرَمْشَةْ عِينْ، مْلِّي غَيْتّْسْمَعْ الْبُوقْ اللّْخْرْ، حِيتْ غَيْتّْنْفَخْ فْالْبُوقْ، غَيْتّْبَعْتُو الْمُوتَى حَيِّينْ وْحْنَا غَنْتّْبَدّْلُو.</verse>
				<verse number="53">حِيتْ لَابْدّْ تْلْبَسْ الدَّاتْ الْفَانْيَة الدَّاتْ اللِّي مَا غَتْفْنَاشْ، وْتْلْبَسْ الدَّاتْ الْمْيّْتَة الدَّاتْ اللِّي مَا غَتْمُوتْشْ.</verse>
				<verse number="54">وْمْلِّي غَتْلْبَسْ الدَّاتْ الْفَانْيَة الدَّاتْ اللِّي مَا غَتْفْنَاشْ، وْتْلْبَسْ الدَّاتْ الْمْيّْتَة الدَّاتْ اللِّي مَا غَتْمُوتْشْ، دِيكْ السَّاعَة غَيْكْمَلْ الْكْلَامْ اللِّي جَا فْكْتَابْ اللَّهْ: «تّْهَلْكَاتْ الْمُوتْ وْكْمَلْ النّْصَرْ».</verse>
				<verse number="55">فِينْ هِيَ شُوكْتْكْ آ الْمُوتْ؟ وْفِينْ هُوَ النّْصَرْ دْيَالْكْ؟</verse>
				<verse number="56">رَاهْ شُوكْةْ الْمُوتْ هِيَ الدّْنُوبْ، وْالْقُوَّة دْ الدّْنُوبْ هِيَ الشّْرَعْ.</verse>
				<verse number="57">وَلَكِنْ كَنْشَكْرُو اللَّهْ اللِّي عْطَانَا النّْصَرْ بْرَبّْنَا يَسُوعْ الْمَسِيحْ.</verse>
				<verse number="58">إِيوَا آ خُوتِي الْعْزَازْ، كُونُو تَابْتِينْ وْمَا تّْزَعْزْعُوشْ، كَتّْرُو فْخْدْمَةْ الرَّبّْ فْكُلّْ وَقْتْ، وْرَاكُمْ كَتْعَرْفُو بْلِّي تَمَارَة دْيَالْكُمْ مَاشِي بَاطْلَة فْالرَّبّْ.</verse>
			</chapter>
			<chapter number="16">
				<verse number="1">الْفَصْلْ سْطَّاشْ أَمَّا مْنْ جِهْةْ الجّْمِيعْ دْيَالْ التَّبَرُّعَاتْ لْلْخُوتْ الْمْقَدّْسِينْ، دِيرُو حْتَّى نْتُمَ كِيفْ وْصِّيتْ الْكْنَايْسْ دْ غَلَاطِيَّة.</verse>
				<verse number="2">فْالنّْهَارْ اللّْوّْلْ فْكُلّْ سِيمَانَة، كُلّْ وَاحْدْ مْنّْكُمْ خَاصُّه يْخَبِّي عَنْدُه دَاكْشِّي اللِّي وَفّْرْ مْنْ الرّْبَحْ دْيَالُه، بَاشْ مْلِّي نْجِي لْعَنْدْكُمْ مَا تْحْتَاجُوشْ عَادْ تْجَمْعُو التَّبَرُّعَاتْ.</verse>
				<verse number="3">وْمْلِّي نْوْصَلْ، غَادِي نْصِيفْطْ هَادُوكْ اللِّي خْتَارِيتُوهُمْ، وْنْعْطِيهُمْ رَسَائِلْ بَاشْ يْدِّيوْ التَّبَرُّعَاتْ دْيَالْكُمْ لْأُورْشَلِيمْ.</verse>
				<verse number="4">وْإِلَا كَانْ ضَرُورِي نْمْشِي حْتَّى أَنَا، رَاهْ غَيْمْشِيوْ مْعَايَ.</verse>
				<verse number="5">وْغَادِي نْجِي لْعَنْدْكُمْ مْلِّي نْدُوزْ لْمَكِدُونِيَة حِيتْ أَنَا دَايْزْ لِيهَا.</verse>
				<verse number="6">وْنْقْدَرْ نْبْقَى مْعَاكُمْ، وْلَا نْدَوّْزْ عَنْدْكُمْ الشّْتْوَا بَاشْ تْعَاوْنُونِي نْكَمّْلْ السّْفَرْ دْيَالِي.</verse>
				<verse number="7">حِيتْ مَا بْغِيتْشْ نْشُوفْكُمْ دَابَا وْأَنَا دَايْزْ، وَلَكِنْ كَنْتّْمَنَّى نْبْقَى مْعَاكُمْ وَقْتْ طْوِيلْ إِلَا بْغَا الرَّبّْ.</verse>
				<verse number="8">وْرَانِي غَنْبْقَى فْأَفَسُسْ حْتَّى لْيُومْ الْخَمْسِينْ،</verse>
				<verse number="9">حِيتْ تّْحَلّْ لِيَّ بَابْ كْبِيرْ لْلْخْدْمَة، وْالنَّاسْ اللِّي كَيْضَادُّو كْتَارْ.</verse>
				<verse number="10">وْإِلَا جَا تِيمُوتَاوُسْ، تّْهَلَّاوْ فِيهْ بَاشْ يْحَسّْ بْالْأَمَانْ مْعَاكُمْ، عْلَاحْقَّاشْ حْتَّى هُوَ كَيْخْدَمْ لْلرَّبّْ بْحَالِي.</verse>
				<verse number="11">مَا يْحْتَقْرُه حْتَّى وَاحْدْ، وَلَكِنْ عَاوْنُوهْ وْصِيفْطُوهْ عْلَى خِيرْ لْعَنْدِي، حِيتْ كَنْتّْسَنَّاهْ مْعَ الْخُوتْ.</verse>
				<verse number="12">أَمَّا مْنْ جِهْةْ خُونَا أَبُلُّوسْ، رَانِي طْلَبْتُه بْزَّافْ بَاشْ يْجِي لْعَنْدْكُمْ مْعَ الْخُوتْ، وَلَكِنْ مَا بْغَاشْ يْجِي دَابَا، وْرَاهْ غَيْجِي مْلِّي تْكُونْ عَنْدُه شِي وْجْبَة.</verse>
				<verse number="13">كُونُو عْلَى بَالْ وْتْبْتُو فْالْإِيمَانْ، كُونُو رْجَالْ وْكُونُو قْوِيِّينْ،</verse>
				<verse number="14">دِيرُو كُلّْ حَاجَة بْالْمْحَبَّة.</verse>
				<verse number="15">رَاكُمْ كَتْعَرْفُو بْلِّي عَائِلْةْ اسْتِفَانُوسْ هُمَ اللّْوّْلِينْ اللِّي آمْنُو بْالْمَسِيحْ فْأَخَائِيَة، وْعْطَاوْ حْيَاتْهُمْ بَاشْ يْخَدْمُو الْمُومْنِينْ. عْلِيهَا كَنْطْلَبْ مْنّْكُمْ آ الْخُوتْ،</verse>
				<verse number="16">بَاشْ حْتَّى نْتُمَ تْطِيعُو اللِّي بْحَالْهُمْ، وْݣَاعْ اللِّي كَيْشَارْكُو مْعَاهُمْ فْالْخْدْمَة وْكَيْضْرَبُو مْعَاهُمْ تَمَارَة.</verse>
				<verse number="17">رَانِي فْرَحْتْ بْالْمْجِي دْيَالْ اسْتِفَانُوسْ وْفُرْتُونَاتُوسْ وْأَخَائِيكُوسْ، عْلَاحْقَّاشْ هُمَ اللِّي نَابُو عْلِيكُمْ فْغْيَابْكُمْ،</verse>
				<verse number="18">حِيتْ هْنَّاوْ خَاطْرِي وْخَاطْرْكُمْ، إِيوَا تّْهَلَّاوْ فْبْحَالْ هَادْ النَّاسْ.</verse>
				<verse number="19">كَيْسَلّْمُو عْلِيكُمْ كْنَايْسْ آسْيَا، وْأَكِيلَا وْبِرِيسْكِلَّا كَيْسَلّْمُو عْلِيكُمْ بْزَّافْ فْالرَّبّْ مْعَ الْكْنِيسَة اللِّي كَتّْجْمَعْ فْدَارْهُمْ.</verse>
				<verse number="20">ݣَاعْ الْخُوتْ كَيْسَلّْمُو عْلِيكُمْ. سَلّْمُو عْلَى بْعْضِيَّاتْكُمْ بْبُوسَة مْقَدّْسَة.</verse>
				<verse number="21">وْأَنَا بُولُسْ كَنْسَلّْمْ عْلِيكُمْ بْخَطّْ يْدِّي.</verse>
				<verse number="22">إِلَا كَانْ شِي وَاحْدْ مَا كَيْبْغِيشْ الرَّبّْ رَاهْ مْلْعُونْ! مَارَانْ أَتَا، آجِي يَا رَبّْنَا.</verse>
				<verse number="23">نِعْمَةْ الرَّبّْ يَسُوعْ تْكُونْ مْعَاكُمْ.</verse>
				<verse number="24">وْالْمْحَبَّة دْيَالِي لِيكُمْ كُلّْكُمْ فْالْمَسِيحْ يَسُوعْ.</verse>
			</chapter>
		</book>
		<book number="47">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ رَسُولْ الْمَسِيحْ يَسُوعْ بْمُرَادْ اللَّهْ، وْمْنْ تِيمُوتَاوُسْ خُونَا فْالْإِيمَانْ، لْكْنِيسْةْ اللَّهْ اللِّي فْكُورِنْتُوسْ، وْلْݣَاعْ الْمُومْنِينْ الْمْقَدّْسِينْ اللِّي فْأَخَائِيَة كُلّْهَا،</verse>
				<verse number="2">النِّعْمَة وْالْهْنَا مْنْ اللَّهْ بَّانَا وْالرَّبّْ يَسُوعْ الْمَسِيحْ لِيكُمْ.</verse>
				<verse number="3">يْتْبَارْكْ اللَّهْ بُو رَبّْنَا يَسُوعْ الْمَسِيحْ، الْآبْ الرّْحِيمْ وْالْإِلَاهْ دْيَالْ التَّشْجِيعْ،</verse>
				<verse number="4">حِيتْ هُوَ اللِّي كَيْشَجّْعْنَا فْكُلّْ مْحْنَة، بَاشْ نْقَدْرُو نْشَجّْعُو اللِّي كَيْدُوزُو فْأَيّْ مْحْنَة بْالتَّشْجِيعْ اللِّي خْدِينَاهْ مْنْ عَنْدُه.</verse>
				<verse number="5">عْلَاحْقَّاشْ كِمَا كَنْقَاسِيوْ الْعْدَابْ عْلَى وْدّْ الْإِيمَانْ بْالْمَسِيحْ، هَكَّاكْ بْالْمَسِيحْ كَنْتّْشَجّْعُو بْزَّافْ.</verse>
				<verse number="6">إِيوَا إِلَا كْنَّا فْالْمْحْنَة، رَاهْ هَادْشِّي لْلتَّشْجِيعْ وْالنّْجَا دْيَالْكُمْ، وْإِلَا تّْشَجّْعْنَا رَاهْ هَادْشِّي لْلتَّشْجِيعْ دْيَالْكُمْ، اللِّي كَيْدِيرْ فِيكُمْ الصّْبَرْ بَاشْ تْتْحَمّْلُو الْعْدَابْ اللِّي تْعَدّْبْنَاهْ حْتَّى حْنَا.</verse>
				<verse number="7">وْرَاهْ رْجَانَا فِيكُمْ تَابْتْ، حِيتْ كَنْعَرْفُو بْلِّي كِمَا كَتْشَارْكُونَا فْالْعْدَابْ، كَتْشَارْكُونَا حْتَّى فْالتَّشْجِيعْ.</verse>
				<verse number="8">وْبْغِينَاكُمْ آ الْخُوتْ تْعَرْفُو الْمْحَايْنْ اللِّي دَازْتْ عْلِينَا فْبْلَادْ آسْيَا، وْاللِّي كَانْتْ قَاسْحَة بْزَّافْ وْكْتَرْ مْنْ جَهْدْنَا، حْتَّى مَا بْقَاشْ عَنْدْنَا الرّْجَا بْلِّي غَنْعِيشُو.</verse>
				<verse number="9">وْكْتَرْ مْنْ هَكَّا، حْسِّينَا بْلِّي مْحْكُومْ عْلِينَا بْالْمُوتْ، بَاشْ مَا نْتّْكْلُوشْ عْلَى رَاسْنَا، وَلَكِنْ عْلَى اللَّهْ اللِّي كَيْحْيِي الْمُوتَى.</verse>
				<verse number="10">وْهُوَ اللِّي نْجَّانَا مْنْ هَادْ الْمُوتْ وْغَيْنَجِّينَا، وْفِيهْ عَنْدْنَا الرّْجَا بْلِّي غَيْعَاوْدْ يْنَجِّينَا مْنْ بَعْدْ.</verse>
				<verse number="11">إِيوَا عَاوْنُونَا حْتَّى نْتُمَ بْالصّْلَاة دْيَالْكُمْ، حِيتْ الْبَرَكَاتْ اللِّي تّْعْطَاوْنَا هُمَ جْوَابْ الصّْلَاة دْيَالْ بْزَّافْ دْ النَّاسْ، وْهَادْشِّي كَيْخَلِّي بْزَّافْ دْ النَّاسْ يْشَكْرُو اللَّهْ مْنْ جِهْتْنَا.</verse>
				<verse number="12">حِيتْ الْإِفْتِخَارْ دْيَالْنَا هُوَ شْهَادْةْ الضَّمِيرْ دْيَالْنَا، بْلِّي كَنْتّْعَامْلُو مْعَ النَّاسْ كُلّْهُمْ، وْخُصُوصًا مْعَاكُمْ نْتُمَ، بْالنِّيَّة وْالْمْعْقُولْ مْنْ عَنْدْ اللَّهْ، وْهَادَا بْفْضَلْ النِّعْمَة دْيَالْ اللَّهْ مَاشِي بْالْحْكْمَة دْيَالْ بْنَادْمْ.</verse>
				<verse number="13">وْحْنَا مَا كَنْكَتْبُو لِيكُمْ غِيرْ دَاكْشِّي اللِّي كَتْقْرَاوْهْ وْكَتْفَهْمُوهْ، وْكَنْتّْمَنَّى تْفَهْمُو كُلّْشِي</verse>
				<verse number="14">كِمَا فْهَمْتُونَا شْوِيَّة مْنْ قْبَلْ، بَاشْ نْفْتَخْرُو بِيكُمْ فْيُومْ الْمْجِي دْيَالْ الرَّبّْ يَسُوعْ كِمَا كَتْفْتَخْرُو بِينَا.</verse>
				<verse number="15">وْبْهَادْ التِّقَة قَرّْرْتْ نْزُورْكُمْ فْاللّْوّْلْ بَاشْ تْسْتَافْدُو جُوجْ دْ الْمَرَّاتْ.</verse>
				<verse number="16">وْغَنْدُوزْ لْعَنْدْكُمْ مْلِّي نْكُونْ مْسَافْرْ لْبْلَادْ مَكِدُونِيَة، وْمْنْ بَعْدْ غَنْدُوزْ لْعَنْدْكُمْ مْلِّي نْكُونْ رَاجْعْ مْنّْهَا، بَاشْ تْعَاوْنُونِي فْالسّْفَرْ دْيَالِي لْبْلَادْ الْيَهُودِيَّة.</verse>
				<verse number="17">وَاشْ تْسَرَّعْتْ مْلِّي خْدِيتْ هَادْ الْقَرَارْ؟ وْلَا وَاشْ قَرّْرْتْ هَادْ الْأُمُورْ كِمَا كَيْقَرّْرُو النَّاسْ دْيَالْ الدّْنْيَا، بَاشْ نْݣُولْ بْحَالْهُمْ: إِيِّهْ، إِيِّهْ وْلَّا، لَّا فْوَقْتْ وَاحْدْ؟</verse>
				<verse number="18">وَلَكِنْ اللَّهْ أَمِينْ وْعَارْفْ بْلِّي الْكْلَامْ دْيَالْنَا لِيكُمْ مَا كَانْشْ «إِيِّهْ» وْ «لَّا»،</verse>
				<verse number="19">حِيتْ يَسُوعْ الْمَسِيحْ وَلْدْ اللَّهْ اللِّي خَبّْرْنَاكُمْ بِيهْ، أَنَا وْسِلْوَانُسْ وْتِيمُوتَاوُسْ، مَا كَانْشْ «إِيِّهْ» وْ «لَّا»، وَلَكِنْ كَانْ دِيمَا «إِيِّهْ».</verse>
				<verse number="20">حِيتْ فْالْمَسِيحْ الْوُعُودْ دْيَالْ اللَّهْ كُلّْهَا «إِيِّهْ». وْهَادْشِّي عْلَاشْ كَنْعْطِيوْ بِيهْ الْعَزّْ لْلَّهْ مْلِّي كَنْݣُولُو: آمِينْ.</verse>
				<verse number="21">وَلَكِنْ رَاهْ اللِّي كَيْخَلِّينَا وْكَيْخَلِّيكُمْ تَابْتِينْ فْالْإِيمَانْ بْالْمَسِيحْ، وْاللِّي خْتَارْنَا هُوَ اللَّهْ،</verse>
				<verse number="22">اللِّي رْشَمْنَا، وْعْطَانَا الرُّوحْ الْقُدُسْ عَرْبُونْ فْقْلُوبْنَا.</verse>
				<verse number="23">وْاللَّهْ رَاهْ شَاهْدْ عْلِيَّ بْلِّي حِيتْ حْنِّيتْ عْلِيكُمْ مَا جِيتْشْ لْكُورِنْتُوسْ،</verse>
				<verse number="24">مَاشِي حِيتْ عَنْدْنَا السُّلْطَة عْلَى الْإِيمَانْ دْيَالْكُمْ، وَلَكِنْ رَاهْ حْنَا كَنْخَدْمُو مْعَاكُمْ عْلَى وْدّْ الْفَرْحَة دْيَالْكُمْ، حِيتْ نْتُمَ تَابْتِينْ فْإِيمَانْكُمْ.</verse>
			</chapter>
			<chapter number="2">
				<verse number="1">الْفَصْلْ التَّانِي عْلَى هَادْشِّي قَرّْرْتْ مَا نْرْجَعْشْ لْعَنْدْكُمْ عَاوْتَانِي، بَاشْ مَا نْتّْسَبّْبْشْ لِيكُمْ فْالْحُزْنْ مَرَّة خْرَى.</verse>
				<verse number="2">حِيتْ إِلَا تْسَبّْبْتْ لِيكُمْ فْالْحُزْنْ، شْكُونْ هَادَا اللِّي غَيْفَرّْحْنِي مْنْ غِيرْ اللِّي تْسَبّْبْتْ لِيهْ فْالْحُزْنْ؟</verse>
				<verse number="3">وْرَانِي كْتَبْتْ لِيكُمْ هَادْشِّي بَاشْ مْلِّي نْجِي لْعَنْدْكُمْ، مَا يْحَزّْنُونِيشْ هَادُوكْ اللِّي كَانْ خَاصّْ نْفْرَحْ بِيهُمْ، وْأَنَا مْتْيِقّْنْ بْلِّي الْفَرْحَة دْيَالِي هِيَ الْفَرْحَة دْيَالْكُمْ كُلّْكُمْ.</verse>
				<verse number="4">حِيتْ كْتَبْتْ لِيكُمْ، وْقَلْبِي عَامْرْ بْالْهَمّْ وْالْغَمّْ وْأَنَا كَنْبْكِي بْالدّْمُوعْ، مَاشِي بَاشْ تْحَزْنُو، وَلَكِنْ بَاشْ تْعَرْفُو مْحَبّْتِي الْكْبِيرَة لِيكُمْ.</verse>
				<verse number="5">إِلَا تّْسَبّْبْ شِي وَاحْدْ فْالْحُزْنْ، رَاهْ مَا تّْسَبّْبْشْ فِيهْ لِيَّ أَنَا، وَلَكِنْ لِيكُمْ كُلّْكُمْ، وَاخَّا غِيرْ شْوِيَّة بَاشْ مَا نْتَقّْلْشْ عْلِيكُمْ.</verse>
				<verse number="6">بْحَالْ هَادَا، رَاهْ بَرَكَا عْلِيهْ غِيرْ الْعِقَابْ بَاشْ عَاقْبُوهْ الْأَغْلَبِيَّة فِيكُمْ.</verse>
				<verse number="7">وْعْلِيهَا رَاهْ بْالْعَكْسْ، خَاصّْكُمْ تْسَامْحُوهْ وْتْوَاسِيوْهْ، بَاشْ مَا يْغْرَقْشْ فْكْتْرَةْ الْحُزْنْ.</verse>
				<verse number="8">دَاكْشِّي عْلَاشْ كَنْطْلَبْ مْنّْكُمْ بَاشْ تْزِيدُو تْبَيّْنُو لِيهْ الْمْحَبَّة دْيَالْكُمْ.</verse>
				<verse number="9">حِيتْ هَادْشِّي عْلَاشْ كْتَبْتْ لِيكُمْ، بَاشْ نْعْرَفْ بْالْبُرْهَانْ وَاشْ كَتْطِيعُونِي فْكُلّْ حَاجَة.</verse>
				<verse number="10">رَاهْ اللِّي سَامْحْتُوهْ حْتَّى أَنَا سَامْحْتُه. حِيتْ إِلَا سَامْحْتْ عْلَى شِي حَاجَة، رَاهْ كَنْدِيرْ هَادْشِّي عْلَى وْدّْكُمْ قُدَّامْ الْمَسِيحْ،</verse>
				<verse number="11">بَاشْ مَا يْخْدَعْنَاشْ الشِّيطَانْ، حِيتْ حْنَا عَارْفِينْ النِّيَة دْيَالُه.</verse>
				<verse number="12">وْمْلِّي وْصَلْتْ لْمْدِينْةْ تَرْوَاسْ بَاشْ نْخَبّْرْ بْإِنْجِيلْ الْمَسِيحْ، وْتّْحَلّْ لِيَّ الْبَابْ بَاشْ نْخْدَمْ لْلرَّبّْ،</verse>
				<verse number="13">مَا كَنْتْشْ هَانِي فْخَاطْرِي، حِيتْ مَا لْقِيتْشْ خُويَا تِيطُسْ، وْتّْوَادْعْتْ مْعَ الْخُوتْ وْسَافْرْتْ لْبْلَادْ مَكِدُونِيَة.</verse>
				<verse number="14">وَلَكِنْ كَنْشْكَرْ اللَّهْ اللِّي كَيْدِّينَا دِيمَا فْطْرِيقْ النّْصَرْ فْالْمَسِيحْ، وْكَيْسْتَخْدْمْنَا فْكُلّْ مُوضْعْ بَاشْ تْفُوحْ الرِّيحَة دْيَالْ الْمَعْرِفَة دْيَالُه.</verse>
				<verse number="15">عْلَاحْقَّاشْ حْنَا الرِّيحَة الْمْزْيَانَة دْيَالْ الْمَسِيحْ لْلَّهْ، مْنْ بِينْ هَادُوكْ اللِّي نْجَاوْ وْهَادُوكْ اللِّي غَيْتّْهَلْكُو.</verse>
				<verse number="16">عَنْدْ شِي وْحْدِينْ رِيحَة دْ الْمُوتْ اللِّي كَتْدِّي لْلْمُوتْ، وَلَكِنْ عَنْدْ لْخْرِينْ رِيحَة دْ الْحَيَاةْ اللِّي كَتْدِّي لْلْحَيَاةْ. إِيوَا شْكُونْ اللِّي قَادْرْ يْدِيرْ هَادْ الْأُمُورْ؟</verse>
				<verse number="17">حِيتْ حْنَا مَاشِي بْحَالْ بْزَّافْ دْ النَّاسْ كَنْتَاجْرُو بْكْلَامْ اللَّهْ، وَلَكِنْ رَاهْ نِيّْتْنَا مْزْيَانَة، كَنْتّْكَلّْمُو مْنْ اللَّهْ قُدَّامْ اللَّهْ وْحْنَا فْالْمَسِيحْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ وَاشْ بْدِينَا كَنْشَكْرُو رَاسْنَا عَاوْتَانِي؟ وْلَا وَاشْ كَنْحْتَاجُو بْحَالْ شِي وْحْدِينْ لْرَسَائِلْ دْيَالْ التَّوْصِيَّة لِيكُمْ وْلَا مْنّْكُمْ؟</verse>
				<verse number="2">رَاهْ نْتُمَ هُمَ الرِّسَالَة دْيَالْنَا، مْكْتُوبَة فْقْلُوبْنَا، مْعْرُوفَة وْكَيْقْرَاوْهَا ݣَاعْ النَّاسْ.</verse>
				<verse number="3">وْبَايْنْ بْلِّي نْتُمَ الرِّسَالَة دْ الْمَسِيحْ، اللِّي أَمّْنَّا عْلِيهَا. وْرَاهَا مَا مْكْتُوبَاشْ بْالْمْدَادْ، وَلَكِنْ بْرُوحْ اللَّهْ الْحَيّْ، وْمَاشِي عْلَى لُوحَاتْ دْ الْحْجَرْ، وَلَكِنْ عْلَى لُوحَاتْ الْقْلُوبْ دْ الْبَشَرْ.</verse>
				<verse number="4">وْهَادِي هِيَ التِّقَة اللِّي عَنْدْنَا فْاللَّهْ بْالْمَسِيحْ.</verse>
				<verse number="5">مَاشِي حِيتْ حْنَا قَادْرِينْ وْكَنْحْسْبُو رَاسْنَا كَنْدِيرُو شِي حَاجَة، وَلَكِنْ الْقُدْرَة دْيَالْنَا مْنْ عَنْدْ اللَّهْ،</verse>
				<verse number="6">اللِّي خْلَّانَا قَادْرِينْ نْدِيرُو الْخْدْمَة دْيَالْ الْعَهْدْ الجّْدِيدْ، مَاشِي دْيَالْ الْحَرْفْ وَلَكِنْ دْيَالْ الرُّوحْ الْقُدُسْ. حِيتْ الْحَرْفْ كَيْقْتَلْ، أَمَّا الرُّوحْ الْقُدُسْ رَاهْ كَيْحْيِي.</verse>
				<verse number="7">إِيوَا إِلَا كَانْتْ الْخْدْمَة دْ الْمُوتْ اللِّي مْنْقُوشَة بْالْحْرُوفْ عْلَى الْحْجَرْ جَاتْ مْغَطّْيَة بْالْعَزّْ، لْدَرَجْةْ مَا قْدَرْشْ شَعْبْ إِسْرَائِيلْ يْشُوفْ فْوْجَهْ مُوسَى بْسْبَابْ الْعَزّْ اللِّي كَانْ عْلَى وْجْهُه،</verse>
				<verse number="8">كِيفَاشْ مَا تْكُونْشْ الْخْدْمَة دْ الرُّوحْ الْقُدُسْ عَنْدْهَا عَزّْ كْتَرْ؟</verse>
				<verse number="9">حِيتْ إِلَا كَانْتْ الْخْدْمَة دْيَالْ الْحُكْمْ بْالْعِقَابْ عَزّْ، إِيوَا كِيفَاشْ مَا يْكُونْشْ عَزّْ كْتَرْ فْالْخْدْمَة اللِّي كَتْرَدّْ النَّاسْ مْتَّاقْيِينْ قُدَّامْ اللَّهْ.</verse>
				<verse number="10">وْهَكَّا، رَاهْ الْحَاجَة اللِّي كَانْ عَنْدْهَا الْعَزّْ مْنْ قْبَلْ، مَا بْقَاشْ عَنْدْهَا الْعَزّْ دَابَا، حِيتْ الْعَهْدْ الجّْدِيدْ عَنْدُه عَزّْ كْتَرْ.</verse>
				<verse number="11">عْلَاحْقَّاشْ إِلَا كَانْ اللِّي مَا دَايْمْشْ عَنْدُه الْعَزّْ، رَاهْ اللِّي دَايْمْ عَنْدُه عَزّْ كْتَرْ!</verse>
				<verse number="12">وْحِيتْ عَنْدْنَا بْحَالْ هَادْ الرّْجَا، كَنْخَدْمُو بْتِقَة كْبِيرَة،</verse>
				<verse number="13">مَاشِي بْحَالْ مُوسَى اللِّي كَانْ كَيْحَطّْ غْطَا عْلَى وْجْهُه، بَاشْ مَا يْقَدْرُوشْ وْلَادْ إِسْرَائِيلْ يْشُوفُو اللّْخْرْ دْيَالْ الْعَزّْ اللِّي مَا دَايْمْشْ.</verse>
				<verse number="14">وَلَكِنْ رَاهْ عْقُولْهُمْ تّْسَدُّو، حِيتْ حْتَّى لْهَادْ النّْهَارْ مَازَالْ مَا تّْحَيّْدْ دَاكْ الْغْطَا مْلِّي كَيْقْرَاوْ الْعَهْدْ الْقْدِيمْ، عْلَاحْقَّاشْ كَيْتّْحَيّْدْ بْالْمَسِيحْ.</verse>
				<verse number="15">وْحْتَّى لْلْيُومْ، مَازَالْ كَايْنْ الْغْطَا عْلَى قَلْبْهُمْ مْلِّي كَيْقْرَاوْ فْالْكْتُبْ دْيَالْ مُوسَى.</verse>
				<verse number="16">وَلَكِنْ مْلِّي كَيْرْجَعْ شِي وَاحْدْ لْلرَّبّْ، كَيْتّْحَيّْدْ الْغْطَا.</verse>
				<verse number="17">الرَّبّْ هُوَ الرُّوحْ، وْفِينْ كَيْكُونْ رُوحْ الرَّبّْ كَتْكُونْ الْحُرِّيَّة.</verse>
				<verse number="18">وْحْنَا كُلّْنَا، مْلِّي كَنْشُوفُو الْعَزّْ دْيَالْ الرَّبّْ بْحَالْ فْشِي مْرَايَة بْوْجَهْ مَا مْغَطِّيشْ، كَنْوَلِّيوْ بْحَالْ دِيكْ الصُّورَة نِيتْ، وْكَنْزِيدُو مْنْ عَزّْ لْعَزّْ، بْفْضَلْ الرَّبّْ اللِّي هُوَ الرُّوحْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ عْلَى هَادْشِّي، حِيتْ اللَّهْ بْالرَّحْمَة دْيَالُه كَلّْفْنَا بْهَادْ الْخْدْمَة، مَا كَنْفَشْلُوشْ.</verse>
				<verse number="2">وَلَكِنْ بَعّْدْنَا عْلَى ݣَاعْ الْأُمُورْ اللِّي كَتْدَارْ بْالتّْخَبْيَة وْكَتْجِيبْ الْعَارْ، وْمَا كَنْتّْصَرّْفُوشْ بْالْخْدِيعَة، وَلَا كَنْحَرّْفُو كْلَامْ اللَّهْ، وَلَكِنْ كَنْبَيّْنُو الْحَقّْ، وْهَكَّا كَنْخَلِّيوْ النَّاسْ يْشَكْرُونَا فْقْلُوبْهُمْ قُدَّامْ اللَّهْ.</verse>
				<verse number="3">إِيوَا إِلَا كَانْ الْإِنْجِيلْ دْيَالْنَا مْخَبِّي، رَاهْ هُوَ مْخَبِّي عْلَى هَادُوكْ اللِّي فْالْهْلَاكْ،</verse>
				<verse number="4">هَادُوكْ اللِّي مَا كَيْآمْنُوشْ حِيتْ إِبْلِيسْ إِلَاهْ هَادْ الدّْنْيَا عْمَى عْقُولْهُمْ، بَاشْ مَا يْضَوِّيشْ لِيهُمْ النُّورْ دْيَالْ الْإِنْجِيلْ اللِّي كَيْبَيّْنْ الْعَزّْ دْيَالْ الْمَسِيحْ، اللِّي هُوَ الصُّورَة دْيَالْ اللَّهْ.</verse>
				<verse number="5">وْحْنَا مَا كَنْخَبّْرُوشْ بْنْفُوسْنَا، وَلَكِنْ بْالْمَسِيحْ يَسُوعْ بْلِّي هُوَ الرَّبّْ، وْحْنَا عْبِيدْ دْيَالْكُمْ عْلَى وْدّْ يَسُوعْ.</verse>
				<verse number="6">عْلَاحْقَّاشْ اللَّهْ اللِّي ݣَالْ: «النُّورْ يْضَوِّي مْنْ الضّْلَامْ»، هُوَ اللِّي نَوّْرْ فْقْلُوبْنَا بَاشْ نْعَرْفُو الْعَزّْ دْيَالْ اللَّهْ الْمْضَوِّي فْوْجَهْ يَسُوعْ الْمَسِيحْ.</verse>
				<verse number="7">وَلَكِنْ رَاهْ عَنْدْنَا هَادْ الْكَنْزْ فْمَاعُونْ دْ الْفْخَّارْ، بَاشْ يْبَانْ بْلِّي الْقُوَّة الْكْبِيرَة هِيَ مْنْ اللَّهْ مَاشِي مْنَّا.</verse>
				<verse number="8">الْمْحَايْنْ كَيْجِيوْنَا مْنْ كُلّْ جِهَة، وَلَكِنْ مَا كَنْتّْقَهْرُوشْ. كَنْحِيرُو، وَلَكِنْ مَا كَنْقَنْطُوشْ.</verse>
				<verse number="9">كَيْتّْعَدَّاوْ عْلِينَا، وَلَكِنْ اللَّهْ مَا كَيْنْسَانَاشْ. كَيْطِيّْحُونَا لْلْأَرْضْ وَلَكِنْ مَا كَنْفْنَاوْشْ.</verse>
				<verse number="10">دِيمَا هَازِّينْ الْمُوتْ دْيَالْ يَسُوعْ فْالدَّاتْ دْيَالْنَا، بَاشْ تْبَانْ فِيهَا الْحَيَاةْ دْيَالْ يَسُوعْ حْتَّى هِيَ.</verse>
				<verse number="11">حِيتْ مَا حْدّْنَا حَيِّينْ، رَاهْ دِيمَا كَنْتْعَرّْضُو لْلْمُوتْ عْلَى وْدّْ يَسُوعْ، بَاشْ حْتَّى حَيَاةْ يَسُوعْ تْبَانْ فْالدَّاتْ دْيَالْنَا الْفَانْيَة.</verse>
				<verse number="12">وْهَكَّا، رَاهْ الْمُوتْ كَتْخْدَمْ فِينَا، وَلَكِنْ الْحَيَاةْ كَتْخْدَمْ فِيكُمْ.</verse>
				<verse number="13">وْحِيتْ عَنْدْنَا نَفْسْ الرُّوحْ دْ الْإِيمَانْ، عْلَى حْسَابْ دَاكْشِّي اللِّي جَا فْكْتَابْ اللَّهْ: «تّْكَلّْمْتْ حِيتْ آمْنْتْ»، رَاهْ حْتَّى حْنَا كَنْتّْكَلّْمُو حِيتْ كَنْآمْنُو،</verse>
				<verse number="14">وْرَاهْ حْنَا عَارْفِينْ بْلِّي هَادَاكْ اللِّي بْعَتْ الرَّبّْ يَسُوعْ مْنْ الْمُوتْ، غَيْبْعَتْنَا حْتَّى حْنَا مْنْ الْمُوتْ مْعَ يَسُوعْ، وْغَيْجِيبْنَا مْعَاكُمْ عَنْدُه.</verse>
				<verse number="15">حِيتْ ݣَاعْ هَادْشِّي رَاهْ هُوَ عْلَى وْدّْكُمْ، بَاشْ كُلّْمَا وْصْلَاتْ النِّعْمَة لْنَاسْ كْتَارْ، كَيْتّْزَادْ الشُّكْرْ اللِّي كَيْعْطِي الْعَزّْ لْلَّهْ.</verse>
				<verse number="16">هَادْشِّي عْلَاشْ مَا كَنْفَشْلُوشْ، حِيتْ وَاخَّا دَاتْنَا غَادْيَة وْكَتْفْنَى، رُوحْنَا رَاهَا كَتّْجَدّْدْ نْهَارْ عْلَى نْهَارْ.</verse>
				<verse number="17">حِيتْ الْمْحْنَة اللِّي كَنْدُوزُو فِيهَا خْفِيفَة، وْرَاهَا كَتْوَجّْدْ لِينَا وَاحْدْ الْعَزّْ دَايْمْ وْمَا عَنْدُه حَدّْ.</verse>
				<verse number="18">وْحْنَا مَا كَنْشُوفُوشْ فْالْأُمُورْ اللِّي كَتّْشَافْ، وَلَكِنْ فْالْأُمُورْ اللِّي مَا كَتّْشَافْشْ. حِيتْ اللِّي كَتّْشَافْ مَا دَايْمَاشْ، أَمَّا اللِّي مَا كَتّْشَافْشْ رَاهَا دَايْمَة.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْحْنَا كَنْعَرْفُو بْلِّي إِلَا رَابْتْ الْخِيمَة دْيَالْنَا اللِّي كَنْعِيشُو فِيهَا عْلَى الْأَرْضْ، رَاهْ غَتْكُونْ عَنْدْنَا فْالسّْمَا دَارْ دَايْمَة مْنْ عَنْدْ اللَّهْ، مَا مْصَايْبَاشْ بْالْيْدِّينْ.</verse>
				<verse number="2">فْهَادْ الْخِيمَة كَنْتّْوَجّْعُو، وْحْنَا مْشْتَاقِينْ نْلَبْسُو فُوقْهَا السُّكْنَى اللِّي مْنْ السّْمَا.</verse>
				<verse number="3">حِيتْ إِلَا لْبَسْنَاهَا مَا غَنْكُونُوشْ عْرْيَانِينْ.</verse>
				<verse number="4">وْهَكَّا، حْنَا اللِّي فْهَادْ الْخِيمَة كَنْتّْوَجّْعُو بْسْبَابْ التّْقُلْ اللِّي هَازِّينُه، مَاشِي حِيتْ بْغِينَا نْحَيّْدُو هَادْ الْخِيمَة، وَلَكِنْ حِيتْ بْغِينَا نْلَبْسُو فُوقْهَا، بَاشْ الْحَيَاةْ تْحَيّْدْ دَاكْشِّي اللِّي مْيّْتْ فِينَا.</verse>
				<verse number="5">وْاللَّهْ رَاهْ صْنَعْنَا عْلَى وْدّْ هَادْشِّي بْرَاسُه، وْعْطَانَا الرُّوحْ الْقُدُسْ عَرْبُونْ.</verse>
				<verse number="6">هَادْشِّي عْلَاشْ دِيمَا عَنْدْنَا التِّقَة، وْعَارْفِينْ بْلِّي مَا حْدّْنَا فْالْأَرْضْ بْهَادْ الدَّاتْ، رَاهْ حْنَا بْعَادْ عْلَى الرَّبّْ.</verse>
				<verse number="7">حِيتْ بْالْإِيمَانْ كَنْعِيشُو مَاشِي بْدَاكْشِّي اللِّي كَنْشُوفُو.</verse>
				<verse number="8">إِيوَا رَاهْ حْنَا تَايْقِينْ وْفْرْحَانِينْ بَاشْ نْسَمْحُو فْهَادْ الدَّاتْ، وْنْسَكْنُو مْعَ الرَّبّْ.</verse>
				<verse number="9">عْلَى دَاكْشِّي، سْوَا كْنَّا سَاكْنِينْ هْنَا وْلَا تْمَّ، الْمُرَادْ دْيَالْنَا هُوَ نْرْضِيوْهْ.</verse>
				<verse number="10">حِيتْ لَابْدّْ مَا نْوَقْفُو كُلّْنَا قُدَّامْ الْكُرْسِي دْ الْحُكْمْ دْ الْمَسِيحْ، بَاشْ كُلّْ وَاحْدْ يَاخُدْ الْجَزَاءْ دْيَالُه عْلَى أَشْنُو دَارْ فْحْيَاتُه، سْوَا خِيرْ وْلَا شَرّْ.</verse>
				<verse number="11">وْحْنَا رَاهْ كَنْعَرْفُو الْخُوفْ دْيَالْ الرَّبّْ، دَاكْشِّي عْلَاشْ كَنْقَنْعُو النَّاسْ. وْاللَّهْ كَيْعْرَفْنَا مْزْيَانْ، وْكَنْتّْمَنَّى حْتَّى نْتُمَ تْعَرْفُونَا مْزْيَانْ مْنْ قْلُوبْكُمْ.</verse>
				<verse number="12">حْنَا مَا كَنْفْتَخْرُوشْ لِيكُمْ عَاوْتَانِي بْرَاسْنَا، وَلَكِنْ كَنْعْطِيوْكُمْ الْوْجْبَة بَاشْ تْفْتَخْرُو بِينَا، وْتْلْقَاوْ بَاشْ تْجَاوْبُو هَادُوكْ اللِّي كَيْفْتَخْرُو بْالْمَضْهَرْ مَاشِي بْالْقَلْبْ.</verse>
				<verse number="13">إِلَا كْنَّا حْمَّاقْ، رَاهْ لْلَّهْ، وْإِلَا كْنَّا بْعْقَلْنَا رَاهْ عْلَى وْدّْكُمْ.</verse>
				<verse number="14">حِيتْ الْمْحَبَّة دْ الْمَسِيحْ كَتْسِيطْرْ عْلِينَا، وْرَاهْ حْنَا عَارْفِينْ بْلِّي إِلَا كَانْ وَاحْدْ مَاتْ عْلَى وْدّْ النَّاسْ كُلّْهُمْ، رَاهْ النَّاسْ كُلّْهُمْ مَاتُو.</verse>
				<verse number="15">وْهُوَ مَاتْ عْلَى وْدّْ ݣَاعْ النَّاسْ، بَاشْ مَا يْعِيشُوشْ مْنْ بَعْدْ لْرَاسْهُمْ، وَلَكِنْ لْهَادَاكْ اللِّي مَاتْ وْتّْبْعَتْ مْنْ الْمُوتْ عْلَى وْدّْهُمْ.</verse>
				<verse number="16">إِيوَا مْنْ دَابَا، رَاهْ حْنَا مَا كَنْعَرْفُو حْتَّى وَاحْدْ عْلَى حْسَابْ الدَّاتْ، وْإِلَا عْرَفْنَا الْمَسِيحْ عْلَى حْسَابْ الدَّاتْ، الْمَعْرِفَة دْيَالْنَا لِيهْ دَابَا مَا بْقَاتْشْ هَكَّاكْ.</verse>
				<verse number="17">إِيوَا إِلَا كَانْ شِي وَاحْدْ فْالْمَسِيحْ، رَاهْ هُوَ مْخْلُوقْ جْدِيدْ. ݣَاعْ الْأُمُورْ الْقْدِيمَة مَا بْقَاتْشْ، وْوْلَّى كُلّْشِي جْدِيدْ.</verse>
				<verse number="18">وْهَادْشِّي كُلُّه مْنْ اللَّهْ اللِّي صَالْحْنَا مْعَاهْ بْالْمَسِيحْ، وْعْطَانَا الْمْسْؤُولِيَّة بَاشْ نْصَالْحُو لْخْرِينْ مْعَاهْ.</verse>
				<verse number="19">هَادَا كَيْعْنِي بْلِّي اللَّهْ تّْصَالْحْ مْعَ النَّاسْ بْالْمَسِيحْ، وْمَا حَاسْبْهُمْشْ عْلَى دْنُوبْهُمْ، وْعْطَانَا الْمْسْؤُولِيَّة بَاشْ نْخَبّْرُو بْالْكْلَامْ اللِّي بِيهْ غَنْصَالْحُو النَّاسْ مْعَاهْ.</verse>
				<verse number="20">عْلَى هَادْ الْحْسَابْ حْنَا سُفَرَا دْيَالْ الْمَسِيحْ، بْحَالْ إِلَا اللَّهْ كَيْتّْكَلّْمْ بِينَا. كَنْطْلْبُو مْنّْكُمْ بْإِسْمْ الْمَسِيحْ بَاشْ تْتْصَالْحُو مْعَ اللَّهْ.</verse>
				<verse number="21">حِيتْ هَادَاكْ اللِّي عَمّْرُه مَا دَارْ شِي دَنْبْ، خْلَّاهْ اللَّهْ يْهَزّْ الدّْنُوبْ عْلَى وْدّْنَا، بَاشْ بِيهْ نْكُونُو مْقْبُولِينْ عَنْدْ اللَّهْ.</verse>
			</chapter>
			<chapter number="6">
				<verse number="1">الْفَصْلْ السَّادْسْ وْحِيتْ حْنَا كَنْخَدْمُو مْعَ اللَّهْ، رَاهْ كَنْطْلْبُو مْنّْكُمْ بَاشْ مَا تْقَبْلُوشْ النِّعْمَة دْيَالُه بْلَا فَايْدَة.</verse>
				<verse number="2">حِيتْ اللَّهْ كَيْݣُولْ: «فْالْوَقْتْ دْ الْقُبُولْ سْمَعْتْكْ، وْفْيُومْ النّْجَا عَاوْنْتْكْ». هَا هُوَ دَابَا الْوَقْتْ دْ الْقُبُولْ، وْهَا هُوَ دَابَا يُومْ النّْجَا.</verse>
				<verse number="3">رَاهْ مَا بْغِينَاشْ نْكُونُو عَتْرَة لْحْتَّى وَاحْدْ فْشِي حَاجَة، بَاشْ الْخْدْمَة دْيَالْنَا مَا تّْلَامْشْ.</verse>
				<verse number="4">وَلَكِنْ فْݣَاعْ الضُّرُوفْ كَنْقَدّْمُو رَاسْنَا بْحَالْ خُدَّامْ اللَّهْ: بْالصّْبَرْ الْكْبِيرْ فْالْمْحَايْنْ، وْالْعْدَابْ وْالْمَشَقَّاتْ،</verse>
				<verse number="5">وْفْالضَّرْبْ، وْالْحْبَاسَاتْ، وْالْفُوضَى، وْتَمَارَة، وْالسّْهِيرْ، وْالصّْيَامْ.</verse>
				<verse number="6">وْبْالنّْقَاوَة، وْالْمَعْرِفَة، وْالصّْبَرْ، وْاللّْطَافَة، وْالرُّوحْ الْقُدُسْ، وْالْمْحَبَّة اللِّي مَا فِيهَا نِفَاقْ،</verse>
				<verse number="7">وْبْكْلَامْ الْحَقّْ، وْبْالْقُوَّة دْ اللَّهْ، بْالسّْلَاحْ دْيَالْ التَّقْوَى فْالْهُجُومْ وْالدِّفَاعْ،</verse>
				<verse number="8">سْوَا كَبّْرُو بِينَا وْلَا حْتَقْرُونَا، ݣَالُو فِينَا الْكْلَامْ الْخَايْبْ وْلَا الْمْزْيَانْ. حْسْبُونَا كْدَّابِينْ وَاخَّا حْنَا صَادْقِينْ،</verse>
				<verse number="9">بْحَالْ إِلَا مَا مْعْرُوفِينْشْ وَلَكِنْ حْنَا مْعْرُوفِينْ، وْبْحَالْ إِلَا مْيّْتِينْ وَلَكِنْ حْنَا حَيِّينْ. وْبْحَالْ إِلَا مْعَدّْبِينْ وَلَكِنْ مَا مْقْتُولِينْشْ.</verse>
				<verse number="10">وْحْسْبُونَا بْحَالْ إِلَا حَازْنِينْ وَلَكِنْ حْنَا دِيمَا فْرْحَانِينْ، وْبْحَالْ إِلَا فُقَرَا وَلَكِنْ حْنَا كَنْغْنِيوْ بْزَّافْ دْ النَّاسْ. وْحْسْبُونَا بْحَالْ إِلَا مَا عَنْدْنَا وَالُو وَلَكِنْ حْنَا عَنْدْنَا كُلّْشِي.</verse>
				<verse number="11">رَاهْ تْكَلّْمْنَا مْعَاكُمْ بْصَرَاحَة آ سُكَّانْ كُورِنْتُوسْ الْعْزَازْ، وْقَلْبْنَا رَاهْ كْبِيرْ.</verse>
				<verse number="12">حْنَا مَا سْدِّينَاشْ قَلْبْنَا مْنْ جِهْتْكُمْ، وَلَكِنْ نْتُمَ اللِّي سْدِّيتُو قَلْبْكُمْ مْنْ جِهْتْنَا.</verse>
				<verse number="13">وْهَادْشِّي عْلَاشْ كَنْݣُولْ لِيكُمْ بْحَالْ إِلَا كْنْتُو وْلَادِي، حْلُّو لِينَا حْتَّى نْتُمَ قَلْبْكُمْ.</verse>
				<verse number="14">حْتَّى حَاجَة مَا خَاصّْ تْرْبَطْكُمْ بْالنَّاسْ اللِّي مَاشِي مُومْنِينْ، حِيتْ آشْ مْنْ عَلَاقَة بِينْ التَّقْوَى وْالْإِتْمْ؟ وْآشْ مْنْ شْرْكَة بِينْ النُّورْ وْالضّْلَامْ؟</verse>
				<verse number="15">وْآشْ مْنْ تِّفَاقْ بِينْ الْمَسِيحْ وْبَلِيعَالْ؟ وْآشْ مْنْ حَاجَة كَتْجْمَعْ بِينْ الْمُومْنْ وْاللِّي مَاشِي مُومْنْ؟</verse>
				<verse number="16">وْآشْ مْنْ حَاجَة كَتْجْمَعْ بِينْ بِيتْ اللَّهْ وْالْأَصْنَامْ؟ حِيتْ حْنَا بِيتْ اللَّهْ الْحَيّْ، وْكِمَا ݣَالْ اللَّهْ فْكْلَامُه: «غَنْسْكُنْ فْوَسْطْ مْنّْهُمْ، وْغَنْمْشِي مْعَاهُمْ. وْغَنْكُونْ الْإِلَاهْ دْيَالْهُمْ وْهُمَ غَيْكُونُو الشَّعْبْ دْيَالِي.</verse>
				<verse number="17">	عْلَى دَاكْشِّي خَرْجُو مْنْ وَسْطْهُمْ وْبَعّْدُو عْلِيهُمْ، 	كَيْݣُولْ الرَّبّْ، 		وْمَا تْمَسُّو حْتَّى حَاجَة مْنْجُوسَة، وْأَنَا غَادِي نْقْبَلْكُمْ.</verse>
				<verse number="18">	وْغَنْكُونْ لِيكُمْ بُو، وْنْتُمَ غَتْكُونُو وْلَادِي وْبْنَاتِي، كَيْݣُولْ الرَّبّْ الْقَادْرْ عْلَى كُلّْشِي».</verse>
			</chapter>
			<chapter number="7">
				<verse number="1">الْفَصْلْ السَّابْعْ آ الْخُوتْ الْعْزَازْ، رَاهْ اللَّهْ عْطَانَا دَاكْشِّي اللِّي وَاعْدْنَا بِيهْ، هَادْشِّي عْلَاشْ خَاصّْنَا نْطَهّْرُو رَاسْنَا مْنْ كُلّْ حَاجَة كَتْنَجّْسْ الدَّاتْ وْالرُّوحْ، وْنْعِيشُو حَيَاةْ مْقَدّْسَة فْالْخُوفْ دْيَالْ اللَّهْ.</verse>
				<verse number="2">دِيرُو لِينَا بْلَاصَة فْقْلُوبْكُمْ، رَاهْ مَا ضْلَمْنَا حَدّْ، وْمَا آدِينَا حَدّْ، وْمَا طْمَعْنَا فْحَدّْ،</verse>
				<verse number="3">مَا كَنْݣُولْشْ لِيكُمْ هَادْشِّي بَاشْ نْلُومْكُمْ، حِيتْ ݣْلْتْ لِيكُمْ مْنْ قْبَلْ بْلِّي نْتُمَ فْقْلُوبْنَا، وْرَاهْ حْنَا مْتَّاحْدِينْ مْعَاكُمْ فْالْمُوتْ وْفْالْحَيَاةْ.</verse>
				<verse number="4">أَنَا عَنْدِي تِقَة كْبِيرَة فِيكُمْ، وْكَنْفْتَخْرْ بِيكُمْ بْزَّافْ. رَانِي تْشَجّْعْتْ بْزَّافْ وْقَلْبِي عَامْرْ بْالْفَرْحَة فْݣَاعْ الْمْصَايْبْ اللِّي حْنَا فِيهَا.</verse>
				<verse number="5">حِيتْ مْلِّي وْصَلْنَا لْمَكِدُونِيَة، مَا شْفْنَاشْ الرَّاحَة. وَلَكِنْ كْنَّا مّْحّْنِينْ فْكُلّْشِي: الْمْخَاصْمَة عْلَى بْرَّا وْالْخُوفْ فْلْدَاخْلْ.</verse>
				<verse number="6">وَلَكِنْ اللَّهْ اللِّي كَيْشَجّْعْ الْمْتْوَاضْعِينْ، شَجّْعْنَا بْالْمْجِي دْيَالْ تِيطُسْ.</verse>
				<verse number="7">وْمَاشِي غِيرْ بْالْمْجِي دْيَالُه، وَلَكِنْ حْتَّى بْالتَّشْجِيعْ اللِّي خْدَاهْ مْنّْكُمْ. وْرَاهْ خْبَرْنَا بْلِّي تّْوَحّْشْتُونَا، وْخْبَرْنَا بْالْحُزْنْ دْيَالْكُمْ وْالْغِيرَة دْيَالْكُمْ عْلِيَّ، وْهَادْشِّي اللِّي زَادْ فَرّْحْنِي كْتَرْ.</verse>
				<verse number="8">عْلَاحْقَّاشْ وَاخَّا تْسَبّْبْتْ لِيكُمْ فْالْحُزْنْ بْالرِّسَالَة اللِّي كْتَبْتْ لِيكُمْ، رَانِي مَا نَادَمْشْ عْلِيهَا. وَاخَّا نْدَمْتْ مْلِّي شْفْتْ بْاللِّي بْقَى فِيكُمْ الْحَالْ بْسْبَابْهَا وَلَوْ لْشِي وَقْتْ.</verse>
				<verse number="9">دَابَا رَانِي فْرْحَانْ، مَاشِي حِيتْ تْسَبّْبْتْ لِيكُمْ فْالْحُزْنْ، وَلَكِنْ حِيتْ الْحُزْنْ دْيَالْكُمْ خْلَّاكُمْ تُّوبُو. عْلَاحْقَّاشْ حْزَنْتُو بْحَسَبْ مُرَادْ اللَّهْ، وْحْنَا مَا تْسَبّْبْنَا لِيكُمْ حْتَّى فْشِي مَضْرَّة.</verse>
				<verse number="10">حِيتْ الْحُزْنْ اللِّي مْنْ عَنْدْ اللَّهْ كَيْوَلِّي تُوبَة كَتْدِّي لْلنّْجَا بْلَا نْدَامَة، وَلَكِنْ الْحُزْنْ دْيَالْ الدّْنْيَا رَاهْ كَيْدِّي لْلْمُوتْ.</verse>
				<verse number="11">إِيوَا شُوفُو دَابَا النَّتِيجَة دْ الْحُزْنْ دْيَالْكُمْ اللِّي بْحَسَبْ مُرَادْ اللَّهْ، رَاهْ خْلَّاكُمْ تْدِيرُو جَهْدْكُمْ، وْتْدَافْعُو عْلَى رَاسْكُمْ، وْخْلَّاكُمْ مْقَلّْقِينْ، وْخَايْفِينْ، وْمْوَحّْشِينَّا، وْكَتْغِيرُو عْلِينَا، وْكَتْنْتَقْمُو مْنْ الشَّرّْ. وْرَاهْ فْݣَاعْ هَادْ الْأُمُورْ بَيّْنْتُو بْلِّي مَا عْلِيكُمْ حْتَّى شِي لُومْ فْهَادْشِّي اللِّي طْرَا.</verse>
				<verse number="12">وْالرِّسَالَة اللِّي كْتَبْتْ لِيكُمْ، رَاهَا مَا كَانْتْشْ عْلَى وْدّْ الضَّالْمْ وْلَا عْلَى وْدّْ الْمْضْلُومْ، وَلَكِنْ بَاشْ يْبَانْ لِيكُمْ قُدَّامْ اللَّهْ التَّهَلُّو دْيَالْكُمْ فِينَا.</verse>
				<verse number="13">وْهَادْشِّي خْلَّانَا نْتّْشَجّْعُو. وْزْيَادَة عْلَى التَّشْجِيعْ دْيَالْنَا، رَاهْ فْرَحْنَا بْزَّافْ بْسْبَابْ الْفَرْحَة دْيَالْ تِيطُسْ، عْلَاحْقَّاشْ لْقَا رَاحْتُه مْعَاكُمْ كُلّْكُمْ.</verse>
				<verse number="14">وْرَاكُمْ مَا حَشّْمْتُونِيشْ مْلِّي فْتَخْرْتْ بِيكُمْ قُدَّامُه، وْكِيفْ كْنَّا كَنْتّْكَلّْمُو مْعَاكُمْ بْالْحَقِيقَة عْلَى كُلّْشِي، هَكَّا رَاهْ حْتَّى الْإِفْتِخَارْ دْيَالْنَا بِيكُمْ قُدَّامْ تِيطُسْ وْلَّى حَقّْ.</verse>
				<verse number="15">وْرَاهْ مْحَبّْتُه لِيكُمْ كَتْزِيدْ مْلِّي كَيْتّْفَكّْرْ الطَّاعَة دْيَالْكُمْ كُلّْكُمْ، وْكِيفَاشْ رَحّْبْتُو بِيهْ بْالْخُوفْ وْالْإِحْتِرَامْ.</verse>
				<verse number="16">وْأَنَا فْرْحَانْ حِيتْ نْقْدَرْ نْعَوّْلْ عْلِيكُمْ فْكُلّْشِي.</verse>
			</chapter>
			<chapter number="8">
				<verse number="1">الْفَصْلْ التَّامْنْ بْغِينَاكُمْ آ الْخُوتْ تْعَرْفُو النِّعْمَة دْيَالْ اللَّهْ اللِّي تّْعْطَاتْ لْكْنَايْسْ مَكِدُونِيَة،</verse>
				<verse number="2">رَاهْ فْالْمْحْنَة الْكْبِيرَة اللِّي دَازُو فِيهَا، فَاضْتْ الْفَرْحَة دْيَالْهُمْ وْكَانُو سْخِيِّينْ وَاخَّا مْحْتَاجِينْ بْزَّافْ.</verse>
				<verse number="3">وْأَنَا كَنْشْهَدْ بْلِّي مَا عْطَاوْشْ غِيرْ عْلَى قْدّْ جَهْدْهُمْ وْصَافِي، وَلَكِنْ كْتَرْ مْنْ جَهْدْهُمْ، وْهَادْشِّي رَاهْ دَارُوهْ بْخَاطْرْهُمْ.</verse>
				<verse number="4">وْطْلْبُونَا بْزَّافْ بَاشْ نْقَبْلُو التَّبَرُّعَاتْ دْيَالْهُمْ وْبَاشْ يْشَارْكُونَا فْالْخْدْمَة لْلْمْقَدّْسِينْ.</verse>
				<verse number="5">وْدَارُو كْتَرْ مْنْ دَاكْشِّي اللِّي كْنَّا كَنْتّْرَجَّاوْهْ، حِيتْ فْاللّْوّْلْ عْطَاوْ حْيَاتْهُمْ لْلرَّبّْ، وْعْطَاوْهَا لِينَا بْحَسَبْ مُرَادْ اللَّهْ.</verse>
				<verse number="6">وْهَادْشِّي عْلَاشْ طْلَبْنَا مْنْ تِيطُسْ بَاشْ يْكَمّْلْ عَنْدْكُمْ حْتَّى هَادْ الْخْدْمَة كِمَا بْدَا مْنْ قْبَلْ.</verse>
				<verse number="7">وَلَكِنْ كِيفْ كَتْزِيدُو فْكُلّْشِي: فْالْإِيمَانْ، وْالْكْلَامْ، وْالْمَعْرِفَة، وْالْغِيرَة، وْالْمْحَبَّة دْيَالْكُمْ لِينَا، مْصَّابْ تْزِيدُو حْتَّى فْهَادْ الْخْدْمَة.</verse>
				<verse number="8">وْرَانِي مَا كَنْآمْرْكُمْشْ بْهَادْ الْكْلَامْ، وَلَكِنْ كَنْتّْكَلّْمْ مْعَاكُمْ عْلَى لْخْرِينْ اللِّي مْتّْحَمّْسِينْ، بَاشْ نْجَرّْبْ الْمْحَبَّة دْيَالْكُمْ،</verse>
				<verse number="9">حِيتْ رَاكُمْ كَتْعَرْفُو النِّعْمَة دْيَالْ رَبّْنَا يَسُوعْ الْمَسِيحْ، عْلَاحْقَّاشْ عْلَى وْدّْكُمْ وْلَّى فَقِيرْ وْهُوَ غَنِي، بَاشْ تْوَلِّيوْ نْتُمَ أَغْنِيَا بْالْفَقْرْ دْيَالُه.</verse>
				<verse number="10">وْرَاهْ هَادَا هُوَ الرَّأْيْ دْيَالِي فْهَادْ الْأُمُورْ، حِيتْ هَادْشِّي فْمْصْلَحْتْكُمْ، نْتُمَ اللِّي مْنْ الْعَامْ اللِّي فَاتْ مَاشِي غِيرْ بْدِيتُو كَتْدِيرُو، وَلَكِنْ بْغِيتُو تْدِيرُو.</verse>
				<verse number="11">إِيوَا حْتَّى دَابَا كَمّْلُو الْخْدْمَة، وْهَكَّا غَتْكُونْ الْخْدْمَة دْيَالْكُمْ قْدّْ الرّْغْبَة اللِّي عَنْدْكُمْ.</verse>
				<verse number="12">حِيتْ إِلَا كَايْنَة الرّْغْبَة، رَاهْ اللَّهْ كَيْقْبَلْ الْحَاجَة عْلَى حْسَابْ أَشْنُو كَايْنْ عَنْدْ الْوَاحْدْ، مَاشِي عْلَى حْسَابْ دَاكْشِّي اللِّي مَا عَنْدُوشْ.</verse>
				<verse number="13">مَا كَنْعْنِيشْ بْلِّي خَاصّْكُمْ تْوَلِّيوْ مْحْتَاجِينْ بَاشْ يْكُونْ غِيرْكُمْ مْرْتَاحْ، وَلَكِنْ كُونُو بْحَالْ بْحَالْ.</verse>
				<verse number="14">وْفْهَادْ الْوَقْتْ، عْطِيوْ دَاكْشِّي اللِّي زَايْدْ عْلِيكُمْ لْلِّي مْحْتَاجْ، بَاشْ حْتَّى هُوَ مْنْ بَعْدْ يْعْطِيكُمْ دَاكْشِّي اللِّي زَايْدْ عْلِيهْ، وْهَكَّا غَتْوَلِّيوْ بْحَالْ بْحَالْ.</verse>
				<verse number="15">كِمَا كَيْݣُولْ كْتَابْ اللَّهْ: «اللِّي جْمَعْ كْتِيرْ مَا شَاطْ عْلِيهْ وَالُو، وْاللِّي جْمَعْ قْلِيلْ مَا خَاصُّه وَالُو».</verse>
				<verse number="16">وْكَنْشْكَرْ اللَّهْ اللِّي دَارْ هَادْ الْغِيرَة فْقَلْبْ تِيطُسْ عْلَى وْدّْكُمْ،</verse>
				<verse number="17">عْلَاحْقَّاشْ مْلِّي طْلَبْنَا مْنُّه يْجِي لْعَنْدْكُمْ، وَافْقْ، وْكْتَرْ مْنْ هَادْشِّي مْشَى لْعَنْدْكُمْ مْنْ رَاسُه وْهُوَ مْتْشَجّْعْ.</verse>
				<verse number="18">وْصِيفْطْنَا مْعَاهْ الْخُو اللِّي كَيْشَكْرُوهْ ݣَاعْ الْكْنَايْسْ عْلَى الْخْدْمَة دْيَالُه لْلْإِنْجِيلْ.</verse>
				<verse number="19">وْمَاشِي غِيرْ هَادْشِّي، وَلَكِنْ خْتَارُوهْ الْكْنَايْسْ يْكُونْ مْعَانَا فْالسّْفَرْ، بَاشْ نْدِيرُو هَادْ الْخْدْمَة السّْخِيَة وْيْتّْعْطَى الْعَزّْ لْلرَّبّْ، وْبَاشْ يْكُونْ شَاهْدْ بْلِّي كَنْدِيرُو الْخْدْمَة دْيَالْنَا بْالْحَقّْ.</verse>
				<verse number="20">وْرَاهْ حْنَا رَادِّينْ الْبَالْ بَاشْ مَا يْلُومْنَا حَدّْ عْلَى كِيفَاشْ كَنْسَيّْرُو هَادْ الْفْلُوسْ الْكْتِيرَة.</verse>
				<verse number="21">حِيتْ بْغِينَا نْدِيرُو الْأُمُورْ الْمْزْيَانَة، مَاشِي غِيرْ قُدَّامْ الرَّبّْ بُوحْدُه، وَلَكِنْ حْتَّى قُدَّامْ النَّاسْ.</verse>
				<verse number="22">وْصِيفْطْنَا مْعَاهُمْ خُونَا اللِّي جَرّْبْنَاهْ بْزَّافْ دْ الْمَرَّاتْ فْأُمُورْ كْتِيرَة وْلْقِينَاهْ مْتْشَجّْعْ، وْدَابَا رَاهْ هُوَ مْتْشَجّْعْ كْتَرْ حِيتْ عَنْدُه تِقَة كْبِيرَة فِيكُمْ.</verse>
				<verse number="23">أَمَّا بْالنّْسْبَة لْتِيطُسْ، رَاهْ هُوَ اللِّي كَيْعَاوْنِّي وْكَيْشَارْكْنِي فْالْخْدْمَة عْلَى وْدّْكُمْ. وْالْخُوتْ بْجُوجْ رَاهُمْ مْرْسُولِينْ مْنْ الْكْنَايْسْ وْبِيهُمْ كَيْتّْعْطَى الْعَزّْ لْلْمَسِيحْ.</verse>
				<verse number="24">إِيوَا بَيّْنُو لِيهُمْ الْمْحَبَّة دْيَالْكُمْ مْزْيَانْ بَاشْ يْشُوفُوهَا الْكْنَايْسْ، وْيْعَرْفُو بْلِّي حْنَا عْلَى حَقّْ مْلِّي فْتَخْرْنَا بِيكُمْ.</verse>
			</chapter>
			<chapter number="9">
				<verse number="1">الْفَصْلْ التَّاسْعْ أَمَّا بْالنّْسْبَة لْلْمُعَاوَنَة دْ الْمُومْنِينْ الْمْقَدّْسِينْ، رَانِي مَا مْحْتَاجْشْ نْكْتَبْ لِيكُمْ عْلِيهَا.</verse>
				<verse number="2">حِيتْ كَنْعْرَفْ الرّْغْبَة اللِّي عَنْدْكُمْ، وْاللِّي كَنْفْتَخْرْ بِيهَا قُدَّامْ الْمُومْنِينْ اللِّي مْنْ مَكِدُونِيَة، وْرَاهْ ݣْلْتْ لِيهُمْ بْلِّي الْخُوتْ اللِّي فْأَخَائِيَة مُوجُودِينْ بَاشْ يْعْطِيوْ الْمُعَاوَنَة مْنْ الْعَامْ اللِّي فَاتْ. وْالْغِيرَة دْيَالْكُمْ شَجّْعَاتْ بْزَّافْ دْ النَّاسْ.</verse>
				<verse number="3">وْرَانِي صِيفْطْتْ لِيكُمْ الْخُوتْ بَاشْ مَا يْكُونْشْ الْإِفْتِخَارْ دْيَالْنَا بِيكُمْ بْلَا فَايْدَة، وْبَاشْ تْكُونُو مُوجُودِينْ كِمَا ݣْلْتْ.</verse>
				<verse number="4">حِيتْ إِلَا جَاوْ مْعَايَ شِي مُومْنِينْ مْنْ مَكِدُونِيَة وْمَا لْقَاوْكُمْشْ مُوجُودِينْ، غَنْتّْحَشّْمُو حْنَا، وْمَا نْݣُولْشْ نْتُمَ، عْلَى وْدّْ هَادْ التِّقَة اللِّي دْرْنَاهَا فِيكُمْ.</verse>
				<verse number="5">عْلَى هَادْشِّي شْفْتْ بْلِّي ضَرُورِي نْطْلَبْ مْنْ الْخُوتْ يْسَبْقُونِي لْعَنْدْكُمْ، وْيْوَجّْدُو الْمُعَاوَنَة اللِّي وَاعْدْتُو بِيهَا مْنْ قْبَلْ، وْهَكَّا غَتْكُونْ مُوجُودَة وْنْتُمَ عَاطْيِينْهَا بْخَاطْرْكُمْ مَاشِي بَزّْزْ.</verse>
				<verse number="6">وْتّْفَكّْرُو بْلِّي اللِّي كَيْزْرَعْ قْلِيلْ كَيْحْصَدْ قْلِيلْ، وْاللِّي كَيْزْرَعْ كْتِيرْ كَيْحْصَدْ كْتِيرْ.</verse>
				<verse number="7">وْخَاصّْ كُلّْ وَاحْدْ يْعْطِي دَاكْشِّي اللِّي نْوَى فْقَلْبُه مَاشِي وْهُوَ نَادْمْ وْلَا بَزّْزْ. حِيتْ اللِّي كَيْعْطِي وْهُوَ فْرْحَانْ كَيْبْغِيهْ اللَّهْ.</verse>
				<verse number="8">وْرَاهْ اللَّهْ قَادْرْ يْزِيدْكُمْ مْنْ كُلّْ نِعْمَة، بَاشْ فْكُلّْ وَقْتْ يْكُونْ عَنْدْكُمْ دَاكْشِّي اللِّي غَيْكْفِيكُمْ مْنْ كُلّْ حَاجَة، وْهَكَّا تْقَدْرُو تْزِيدُو فْكُلّْ خْدْمَة مْزْيَانَة.</verse>
				<verse number="9">كِمَا مْكْتُوبْ فْكْتَابْ اللَّهْ: «فَرّْقْ، عْطَى لْلْمْحْتَاجِينْ. وْالْخِيرْ دْيَالُه غَيْبْقَى عْلَى الدّْوَامْ».</verse>
				<verse number="10">وْاللَّهْ اللِّي كَيْعْطِي الزّْرِّيعَة لْلزَّارْعْ وْالْخُبْزْ لْلْمَاكْلَة، غَيْوَجّْدْ وْيْكَتّْرْ لِيكُمْ الزّْرِّيعَة، وْيْزِيدْ مْنْ الْغْلَّة دْ الْأَعْمَالْ دْيَالْكُمْ اللِّي كَتْرْضِي اللَّهْ.</verse>
				<verse number="11">وْغَيْغْنِيكُمْ فْكُلّْ حَاجَة، بَاشْ تْكُونُو سْخِيِّينْ فْكُلّْ وَقْتْ. وْهَادْشِّي غَادِي يْخَلِّي النَّاسْ يْشَكْرُو اللَّهْ عْلَى كُلّْ مَا دْرْنَا.</verse>
				<verse number="12">عْلَاحْقَّاشْ هَادْ الْخْدْمَة اللِّي كَتْدِيرُو، مَاشِي غِيرْ كَتْعَاوْنْ الْمُومْنِينْ الْمْقَدّْسِينْ فْدَاكْشِّي اللِّي خَاصّْهُمْ، وَلَكِنْ كَتْخَلِّي نَاسْ كْتَارْ يْشَكْرُو اللَّهْ بْزَّافْ.</verse>
				<verse number="13">وْمْلِّي كَيْشُوفُو الْقِيمَة دْيَالْ هَادْ الْخْدْمَة، كَيْعْطِيوْ الْعَزّْ لْلَّهْ عْلَى وْدّْ الطَّاعَة دْيَالْكُمْ لْإِنْجِيلْ الْمَسِيحْ اللِّي كَتْعْتَرْفُو بِيهْ، حِيتْ كَتْعْطِيوْ بْلَا حْسَابْ لِيهُمْ وْلْݣَاعْ النَّاسْ.</verse>
				<verse number="14">وْرَاهُمَ كَيْطْلْبُو اللَّهْ مْنْ جِهْتْكُمْ، وْمْشْتَاقِينْ لِيكُمْ بْزَّافْ بْسْبَابْ نِعْمَةْ اللَّهْ الْكْتِيرَة اللِّي عْطَاهَا لِيكُمْ.</verse>
				<verse number="15">كَنْشَكْرُو اللَّهْ عْلَى الْهْدِيَّة دْيَالُه اللِّي مَا نْقَدْرُوشْ نْوَصْفُوهَا.</verse>
			</chapter>
			<chapter number="10">
				<verse number="1">الْفَصْلْ الْعَاشْرْ كَنْطْلَبْ مْنّْكُمْ أَنَا بُولُسْ بْالضّْرَافَة وْاللّْطَافَة دْيَالْ الْمَسِيحْ، أَنَا اللِّي مْتْوَاضْعْ مْلِّي كَنْكُونْ مْعَاكُمْ، وْزَاعْمْ مْلِّي كَنْكُونْ بْعِيدْ عْلِيكُمْ،</verse>
				<verse number="2">بَاشْ مَا تْخَلِّيوْنِيشْ نْتّْعَامْلْ مْعَاكُمْ بْالزّْعَامَة وْأَنَا عَنْدْكُمْ، حِيتْ كَنْشُوفْ بْلِّي خَاصّْنِي نْتّْعَامْلْ بِيهَا مْعَ شِي نَاسْ اللِّي كَيْحْسْبُونَا كَنْعِيشُو عْلَى حْسَابْ الدَّاتْ.</verse>
				<verse number="3">حِيتْ وَاخَّا كَنْعِيشُو بْالدَّاتْ، رَاهْ مَاشِي بْالدَّاتْ كَنْتّْحَارْبُو،</verse>
				<verse number="4">عْلَاحْقَّاشْ السّْلَاحْ اللِّي كَنْتّْحَارْبُو بِيهْ مَاشِي سْلَاحْ دْيَالْ الدَّاتْ، وَلَكِنْ عَنْدُه الْقُدْرَة مْنْ عَنْدْ اللَّهْ بَاشْ يْرَيّْبْ الْأَسْوَارْ وْبِيهْ كَنْرَيّْبُو الْأَفْكَارْ</verse>
				<verse number="5">وْݣَاعْ التَّكَبُّرْ اللِّي كَيْوْقَفْ ضْدّْ مَعْرِفَةْ اللَّهْ، وْبِيهْ كَنْحَبْسُو ݣَاعْ الْأَفْكَارْ فْطَاعَةْ الْمَسِيحْ.</verse>
				<verse number="6">وْرَاهْ حْنَا مُوجُودِينْ بَاشْ نْعَاقْبُو كُلّْ مَعْصِيَّة مْلِّي تْكْمَلْ الطَّاعَة دْيَالْكُمْ.</verse>
				<verse number="7">إِيوَا شُوفُو الْأُمُورْ عْلَى حَقِيقْتْهَا، إِلَا كَانْ شِي وَاحْدْ تَايْقْ بْلِّي هُوَ دْيَالْ الْمَسِيحْ، خَاصُّه يْتّْفَكّْرْ بْلِّي حْتَّى حْنَا دْيَالْ الْمَسِيحْ كِمَا هُوَ دْيَالُه.</verse>
				<verse number="8">حِيتْ وَاخَّا نْفْتَخْرْ كْتَرْ مْنْ اللَّازْمْ بْالسُّلْطَة دْيَالْنَا اللِّي عْطَاهَا لِينَا الرَّبّْ بَاشْ نْبْنِيوْكُمْ مَاشِي بَاشْ نْرَيّْبُوكُمْ، رَانِي مَا حْشْمَانْشْ.</verse>
				<verse number="9">وْرَاهْ مَا بْغِيتْشْ نْبَانْ بْلِّي كَنْحَاوْلْ نْخْلَعْكُمْ بْالرَّسَائِلْ دْيَالِي.</verse>
				<verse number="10">عْلَاحْقَّاشْ يْقْدَرْ شِي وَاحْدْ يْݣُولْ: «الرَّسَائِلْ قَاسْحِينْ وْقْوِيِّينْ، وَلَكِنْ مْلِّي كَيْكُونْ حَاضْرْ مْعَانَا بْالدَّاتْ كَيْكُونْ ضْعِيفْ وْكْلَامُه خَاوِي».</verse>
				<verse number="11">رَاهْ بْحَالْ هَادَا، خَاصُّه يْعْرَفْ بْلِّي الْكْلَامْ اللِّي كَنْكَتْبُوهْ فْالرَّسَائِلْ وْحْنَا غَايْبِينْ، غَنْدِيرُو بِيهْ وْحْنَا حَاضْرِينْ مْعَاكُمْ.</verse>
				<verse number="12">حِيتْ مَا نْزَعْمُوشْ نْحَسْبُو رَاسْنَا مْنْ هَادُوكْ اللِّي كَيْشَكْرُو رَاسْهُمْ وْلَا نْشَبّْهُو رَاسْنَا بِيهُمْ، حِيتْ هَادُو اللِّي كَيْشَبّْهُو رَاسْهُمْ بْرَاسْهُمْ وْكَيْقَارْنُو رَاسْهُمْ بْرَاسْهُمْ، رَاهُمْ مَا كَيْفَهْمُوشْ.</verse>
				<verse number="13">وْحْنَا، رَاهْ مَا كَنْفْتَخْرُوشْ بْلَا قْيَاسْ، وَلَكِنْ كَنْفْتَخْرُو عْلَى حْسَابْ الْقْيَاسْ دْيَالْ الْخْدْمَة اللِّي قَسّْمْ لِينَا اللَّهْ، وْعْلَى هَادْ الْقْيَاسْ كَنْدِيرُو هَادْشِّي بَاشْ نْوَصْلُو لِيكُمْ حْتَّى نْتُمَ.</verse>
				<verse number="14">حِيتْ مَا كَنْفُوتُوشْ الْحُدُودْ دْيَالْنَا بْحَالْ إِلَا مَا وْصَلْنَاشْ لِيكُمْ. عْلَاحْقَّاشْ وْصَلْنَا لِيكُمْ بْإِنْجِيلْ الْمَسِيحْ.</verse>
				<verse number="15">وْمَا كَنْفْتَخْرُوشْ بْلَا قْيَاسْ عْلَى حْسَابْ الْخْدْمَة دْ لْخْرِينْ، وَلَكِنْ كَنْتّْرَجَّاوْ يْكْبَرْ إِيمَانْكُمْ وْتْزِيدْ الْخْدْمَة دْيَالْنَا عْلَى حْسَابْ الْبْلَايْصْ اللِّي مْسْمُوحْ بِيهُمْ.</verse>
				<verse number="16">بَاشْ نْخَبّْرُو بْالْإِنْجِيلْ فْالْبْلْدَانْ لْخْرِينْ مْنْ غِيرْ بْلَادْكُمْ، بْلَا مَا نْفْتَخْرُو بْالْخْدْمَة اللِّي دَارُوهَا لْخْرِينْ فْالْبْلَاصَة اللِّي خْدْمُو فِيهَا.</verse>
				<verse number="17">وَلَكِنْ كْتَابْ اللَّهْ كَيْݣُولْ: «اللِّي كَيْفْتَخْرْ، يْفْتَخْرْ بْالرَّبّْ»،</verse>
				<verse number="18">حِيتْ مَاشِي اللِّي كَيْشْكَرْ رَاسُه هُوَ اللِّي مْقْبُولْ، وَلَكِنْ هَادَاكْ اللِّي كَيْشَكْرُه الرَّبّْ.</verse>
			</chapter>
			<chapter number="11">
				<verse number="1">الْفَصْلْ حْضَاشْ مْصَّابْ تْصَبْرُو شْوِيَّة عْلَى الْحْمَاقْ دْيَالِي! إِيِّهْ، صْبْرُو مْعَايَ!</verse>
				<verse number="2">رَانِي كَنْغِيرْ عْلِيكُمْ غِيرَة مْنْ اللَّهْ، حِيتْ خْطَبْتْكُمْ لْرَاجْلْ وَاحْدْ، وْقَدّْمْتْكُمْ عْزْبَة نْقِيَّة لْلْمَسِيحْ.</verse>
				<verse number="3">وَلَكِنْ كَنْخَافْ بْاللِّي كِمَا غْرَّاتْ اللّْفْعَى حَوَّاءْ بْالْحِيلَة دْيَالْهَا، غَيْفَسْدُو عْقُولْكُمْ وْيْبَعّْدُو عْلَى الْمْحَبَّة الصَّادْقَة وْالنّْقِيَّة اللِّي فْالْمَسِيحْ.</verse>
				<verse number="4">حِيتْ كُونْ جَا شِي وَاحْدْ وْخَبّْرْكُمْ عْلَى شِي يَسُوعْ آخُرْ مْنْ غِيرْ اللِّي خَبّْرْنَاكُمْ عْلِيهْ، وْلَا كُونْ قْبَلْتُو شِي رُوحْ آخُرْ مْنْ غِيرْ الرُّوحْ اللِّي خْدِيتُوهْ، وْلَا شِي إِنْجِيلْ آخُرْ مْنْ غِيرْ هَادَاكْ اللِّي قْبَلْتُوهْ، كُونْ رَاهْ غَتّْحَمّْلُوهْ بْزَّافْ.</verse>
				<verse number="5">حِيتْ مَا كَنْشُوفْشْ بْلِّي نَاقْصَانِي شِي حَاجَة عْلَى الرُّسُلْ الْكْبَارْ،</verse>
				<verse number="6">وَلَكِنْ إِلَا كْنْتْ مَا كَنْعْرَفْشْ نْهْضَرْ مْزْيَانْ، رَاهْ مَا كَتْنْقَصْنِيشْ الْمَعْرِفَة، وْحْنَا بَيّْنَّا لِيكُمْ مْزْيَانْ هَادْ الْأُمُورْ بْطُرُقْ مْخْتَلْفَة.</verse>
				<verse number="7">وْلَا وَاشْ غْلَطْتْ مْلِّي طِيّْحْتْ مْنْ شَانِي بَاشْ يْعْلَى شَانْكُمْ نْتُمَ، عْلَاحْقَّاشْ خَبّْرْتْكُمْ بْإِنْجِيلْ اللَّهْ بْلَا خْلَاصْ؟</verse>
				<verse number="8">رَاهْ خْدِيتْ مْنْ كْنَايْسْ خْرِينْ الْخُلْصَة عْلَى وْدّْ خْدَمْتِي لِيكُمْ.</verse>
				<verse number="9">وْمْلِّي كْنْتْ مْحْتَاجْ وْأَنَا عَنْدْكُمْ، مَا تَقّْلْتْ عْلَى حْتَّى شِي وَاحْدْ، حِيتْ الْخُوتْ اللِّي جَاوْ مْنْ مَكِدُونِيَة عْطَاوْنِي دَاكْشِّي اللِّي كْنْتْ مْحْتَاجْ لِيهْ. وْهَكَّا مَا تَقّْلْتْشْ عْلِيكُمْ، وْعَمّْرِي مَا غَنْتَقّْلْ عْلِيكُمْ.</verse>
				<verse number="10">وْبْالْحَقّْ دْيَالْ الْمَسِيحْ اللِّي فِيَّ، رَاهْ حْتَّى وَاحْدْ فْمَنْطَقَةْ أَخَائِيَة مَا يْقْدَرْ يْحَيّْدْ لِيَّ هَادْ الْإِفْتِخَارْ.</verse>
				<verse number="11">عْلَاشْ؟ وَاشْ حِيتْ مَا كَنْبْغِيكُمْشْ؟ رَاهْ اللَّهْ عَارْفْ.</verse>
				<verse number="12">وَلَكِنْ دَاكْشِّي اللِّي كَنْدِيرُه غَنْبْقَى نْدِيرُه، بَاشْ مَا نْعْطِيشْ الْوْجْبَة لْهَادُوكْ اللِّي بَاغْيِينْ الْوْجْبَة بَاشْ يْبَيّْنُو بْلِّي حْتَّى هُمَ بْحَالْنَا فْالْأُمُورْ اللِّي كَيْفْتَخْرُو بِيهَا.</verse>
				<verse number="13">حِيتْ بْحَالْ هَادُو، رَاهُمْ رُسُلْ كْدَّابِينْ وْغْشَّاشِينْ، وْكَيْبَيّْنُو رَاسْهُمْ بْحَالْ الرُّسُلْ دْيَالْ الْمَسِيحْ.</verse>
				<verse number="14">وْمَا عَنْدْنَا عْلَاشْ نْتّْعَجّْبُو، حِيتْ الشِّيطَانْ بْرَاسُه بَيّْنْ رَاسُه بْحَالْ مَلَاكْ النُّورْ.</verse>
				<verse number="15">إِيوَا مَاشِي شِي حَاجَة كْبِيرَة إِلَا مَا بَيّْنُوشْ الْخْدَّامَا دْيَالُه رَاسْهُمْ بْحَالْ الْخْدَّامَا اللِّي كَيْدِيرُو الْأُمُورْ اللِّي كَتْرْضِي اللَّهْ، وْهَادُو رَاهْ الْعَاقِبَة دْيَالْهُمْ فْاللّْخْرْ غَتْكُونْ عْلَى حْسَابْ أَعْمَالْهُمْ.</verse>
				<verse number="16">كَنْعَاوْدْ نْݣُولْ لِيكُمْ: حْتَّى حَدّْ مَا يْفَكّْرْ بْلِّي رَانِي حْمَقْ. وْحْتَّى إِلَا كْنْتْ ݣَاعْ حْمَقْ، غِيرْ قْبْلُونِي، بَاشْ نْفْتَخْرْ حْتَّى أَنَا شْوِيَّة.</verse>
				<verse number="17">دَاكْشِّي اللِّي كَنْݣُولُه، رَاهْ مَاشِي الرَّبّْ اللِّي بْغَانِي نْݣُولُه، وَلَكِنْ كَنْݣُولُه بْحَالْ شِي حْمَقْ عَنْدُه الزّْعَامَة بَاشْ يْفْتَخْرْ.</verse>
				<verse number="18">وْحِيتْ بْزَّافْ دْ النَّاسْ كَيْفْتَخْرُو عْلَى حْسَابْ الدَّاتْ، إِيوَا حْتَّى أَنَا غَنْفْتَخْرْ.</verse>
				<verse number="19">نْتُمَ اللِّي بْعْقَلْكُمْ رَاكُمْ كَتْصَبْرُو بْالْفَرْحَة مْعَ اللِّي مَا عَنْدْهُمْ عْقَلْ.</verse>
				<verse number="20">وْفْالْحَقِيقَة، رَاكُمْ كَتْصَبْرُو مْعَ كُلّْ وَاحْدْ كَيْدِيرْكُمْ بْحَالْ الْعْبِيدْ، وْلَا كَيْسْتَغْلّْكُمْ، وْلَا كَيْسْرَقْكُمْ، وْلَا كَيْتّْكَبّْرْ عْلِيكُمْ، وْلَا كَيْضْرَبْكُمْ عْلَى وْجْهْكُمْ.</verse>
				<verse number="21">رَانِي حْشْمَانْ نْݣُولْ بْلِّي كْنَّا ضْعَافْ فْأَيّْ حَاجَة دْرْنَاهَا مْعَاكُمْ، وَلَكِنْ ݣَاعْ اللِّي كَيْفْتَخْرُو بِيهْ هَادُوكْ، وْهْنَا كَنْتّْكَلّْمْ بْحَالْ شِي وَاحْدْ حْمَقْ، كَنْفْتَخْرْ بِيهْ حْتَّى أَنَا.</verse>
				<verse number="22">وَاشْ هُمَ عِبْرَانِيِّينْ؟ حْتَّى أَنَا. وَاشْ هُمَ إِسْرَائِيلِيِّينْ؟ حْتَّى أَنَا. وَاشْ هُمَ مْنْ تْرِّيكْةْ إِبْرَاهِيمْ؟ حْتَّى أَنَا.</verse>
				<verse number="23">وَاشْ هُمَ خُدَّامْ دْيَالْ الْمَسِيحْ؟ كَنْتّْكَلّْمْ بْحَالْ شِي حْمَقْ، رَاهْ أَنَا حْسَنْ مْنّْهُمْ، فْتَمَارَة تْكَرْفَصْتْ كْتَرْ مْنّْهُمْ وْفْالْحَبْسْ قَاسِيتْ كْتَرْ مْنّْهُمْ، وْفْالضَّرْبْ صْبَرْتْ كْتَرْ مْنّْهُمْ، وْوْصَلْتْ لْلْمُوتْ بْزَّافْ دْيَالْ الْمَرَّاتْ.</verse>
				<verse number="24">صَوّْطُونِي لِيهُودْ خَمْسَة دْ الْمَرَّاتْ، فْكُلّْ مَرَّة تْسْعُودْ وْتْلَاتِينْ ضَرْبَة.</verse>
				<verse number="25">تْلَاتَة دْ الْمَرَّاتْ تّْضْرَبْتْ بْالْعْصِي، وْمَرَّة وَحْدَة تّْرْجَمْتْ بْالْحْجَرْ، وْتْلَاتَة دْ الْمَرَّاتْ تّْهَرّْسَاتْ بِيَّ السّْفِينَة، وْدَوّْزْتْ لِيلَة وْنْهَارْ فْوَسْطْ الْبْحَرْ.</verse>
				<verse number="26">وْفْالسّْفَرْ دْيَالِي الْكْتِيرْ تّْعَرّْضْتْ لْلْخَطَرْ فْالْوِيدَانْ اللِّي كَيْفِيضُو، وْتّْعَرّْضْتْ لْلْخَطَرْ مْنْ الشّْفَارَا، وْالْخَطَرْ مْنْ لِيهُودْ وْمْنْ اللِّي مَاشِي يْهُودْ، وْتّْعَرّْضْتْ لْلْخَطَرْ فْالْمْدُونْ وْفْالْخْلَا وْفْالْبْحَرْ وْتّْعَرّْضْتْ لْلْخَطَرْ مْنْ شِي خُوتْ مُنَافِقِينْ،</verse>
				<verse number="27">وْقَاسِيتْ مْنْ الْعْيَا وْتَمَارَة وْمْنْ كْتْرَةْ السّْهِيرْ، وْتّْقْهَرْتْ بْالجُّوعْ وْالْعْطَشْ وْقَلّْةْ الْمَاكْلَة، وْمْنْ الْبَرْدْ وْقَلّْةْ اللّْبَاسْ.</verse>
				<verse number="28">وْزْيَادَة عْلَى هَادْشِّي، كَنْهَزّْ الْهَمّْ كُلَّ نْهَارْ لْلْكْنَايْسْ كُلّْهُمْ.</verse>
				<verse number="29">شْكُونْ اللِّي ضْعَافْ فْالْإِيمَانْ وْمَا ضْعَافِيتْشْ مْعَاهْ؟ وْشْكُونْ اللِّي طَاحْ فْالدّْنُوبْ وْمَا تّْحْرَقْتْشْ عْلِيهْ؟</verse>
				<verse number="30">إِيوَا إِلَا كَانْ خَاصّْنِي نْفْتَخْرْ، رَاهْ غَنْفْتَخْرْ بْالْأُمُورْ اللِّي كَتْبَيّْنْ الضُّعْفْ دْيَالِي.</verse>
				<verse number="31">وْاللَّهْ بُو رَبّْنَا يَسُوعْ، اللِّي مْبْرُوكْ عْلَى الدّْوَامْ، كَيْعْرَفْ بْلِّي مَا كَنْكْدَبْشْ.</verse>
				<verse number="32">وْالْحَاكْمْ دْيَالْ دِمَشْقْ اللِّي تَحْتْ السُّلْطَة دْيَالْ الْمَلِكْ الْحَارِتْ، آمْرْ بَاشْ يْعَسُّو عْلَى الْمْدِينَة بَاشْ يْشَدُّونِي،</verse>
				<verse number="33">وَلَكِنْ الْخُوتْ حَطُّونِي فْسْلَّة وْنْزّْلُونِي مْنْ وَاحْدْ الشَّرْجَمْ فْالسُّورْ، وْهَكَّا هْرَبْتْ مْنْ يْدِّينْ الْحَاكْمْ.</verse>
			</chapter>
			<chapter number="12">
				<verse number="1">الْفَصْلْ طْنَاشْ إِيوَا رَاهْ خَاصّْنِي نْفْتَخْرْ، وَاخَّا مَا غَيْنْفَعْنِيشْ. وَلَكِنْ غَنْكَلّْمْكُمْ دَابَا عْلَى الرُّؤْيَاتْ دْيَالْ الرَّبّْ وْالْأُمُورْ اللِّي بَيّْنْ لِيَّ.</verse>
				<verse number="2">رَاهْ كَنْعْرَفْ وَاحْدْ الرَّاجْلْ مْآمْنْ بْالْمَسِيحْ، تّْخْطَفْ لْلسّْمَا التَّالْتَة هَادِي رْبَعْطَاشْرْ عَامْ، وَاشْ تّْخْطَفْ بْالدَّاتْ وْلَا بْلَا دَاتْ؟ مَا كَنْعْرَفْشْ، اللَّهْ هُوَ اللِّي كَيْعْرَفْ.</verse>
				<verse number="3">إِيِّهْ، رَاهْ كَنْعْرَفْ بْلِّي هَادْ الرَّاجْلْ تّْخْطَفْ، وَلَكِنْ وَاشْ بْالدَّاتْ وْلَا بْلَا دَاتْ؟ مَا كَنْعْرَفْشْ، اللَّهْ هُوَ اللِّي كَيْعْرَفْ.</verse>
				<verse number="4">تّْخْطَفْ لْلجّْنَّة، وْتْمَّ سْمَعْ شِي كْلَامْ مَا يْقْدَرْ حْتَّى شِي وَاحْدْ يْنْطَقْ بِيهْ، وْمَا مْسْمُوحْشْ لْبْنَادْمْ يْݣُولُه.</verse>
				<verse number="5">أَنَا غَنْفْتَخْرْ مْنْ جِهْةْ هَادْ الرَّاجْلْ، وَلَكِنْ مْنْ جِهْتِي أَنَا رَاهْ غَنْفْتَخْرْ غِيرْ بْالضُّعْفْ دْيَالِي.</verse>
				<verse number="6">حِيتْ كُونْ بْغِيتْ نْفْتَخْرْ مَا غَنْكُونْشْ حْمَقْ، عْلَاحْقَّاشْ كَنْݣُولْ الْحَقّْ. وَلَكِنْ مَا غَنْفْتَخْرْشْ بَاشْ حْتَّى وَاحْدْ مَا يَاخُدْ عْلِيَّ شِي فِكْرَة كْتَرْ مْنْ دَاكْشِّي اللِّي كَيْشُوفْنِي كَنْدِيرْ، وْلَا كَيْسْمَعْنِي كَنْݣُولْ.</verse>
				<verse number="7">وْبَاشْ مَا نْزِيدْشْ نْتْكَبّْرْ بْكْتْرَةْ الْأُمُورْ الْعْجِيبَة اللِّي بَيّْنْهَا لِيَّ اللَّهْ، تّْعْطَاتْ لِيَّ شُوكَة فْدَاتِي، وْرَاهَا بْحَالْ شِي مْرْسُولْ مْنْ الشِّيطَانْ كَيْضْرَبْنِي بَاشْ مَا نْفْتَخْرْشْ.</verse>
				<verse number="8">وْصْلِّيتْ لْلرَّبّْ تْلَاتَة دْ الْمَرَّاتْ بَاشْ يْحَيّْدْهَا مْنِّي،</verse>
				<verse number="9">وْݣَالْ لِيَّ: «رَاهْ النِّعْمَة دْيَالِي تْكْفِيكْ، حِيتْ الْقُوَّة دْيَالِي كَتْبَانْ فْالضُّعْفْ دْيَالْكْ». عْلَى هَادْشِّي غَنْفْتَخْرْ بْالضُّعْفْ دْيَالِي وْأَنَا فْرْحَانْ، بَاشْ تْنْزَلْ عْلِيَّ الْقُوَّة دْ الْمَسِيحْ.</verse>
				<verse number="10">وْعْلَى وْدّْ الْمَسِيحْ كَنْفْرَحْ بْالضُّعْفْ، وْالسّْبَّانْ، وْالضِّيقْ، وْالتَّعَدُّو، وْالْمْحَايْنْ، حِيتْ مْلِّي كَنْكُونْ ضْعِيفْ كَنْكُونْ قْوِي.</verse>
				<verse number="11">وْلِّيتْ بْحَالْ شِي حْمَقْ، وَلَكِنْ نْتُمَ اللِّي لَزّْمْتُو عْلِيَّ هَادْشِّي، وْكَانْ وَاجْبْ عْلِيكُمْ تْشَكْرُونِي! حِيتْ أَنَا مَاشِي قَلّْ مْنْ الرُّسُلْ الْكْبَارْ، وَاخَّا نْكُونْ مَا كَنْسْوَا وَالُو.</verse>
				<verse number="12">وْرَانِي بَيّْنْتْ لِيكُمْ بْلِّي أَنَا رَسُولْ بْالْعَلَامَاتْ وْالْعْجَايْبْ وْالْمُعْجِزَاتْ اللِّي دْرْتْهُمْ بْالصّْبَرْ فْوَسْطْ مْنّْكُمْ.</verse>
				<verse number="13">إِيوَا فَاشْ تْعَامْلْتْ مْعَاكُمْ بْقَلّْ مْنْ دَاكْشِّي اللِّي تْعَامْلْتْ بِيهْ مْعَ الْكْنَايْسْ لْخْرِينْ، مْنْ غِيرْ بْلِّي مَا تَقّْلْتْ عْلِيكُمْ حْتَّى بْحَاجَة؟ إِيوَا سْمْحُو لِيَّ عْلَى هَادْ الضُّلْمْ.</verse>
				<verse number="14">هَانِي مُوجُودْ بَاشْ نْجِي لْعَنْدْكُمْ لْلْمَرَّة التَّالْتَة، وْرَاهْ مَا غَنْتَقّْلْشْ عْلِيكُمْ، حِيتْ مَا بْغِيتْشْ دَاكْشِّي اللِّي عَنْدْكُمْ، وَلَكِنْ بْغِيتْكُمْ نْتُمَ. وْرَاهْ مَاشِي الْوْلَادْ هُمَ اللِّي كَيْجَمْعُو لْوَالِدِيهُمْ، وَلَكِنْ الْوَالِدِينْ هُمَ اللِّي كَيْجَمْعُو لْوْلَادْهُمْ.</verse>
				<verse number="15">وْأَنَا رَاهْ فْرْحَانْ بْزَّافْ نْعْطِي كُلّْ مَا عَنْدِي، وْغَنْعْطِي حْتَّى حْيَاتِي عْلَى وْدّْكُمْ. إِيوَا وَاشْ كَتْبْغِيوْنِي غِيرْ شْوِيَّة إِلَا كْنْتْ كَنْبْغِيكُمْ بْزَّافْ؟</verse>
				<verse number="16">يْمْكَنْ كَتْݣُولُو بْلِّي مَا تَقّْلْتْشْ عْلِيكُمْ. وَلَكِنْ بْالتَّحْرَمِيَّاتْ ضْحَكْتْ عْلِيكُمْ وْسْتَغْلِّيتْكُمْ.</verse>
				<verse number="17">وَاشْ سْتَغْلِّيتْكُمْ فْشِي حَاجَة عْلَى يْدّْ شِي وَاحْدْ مْنْ الرّْجَالْ اللِّي صِيفْطْتْهُمْ لِيكُمْ؟</verse>
				<verse number="18">طْلَبْتْ مْنْ تِيطُسْ بَاشْ يْجِي لْعَنْدْكُمْ، وْصِيفْطْتْ مْعَاهْ الْخُو اللِّي مْعْرُوفْ عَنْدْكُمْ. وَاشْ سْتَغْلّْكُمْ تِيطُسْ؟ وَاشْ مَا تْعَامْلْتْشْ مْعَاكُمْ أَنَا وْيَّاهْ بْنِيَّة وَحْدَة وْتْبَعْنَا نَفْسْ الطّْرِيقْ؟</verse>
				<verse number="19">يْمْكَنْ مْنْ شْحَالْ هَادِي وْنْتُمَ كَتْضَنُّو بْلِّي حْنَا كَنْدَافْعُو عْلَى رَاسْنَا قُدَّامْكُمْ. لَّا، رَاهْ حْنَا كَنْتّْكَلّْمُو قُدَّامْ اللَّهْ كِيفْ بْغَا الْمَسِيحْ، وْهَادْشِّي كُلُّه آ خُوتِي الْعْزَازْ بَاشْ تْكَبْرُو فْالْإِيمَانْ.</verse>
				<verse number="20">رَانِي خَايْفْ إِلَا جِيتْ لْعَنْدْكُمْ مَا نْلْقَاكُمْشْ كِيفْ بْغِيتْ، وْمَا تْلْقَاوْنِيشْ كِيفْ بْغِيتُو. وْخَايْفْ لَيْكُونْ بِينَاتْكُمْ الْخْصَامْ، وْالْحْسَدْ، وْالسَّخْطْ، وْالْأَنَانِيَّة، وْالْمْعْيَارْ، وْالْهَضْرَة فْالنَّاسْ، وْالتَّكَبُّرْ، وْالْفُوضَى.</verse>
				<verse number="21">كَنْخَافْ إِلَا جِيتْ لْعَنْدْكُمْ مَرَّة خْرَى يْحَشّْمْنِي اللَّهْ قُدَّامْكُمْ، وْنْبْكِي عْلَى ݣَاعْ هَادُوكْ اللِّي دَنْبُو مْنْ قْبَلْ وْمَا تَابُوشْ عْلَى الْأَعْمَالْ الْمْنْجُوسَة وْالْفْسَادْ وْالْحْوَايْجْ الْخَايْبِينْ اللِّي دَارُو.</verse>
			</chapter>
			<chapter number="13">
				<verse number="1">الْفَصْلْ تْلْطَاشْ هَادِي هِيَ الْمَرَّة التَّالْتَة اللِّي غَادِي نْجِي فِيهَا لْعَنْدْكُمْ. وْكِمَا كَيْݣُولْ كْتَابْ اللَّهْ: «الْحْكَامْ فْشِي قَضِيَّة كَيْكُونْ بْجُوجْ دْ الشّْهُودْ وْلَا تْلَاتَة».</verse>
				<verse number="2">وْرَاهْ فْالْمَرَّة اللِّي فَاتْتْ نْبَّهْتْ اللِّي دَارُو الدّْنُوبْ مْنْ قْبَلْ. وْدَابَا وْأَنَا غَايْبْ، كَنْݣُولْ نَفْسْ الْكْلَامْ لْݣَاعْ النَّاسْ لْخْرِينْ، رَاهْ مَا غَنْحَنّْ حْتَّى فْشِي وَاحْدْ مْلِّي غَنْجِي عَنْدْكُمْ عَاوْتَانِي.</verse>
				<verse number="3">نْتُمَ كَتْقَلّْبُو عْلَى شِي حُجَّة بْلِّي الْمَسِيحْ كَيْتّْكَلّْمْ عْلَى لْسَانِي. رَاهْ الْمَسِيحْ مَاشِي ضْعِيفْ مْلِّي كَيْتّْعَامْلْ مْعَاكُمْ، وَلَكِنْ رَاهْ كَيْبَيّْنْ قُوّْتُه فِيكُمْ.</verse>
				<verse number="4">حِيتْ وَاخَّا تّْصْلَبْ وْهُوَ ضْعِيفْ، رَاهْ هُوَ دَابَا حَيّْ بْقُوَّةْ اللَّهْ. وْحْتَّى حْنَا رَاهْ ضْعَافْ حِيتْ مْتَّاحْدِينْ مْعَاهْ، وَلَكِنْ غَنْحْيَاوْ مْعَاهْ بْقُوَّةْ اللَّهْ عْلَى وْدّْكُمْ.</verse>
				<verse number="5">جَرّْبُو رَاسْكُمْ وْشُوفُو وَاشْ نْتُمَ تَابْتِينْ فْالْإِيمَانْ. مْتَحْنُو رَاسْكُمْ، وْلَا مَا عَارْفِينْشْ بْلِّي يَسُوعْ الْمَسِيحْ فِيكُمْ؟ مْنْ غِيرْ إِلَا فْشَلْتُو.</verse>
				<verse number="6">وَلَكِنْ كَنْتّْمَنَّى تْعَرْفُو بْلِّي حْنَا مَا فْشَلْنَاشْ.</verse>
				<verse number="7">وْكَنْطْلْبُو مْنْ اللَّهْ بَاشْ مَا تْدِيرُوشْ الشَّرّْ، مَاشِي بَاشْ نْبَانُو حْنَا نَاجْحِينْ، وَلَكِنْ بَاشْ تْدِيرُو الْحَاجَة الْمْزْيَانَة وَاخَّا نْبَانُو حْنَا فَاشْلِينْ.</verse>
				<verse number="8">حِيتْ مَا نْقَدْرُوشْ نْدِيرُو شِي حَاجَة ضْدّْ الْحَقّْ، وَلَكِنْ كَنْخَدْمُو لْلْحَقّْ.</verse>
				<verse number="9">وْكَنْفَرْحُو مْلِّي كَنْكُونُو حْنَا ضْعَافْ وْنْتُمَ قْوِيِّينْ، وْكَنْطْلْبُو اللَّهْ بَاشْ تْكُونُو كَامْلِينْ.</verse>
				<verse number="10">هَادْشِّي عْلَاشْ كَنْكْتَبْ لِيكُمْ هَادْ الْأُمُورْ وْأَنَا غَايْبْ، بَاشْ مَا نْكُونْشْ قَاسْحْ مْعَاكُمْ وْأَنَا حَاضْرْ، عْلَى حْسَابْ السُّلْطَة اللِّي عْطَاهَا لِيَّ الرَّبّْ بَاشْ نْبْنِيكُمْ مَاشِي بَاشْ نْرَيّْبْكُمْ.</verse>
				<verse number="11">وْفْاللّْخْرْ آ الْخُوتْ، فْرْحُو وْكُونُو مْكْمُولِينْ، شَجّْعُو بْعْضِيَّاتْكُمْ وْكُونُو عْلَى رَأْيْ وَاحْدْ، وْعِيشُو فْالْهْنَا، وْإِلَاهْ الْمْحَبَّة وْالْهْنَا يْكُونْ مْعَاكُمْ.</verse>
				<verse number="12">سَلّْمُو عْلَى بْعْضِيَّاتْكُمْ بْبُوسَة مْقَدّْسَة، وْرَاهْ ݣَاعْ الْخُوتْ الْمْقَدّْسِينْ كَيْسَلّْمُو عْلِيكُمْ.</verse>
				<verse number="13">النِّعْمَة دْيَالْ الرَّبّْ يَسُوعْ الْمَسِيحْ، وْالْمْحَبَّة دْيَالْ اللَّهْ وْالشّْرْكَة دْيَالْ الرُّوحْ الْقُدُسْ يْكُونُو مْعَاكُمْ كُلّْكُمْ.</verse>
			</chapter>
		</book>
		<book number="48">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ، اللِّي هُوَ رَسُولْ مَاشِي بْالسُّلْطَة دْيَالْ النَّاسْ وْلَا مْنْ جِهْةْ شِي وَاحْدْ، وَلَكِنْ بْالسُّلْطَة دْيَالْ يَسُوعْ الْمَسِيحْ وْاللَّهْ الْآبْ اللِّي بْعَتْ يَسُوعْ مْنْ بِينْ الْمُوتَى،</verse>
				<verse number="2">وْمْنْ ݣَاعْ الْخُوتْ الْمُومْنِينْ اللِّي مْعَايَ، لْلْكْنَايْسْ اللِّي فْبْلَادْ غَلَاطِيَّة.</verse>
				<verse number="3">النِّعْمَة وْالْهْنَا مْنْ اللَّهْ بَّانَا وْالرَّبّْ يَسُوعْ الْمَسِيحْ لِيكُمْ،</verse>
				<verse number="4">اللِّي عْطَى حْيَاتُه بَاشْ يْنَجِّينَا مْنْ الدّْنُوبْ دْيَالْنَا، وْيْخَرّْجْنَا مْنْ هَادْ الدّْنْيَا دْيَالْ الشَّرّْ عْلَى حْسَابْ مُرَادْ اللَّهْ اللِّي هُوَ بَّانَا،</verse>
				<verse number="5">لِيهْ الْعَزّْ دِيمَا وْعْلَى الدّْوَامْ. آمِينْ.</verse>
				<verse number="6">رَانِي كَنْتّْعَجّْبْ حِيتْ دْغْيَا سْمَحْتُو فْاللَّهْ اللِّي عَيّْطْ لِيكُمْ بْالنِّعْمَة دْ الْمَسِيحْ، وْقْبَلْتُو إِنْجِيلْ آخُرْ.</verse>
				<verse number="7">وْفْالْحَقِيقَة رَاهْ مَا كَايْنْشْ شِي إِنْجِيلْ آخُرْ، وَلَكِنْ كَايْنِينْ شِي نَاسْ كَيْتَلّْفُوكُمْ وْبْغَاوْ يْبَدّْلُو إِنْجِيلْ الْمَسِيحْ.</verse>
				<verse number="8">وَلَكِنْ إِلَا خَبّْرْكُمْ شِي وَاحْدْ، وَاخَّا نْكُونُو حْنَا وْلَا شِي مَلَاكْ مْنْ السّْمَا، بْإِنْجِيلْ آخُرْ مْنْ غِيرْ هَادَاكْ اللِّي خَبّْرْنَاكُمْ بِيهْ، رَاهْ غَيْكُونْ مْلْعُونْ.</verse>
				<verse number="9">وْكِيفْ ݣْلْنَا مْنْ قْبَلْ، كَنْݣُولْ دَابَا عَاوْتَانِي: إِلَا خَبّْرْكُمْ شِي وَاحْدْ بْإِنْجِيلْ آخُرْ مْنْ غِيرْ هَادَاكْ اللِّي قْبَلْتُوهْ، رَاهْ غَيْكُونْ مْلْعُونْ.</verse>
				<verse number="10">إِيوَا دَابَا، وَاشْ كَنْحَاوْلْ نْرْضِي النَّاسْ وْلَا اللَّهْ؟ وَاشْ كَنْطْلَبْ نْرْضِي النَّاسْ؟ إِلَا كْنْتْ بَاقِي كَنْرْضِي النَّاسْ، رَانِي مَاشِي خْدَّامْ دْيَالْ الْمَسِيحْ.</verse>
				<verse number="11">وْبْغِيتْكُمْ تْعَرْفُو آ الْخُوتْ بْلِّي الْإِنْجِيلْ اللِّي خَبّْرْتْكُمْ بِيهْ مَا جَاشْ مْنْ عَنْدْ النَّاسْ،</verse>
				<verse number="12">وْلَا وْصَلْنِي مْنْ شِي حَدّْ وْلَا تْعَلّْمْتُه، وَلَكِنْ يَسُوعْ الْمَسِيحْ هُوَ اللِّي بَيّْنُه لِيَّ.</verse>
				<verse number="13">وْرَاكُمْ سْمَعْتُو عْلَى التَّعَامُلْ دْيَالِي مْنْ قْبَلْ مْلِّي كْنْتْ كَنْتْبَعْ الدِّينْ دْيَالْ لِيهُودْ، رَاهْ كْنْتْ كَنْتّْعَدَّى بْلَا قْيَاسْ عْلَى كْنِيسْةْ اللَّهْ وْكَنْشَتّْتْهَا،</verse>
				<verse number="14">وْكْنْتْ فْالدِّينْ دْيَالْ لِيهُودْ حْسَنْ مْنْ بْزَّافْ دْ لِيهُودْ اللِّي قْدِّي فْالْعْمَرْ، وْكْنْتْ كَنْغِيرْ كْتَرْ مْنّْهُمْ عْلَى الْعَادَاتْ دْيَالْ جْدُودِي.</verse>
				<verse number="15">وَلَكِنْ رَاهْ اللَّهْ خْتَارْنِي وْأَنَا فْكَرْشْ مِّي وْبْالنِّعْمَة دْيَالُه عَيّْطْ لِيَّ، وْمْلِّي بْغَا</verse>
				<verse number="16">يْبَيّْنْ لِيَّ الْوَلْدْ دْيَالُه بَاشْ نْخَبّْرْ الشّْعُوبْ اللِّي مَاشِي يْهُودْ بْالْبْشَارَة، رَاهْ مَا طْلَبْتْ الشّْوَارْ مْنْ حْتَّى وَاحْدْ،</verse>
				<verse number="17">وْمَا طْلَعْتْشْ لْأُورْشَلِيمْ عَنْدْ الرُّسُلْ اللِّي كَانُو قْبَلْ مْنِّي، وَلَكِنْ مْشِيتْ لْبْلَادْ الْعْرَبْ وْمْنْ بَعْدْ رْجَعْتْ لْدِمَشْقْ.</verse>
				<verse number="18">وْمْنْ بَعْدْ تْلْتْ سْنِينْ، طْلَعْتْ لْأُورْشَلِيمْ بَاشْ نْتّْعَارْفْ مْعَ صَفَا، وْبْقِيتْ عَنْدُه خْمْسْطَاشْرْ يُومْ،</verse>
				<verse number="19">وَلَكِنْ مَا شْفْتْ حْتَّى رَسُولْ آخُرْ مْنْ غِيرْ يَعْقُوبْ خُو الرَّبّْ.</verse>
				<verse number="20">وْهَادْ الْكْلَامْ اللِّي كَنْكَتْبُه لِيكُمْ كَنْݣُولُه قُدَّامْ اللَّهْ، وْمَا كَنْكْدَبْشْ.</verse>
				<verse number="21">وْمْنْ بَعْدْ مْشِيتْ لْمَنْطَقَةْ سُورِيَا وْكِيلِيكِيَّة،</verse>
				<verse number="22">وَلَكِنْ وْجْهِي مَا كَانْشْ مْعْرُوفْ فْكْنَايْسْ الْمَسِيحْ اللِّي فْبْلَادْ الْيَهُودِيَّة،</verse>
				<verse number="23">وْكَانُو غِيرْ كَيْسَمْعُو: «رَاهْ الرَّاجْلْ اللِّي كَانْ كَيْتّْعَدَّى عْلِينَا وْلَّى دَابَا كَيْخَبّْرْ بْالْإِيمَانْ اللِّي كَانْ كَيْخَرّْبُه مْنْ قْبَلْ»</verse>
				<verse number="24">وْكَانُو كَيْعْطِيوْ الْعَزّْ لْلَّهْ بْسْبَابِي.</verse>
			</chapter>
			<chapter number="2">
				<verse number="1">الْفَصْلْ التَّانِي وْمْنْ بَعْدْ رْبَعْطَاشْرْ عَامْ، طْلَعْتْ عَاوْتَانِي لْأُورْشَلِيمْ مْعَ بَرْنَابَا، وْدِّيتْ مْعَايَ تِيطُسْ حْتَّى هُوَ.</verse>
				<verse number="2">طْلَعْتْ لْأُورْشَلِيمْ عْلَى وْدّْ الرُّؤْيَا اللِّي شْفْتْ، وْتْلَاقِيتْ مْعَ شِي وْحْدِينْ كَيْحَسْبُو رْيُوسْهُمْ مْسْؤُولِينْ، وْتّْكَلّْمْتْ لِيهُمْ عْلَى الْإِنْجِيلْ اللِّي كَنْخَبّْرْ بِيهْ الشّْعُوبْ اللِّي مَاشِي يْهُودْ، بَاشْ مَا تْكُونْشْ الْخْدْمَة اللِّي دْرْتْهَا وْاللِّي كَنْدِيرْهَا دَابَا بْلَا فَايْدَة.</verse>
				<verse number="3">وْتِيطُسْ اللِّي كَانْ مْعَايَ وْاللِّي هُوَ يُونَانِي، حْتَّى وَاحْدْ مَا بَزّْزْ عْلِيهْ بَاشْ يْتّْخَتّْنْ،</verse>
				<verse number="4">وَاخَّا دَخْلُو وَسْطْنَا شِي خُوتْ كْدَّابِينْ بْلَا مَا يْعَرْفْهُمْ حَدّْ بَاشْ يْتْجَسّْسُو عْلَى الْحُرِّيَّة اللِّي عَنْدْنَا فْالْمَسِيحْ يَسُوعْ وْيْرَدُّونَا عْبِيدْ.</verse>
				<verse number="5">وْعَمّْرْنَا مَا طَعْنَاهُمْ وَلَوْ غِيرْ مَرَّة وْحْدَة، بَاشْ كْلَامْ الْحَقّْ دْيَالْ الْإِنْجِيلْ يْبْقَى عَنْدْكُمْ.</verse>
				<verse number="6">وَلَكِنْ هَادُوكْ اللِّي كَيْحَسْبُو رْيُوسْهُمْ مْسْؤُولِينْ، -مَا كَيْهَمّْنِيشْ شْكُونْ هُمَ، حِيتْ اللَّهْ مَا كَيْدِيرْشْ الْوْجْهِيَّاتْ- رَاهُمْ مَا فْرْضُو عْلِيَّ نْدِيرْ حْتَّى حَاجَة،</verse>
				<verse number="7">وْبْالْعَكْسْ، شَافُو بْلِّي اللَّهْ أَمّْنِّي عْلَى الْإِنْجِيلْ بَاشْ نْخَبّْرْ بِيهْ فْوَسْطْ الشّْعُوبْ اللِّي مَا مْخَتّْنِينْشْ، كِمَا أَمّْنْ عْلِيهْ بُطْرُسْ بَاشْ يْخَبّْرْ بِيهْ فْوَسْطْ الشّْعُوبْ اللِّي مْخَتّْنِينْ،</verse>
				<verse number="8">حِيتْ اللَّهْ اللِّي دَارْ بُطْرُسْ يْخَبّْرْ بِينْ الشّْعُوبْ اللِّي مْخَتّْنِينْ، هُوَ اللِّي دَارْنِي أَنَا نْخَبّْرْ بِينْ الشّْعُوبْ اللِّي مَاشِي يْهُودْ،</verse>
				<verse number="9">وْمْلِّي عْرَفْ يَعْقُوبْ وْصَفَا وْيُوحَنَّا، اللِّي كَانُو كَيْعْتَبْرُوهُمْ النَّاسْ الرّْكَايْزْ دْ الْكْنِيسَة، بْلِّي اللَّهْ نْعَمْ عْلِيَّ بْهَادْ الْخْدْمَة، سَلّْمُو عْلِيَّ وْعْلَى بَرْنَابَا بْيْدّْهُمْ لِيمْنَى، وْهَادِي عَلَامَة دْ الْاتِّفَاقْ دْيَالْهُمْ مْعَانَا، بَاشْ حْنَا نْخَبّْرُو بْالْإِنْجِيلْ بِينْ الشّْعُوبْ اللِّي مَاشِي يْهُودْ، وْهُمَ يْخَبّْرُو بِينْ الشّْعُوبْ اللِّي مْخَتّْنِينْ.</verse>
				<verse number="10">وْطْلْبُو مْنَّا حَاجَة وَحْدَة، هِيَ نْتّْفَكّْرُو الْفُقَرَا، وْدِيمَا كَانْ عْلَى قَلْبِي نْدِيرْ هَادْ الْخْدْمَة.</verse>
				<verse number="11">وَلَكِنْ مْلِّي جَا صَفَا مْنْ أَنْطَاكْيَة، وَاجْهْتُه قُدَّامْ النَّاسْ كَامْلِينْ عْلَاحْقَّاشْ مَا كَانْشْ عْلَى حَقّْ.</verse>
				<verse number="12">حِيتْ قْبَلْ مَا يْجِيوْ شِي رْجَالْ مْنْ عَنْدْ يَعْقُوبْ، كَانْ صَفَا كَيَاكُلْ مْعَ الْمُومْنِينْ اللِّي مَاشِي يْهُودْ، وَلَكِنْ مْلِّي جَاوْ هَادْ الرّْجَالْ رْجَعْ لْلُّورْ وْعْزَلْ رَاسُه، حِيتْ خَافْ مْنْ الْخُوتْ اللِّي كَيْطَالْبُو بْالْخْتَانَة.</verse>
				<verse number="13">وْحْتَّى الْخُوتْ لْخْرِينْ اللِّي مْنْ لِيهُودْ دَارُو بْحَالُه، وْبَرْنَابَا بْرَاسُه تّْغَرّْ بْالنِّفَاقْ دْيَالْهُمْ.</verse>
				<verse number="14">وْمْلِّي شْفْتْهُمْ مَا غَادْيِينْشْ فْالطّْرِيقْ الصّْحِيحَة عْلَى حْسَابْ الْحَقّْ دْيَالْ الْإِنْجِيلْ، ݣْلْتْ لْصَفَا قُدَّامْ كُلّْشِي: «إِلَا نْتَ يْهُودِي وْكَتْعِيشْ بْحَالْ الشّْعُوبْ اللِّي مَاشِي يْهُودْ، وْمَاشِي بْحَالْ لِيهُودْ، كِيفَاشْ بْغِيتِي تْرَدّْ الشّْعُوبْ اللِّي مَاشِي يْهُودْ يْعِيشُو بْحَالْ لِيهُودْ؟».</verse>
				<verse number="15">رَاهْ أَصْلْنَا يْهُودْ، وْمَاشِي مُدْنِبِينْ مْنْ الشّْعُوبْ اللِّي مَاشِي يْهُودْ.</verse>
				<verse number="16">وَاخَّا هَكَّاكْ كَنْعَرْفُو بْلِّي بْنَادْمْ كَيْوَلِّي بَارِي، مَاشِي بْأَعْمَالْ الشّْرَعْ وَلَكِنْ بْالْإِيمَانْ بْيَسُوعْ الْمَسِيحْ، وْحْتَّى حْنَا آمْنَّا بْالْمَسِيحْ يَسُوعْ بَاشْ نْوَلِّيوْ مْتَّاقْيِينْ اللَّهْ بْسْبَابْ الْإِيمَانْ دْيَالْنَا بْالْمَسِيحْ، وْمَاشِي بْأَعْمَالْ الشّْرَعْ، حِيتْ مَا يْمْكَنْ لْحْتَّى وَاحْدْ يْوَلِّي بَارِي بْأَعْمَالْ الشّْرَعْ.</verse>
				<verse number="17">وْإِلَا حَاوْلْنَا نْوَلِّيوْ بَارْيِينْ بْالْمَسِيحْ، كَنْلْقَاوْ رْيُوسْنَا مُدْنِبِينْ. إِيوَا وَاشْ هَادْشِّي كَيْعْنِي بْلِّي الْمَسِيحْ كَيْشَجّْعْ عْلَى الدّْنُوبْ؟ حَاشَا!</verse>
				<verse number="18">رَاهْ إِلَا رْجَعْتْ بَاشْ نْبْنِي مْنْ جْدِيدْ دَاكْشِّي اللِّي رَيّْبْتُه، غَنْتْبَتْ عْلَى رَاسِي بْلِّي دْنَبْتْ،</verse>
				<verse number="19">حِيتْ بْسْبَابْ الشّْرَعْ مْتّْ مْنْ جِهْةْ الشّْرَعْ بَاشْ نْعِيشْ لْلَّهْ. مْعَ الْمَسِيحْ تّْصْلَبْتْ.</verse>
				<verse number="20">مَاشِي أَنَا اللِّي كَنْعِيشْ دَابَا، وَلَكِنْ الْمَسِيحْ هُوَ اللِّي كَيْعِيشْ فِيَّ. وْالْحَيَاةْ اللِّي كَنْعِيشْهَا دَابَا فْالدَّاتْ، كَنْعِيشْهَا فْالْإِيمَانْ بْوَلْدْ اللَّهْ اللِّي كَيْبْغِينِي وْعْطَى حْيَاتُه عْلَى وْدِّي.</verse>
				<verse number="21">رَانِي مَا بْغِيتْشْ نْرَدّْ النِّعْمَة دْ اللَّهْ بَاطْلَة، حِيتْ إِلَا كْنَّا مْتَّاقْيِينْ اللَّهْ بْأَعْمَالْ الشّْرَعْ، رَاهْ مُوتْ الْمَسِيحْ مَا عَنْدْهَا فَايْدَة.</verse>
			</chapter>
			<chapter number="3">
				<verse number="1">الْفَصْلْ التَّالْتْ آ هَادْ النَّاسْ دْ غَلَاطِيَّة الْحْمَّاقْ! شْكُونْ اللِّي سْحَرْكُمْ بْكْلَامُه بَعْدْمَا بَيّْنَّا قُدَّامْ عِينِيكُمْ كِيفَاشْ تّْصْلَبْ يَسُوعْ الْمَسِيحْ؟</verse>
				<verse number="2">بْغِيتْ نْعْرَفْ مْنّْكُمْ غِيرْ حَاجَة وَحْدَة، وَاشْ بْأَعْمَالْ الشّْرَعْ خْدِيتُو رُوحْ اللَّهْ وْلَا بْالْإِيمَانْ اللِّي سْمَعْتُو عْلِيهْ؟</verse>
				<verse number="3">وَاشْ نْتُمَ حْمَّاقْ حْتَّى لْهَادْ الدَّرَجَة؟ وَاشْ بْغِيتُو تْكَمّْلُو دَابَا بْجَهْدْكُمْ بَعْدْمَا بْدِيتُو بْرُوحْ اللَّهْ؟</verse>
				<verse number="4">وَاشْ تّْعَدّْبْتُو فْهَادْشِّي كُلُّه بْلَا فَايْدَة إِلَا كَانْ بْالصَّحْ بْلَا فَايْدَة؟</verse>
				<verse number="5">وَاشْ اللَّهْ اللِّي كَيْعْطِيكُمْ الرُّوحْ الْقُدُسْ وْكَيْدِيرْ الْمُعْجِزَاتْ فْوَسْطْكُمْ كَيْدِيرْ هَادْشِّي حِيتْ كَتْدِيرُو بْالشّْرَعْ، وْلَا حِيتْ سْمَعْتُو الْإِنْجِيلْ وْآمْنْتُو بِيهْ؟</verse>
				<verse number="6">وْكِيفْ مْكْتُوبْ فْكْتَابْ اللَّهْ: «آمْنْ إِبْرَاهِيمْ بْاللَّهْ وْعْلِيهَا تّْحْسَبْ مْتَّاقِي اللَّهْ».</verse>
				<verse number="7">إِيوَا خَاصّْكُمْ تْعَرْفُو بْلِّي الْمُومْنِينْ هُمَ وْلَادْ إِبْرَاهِيمْ الْحْقِيقِيِّينْ.</verse>
				<verse number="8">وْرَاهْ كْتَابْ اللَّهْ تّْنَبّْأْ مْنْ اللّْوّْلْ بْلِّي اللَّهْ بْالْإِيمَانْ كَيْرَدّْ الشّْعُوبْ اللِّي مَاشِي يْهُودْ مْتَّاقْيِينْ قُدَّامُه. عْلِيهَا خَبّْرْ إِبْرَاهِيمْ مْنْ قْبَلْ بْالْبْشَارَة وْݣَالْ لِيهْ: «بْسْبَابْكْ غَيْتّْبَارْكُو شْعُوبْ الْأَرْضْ كُلّْهُمْ».</verse>
				<verse number="9">وْهَكَّا، رَاهْ ݣَاعْ اللِّي كَيْآمْنُو كَيْبَارْكْهُمْ اللَّهْ كِيفْمَا بَارْكْ إِبْرَاهِيمْ اللِّي آمْنْ.</verse>
				<verse number="10">حِيتْ ݣَاعْ اللِّي كَيْعَوّْلُو عْلَى أَعْمَالْ الشّْرَعْ رَاهُمْ مْلْعُونِينْ، عْلَاحْقَّاشْ مْكْتُوبْ فْكْتَابْ اللَّهْ: «اللِّي مَا كَيْدِيرْشْ بْݣَاعْ دَاكْشِّي اللِّي مْكْتُوبْ فْكْتَابْ الشّْرَعْ رَاهْ مْلْعُونْ!».</verse>
				<verse number="11">وْبَايْنْ بْلِّي حْتَّى وَاحْدْ مَا كَيْوَلِّي مْتَّاقِي فْنَضَرْ اللَّهْ بْالشّْرَعْ، عْلَاحْقَّاشْ كْتَابْ اللَّهْ كَيْݣُولْ: «بْنَادْمْ اللِّي مْتَّاقِي اللَّهْ رَاهْ بْالْإِيمَانْ غَيْعِيشْ»،</verse>
				<verse number="12">وْالشّْرَعْ مَا مْبْنِيشْ عْلَى الْإِيمَانْ، وَلَكِنْ: «اللِّي كَيْدِيرْ بْوْصِيَّاتْ الشّْرَعْ غَيْعِيشْ».</verse>
				<verse number="13">وْالْمَسِيحْ حَرّْرْنَا مْنْ اللَّعْنَة دْ الشّْرَعْ وْوْلَّى هُوَ مْلْعُونْ بْسْبَابْنَا، عْلَاحْقَّاشْ كْتَابْ اللَّهْ كَيْݣُولْ: «مْلْعُونْ اللِّي تّْعَلّْقْ عْلَى خَشْبَة».</verse>
				<verse number="14">وْهَادْشِّي جْرَا بَاشْ بْالْمَسِيحْ يَسُوعْ تّْعْطَى الْبَرَكَة اللِّي وْعَدْ بِيهَا اللَّهْ إِبْرَاهِيمْ لْلشّْعُوبْ اللِّي مَاشِي يْهُودْ، وْبْالْإِيمَانْ نَاخْدُو الرُّوحْ اللِّي وْعَدْ بِيهْ اللَّهْ.</verse>
				<verse number="15">آ الْخُوتْ، رَانِي كَنْتّْكَلّْمْ عْلَى حْسَابْ الْمَنْطِقْ دْيَالْ بْنَادْمْ، رَاهْ حْتَّى حَدّْ مَا يْقْدَرْ يْلْغِي شِي عَهْدْ وْلَا يْزِيدْ عْلِيهْ إِلَا مْشَى حْتَّى دَارُه.</verse>
				<verse number="16">وْهَكَّا عْطَى اللَّهْ الْوَعْدْ دْيَالُه لْإِبْرَاهِيمْ وْالتّْرِّيكَة دْيَالُه، وْاللَّهْ مَا ݣَالْشْ: «لْلتّْرِّيكَاتْ دْيَاوْلْكْ» وَلَكِنْ ݣَالْ: «لْتْرِّيكْتْكْ» اللِّي كَيْعْنِي بِيهَا وَاحْدْ، هُوَ الْمَسِيحْ.</verse>
				<verse number="17">وْهَا اللِّي بْغِيتْ نْݣُولْ: الشّْرَعْ اللِّي جَا مْنْ بَعْدْ رْبَعْمِيَة وْتْلَاتِينْ عَامْ، مَا كَيْلْغِيشْ وْمَا كَيْمْحِيشْ الْعَهْدْ اللِّي وَاعْدْ بِيهْ اللَّهْ.</verse>
				<verse number="18">حِيتْ إِلَا كْنَّا كَنَاخْدُو هَادْ الْوَرْتْ بْسْبَابْ الشّْرَعْ، رَاهْ دَاكْشِّي اللِّي وَاعْدْ بِيهْ اللَّهْ مَا عَنْدُه حْتَّى فَايْدَة، وَلَكِنْ اللَّهْ رَاهْ وَاعْدْ إِبْرَاهِيمْ بْالْوَرْتْ وْعْطَاهْ لِيهْ.</verse>
				<verse number="19">إِيوَا عْلَاشْ جَا الشّْرَعْ؟ رَاهْ جَا بَاشْ يْبَيّْنْ الدّْنُوبْ حْتَّى تْجِي التّْرِّيكَة اللِّي وَاعْدْ بِيهَا اللَّهْ، وْبَيّْنُو الْمَلَايْكَة هَادْ الشّْرَعْ عْلَى يْدّْ وَاحْدْ الْوَسِيطْ.</verse>
				<verse number="20">إِلَا كَانْ الْوَعْدْ مْنْ جِهَة وَحْدَة مَا كَايْنْ عْلَاشْ يْكُونْ شِي وَسِيطْ، وْاللِّي وَاعْدْ هْنَا هُوَ اللَّهْ بُوحْدُه.</verse>
				<verse number="21">إِيوَا وَاشْ الشّْرَعْ ضْدّْ دَاكْشِّي اللِّي وَاعْدْ بِيهْ اللَّهْ؟ حَاشَا، حِيتْ كُونْ كَانْ الشّْرَعْ قَادْرْ يْعْطِي الْحَيَاةْ الْحْقِيقِيَّة لْلنَّاسْ، كُونْ وْلَّاوْ النَّاسْ مْتَّاقْيِينْ قُدَّامْ اللَّهْ بْأَعْمَالْ الشّْرَعْ.</verse>
				<verse number="22">وَلَكِنْ كْتَابْ اللَّهْ كَيْبَيّْنْ بْلِّي الدّْنْيَا كُلّْهَا كَتْعِيشْ تَحْتْ الْقُوَّة دْيَالْ الدّْنُوبْ، وْدَاكْشِّي اللِّي وَاعْدْ بِيهْ اللَّهْ كَيْتّْعْطَى لْلْمُومْنِينْ حِيتْ كَيْآمْنُو بْيَسُوعْ الْمَسِيحْ.</verse>
				<verse number="23">وْرَاهْ قْبَلْ مَا يْجِي الْإِيمَانْ، كْنَّا مْسْجُونِينْ بْالشّْرَعْ، وْمَا كَانْتْشْ عَنْدْنَا الْحُرِّيَّة حْتَّى بَيّْنْ لِينَا اللَّهْ هَادْ الْإِيمَانْ.</verse>
				<verse number="24">وْهَكَّا تْكَلّْفْ بِينَا الشّْرَعْ حْتَّى جَا الْمَسِيحْ بَاشْ نْوَلِّيوْ مْتَّاقْيِينْ فْنَضَرْ اللَّهْ بْالْإِيمَانْ.</verse>
				<verse number="25">وَلَكِنْ مْلِّي آمْنَّا بْيَسُوعْ الْمَسِيحْ وْلِّينَا مْعْفِيِّينْ مْنْ الشّْرَعْ.</verse>
				<verse number="26">وْرَاكُمْ كُلّْكُمْ وْلَادْ اللَّهْ حِيتْ كَتْآمْنُو بْالْمَسِيحْ يَسُوعْ.</verse>
				<verse number="27">إِيِّهْ، نْتُمَ كُلّْكُمْ اللِّي تْعَمّْدْتُو فْالْمَسِيحْ رَاكُمْ لْبَسْتُو الْمَسِيحْ،</verse>
				<verse number="28">وْمَا كَايْنْ حْتَّى فَرْقْ بِينْ يْهُودِي وْيُونَانِي، بِينْ الْعَبْدْ وْالْحُرّْ، بِينْ الرَّاجْلْ وْالْمْرَاة، كُلّْكُمْ وَاحْدْ فْالْمَسِيحْ يَسُوعْ.</verse>
				<verse number="29">إِيوَا إِلَا نْتُمَ فْالْمَسِيحْ، رَاكُمْ مْنْ تْرِّيكْةْ إِبْرَاهِيمْ، وْرَاهْ عَنْدْكُمْ الْحَقّْ فْدَاكْشِّي اللِّي وَاعْدْ بِيهْ اللَّهْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ كَنْعْنِي بْهَادْ الْكْلَامْ، بْلِّي إِلَا كَانْ الْوَلْدْ اللِّي غَيَاخُدْ الْوَرْتْ بَاقِي صْغِيرْ، رَاهْ هُوَ مَاشِي حْسَنْ مْنْ الْعَبْدْ وَاخَّا يْكُونْ هُوَ مُولْ الْوَرْتْ كُلُّه،</verse>
				<verse number="2">حِيتْ رَاهْ تَحْتْ حْكَامْ النَّاسْ اللِّي مْسْؤُولِينْ عْلِيهْ وْاللِّي مْكَلّْفِينْ بِيهْ حْتَّى يْجِي الْوَقْتْ اللِّي وْصَّى بِيهْ بَّاهْ.</verse>
				<verse number="3">وْحْتَّى حْنَا بْحَالْ هَكَّا، مْلِّي كْنَّا دْرَارِي صْغَارْ، كْنَّا عْبِيدْ لْلْقُوَّاتْ دْيَالْ الشَّرّْ.</verse>
				<verse number="4">وَلَكِنْ مْلِّي وْصَلْ الْوَقْتْ الْمُنَاسِبْ، صِيفْطْ اللَّهْ الْوَلْدْ دْيَالُه اللِّي تّْوْلَدْ مْنْ مْرَاة، وْتّْوْلَدْ تَحْتْ الشّْرَعْ،</verse>
				<verse number="5">بَاشْ يْنَجِّي النَّاسْ اللِّي كَيْعِيشُو تَحْتْ الشّْرَعْ وْنْوَلِّيوْ وْلَادْ اللَّهْ.</verse>
				<verse number="6">وْعْلَاحْقَّاشْ نْتُمَ وْلَادْ اللَّهْ، صِيفْطْ اللَّهْ الرُّوحْ دْ الْوَلْدْ دْيَالُه لْقْلُوبْكُمْ، كَيْغَوّْتْ وْكَيْݣُولْ: «آ بَّا! آ الْآبْ!».</verse>
				<verse number="7">عْلِيهَا رَاكْ مَا بْقِيتِيشْ عَبْدْ وَلَكِنْ وْلِّيتِي وَلْدْ اللَّهْ، وْإِلَا نْتَ وَلْدُه، رَاهْ اللَّهْ غَيْعْطِيكْ الْحَقّْ فْالْوَرْتْ دْيَالُه.</verse>
				<verse number="8">مْنْ قْبَلْ، كْنْتُو مَا كَتْعَرْفُوشْ اللَّهْ وْكْنْتُو عْبِيدْ لْلْأَصْنَامْ اللِّي مَا هُمَاشْ إِلَاهَاتْ.</verse>
				<verse number="9">وَلَكِنْ دَابَا مْلِّي وْلِّيتُو كَتْعَرْفُو اللَّهْ، وْفْالْحَقِيقَة رَاهْ هُوَ اللِّي عْرَفْكُمْ، كِيفَاشْ تْقَدْرُو تْرْجْعُو عَاوْتَانِي لْلْحْوَايْجْ اللِّي ضْعَافْ وْبْلَا قِيمَة، وْبْغِيتُو تْكُونُو عْبِيدْ لِيهُمْ كِيفْ كْنْتُو مْنْ قْبَلْ؟</verse>
				<verse number="10">نْتُمَ كَيْهَمُّوكُمْ شِي يَّامَاتْ وْشِي شْهُورْ وْشِي وْقَاتْ وْشِي سْنِينْ وْكَتْحْتَافْلُو بِيهُمْ!</verse>
				<verse number="11">رَانِي خَايْفْ عْلِيكُمْ لَنْكُونْ ضْرَبْتْ تَمَارَة عْلَى وْدّْكُمْ بْلَا فَايْدَة!</verse>
				<verse number="12">آ الْخُوتْ، كَنْطْلَبْ مْنّْكُمْ تْوَلِّيوْ بْحَالِي عْلَاحْقَّاشْ حْتَّى أَنَا وْلِّيتْ بْحَالْكُمْ، وْحْتَّى وَاحْدْ مْنّْكُمْ مَا ضْلَمْنِي.</verse>
				<verse number="13">وْرَاكُمْ كَتْعَرْفُو بْلِّي بْسْبَابْ الْمَرْضْ دْيَالِي خَبّْرْتْكُمْ بْالْإِنْجِيلْ فْاللّْوّْلْ،</verse>
				<verse number="14">وْوَاخَّا قَاسِيتُو بْسْبَابْ الْمَرْضْ دْيَالِي، مَا حْتَقْرْتُونِيشْ وْمَا كْرَهْتُونِيشْ، وَلَكِنْ قْبَلْتُو عْلِيَّ بْحَالْ إِلَا أَنَا مَلَاكْ دْيَالْ اللَّهْ، وْبْحَالْ إِلَا أَنَا هُوَ الْمَسِيحْ يَسُوعْ.</verse>
				<verse number="15">إِيوَا فِينْ هِيَ هَادْ الْفَرْحَة دْيَالْكُمْ؟ رَانِي كَنْشْهَدْ لِيكُمْ بْلِّي كُونْ كْنْتُو قَادْرِينْ تْݣَلْعُو عِينِيكُمْ، كُونْ ݣْلَعْتُوهُمْ وْعْطِيتُوهُمْ لِيَّ.</verse>
				<verse number="16">وَاشْ دَابَا وْلِّيتْ عْدُو دْيَالْكُمْ حِيتْ كَنْݣُولْ لِيكُمْ الْحَقّْ؟</verse>
				<verse number="17">رَاهْ هَادْ النَّاسْ اللِّي كَيْدِّيوْهَا فِيكُمْ مَاشِي مْعْقُولِينْ، وَلَكِنْ كَيْبْغِيوْ يْبَعّْدُوكُمْ عْلِيَّ بَاشْ تْدِّيوْهَا فِيهُمْ.</verse>
				<verse number="18">رَاهْ مْزْيَانْ إِلَا كَانُو كَيْدِّيوْهَا فِيكُمْ فْكُلّْ وَقْتْ وْمَاشِي غِيرْ فْالْوَقْتْ فَاشْ كَنْكُونْ مْعَاكُمْ.</verse>
				<verse number="19">آ وْلِيدَاتِي، رَانِي كَنْتْعَدّْبْ عْلَى وْدّْكُمْ مْنْ جْدِيدْ كِيفْ كَتْوَجّْعْ الْمْرَاة اللِّي كَتْوْلَدْ، حْتَّى تْوَلِّيوْ بْحَالْ الْمَسِيحْ،</verse>
				<verse number="20">تْمَنِّيتْ نْكُونْ مْعَاكُمْ دَابَا وْنْهْضَرْ مْعَاكُمْ بْشْكَلْ آخُرْ، عْلَاحْقَّاشْ رَانِي حَايْرْ مْنْ جِهْتْكُمْ.</verse>
				<verse number="21">ݣُولُو لِيَّ، نْتُمَ اللِّي بْغِيتُو تْكُونُو تَحْتْ الشّْرَعْ، وَاشْ مَا كَتْسَمْعُوشْ أَشْنُو كَيْݣُولْ الشّْرَعْ؟</verse>
				<verse number="22">رَاهْ مْكْتُوبْ فْالشّْرَعْ: إِبْرَاهِيمْ كَانُو عَنْدُه جُوجْ وْلَادْ، وَاحْدْ مْعَ الْخْدَّامَة دْيَالُه وْلَاخُرْ مْعَ مْرَاتُه الْحُرَّة.</verse>
				<verse number="23">وَلْدْ الْخْدَّامَة تّْوْلَدْ عْلَى حْسَابْ الدَّاتْ، أَمَّا وَلْدْ الْحُرَّة رَاهْ تّْوْلَدْ عْلَى حْسَابْ الْوَعْدْ دْيَالْ اللَّهْ.</verse>
				<verse number="24">وْهَادْشِّي كُلُّه عَنْدُه مْعْنَى، الْعْيَالَاتْ بْجُوجْ كَيْعْنِيوْ جُوجْ دْ الْعُهُودْ، الْعَهْدْ اللّْوّْلْ كَيْجِي مْنْ جْبَلْ سِينَاءْ، هَادْ الْعَهْدْ كَيْعْطِي وْلَادْ كَيْوَلِّيوْ عْبِيدْ، وْهَادْ الْعَهْدْ رَاهْ هُوَ هَاجَرْ،</verse>
				<verse number="25">حِيتْ جْبَلْ سِينَاءْ كَايْنْ فْبْلَادْ الْعْرَبْ، وْهَاجَرْ كَتْرْمَزْ لْأُورْشَلِيمْ دْيَالْ دَابَا، حِيتْ أُورْشَلِيمْ هِيَ وْوْلَادْهَا عْبِيدْ.</verse>
				<verse number="26">أَمَّا الْعَهْدْ التَّانِي، رَاهْ كَيْرْمَزْ لْأُورْشَلِيمْ اللِّي فْالسّْمَا اللِّي هِيَ حُرَّة. وْاللِّي هِيَ مّْنَا،</verse>
				<verse number="27">حِيتْ كْتَابْ اللَّهْ كَيْݣُولْ: «فْرْحِي آ الْعَاݣْرَة اللِّي مَا كَتْوْلَدْشْ. 	غَوّْتِي بْالْفَرْحَة آ اللِّي مَا عْرَفْتِيشْ الْوْجَعْ دْ الْوْلَادَة! حِيتْ الْمْرَاة اللِّي سْمَحْ فِيهَا رَاجْلْهَا غَيْكُونُو عَنْدْهَا وْلَادْ كْتَرْ مْنْ الْمْرَاة اللِّي مْعَ رَاجْلْهَا».</verse>
				<verse number="28">وْنْتُمَ آ الْخُوتْ، رَاكُمْ وْلَادْ الْوَعْدْ بْحَالْ إِسْحَاقْ.</verse>
				<verse number="29">وَلَكِنْ مْنْ قْبَلْ كَانْ الْوَلْدْ اللِّي تّْوْلَدْ عْلَى حْسَابْ الدَّاتْ كَيْتّْعَدَّى عْلَى الْوَلْدْ اللِّي تّْوْلَدْ عْلَى حْسَابْ الرُّوحْ، وْهَادْشِّي رَاهْ كَيْجْرَا حْتَّى فْهَادْ الْوَقْتْ.</verse>
				<verse number="30">وَلَكِنْ آشْ كَيْݣُولْ كْتَابْ اللَّهْ؟ «جْرِّي عْلَى الْخْدَّامَة وْوَلْدْهَا، حِيتْ وَلْدْ الْخْدَّامَة عَمّْرُه مَا غَيْوْرَتْ مْعَ وَلْدْ الْحُرَّة».</verse>
				<verse number="31">وْعْلِيهَا آ الْخُوتْ، رَاهْ حْنَا وْلَادْ الْحُرَّة وْمَاشِي وْلَادْ الْخْدَّامَة.</verse>
			</chapter>
			<chapter number="5">
				<verse number="1">الْفَصْلْ الْخَامْسْ رَاهْ الْمَسِيحْ حَرّْرْنَا بَاشْ نْكُونُو فْالْحَقِيقَة مْحَرّْرِينْ، إِيوَا تْبْتُو فْالْحُرِّيَّة دْيَالْكُمْ وْمَا تْرْجْعُوشْ عَاوْتَانِي تْعِيشُو تَحْتْ التّْقُلْ دْ الْعُبُودِيَّة.</verse>
				<verse number="2">أَنَا بُولُسْ كَنْݣُولْ لِيكُمْ: إِلَا تّْخَتّْنْتُو، رَاهْ الْمَسِيحْ مَا غَيْنْفَعْكُمْ بْوَالُو.</verse>
				<verse number="3">وْكَنْأَكّْدْ لِيكُمْ مَرَّة خْرَى بْلِّي اللِّي تْخَتّْنْ، وَاجْبْ عْلِيهْ يْدِيرْ بْفْرَايْضْ الشّْرَعْ كُلّْهُمْ.</verse>
				<verse number="4">نْتُمَ اللِّي كَتْقَلّْبُو بَاشْ تْوَلِّيوْ بَارْيِينْ بْشْرَعْ مُوسَى، رَاكُمْ قْطَعْتُو الْعَلَاقَة مْعَ الْمَسِيحْ وْتّْحْرَمْتُو مْنْ النِّعْمَة دْيَالْ اللَّهْ.</verse>
				<verse number="5">وَلَكِنْ حْنَا كَنْدِيرُو رْجَانَا فْاللَّهْ، اللِّي غَيْرَدّْنَا مْتَّاقْيِينْ قُدَّامُه بْالْقُدْرَة دْ الرُّوحْ الْقُدُسْ اللِّي كَيْخْدَمْ فِينَا بْالْإِيمَانْ.</verse>
				<verse number="6">حِيتْ فْالْمَسِيحْ يَسُوعْ مَا كَيْهَمّْشْ نْكُونُو مْخَتّْنِينْ وْلَا بْلَا خْتَانَة، وَلَكِنْ اللِّي كَيْهَمّْ هُوَ الْإِيمَانْ اللِّي كَيْخْدَمْ بْالْمْحَبَّة.</verse>
				<verse number="7">رَاهْ كْنْتُو مْنْ قْبَلْ غَادْيِينْ مْزْيَانْ فْإِيمَانْكُمْ، إِيوَا شْكُونْ اللِّي مْنَعْكُمْ بَاشْ مَا تْطِيعُوشْ كْلَامْ الْحَقّْ؟</verse>
				<verse number="8">هَادْشِّي اللِّي تّْغَرِّيتُو بِيهْ رَاهْ مَاشِي مْنْ اللَّهْ اللِّي عَيّْطْ لِيكُمْ تْجِيوْ لْعَنْدُه.</verse>
				<verse number="9">كِيفْ كَيْݣُولْ الْمْتَالْ: «رَاهْ شْوِيَّة دْ الْخْمِيرَة كَتْخَمّْرْ الْعْجِينَة كُلّْهَا».</verse>
				<verse number="10">وْرَانِي كَنْتِيقْ فِيكُمْ فْالرَّبّْ بْلِّي مَا غَادِيشْ يْكُونْ عَنْدْكُمْ شِي رَأْيْ آخُرْ، وْكِمَا كَانْ هَادَاكْ اللِّي كَيْشَوّْشْ عْلِيكُمْ فْإِيمَانْكُمْ، رَاهْ غَيَاخُدْ الْعِقَابْ دْيَالُه.</verse>
				<verse number="11">إِيوَا كُونْ آ الْخُوتْ كْنْتْ بَاقِي كَنْخَبّْرْ بْلِّي الْخْتَانَة وَاجْبَة عْلَى كُلّْ وَاحْدْ، عْلَاشْ بَاقْيِينْ النَّاسْ كَيْتّْعَدَّاوْ عْلِيَّ حْتَّى لْدَابَا؟ حِيتْ الْمُشْكِلْ دْيَالْ الصّْلِيبْ غَيْكُونْ تّْحَيّْدْ.</verse>
				<verse number="12">ݣُولُو لْهَادُوكْ اللِّي كَيْشَوّْشُو عْلِيكُمْ فْإِيمَانْكُمْ مَاشِي غِيرْ يْتّْخَتّْنُو، وَلَكِنْ يْقَطّْعُو دَاتْهُمْ!</verse>
				<verse number="13">آ الْخُوتْ رَاهْ اللَّهْ عَيّْطْ عْلِيكُمْ بَاشْ تْكُونُو مْتْحَرّْرِينْ، إِيوَا مَا تْسْتَغْلُّوشْ الْحُرِّيَّة غِيرْ بَاشْ تْرْضِيوْ الدَّاتْ، وَلَكِنْ خَدْمُو بْعْضِيَّاتْكُمْ بْالْمْحَبَّة.</verse>
				<verse number="14">حِيتْ الشّْرَعْ كُلُّه مْجْمُوعْ فْوْصِيَّة وَحْدَة: «خَاصّْكْ تْبْغِي اللِّي قْرِيبْ لِيكْ كِيفْ كَتْبْغِي رَاسْكْ».</verse>
				<verse number="15">وَلَكِنْ إِلَا كْنْتُو كَتْعَضُّو وْكَتْفَرْسُو بْعْضِيَّاتْكُمْ، رْدُّو بَالْكُمْ لَتْفْنِيوْ بْعْضِيَّاتْكُمْ.</verse>
				<verse number="16">وْعْلِيهَا كَنْݣُولْ لِيكُمْ: عِيشُو بْحَسَبْ الرُّوحْ الْقُدُسْ، وْهَكَّا مَا غَادِيشْ تّْبْعُو الشَّهَوَاتْ دْيَالْ الدَّاتْ.</verse>
				<verse number="17">حِيتْ الدَّاتْ كَتّْشْهَّى ضْدّْ الرُّوحْ الْقُدُسْ وْالرُّوحْ الْقُدُسْ كَيْتّْشْهَّى ضْدّْ الدَّاتْ، وْاللِّي تّْشْهَّاهْ الرُّوحْ الْقُدُسْ مَا كَتّْشْهَّاهْشْ الدَّاتْ، وْكُلّْ وَاحْدْ فِيهُمْ كَيْضَادّْ لَاخُرْ، وْهَكَّا مَا تْقَدْرُوشْ تْدِيرُو اللِّي بْغِيتُو.</verse>
				<verse number="18">وَلَكِنْ إِلَا كْنْتُو كَتْعِيشُو بْحَسَبْ الرُّوحْ الْقُدُسْ، رَاكُمْ مَاشِي تَحْتْ الشّْرَعْ دْيَالْ مُوسَى.</verse>
				<verse number="19">وْأَعْمَالْ الدَّاتْ رَاهَا بَايْنَة: هِيَ الْفْسَادْ، الْأُمُورْ الْمْنْجُوسَة، الزِّنَا،</verse>
				<verse number="20">الْعِبَادَة دْ الْأَصْنَامْ، السّْحُورْ، الْخْصَامْ، الْعْدَاوَة، الْغِيرَة، السَّخْطْ، الْأَنَانِيَة، التَّفْرِقَة، التَّعَصُّبْ،</verse>
				<verse number="21">الْحْسَدْ، السّْكْرَة، التّْعَرْبِيطَة، وْݣَاعْ الْحْوَايْجْ اللِّي بْحَالْ هَادْشِّي، وْرَانِي كَنْعْلَمْكُمْ كِيفْ عْلَمْتْكُمْ مْنْ قْبَلْ وْكَنْݣُولْ لِيكُمْ: اللِّي كَيْدِيرُو هَادْ الْأُمُورْ رَاهُمْ مَا غَيْوَرْتُوشْ مَمْلَكَةْ اللَّهْ.</verse>
				<verse number="22">وَلَكِنْ الْغْلَّة دْيَالْ الرُّوحْ الْقُدُسْ هِيَ: الْمْحَبَّة، الْفَرْحَة، الْهْنَا، الصّْبَرْ، اللّْطَافَة، أَعْمَالْ الْخِيرْ، الْإِيمَانْ،</verse>
				<verse number="23">الضّْرَافَة، الرّْزَانَة. وْحْتَّى شْرَعْ مَا كَيْضَادّْ هَادْ الْأُمُورْ.</verse>
				<verse number="24">وْهَادُوكْ اللِّي هُمَ دْيَالْ الْمَسِيحْ يَسُوعْ رَاهُمْ صْلْبُو الدَّاتْ دْيَالْهُمْ مْعَ الرّْغْبَة وْالشَّهْوَة.</verse>
				<verse number="25">وْإِلَا كْنَّا كَنْعِيشُو بْحَسَبْ الرُّوحْ الْقُدُسْ، خَاصّْنَا نْطِيعُو هَادْ الرُّوحْ،</verse>
				<verse number="26">وْمَا خَاصّْنَاشْ نْكُونُو مْتْكَبّْرِينْ وْلَا نْكَرْهُو بْعْضِيَّاتْنَا، وْلَا نْحَسْدُو بْعْضِيَّاتْنَا.</verse>
			</chapter>
			<chapter number="6">
				<verse number="1">الْفَصْلْ السَّادْسْ آ الْخُوتْ، إِلَا دَارْ شِي وَاحْدْ شِي دَنْبْ، رَاهْ وَاجْبْ عْلِيكُمْ نْتُمَ اللِّي كَتْعِيشُو بْحَسَبْ الرُّوحْ الْقُدُسْ تْرَدُّوهْ لْلطّْرِيقْ بْرُوحْ الضّْرَافَة. وْكُلّْ وَاحْدْ مْنّْكُمْ خَاصُّه يْرَدّْ الْبَالْ بَاشْ مَا يْطِيحْشْ حْتَّى هُوَ فْالتَّجْرِبَة.</verse>
				<verse number="2">هْزُّو الْحْمَلْ عْلَى بْعْضِيَّاتْكُمْ، وْهَكَّا غَتْكَمّْلُو الشّْرَعْ دْيَالْ الْمَسِيحْ.</verse>
				<verse number="3">إِلَا كَانْ شِي وَاحْدْ كَيْحَسّْ بْرَاسُه مُهِمّْ وْهُوَ وَالُو، رَاهْ كَيْخْدَعْ رَاسُه.</verse>
				<verse number="4">وَلَكِنْ وَاجْبْ عْلَى كُلّْ وَاحْدْ يْشُوفْ دَاكْشِّي اللِّي كَيْدِيرْ، وْدِيكْ السَّاعَة يْقْدَرْ يْفْتَخْرْ بْرَاسُه، بْلَا مَا يْقَارْنُه مْعَ لْخْرِينْ،</verse>
				<verse number="5">حِيتْ كُلّْ وَاحْدْ غَيْهَزّْ الْحْمَلْ دْيَالُه.</verse>
				<verse number="6">وْاللِّي كَيْتّْعَلّْمْ كْلَامْ اللَّهْ، خَاصُّه يْشَارْكْ ݣَاعْ الْخِيرْ اللِّي عَنْدُه مْعَ الْمُعَلِّمْ دْيَالُه.</verse>
				<verse number="7">مَا تْخَدْعُوشْ رَاسْكُمْ حِيتْ اللَّهْ مَا كَتْخْفَى عْلِيهْ حْتَّى حَاجَة. وْرَاهْ دَاكْشِّي اللِّي كَيْزْرْعُه بْنَادْمْ كَيْحَصْدُه،</verse>
				<verse number="8">حِيتْ اللِّي كَيْزْرَعْ دَاكْشِّي اللِّي كَتْبْغِيهْ الدَّاتْ دْيَالُه، غَيْحْصَدْ دَاكْشِّي اللِّي كَتْبْغِيهْ هَادْ الدَّاتْ، اللِّي هُوَ الْهْلَاكْ. وْاللِّي كَيْزْرَعْ دَاكْشِّي اللِّي كَيْبْغِيهْ الرُّوحْ الْقُدُسْ، غَيْحْصَدْ دَاكْشِّي اللِّي كَيْبْغِيهْ هَادْ الرُّوحْ، اللِّي هُوَ الْحَيَاةْ الدَّايْمَة.</verse>
				<verse number="9">وْهَكَّا خَاصّْنَا نْدِيرُو الْخِيرْ بْلَا مَا نْفَشْلُو، حِيتْ إِلَا بْقِينَا كَنْدِيرُوهْ بْلَا مَا نْعْيَاوْ غَنْحَصْدُو فْالْوَقْتْ دْيَالُه.</verse>
				<verse number="10">وْمَا حَدّْ عَنْدْنَا الْوْجْبَة خَاصّْنَا نْدِيرُو الْخِيرْ مْعَ النَّاسْ كَامْلِينْ وْبْالْخُصُوصْ مْعَ الْخُوتْ الْمُومْنِينْ.</verse>
				<verse number="11">شُوفُو شْحَالْ كْبِيرَة الْكْتْبَة اللِّي كْتَبْتْهَا لِيكُمْ بْيْدِّي!</verse>
				<verse number="12">رَاهْ هَادُوكْ اللِّي كَيْلَزّْمُو عْلِيكُمْ بَاشْ تْتْخَتّْنُو، كَيْبْغِيوْ غِيرْ يْبَانُو وْيْكُونُو مْقْبُولِينْ قُدَّامْ النَّاسْ، وْكَيْدِيرُو هَادْ الْأُمُورْ بَاشْ النَّاسْ مَا يْتّْعَدَّاوْشْ عْلِيهُمْ بْسْبَابْ الصّْلِيبْ دْ الْمَسِيحْ.</verse>
				<verse number="13">حِيتْ هَادُوكْ اللِّي مْخَتّْنِينْ بْرَاسْهُمْ مَا كَيْدِيرُوشْ بْفْرَايْضْ الشّْرَعْ، وَلَكِنْ رَاهُمَ بْغَاوْكُمْ تْتْخَتّْنُو بَاشْ يْفْتَخْرُو حِيتْ دْرْتُو بْكْلَامْهُمْ.</verse>
				<verse number="14">أَمَّا مْنْ جِهْتِي أَنَا، رَاهْ مَا غَنْفْتَخْرْ غِيرْ بْالصّْلِيبْ دْيَالْ رَبّْنَا يَسُوعْ الْمَسِيحْ، اللِّي بِيهْ تّْصَلْبَاتْ الدّْنْيَا مْنْ جِهْتِي وْتّْصْلَبْتْ حْتَّى أَنَا مْنْ جِهْةْ الدّْنْيَا.</verse>
				<verse number="15">عْلَاحْقَّاشْ مَاشِي مُهِمّْ يْكُونْ الْوَاحْدْ مْخَتّْنْ وْلَا مَا مْخَتّْنْشْ، وَلَكِنْ الْمُهِمّْ هُوَ يْتّْخْلَقْ الْوَاحْدْ مْنْ جْدِيدْ فْاللَّهْ.</verse>
				<verse number="16">وْيْكُونْ الْهْنَا وْالرَّحْمَة لْݣَاعْ النَّاسْ اللِّي كَيْدِيرُو بْهَادْ الْكْلَامْ وْلْإِسْرَائِيلْ شَعْبْ اللَّهْ.</verse>
				<verse number="17">رَاهْ مْنْ دَابَا، مَا خَاصّْ حْتَّى وَاحْدْ مْنّْكُمْ يْقَلّْقْنِي فْرَاحْتِي، حِيتْ عَنْدِي فْالدَّاتْ دْيَالِي عَلَامَاتْ كَتْبَيّْنْ بْلِّي أَنَا دْيَالْ يَسُوعْ.</verse>
				<verse number="18">النِّعْمَة دْيَالْ رَبّْنَا يَسُوعْ الْمَسِيحْ تْكُونْ مْعَ رُوحْكُمْ آ الْخُوتْ. آمِينْ.</verse>
			</chapter>
		</book>
		<book number="49">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ، رَسُولْ الْمَسِيحْ يَسُوعْ بْمُرَادْ اللَّهْ، لْلنَّاسْ الْمْقَدّْسِينْ اللِّي فْأَفَسُسْ، وْالْمُومْنِينْ بْالْمَسِيحْ يَسُوعْ.</verse>
				<verse number="2">النِّعْمَة وْالْهْنَا مْنْ اللَّهْ بَّانَا وْالرَّبّْ يَسُوعْ الْمَسِيحْ لِيكُمْ.</verse>
				<verse number="3">يْتْبَارْكْ اللَّهْ بُو رَبّْنَا يَسُوعْ الْمَسِيحْ، اللِّي بَارْكْنَا فْالْمَسِيحْ بْݣَاعْ الْبَرَكَاتْ الرُّوحِيَّة مْنْ السّْمَا.</verse>
				<verse number="4">كِمَا خْتَارْنَا فْالْمَسِيحْ قْبَلْ مَا تّْخْلَقْ الدّْنْيَا بَاشْ نْكُونُو مْقَدّْسِينْ وْبْلَا عِيبْ قُدَّامُه فْالْمْحَبَّة،</verse>
				<verse number="5">وْحْسَبْنَا مْنْ قْبَلْ وْلَادُه بْيَسُوعْ الْمَسِيحْ، بْالْفَرْحَة كِيفْ بْغَا هُوَ.</verse>
				<verse number="6">عْلَى هَادْشِّي خَاصّْنَا نْسَبّْحُوهْ عْلَى الْعَزّْ دْ النِّعْمَة دْيَالُه الْكْبِيرَة اللِّي نْعَمْ عْلِينَا بِيهَا بْوَلْدُه الْعْزِيزْ.</verse>
				<verse number="7">اللِّي بْالدّْمْ دْيَالُه تّْفْدِينَا، وْتّْغَفْرُو دْنُوبْنَا عْلَى حْسَابْ النِّعْمَة دْ اللَّهْ الْكْتِيرَة،</verse>
				<verse number="8">اللِّي عْطَاهَا لِينَا بْلَا قْيَاسْ بْكُلّْ حْكْمَة وْفْهَامَة.</verse>
				<verse number="9">وْخْلَّانَا نْعَرْفُو السِّرّْ دْيَالْ الْمُرَادْ دْيَالُه، اللِّي بْالْفَرْحَة وَجّْدُه مْنْ قْبَلْ فْالْمَسِيحْ،</verse>
				<verse number="10">بَاشْ يْكَمّْلُه فْاللّْخْرْ دْ الزّْمَانْ، وْيْجْمَعْ ݣَاعْ دَاكْشِّي اللِّي فْالسّْمَا وْاللِّي فْالْأَرْضْ عْلَى يْدّْ الْمَسِيحْ.</verse>
				<verse number="11">اللِّي بِيهْ خْدِينَا حَقّْنَا اللِّي وَجّْدُه اللَّهْ مْنْ قْبَلْ عْلَى حْسَابْ الْخُطَّة دْيَالُه، وْرَاهْ كَيْدِيرْ كُلّْشِي كِيفْ بْغَا هُوَ، عْلَى حْسَابْ الْمُرَادْ دْيَالُه،</verse>
				<verse number="12">بَاشْ نْسَبّْحُوهْ عْلَى الْعَزّْ دْيَالُه، حْنَا اللِّي سْبَقْ وْدْرْنَا رْجَانَا فْالْمَسِيحْ.</verse>
				<verse number="13">وْرَاهْ فِيهْ حْتَّى نْتُمَ دْرْتُو رْجَاكُمْ مْلِّي سْمَعْتُو كْلَامْ الْحَقّْ، اللِّي هُوَ الْإِنْجِيلْ دْ النّْجَا دْيَالْكُمْ، وْمْلِّي آمْنْتُو بِيهْ تّْرْشَمْتُو بْالرُّوحْ الْقُدُسْ اللِّي وَاعْدْ بِيهْ.</verse>
				<verse number="14">وْهَادْ الرُّوحْ هُوَ الْعَرْبُونْ دْ الْوَرْتْ دْيَالْنَا، حْتَّى يْفْدِي اللَّهْ الشَّعْبْ دْيَالُه بَاشْ نْسَبّْحُوهْ عْلَى الْعَزّْ دْيَالُه.</verse>
				<verse number="15">عْلَى هَادْشِّي، مْلِّي سْمَعْتْ عْلَى إِيمَانْكُمْ بْالرَّبّْ يَسُوعْ، وْالْمْحَبَّة دْيَالْكُمْ لْݣَاعْ الْمُومْنِينْ الْمْقَدّْسِينْ،</verse>
				<verse number="16">وْأَنَا بَاقِي كَنْشْكَرْ اللَّهْ عْلَى وْدّْكُمْ وْكَنْتّْفَكّْرْكُمْ فْالصّْلَاة دْيَالِي،</verse>
				<verse number="17">بَاشْ إِلَاهْ رَبّْنَا يَسُوعْ الْمَسِيحْ مُولْ الْعَزّْ، يْعْطِيكُمْ رُوحْ الْحْكْمَة اللِّي غَيْبَيّْنُه لِيكُمْ بَاشْ تْعَرْفُوهْ مْزْيَانْ،</verse>
				<verse number="18">وْيْنَوّْرْ لِيكُمْ عْقَلْكُمْ بَاشْ تْعَرْفُو أَشْنُو هُوَ الرّْجَا اللِّي عَيّْطْ لِيكُمْ لِيهْ، وْتْعَرْفُو شْحَالْ كْتِيرْ الْغِنَى دْيَالْ الْعَزّْ دْ الْوَرْتْ دْيَالُه مْعَ الْمُومْنِينْ الْمْقَدّْسِينْ،</verse>
				<verse number="19">وْشْحَالْ كْبِيرَة الْقُوَّة دْيَالُه لِينَا حْنَا الْمُومْنِينْ، وْهِيَ نَفْسْ الْقُوَّة الْكْبِيرَة،</verse>
				<verse number="20">اللِّي بِيهَا بْعَتْ الْمَسِيحْ مْنْ الْمُوتْ وْݣَلّْسُه عْلَى لِيمْنْ دْيَالُه فْالسّْمَا،</verse>
				<verse number="21">فُوقْ ݣَاعْ الرُّؤَسَا وْالسُّلُطَاتْ وْالْقُوَّاتْ وْالْمْسْؤُولِينْ، وْفُوقْ كُلّْ إِسْمْ مْعْرُوفْ، مَاشِي غِيرْ فْهَادْ الزّْمَانْ وَلَكِنْ حْتَّى فْالزّْمَانْ اللِّي جَايْ.</verse>
				<verse number="22">وْرَاهْ اللَّهْ دَارْ كُلّْشِي تَحْتْ رْجْلِينْ الْمَسِيحْ، وْخْلَّاهْ يْكُونْ رَئِيسْ عْلَى كُلّْشِي فْالْكْنِيسَة</verse>
				<verse number="23">اللِّي هِيَ الدَّاتْ دْيَالُه، وْرَاهَا كَامْلَة بْالْمَسِيحْ اللِّي كَيْكَمّْلْ كُلّْشِي.</verse>
			</chapter>
			<chapter number="2">
				<verse number="1">الْفَصْلْ التَّانِي وْنْتُمَ كْنْتُو مْيّْتِينْ بْالدّْنُوبْ وْالْمَعْصِيَّاتْ دْيَالْكُمْ،</verse>
				<verse number="2">اللِّي كْنْتُو عَايْشِينْ فِيهُمْ مْنْ قْبَلْ فْهَادْ الدّْنْيَا، مْلِّي كْنْتُو تَابْعِينْ رَئِيسْ قُوَّاتْ الشَّرّْ الرُّوحِيَّة اللِّي بِينْ السّْمَا وْالْأَرْضْ، وْرَاهْ هُوَ الرُّوحْ اللِّي دَابَا كَيْتّْحَكّْمْ فْالنَّاسْ اللِّي مَا كَيْطِيعُوشْ اللَّهْ.</verse>
				<verse number="3">وْحْتَّى حْنَا كَامْلِينْ كْنَّا كَنْعِيشُو بْحَالْهُمْ عْلَى حْسَابْ الشَّهَوَاتْ دْيَالْ الدَّاتْ دْيَالْنَا، وْكَنْدِيرُو دَاكْشِّي اللِّي كَتْبْغِيهْ الدَّاتْ وْالْأَفْكَارْ دْيَالْنَا. وْبْالطّْبِيعَة دْيَالْنَا كْنَّا كَنْسْتَاهْلُو الْغَضَبْ دْيَالْ اللَّهْ بْحَالْ لْخْرِينْ.</verse>
				<verse number="4">وَلَكِنْ الرَّحْمَة دْيَالْ اللَّهْ كْتِيرَة، وْبْسْبَابْ الْمْحَبَّة دْيَالُه الْكْبِيرَة اللِّي بْغَانَا بِيهَا،</verse>
				<verse number="5">وْحْتَّى مْلِّي كْنَّا مْيّْتِينْ فْالدّْنُوبْ دْيَالْنَا، حْيَانَا مْعَ الْمَسِيحْ، وْهَكَّا بْالنِّعْمَة دْيَالْ اللَّهْ نْجِيتُو.</verse>
				<verse number="6">وْفْالْمَسِيحْ يَسُوعْ، بْعَتْنَا مْنْ الْمُوتْ وْݣَلّْسْنَا مْعَاهْ فْالسّْمَا.</verse>
				<verse number="7">بَاشْ يْبَيّْنْ فْالزّْمَانْ اللِّي جَايْ، النِّعْمَة دْيَالُه الْكْبِيرَة بْزَّافْ بْاللُّطْفْ دْيَالُه لِينَا فْالْمَسِيحْ يَسُوعْ.</verse>
				<verse number="8">حِيتْ بْالنِّعْمَة دْيَالْ اللَّهْ نْجِيتُو بْالْإِيمَانْ، وْهَادْشِّي مَاشِي مْنّْكُمْ وَلَكِنْ رَاهْ اللَّهْ نْعَمْ عْلِيكُمْ بِيهْ.</verse>
				<verse number="9">مَاشِي بْالْأَعْمَالْ دْيَالْكُمْ بَاشْ حْتَّى وَاحْدْ مَا يْفْتَخْرْ.</verse>
				<verse number="10">حِيتْ حْنَا الْخَلِيقَة دْيَالُه، مْخْلُوقِينْ فْالْمَسِيحْ يَسُوعْ بَاشْ نْدِيرُو الْأَعْمَالْ الْمْزْيَانَة، اللِّي وَجّْدْهَا لِينَا اللَّهْ مْنْ قْبَلْ.</verse>
				<verse number="11">عْلَى دَاكْشِّي تْفَكّْرُو نْتُمَ آ اللِّي مَاشِي يْهُودْ فْالْأَصْلْ، كِيفَاشْ كَانْتْ حَالْتْكُمْ مْنْ قْبَلْ! رَاهْ لِيهُودْ كَانُو كَيْسَمِّيوْكُمْ مَا مْخَتّْنِينْشْ وْكَيْسَمِّيوْ رَاسْهُمْ مْخَتّْنِينْ، الْخْتَانَة اللِّي كَتْدَارْ فْالدَّاتْ بْالْيْدّْ.</verse>
				<verse number="12">وْتّْفَكّْرُو بْلِّي فْدَاكْ الْوَقْتْ كْنْتُو بْلَا الْمَسِيحْ، بْرَّانِيِّينْ عْلَى شَعْبْ إِسْرَائِيلْ، وْبْرَّانِيِّينْ عْلَى الْعُهُودْ اللِّي مْبْنِيِّينْ عْلَى الْوَعْدْ دْ اللَّهْ، وْمَا كَانْ عَنْدْكُمْ لَا رْجَا وَلَا إِلَاهْ فْهَادْ الدّْنْيَا.</verse>
				<verse number="13">وَلَكِنْ دَابَا فْالْمَسِيحْ يَسُوعْ، نْتُمَ اللِّي كْنْتُو مْنْ قْبَلْ بْعَادْ، وْلِّيتُو قْرَابْ بْدْمّْ الْمَسِيحْ.</verse>
				<verse number="14">حِيتْ هُوَ الْهْنَا دْيَالْنَا، اللِّي رَدّْ لِيهُودْ وْالشّْعُوبْ اللِّي مَاشِي يْهُودْ شَعْبْ وَاحْدْ، وْرَيّْبْ الْحِيطْ دْيَالْ الْعْدَاوَة اللِّي كَانْ كَيْفَرّْقْ بِينَاتْهُمْ.</verse>
				<verse number="15">وْلْغَى الْوْصِيَّاتْ وْالْفْرَايْضْ دْيَالْ الشّْرَعْ، بَاشْ يْدِيرْ مْنّْهُمْ بْجُوجْ شَعْبْ وَاحْدْ جْدِيدْ، وْدَارْ الْهْنَا بِينَاتْهُمْ.</verse>
				<verse number="16">وْهَكَّا صَالْحْهُمْ بْجُوجْ مْعَ اللَّهْ فْدَاتْ وَحْدَة بْالصّْلِيبْ، اللِّي بِيهْ قْتَلْ الْعْدَاوَة.</verse>
				<verse number="17">وْجَا وْبَشّْرْكُمْ بْالْهْنَا، نْتُمَ اللِّي بْعَادْ وْحْتَّى نْتُمَ اللِّي قْرَابْ.</verse>
				<verse number="18">عْلَاحْقَّاشْ بْالْمَسِيحْ نْقَدْرُو نْجِيوْ كُلّْنَا عَنْدْ الْآبْ بْرُوحْ وَاحْدْ.</verse>
				<verse number="19">إِيوَا رَاكُمْ مَا بْقِيتُوشْ غْرَابْ وْبْرَّانِيِّينْ، وَلَكِنْ وْلِّيتُو مُوَاطِنِينْ مْعَ النَّاسْ الْمْقَدّْسِينْ وْوْلِّيتُو مْنْ شَعْبْ اللَّهْ،</verse>
				<verse number="20">مْبْنِيِّينْ عْلَى السَّاسْ دْيَالْ الرُّسُلْ وْالْأَنْبِيَا، وْالْمَسِيحْ يَسُوعْ بْرَاسُه هُوَ الْحَجْرَة دْيَالْ السَّاسْ،</verse>
				<verse number="21">اللِّي فِيهْ كَيْطْلَعْ الْبْنِي كُلُّه مْعَ بْعْضِيَّاتُه وْكَيْعْلَى، بَاشْ يْوَلِّي بِيتْ اللَّهْ الْمْقَدّْسْ لْلرَّبّْ،</verse>
				<verse number="22">اللِّي فِيهْ حْتَّى نْتُمَ تّْبْنِيتُو مْعَ بْعْضِيَّاتْكُمْ بَاشْ تْوَلِّيوْ السُّكْنَى دْ اللَّهْ بْالرُّوحْ دْيَالُه.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْهَادَا عْلَاشْ أَنَا بُولُسْ، مْسْجُونْ عْلَى وْدّْ الْمَسِيحْ يَسُوعْ وْعْلَى وْدّْكُمْ نْتُمَ آ الشّْعُوبْ اللِّي مَاشِي يْهُودْ،</verse>
				<verse number="2">وْبْلَا شْكّْ رَاكُمْ سْمَعْتُو عْلَى الْخْدْمَة اللِّي بْالنِّعْمَة دْ اللَّهْ تّْعْطَاتْ لِيَّ عْلَى وْدّْكُمْ،</verse>
				<verse number="3">وْبْلِّي فْالرُّؤْيَا وْرَّانِي السِّرّْ، كِيفْ سْبَقْ لِيَّ وْكْتَبْتُو لِيكُمْ بْاخْتِصَارْ.</verse>
				<verse number="4">وْرَاكُمْ إِلَا قْرِيتُو دَاكْشِّي اللِّي كْتَبْتْ، غَتْقَدْرُو تْفَهْمُو الْمَعْرِفَة دْيَالِي لْلسِّرّْ دْ الْمَسِيحْ.</verse>
				<verse number="5">هَادْ السِّرّْ رَاهْ مَا بَيّْنُوشْ اللَّهْ لْلنَّاسْ اللّْوّْلِينْ، كِمَا بَيّْنُو دَابَا بْالرُّوحْ لْلرُّسُلْ الْمْقَدّْسِينْ وْالْأَنْبِيَا دْيَالُه:</verse>
				<verse number="6">بْلِّي بْالْإِنْجِيلْ غَيْتّْشَارْكُو الشّْعُوبْ اللِّي مَاشِي يْهُودْ مْعَ لِيهُودْ فْوْرْتْ وَاحْدْ، وْغَيْتّْشَارْكُو فْدَاتْ وَحْدَة، وْغَيْكُونْ عَنْدْهُمْ الْحَقّْ فْدَاكْشِّي اللِّي وَاعْدْ بِيهْ اللَّهْ فْالْمَسِيحْ.</verse>
				<verse number="7">وْرَانِي وْلِّيتْ كَنْخْدَمْ لْلْإِنْجِيلْ بْالنِّعْمَة اللِّي نْعَمْ بِيهَا عْلِيَّ اللَّهْ عْلَى حْسَابْ الْقُوَّة دْيَالُه.</verse>
				<verse number="8">وْرَاهْ أَنَا اللِّي شَانِي صْغَرْ مْنْ شَانْ ݣَاعْ الْمُومْنِينْ الْمْقَدّْسِينْ، تّْعْطَاتْنِي هَادْ النِّعْمَة بَاشْ نْخَبّْرْ وَسْطْ الشّْعُوبْ اللِّي مَاشِي يْهُودْ بْالْبَرَكَاتْ دْيَالْ الْمَسِيحْ اللِّي بْلَا حْسَابْ.</verse>
				<verse number="9">وْنْبَيّْنْ لْلنَّاسْ كُلّْهُمْ السِّرّْ اللِّي كَانْ مْخْفِي مْنْ زْمَانْ عَنْدْ اللَّهْ اللِّي خْلَقْ كُلّْشِي.</verse>
				<verse number="10">وْهَادْشِّي بَاشْ بْالْكْنِيسَة تّْعْرَفْ دَابَا حْكْمَةْ اللَّهْ الْمْتْنَوّْعَة عَنْدْ الرُّؤَسَا وْالْقُوَّاتْ اللِّي فْالسّْمَا،</verse>
				<verse number="11">عْلَى حْسَابْ الْقَصْدْ الدَّايْمْ اللِّي حَقّْقُه اللَّهْ فْالْمَسِيحْ يَسُوعْ رَبّْنَا،</verse>
				<verse number="12">اللِّي بِيهْ عَنْدْنَا الشَّجَاعَة بَاشْ نْتّْقَرّْبُو لْلَّهْ بْكُلّْ تِقَة بْالْإِيمَانْ دْيَالْنَا بِيهْ.</verse>
				<verse number="13">عْلَى هَادْشِّي، كَنْطْلَبْ مْنّْكُمْ بَاشْ مَا تْفَشْلُوشْ بْسْبَابْ الْمْحَايْنْ اللِّي كَنْدُوزْ فِيهُمْ عْلَى وْدّْكُمْ، حِيتْ هُمَ الْإِفْتِخَارْ دْيَالْكُمْ.</verse>
				<verse number="14">هَادْشِّي عْلَاشْ كَنْتّْحْنَى عْلَى رْكَابِيَ قُدَّامْ الْآبْ،</verse>
				<verse number="15">اللِّي مْنُّه كُلّْ عَائِلَة فْالسّْمَا وْفْالْأَرْضْ كَتَاخُدْ الْإِسْمْ دْيَالْهَا.</verse>
				<verse number="16">بَاشْ يْعْطِيكُمْ عْلَى حْسَابْ الْعَزّْ دْيَالُه الْكْتِيرْ، الْقُوَّة بْالرُّوحْ دْيَالُه اللِّي غَيْقَوِّي لْدَاخْلْ دْيَالْكُمْ،</verse>
				<verse number="17">وْبَاشْ يْسْكُنْ الْمَسِيحْ فْقْلُوبْكُمْ بْالْإِيمَانْ، وْتْكُونُو مْجَدّْرِينْ وْتَابْتِينْ فْالْمْحَبَّة.</verse>
				<verse number="18">بَاشْ تْقَدْرُو تْفَهْمُو مْعَ ݣَاعْ الْمُومْنِينْ الْمْقَدّْسِينْ، شْحَالْ كْبِيرَة الْمْحَبَّة دْيَالْ الْمَسِيحْ فْالْعَرْضْ، وْالطُّولْ، وْالْعْلُو، وْالْغُرْقْ.</verse>
				<verse number="19">وْتْعَرْفُو هَادْ الْمْحَبَّة اللِّي فُوقْ كُلّْ مَعْرِفَة، بَاشْ تّْعَمّْرُو حْتَّى تْوَصْلُو لْلْكَمَالْ دْيَالُه.</verse>
				<verse number="20">وْاللَّهْ اللِّي قَادْرْ يْدِيرْ كْتَرْ مْنْ ݣَاعْ دَاكْشِّي اللِّي كَنْطْلْبُوهْ وْلَا كَنْتْخَيّْلُوهْ، عْلَى حْسَابْ الْقُوَّة دْيَالُه اللِّي كَتْخْدَمْ فِينَا،</verse>
				<verse number="21">لِيهْ الْعَزّْ فْالْكْنِيسَة فْإِسْمْ الْمَسِيحْ يَسُوعْ لْݣَاعْ الْجْيَالْ دِيمَا وْعْلَى الدّْوَامْ. آمِينْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ عْلَى هَادْشِّي، كَنْطْلَبْ مْنّْكُمْ أَنَا الْمْسْجُونْ عْلَى وْدّْ الرَّبّْ، بَاشْ تْعِيشُو الْحَيَاةْ اللِّي كَتْرْضِي اللَّهْ وْاللِّي عْلَى وْدّْهَا عَيّْطْ لِيكُمْ.</verse>
				<verse number="2">كُونُو دِيمَا مْتْوَاضْعِينْ، وْلْطَافْ، وْصْبَّارِينْ، وْتّْحَمّْلُو بْعْضِيَّاتْكُمْ فْالْمْحَبَّة.</verse>
				<verse number="3">وْدِيرُو جَهْدْكُمْ بَاشْ تْبْقَاوْ مْحَافْضِينْ عْلَى الْوَحْدَة دْيَالْ الرُّوحْ الْقُدُسْ بْالْهْنَا اللِّي كَيْجْمَعْكُمْ.</verse>
				<verse number="4">رَاهْ كَايْنَة دَاتْ وَحْدَة، وْرُوحْ قُدُسْ وَاحْدْ، كِمَا كَايْنْ رْجَا وَاحْدْ اللِّي لِيهْ عَيّْطْ لِيكُمْ اللَّهْ.</verse>
				<verse number="5">كَايْنْ رَبّْ وَاحْدْ، وْإِيمَانْ وَاحْدْ، وْمَعْمُودِيَّة وَحْدَة.</verse>
				<verse number="6">إِلَاهْ وَاحْدْ، وْهُوَ الْبُو دْيَالْ كُلّْ وَاحْدْ، كَيْحْكَمْ عْلَى كُلّْ وَاحْدْ، وْكَيْخْدَمْ فْكُلّْ وَاحْدْ، وْسَاكْنْ فْكُلّْ وَاحْدْ.</verse>
				<verse number="7">وَلَكِنْ كُلّْ وَاحْدْ فِينَا تّْعْطَاتْ لِيهْ النِّعْمَة عْلَى حْسَابْ الْقْيَاسْ اللِّي كَيْوَهْبُه الْمَسِيحْ.</verse>
				<verse number="8">عْلَى دَاكْشِّي كَيْݣُولْ الْكْتَابْ: «مْلِّي طْلَعْ لْلْعْلُو دَّا مْعَاهْ الْمْسْجُونِينْ، وْعْطَى لْلنَّاسْ مَوَاهِبْ».</verse>
				<verse number="9">أَشْنُو كَتْعْنِي «طْلَعْ»، رَاهَا كَتْعْنِي بْلِّي فْاللّْوّْلْ نْزَلْ لْقَاعْ الْأَرْضْ.</verse>
				<verse number="10">وْهَادَاكْ اللِّي نْزَلْ، رَاهْ هُوَ بْرَاسُه اللِّي طْلَعْ فُوقْ ݣَاعْ السَّمَاوَاتْ بَاشْ يْعَمّْرْ ݣَاعْ الدّْنْيَا بْالْحُضُورْ دْيَالُه.</verse>
				<verse number="11">وْهُوَ اللِّي عْطَى لْشِي وْحْدِينْ بَاشْ يْكُونُو رُسُلْ، وْشِي وْحْدِينْ يْكُونُو أَنْبِيَا، وْشِي وْحْدِينْ يْكُونُو مُبَشِّرِينْ، وْشِي وْحْدِينْ يْكُونُو مْسْؤُولِينْ دْ الْكْنِيسَة وْمُعَلِّمِينْ،</verse>
				<verse number="12">بَاشْ يْوَجّْدْ الْمُومْنِينْ الْمْقَدّْسِينْ يْدِيرُو الْخْدْمَة دْيَالْ الرَّبّْ، وْهَكَّا يْبْنِيوْ الدَّاتْ دْيَالْ الْمَسِيحْ،</verse>
				<verse number="13">حْتَّى نْوَلِّيوْ كُلّْنَا مْتَّاحْدِينْ فْالْإِيمَانْ وْفْمَعْرِفَةْ وَلْدْ اللَّهْ، وْنْوَلِّيوْ نَاضْجِينْ وْكَامْلِينْ فْالْمَسِيحْ.</verse>
				<verse number="14">بَاشْ مَا نْبْقَاوْشْ وْلَادْ صْغَارْ كَيْضْرْبُونَا الْمَّاجْ، وْكَتْدِّينَا كُلّْ رِيحْ دْيَالْ التَّعْلِيمْ اللِّي كَيْجِي مْنْ النَّاسْ وْاللِّي كَيْخْدَعْ، وْبْالْحِيلَة كَيْجَرّْ لْلْغَلَطْ.</verse>
				<verse number="15">وَلَكِنْ نْݣُولُو الْحَقّْ بْالْمْحَبَّة، بَاشْ نْكَبْرُو فْكُلّْشِي لْعَنْدْ الْمَسِيحْ اللِّي هُوَ الرَّاسْ.</verse>
				<verse number="16">اللِّي بِيهْ الدَّاتْ كُلّْهَا مْجْمُوعَة مْزْيَانْ، وْمْتَّاحْدَة بْالْمْفَاصْلْ. وْهَكَّا مْلِّي كُلّْ مْفْصَلْ كَيْدِيرْ خْدَمْتُه، كَتْكْبَرْ الدَّاتْ كُلّْهَا وْكَتّْبْنَى بْالْمْحَبَّة.</verse>
				<verse number="17">رَانِي كَنْݣُولْ لِيكُمْ وْكَنْأَكّْدْ عْلِيكُمْ فْالرَّبّْ: مَا تْبْقَاوْشْ تْعِيشُو كِيفْ كَيْعِيشُو الشّْعُوبْ اللِّي مَا كَيْآمْنُوشْ بْاللَّهْ، بْالْفْهَامَة دْيَالْهُمْ الْخَاوْيَة،</verse>
				<verse number="18">وْرَاهْ أَفْكَارْهُمْ مْضَلّْمَة، وْهُمَ بْعَادْ عْلَى الْحَيَاةْ دْيَالْ اللَّهْ بْسْبَابْ قَلّْةْ الْمَعْرِفَة دْيَالْهُمْ، وْبْسْبَابْ الْقْسُوحِيَّة دْيَالْ قْلُوبْهُمْ.</verse>
				<verse number="19">وْحِيتْ مَا بْقَاوْشْ كَيْحَشْمُو، عْطَاوْ رَاسْهُمْ لْلْفْسَادْ بَاشْ يْدِيرُو كُلّْ حَاجَة مْنْجُوسَة بْلَا قْيَاسْ.</verse>
				<verse number="20">أَمَّا نْتُمَ، رَاهْ مَاشِي هَكَّا تْعَلّْمْتُو عْلَى الْمَسِيحْ،</verse>
				<verse number="21">إِلَا كْنْتُو بْالصَّحْ سْمَعْتُو عْلَى يَسُوعْ وْتْعَلّْمْتُو الْحَقّْ اللِّي كَايْنْ فِيهْ،</verse>
				<verse number="22">رَاهْ خَاصّْكُمْ تْحَيّْدُو مْنّْكُمْ الطّْبِيعَة الْقْدِيمَة اللِّي كَانْتْ فِيكُمْ مْنْ قْبَلْ، اللِّي فْسْدَاتْ بْسْبَابْ الشَّهْوَة اللِّي كَتْغَرّْكُمْ،</verse>
				<verse number="23">وْخَاصّْكُمْ تْخَلِّيوْ الرُّوحْ يْجَدّْدْ الْأَفْكَارْ دْيَالْكُمْ،</verse>
				<verse number="24">وْتْلَبْسُو الطّْبِيعَة الجّْدِيدَة اللِّي خْلَقْهَا اللَّهْ عْلَى حْسَابْ الصُّورَة دْيَالُه فْالتَّقْوَى وْالْحَقّْ دْيَالُه الْمْقَدّْسْ.</verse>
				<verse number="25">عْلَى دَاكْشِّي، بَعّْدُو مْنْ الْكْدُوبْ، وْكُلّْ وَاحْدْ خَاصُّه يْتّْكَلّْمْ بْالْحَقّْ مْعَ لَاخُرْ، عْلَاحْقَّاشْ كُلّْنَا طْرَافْ فْدَاتْ وَحْدَة.</verse>
				<verse number="26">إِلَا تْقَلّْقْتُو مَا تْدَنْبُوشْ. مَا تْخَلِّيوْشْ الشّْمْسْ تْغْرَبْ وْنْتُمَ مَازَالْ مْقَلّْقِينْ،</verse>
				<verse number="27">مَا تْعْطِيوْشْ لْإِبْلِيسْ الْوْجْبَة فِينْ يْدْخَلْ.</verse>
				<verse number="28">اللِّي كَانْ كَيْسْرَقْ مَا خَاصُّوشْ يْبْقَى يْسْرَقْ، وَلَكِنْ خَاصُّه يْخْدَمْ شِي خْدْمَة شْرِيفَة بْيْدِّيهْ بَاشْ يْعِيشْ وْيْعْطِي لْلِّي مْحْتَاجْ.</verse>
				<verse number="29">مَا تْخْرُجْ حْتَّى كْلْمَة خَايْبَة مْنْ فُمّْكُمْ، وَلَكِنْ خَاصّْ كْلَامْكُمْ يْكُونْ مْزْيَانْ بَاشْ تْبْنِيوْ بْعْضِيَّاتْكُمْ عْلَى حْسَابْ الْإِحْتِيَاجْ دْيَالْكُمْ، بَاشْ يْكُونْ بَرَكَة لْلِّي كَيْسَمْعُوهْ.</verse>
				<verse number="30">مَا تْخَلِّيوْشْ الرُّوحْ الْقُدُسْ دْ اللَّهْ يْحْزَنْ، اللِّي بِيهْ تّْرْشَمْتُو لْلنّْهَارْ اللِّي غَادِي تّْفْدَاوْ فِيهْ.</verse>
				<verse number="31">مَا تْحَقْدُوشْ، مَا تْسَخْطُوشْ، مَا تْغَضْبُوشْ، مَا تْغَوّْتُوشْ، مَا تْسَبُّوشْ، وْبَعّْدُو مْنْ ݣَاعْ الشَّرّْ.</verse>
				<verse number="32">وْكُونُو لْطَافْ مْعَ بْعْضِيَّاتْكُمْ، وْحْنَانْ، وْمْتْسَامْحِينْ كِمَا سَامْحْكُمْ اللَّهْ حْتَّى هُوَ فْالْمَسِيحْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ إِيوَا حِيتْ نْتُمَ وْلَادْ اللَّهْ الْعْزَازْ، دِيرُو بْحَالُه.</verse>
				<verse number="2">وْعِيشُو فْالْمْحَبَّة، كِمَا بْغَانَا الْمَسِيحْ وْعْطَى حْيَاتُه عْلَى وْدّْنَا، تَقْدِمَة وْدْبِيحَة كَتْرْضِي اللَّهْ.</verse>
				<verse number="3">وَلَكِنْ الْفْسَادْ وْݣَاعْ الْأُمُورْ الْمْنْجُوسَة وْالطّْمَعْ مَا خَاصّْكُمْشْ حْتَّى تْدْكْرُوهَا بِينَاتْكُمْ، حِيتْ هَادْشِّي مَا كَيْلِيقْشْ بْالْمُومْنِينْ الْمْقَدّْسِينْ.</verse>
				<verse number="4">وْحْتَّى الْكْلَامْ الْخَايْبْ، وْالْكْلَامْ اللِّي مَا عَنْدُه مْعْنَى، وْالنُّكَتْ الْخَايْبِينْ، رَاهْ مَا كَيْلِيقُوشْ بِيكُمْ، وْفْعُوضْ هَادْشِّي خَاصّْكُمْ تْشَكْرُو اللَّهْ.</verse>
				<verse number="5">حِيتْ رَاكُمْ كَتْعَرْفُو مْزْيَانْ بْلِّي الْفَاسْدْ، وْالْمْنْجُوسْ، وْالطّْمَّاعْ -حِيتْ الطّْمَعْ هُوَ الْعِبَادَة دْيَالْ الْأَصْنَامْ- مَا غَادِيشْ يْوَرْتُو فْالْمَمْلَكَة دْيَالْ الْمَسِيحْ وْاللَّهْ.</verse>
				<verse number="6">مَا تْخَلِّيوْ حْتَّى وَاحْدْ يْخْدَعْكُمْ بْالْكْلَامْ الْبَاطْلْ، عْلَاحْقَّاشْ بْسْبَابْ هَادْ الْأُمُورْ كَيْنْزَلْ غَضَبْ اللَّهْ عْلَى النَّاسْ اللِّي مَا كَيْطِيعُوهْشْ.</verse>
				<verse number="7">إِيوَا مَا تْكُونُوشْ مْشَارْكِينْ مْعَاهُمْ.</verse>
				<verse number="8">حِيتْ كْنْتُو مْنْ قْبَلْ ضْلَامْ، وَلَكِنْ دَابَا رَاكُمْ نُورْ فْالرَّبّْ، إِيوَا عِيشُو بْحَالْ وْلَادْ النُّورْ،</verse>
				<verse number="9">عْلَاحْقَّاشْ الْغْلَّة دْيَالْ النُّورْ هِيَ أَعْمَالْ الْخِيرْ وْالتَّقْوَى وْالْحَقّْ.</verse>
				<verse number="10">مَيّْزُو الْأُمُورْ اللِّي كَتْرْضِي الرَّبّْ.</verse>
				<verse number="11">وْمَا تْشَارْكُوشْ فْالْأَعْمَالْ دْيَالْ الضّْلَامْ اللِّي مَا كَتْعْطِي غْلَّة، وَلَكِنْ بْالْعَكْسْ خَاصّْكُمْ تْفَضْحُوهَا.</verse>
				<verse number="12">حِيتْ الْأُمُورْ اللِّي كَيْدِيرُوهَا هَادْ النَّاسْ فْالسِّرْ، رَاهْ حْشُومَة حْتَّى بَاشْ نْتّْكَلّْمُو عْلِيهَا.</verse>
				<verse number="13">وَلَكِنْ ݣَاعْ الْأُمُورْ اللِّي كَتّْفْضَحْ كَتْوَلِّي بَايْنَة فْالنُّورْ،</verse>
				<verse number="14">حِيتْ كُلّْ مَا كَيْبَانْ رَاهْ هُوَ نُورْ. وْعْلِيهَا كَيْتّْݣَالْ: «فِيقْ آ النَّاعْسْ، 	وْنُوضْ مْنْ بِينْ الْمُوتَى، وْالْمَسِيحْ غَيْضَوِّي عْلِيكْ».</verse>
				<verse number="15">رْدُّو بَالْكُمْ مْزْيَانْ كِيفَاشْ كَتْعِيشُو، مَاشِي بْحَالْ اللِّي طَايْشِينْ، وَلَكِنْ بْحَالْ الْحُكَمَا.</verse>
				<verse number="16">سْتَغْلُّو الْوَقْتْ فْكُلّْ حَاجَة مْزْيَانَة، عْلَاحْقَّاشْ لِيَّامْ خْيَابْتْ.</verse>
				<verse number="17">وْعْلَى هَادْشِّي مَا تْكُونُوشْ بْلَا عْقَلْ، وَلَكِنْ فَهْمُو الْمُرَادْ دْيَالْ الرَّبّْ.</verse>
				<verse number="18">وْمَا تْسَكْرُوشْ بْالْخْمَرْ حِيتْ كَيْتّْسَبّْبْ فْالْفْسَادْ، وَلَكِنْ تْعَمّْرُو بْالرُّوحْ الْقُدُسْ،</verse>
				<verse number="19">وْنْتُمَ كَتّْكَلّْمُو مْعَ بْعْضِيَّاتْكُمْ بْالْمَزَامِيرْ وْالتَّرَانِيمْ وْالْأَغَانِي الرُّوحِيَّة، وْسَبّْحُو الرَّبّْ وْحْمْدُوهْ مْنْ كُلّْ قْلُوبْكُمْ.</verse>
				<verse number="20">وْشْكْرُو اللَّهْ الْآبْ فْكُلّْ وَقْتْ وْعْلَى كُلّْشِي فْإِسْمْ رَبّْنَا يَسُوعْ الْمَسِيحْ.</verse>
				<verse number="21">خْضْعُو لْبَعْضِيَّاتْكُمْ حِيتْ كَتْخَافُو الْمَسِيحْ.</verse>
				<verse number="22">آ الْعْيَالَاتْ، خْضْعُو لْرْجَالْكُمْ كِمَا كَتْخَضْعُو لْلرَّبّْ.</verse>
				<verse number="23">عْلَاحْقَّاشْ الرَّاجْلْ هُوَ الرَّاسْ دْيَالْ الْمْرَاة، كِمَا الْمَسِيحْ حْتَّى هُوَ الرَّاسْ دْيَالْ الْكْنِيسَة، وْهُوَ الْمُنَجِّي دْيَالْ الدَّاتْ.</verse>
				<verse number="24">وْكِمَا كَتْخْضَعْ الْكْنِيسَة لْلْمَسِيحْ، هَكَّا حْتَّى الْعْيَالَاتْ كَيْخَصّْ يْخَضْعُو لْرْجَالْهُمْ فْكُلّْشِي.</verse>
				<verse number="25">آ الرّْجَالْ، بْغِيوْ عْيَالَاتْكُمْ كِمَا بْغَا الْمَسِيحْ حْتَّى هُوَ الْكْنِيسَة وْعْطَى حْيَاتُه عْلَى وْدّْهَا،</verse>
				<verse number="26">بَاشْ يْقَدّْسْهَا وْيْرَدّْهَا طَاهْرَة بْالْمَا وْبْالْكَلِمَة،</verse>
				<verse number="27">وْبَاشْ يْقَدّْمْهَا لْرَاسُه كْنِيسَة زْوِينَة بْزَّافْ، مَا فِيهَا لَا وْسَخْ وَلَا تْكْمَاشْ وَلَا حْتَّى حَاجَة نَاقْصَة، وَلَكِنْ تْكُونْ مْقَدّْسَة وْبْلَا عِيبْ.</verse>
				<verse number="28">وْهَكَّا كُلّْ رَاجْلْ وَاجْبْ عْلِيهْ يْبْغِي مْرَاتُه كِمَا كَيْبْغِي الدَّاتْ دْيَالُه. رَاهْ اللِّي كَيْبْغِي مْرَاتُه، كَيْبْغِي رَاسُه.</verse>
				<verse number="29">حِيتْ عَمّْرْ شِي وَاحْدْ مَا كْرَهْ دَاتُه، وَلَكِنْ رَاهْ كَيْوَكّْلْهَا وْكَيْتّْهَلَّى فِيهَا، كِمَا كَيْدِيرْ حْتَّى الْمَسِيحْ مْعَ الْكْنِيسَة،</verse>
				<verse number="30">عْلَاحْقَّاشْ حْنَا طْرَافْ فْالدَّاتْ دْيَالُه.</verse>
				<verse number="31">«هَادْشِّي عْلَاشْ غَيْخَلِّي الرَّاجْلْ بَّاهْ وْمُّه وْغَيْتَّاحْدْ مْعَ مْرَاتُه، وْغَيْوَلِّيوْ بْجُوجْهُمْ دَاتْ وَحْدَة».</verse>
				<verse number="32">هَادْ السِّرّْ رَاهْ كْبِيرْ، وَلَكِنْ أَنَا كَنْقْصَدْ بِيهْ الْمَسِيحْ وْالْكْنِيسَة.</verse>
				<verse number="33">وَلَكِنْ نْتُمَ خَاصّْ كُلّْ وَاحْدْ فِيكُمْ يْبْغِي مْرَاتُه كِمَا كَيْبْغِي رَاسُه، وْالْمْرَاة خَاصّْهَا تْحْتَرْمْ رَاجْلْهَا.</verse>
			</chapter>
			<chapter number="6">
				<verse number="1">الْفَصْلْ السَّادْسْ آ الْوْلَادْ، طِيعُو وَالِدِيكُمْ فْالرَّبّْ، حِيتْ هَادَا هُوَ الْحَقّْ.</verse>
				<verse number="2">«تّْهَلَّى فْبَّاكْ وْمُّكْ» هِيَ الْوْصِيَّة اللّْوّْلَى اللِّي جَاتْ مْتْبُوعَة بْوَاحْدْ الْوَعْدْ، وْهُوَ:</verse>
				<verse number="3">«بَاشْ تْكُونْ نَاجْحْ فْحْيَاتْكْ، وْيْطْوَالْ عَمْرَكْ عْلَى الْأَرْضْ».</verse>
				<verse number="4">وْنْتُمَ آ الْوَالِدِينْ، مَا تْخَلِّيوْشْ وْلَادْكُمْ يْغَضْبُو، وَلَكِنْ رْبِّيوْهُمْ بْالتَّأْدِيبْ وْالتَّعْلِيمْ دْيَالْ الرَّبّْ.</verse>
				<verse number="5">آ الْعْبِيدْ، طِيعُو سْيَادْكُمْ اللِّي فْالدّْنْيَا بْالْخُوفْ وْالْإِحْتِرَامْ، وْبْقَلْبْ صَادْقْ كِمَا كَتْطِيعُو الْمَسِيحْ،</verse>
				<verse number="6">مَاشِي غِيرْ مْلِّي يْكُونُو مْرَاقْبِينْكُمْ بَاشْ تْرْضِيوْ النَّاسْ، وَلَكِنْ طِيعُو بْحَالْ عْبِيدْ الْمَسِيحْ اللِّي كَيْدِيرُو مُرَادْ اللَّهْ مْنْ قَلْبْهُمْ.</verse>
				<verse number="7">خْدْمُو بْنِيَّة صَادْقَة بْحَالْ إِلَا كَتْخَدْمُو لْلرَّبّْ مَاشِي لْلنَّاسْ.</verse>
				<verse number="8">وْرَاكُمْ عَارْفِينْ بْلِّي الرَّبّْ غَيْجَازِي كُلّْ وَاحْدْ، سْوَا كَانْ عَبْدْ وْلَا حُرّْ، عْلَى الْخْدْمَة الْمْزْيَانَة اللِّي كَيْدِيرْ.</verse>
				<verse number="9">وْنْتُمَ آ الْسْيَادْ، دِيرُو بْحَالْ هَكَّا مْعَ عْبِيدْكُمْ. مَا تْهَدّْدُوهُمْشْ، وْعَرْفُو بْلِّي نْتُمَ وْالْعْبِيدْ دْيَالْكُمْ عَنْدْكُمْ سِيّْدْ وَاحْدْ فْالسّْمَا، وْرَاهْ مَا كَيْدِيرْشْ الْوْجْهِيَّاتْ.</verse>
				<verse number="10">وْفْاللّْخْرْ كَنْݣُولْ لِيكُمْ آ خُوتِي، تْقُوَّاوْ فْالرَّبّْ وْفْالْقُدْرَة دْيَالُه الْقْوِيَّة.</verse>
				<verse number="11">لْبْسُو السّْلَاحْ الْكَامْلْ اللِّي كَيْعْطِيهْ اللَّهْ لِيكُمْ، بَاشْ تْقَدْرُو تّْبْتُو ضْدّْ الْحِيلَاتْ دْيَالْ إِبْلِيسْ.</verse>
				<verse number="12">حِيتْ الْحَرْبْ دْيَالْنَا مَاشِي مْعَ بْنَادْمْ اللِّي مْنْ لْحَمْ وْدْمّْ، وَلَكِنْ مْعَ الرُّؤَسَا وْالسُّلُطَاتْ وْالْحُكَّامْ الرُّوحِيِّينْ دْيَالْ هَادْ الزّْمَانْ الْمْضَلّْمْ، وْمْعَ الْأَرْوَاحْ دْيَالْ الشَّرّْ اللِّي فْالسّْمَا.</verse>
				<verse number="13">عْلَى دَاكْشِّي هْزُّو سْلَاحْ اللَّهْ الْكَامْلْ بَاشْ تْقَدْرُو تْقَاوْمُو فْالنّْهَارْ اللِّي غَيْكُونْ فِيهْ الشَّرّْ، وْتْقَدْرُو تْبْقَاوْ تَابْتِينْ مْنْ بَعْدْمَا تْكَمّْلُو كُلّْشِي.</verse>
				<verse number="14">إِيوَا وَجّْدُو رَاسْكُمْ وْتّْحَزّْمُو بْالْحَقّْ، وْلْبْسُو الضّْرَّاݣَة دْيَالْ التَّقْوَى.</verse>
				<verse number="15">وْلْبْسُو فْرْجْلِيكُمْ الْغِيرَة عْلَى الْإِنْجِيلْ دْيَالْ الْهْنَا بَاشْ تْخَبّْرُو بِيهْ.</verse>
				<verse number="16">وْدِيمَا هْزُّو تُرْسْ الْإِيمَانْ بَاشْ تْقَدْرُو تْطْفِيوْ ݣَاعْ نْبْلَاتْ الشِّيطَانْ اللِّي شَاعْلَة.</verse>
				<verse number="17">لْبْسُو النّْجَا بْحَالْ الْكَاسْكْ اللِّي كَيْحْمِي الرَّاسْ، وْتّْسَلّْحُو بْسِيفْ الرُّوحْ اللِّي هُوَ كْلَامْ اللَّهْ.</verse>
				<verse number="18">صْلِّيوْ فْكُلّْ وَقْتْ بْالرُّوحْ الْقُدُسْ فْݣَاعْ الصَّلَوَاتْ وْالدَّعَوَاتْ دْيَالْكُمْ، وْسَهْرُو وْدَاوْمُو عْلَى هَادْشِّي، وْصَلِّيوْ مْنْ جِهْةْ ݣَاعْ الْمُومْنِينْ الْمْقَدّْسِينْ،</verse>
				<verse number="19">وْمْنْ جِهْتِي حْتَّى أَنَا، بَاشْ مْلِّي نْبْغِي نْتّْكَلّْمْ يْعْطِينِي اللَّهْ الْكْلَامْ مْنْ عَنْدُه وْبْكُلّْ تِقَة نْبَيّْنْ سِرّْ الْإِنْجِيلْ،</verse>
				<verse number="20">اللِّي عْلَى وْدُّه أَنَا سَفِيرْ وَاخَّا مْشْدُودْ بْالسّْنَاسْلْ، إِيوَا صْلِّيوْ بَاشْ نْتّْكَلّْمْ عْلِيهْ بْلَا خُوفْ كِمَا وَاجْبْ عْلِيَّ.</verse>
				<verse number="21">رَانِي بْغِيتْكُمْ حْتَّى نْتُمَ تْعَرْفُو الْخْبَارْ دْيَالِي وْأَشْنُو كَنْدِيرْ، رَاهْ خُويَا الْعْزِيزْ تِيخِيكُسْ اللِّي أَمِينْ فْخْدَمْتُه لْلرَّبّْ غَيْخَبّْرْكُمْ بْكُلّْشِي.</verse>
				<verse number="22">هَادْشِّي عْلَاشْ صِيفْطْتُه لِيكُمْ بَاشْ تْعَرْفُو خْبَارْنَا وْبَاشْ يْشَجّْعْكُمْ.</verse>
				<verse number="23">اللَّهْ الْآبْ وْالرَّبّْ يَسُوعْ الْمَسِيحْ يْعْطِيوْ الْهْنَا، وْالْمْحَبَّة بْالْإِيمَانْ لْݣَاعْ الْخُوتْ.</verse>
				<verse number="24">وْالنِّعْمَة تْكُونْ مْعَ ݣَاعْ هَادُوكْ اللِّي كَيْبْغِيوْ رَبّْنَا يَسُوعْ الْمَسِيحْ بْالْمْحَبَّة اللِّي مَا كَتّْبَدّْلْشْ.</verse>
			</chapter>
		</book>
		<book number="50">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ وْتِيمُوتَاوُسْ، الْعْبِيدْ دْيَالْ الْمَسِيحْ يَسُوعْ، لْݣَاعْ الْمُومْنِينْ الْمْقَدّْسِينْ فْالْمَسِيحْ يَسُوعْ اللِّي فْفِيلِبِّي وْلْݣَاعْ الْمْسْؤُولِينْ وْالْمُدَبِّرِينْ فْالْكْنِيسَة،</verse>
				<verse number="2">النِّعْمَة وْالْهْنَا لِيكُمْ مْنْ اللَّهْ بَّانَا وْالرَّبّْ يَسُوعْ الْمَسِيحْ.</verse>
				<verse number="3">كَنْشْكَرْ اللَّهْ فْكُلّْ وَقْتْ كَنْتّْفَكّْرْكُمْ فِيهْ،</verse>
				<verse number="4">وْدِيمَا مْلِّي كَنْصَلِّي مْنْ جِهْتْكُمْ، كَنْصَلِّي بْالْفَرْحَة،</verse>
				<verse number="5">حِيتْ عَاوْنْتُونِي بَاشْ نْخَبّْرْ بْالْإِنْجِيلْ، مْنْ النّْهَارْ اللّْوّْلْ اللِّي عْرَفْتْكُمْ فِيهْ حْتَّى لْدَابَا.</verse>
				<verse number="6">وْأَنَا مْتْيِقّْنْ بْلِّي اللَّهْ اللِّي بْدَا كَيْدِيرْ فِيكُمْ هَادْ الْأَعْمَالْ الْمْزْيَانَة، غَادِي يْكَمّْلْهَا حْتَّى لْيُومْ الْمْجِي دْيَالْ يَسُوعْ الْمَسِيحْ.</verse>
				<verse number="7">وْرَاهْ عَنْدِي الْحَقّْ نْفَكّْرْ فِيكُمْ كُلّْكُمْ، حِيتْ نْتُمَ فْقَلْبِي، وْكُلّْكُمْ كَتْشَارْكُونِي فْالْخْدْمَة اللِّي نْعَمْ بِيهَا اللَّهْ عْلِيَّ، سْوَا وْأَنَا دَابَا مْشْدُودْ فْالْحَبْسْ، وْلَا مْلِّي كْنْتْ كَنْدَافْعْ عْلَى رَاسِي فْالْمَحْكَمَة وْكَنْبَيّْنْ بْلِّي الْإِنْجِيلْ حَقّْ.</verse>
				<verse number="8">وْاللَّهْ شَاهْدْ عْلِيَّ بْلِّي كَنْبْغِيكُمْ كُلّْكُمْ كِمَا كَيْبْغِيكُمْ الْمَسِيحْ يَسُوعْ.</verse>
				<verse number="9">وْكَنْصَلِّي لْلَّهْ بَاشْ تْزِيدْ الْمْحَبَّة دْيَالْكُمْ تْكْبَرْ، وْهَكَّا غَتْكُونْ عَنْدْكُمْ الْمَعْرِفَة وْالْفْهَامَة،</verse>
				<verse number="10">بَاشْ تْقَدْرُو تْمَيّْزُو الْأُمُورْ الْمْزْيَانَة، وْتْكُونُو نْقِيِّينْ مَا عْلِيكُمْ لُومْ فْالنّْهَارْ اللِّي غَيْرْجَعْ فِيهْ الْمَسِيحْ.</verse>
				<verse number="11">وْتْكُونُو عَامْرِينْ بْالْغْلَّة دْيَالْ التَّقْوَى اللِّي كَتْجِي مْنْ يَسُوعْ الْمَسِيحْ، بَاشْ يْتّْعْطَى الْعَزّْ وْالْحَمْدْ لْلَّهْ.</verse>
				<verse number="12">وْبْغِيتْكُمْ آ خُوتِي تْعَرْفُو بْلِّي الْأُمُورْ اللِّي وْقْعَاتْ لِيَّ خْلَّاتْ الْإِنْجِيلْ يْزِيدْ يْتّْعْرَفْ كْتَرْ.</verse>
				<verse number="13">وْهَكَّا وْلَّى مْعْرُوفْ فْقْصَرْ الْحَاكْمْ وْفْݣَاعْ الْبْلَايْصْ، بْلِّي أَنَا مْسْجُونْ عْلَى وْدّْ الْمَسِيحْ.</verse>
				<verse number="14">وْبْسْبَابْ الْحَبْسْ دْيَالِي، الْأَغْلَبِيَّة دْ الْخُوتْ الْمُومْنِينْ زَادُو تَاقُو فْالرَّبّْ، وْوْلَّاوْ مْتْشَجّْعِينْ بَاشْ يْتّْكَلّْمُو بْكْلَامْ اللَّهْ بْلَا مَا يْخَافُو.</verse>
				<verse number="15">بْلَا شْكّْ كَايْنْ فِيهُمْ اللِّي كَيْخَبّْرُو بْالْمَسِيحْ بْسْبَابْ الْحْسَدْ وْالْخْصُومَة، وَلَكِنْ كَايْنْ فِيهُمْ اللِّي كَيْتّْكَلّْمُو بْنِيَّة مْزْيَانَة،</verse>
				<verse number="16">هَادُو كَيْدِيرُو هَادْشِّي بْالْمْحَبَّة اللِّي فِيهُمْ، وْهُمَ عَارْفِينْ بْلِّي أَنَا هْنَا بَاشْ نْدَافْعْ عْلَى الْإِنْجِيلْ.</verse>
				<verse number="17">أَمَّا لْخْرِينْ، رَاهْ بْالْأَنَانِيَّة اللِّي فِيهُمْ مَا كَيْتّْكَلّْمُوشْ عْلَى الْمَسِيحْ بْنِيَّة صَادْقَة، وْكَيْضَنُّو بْلِّي غَادِي يْزِيدُو عْلِيَّ الْعْدَابْ فْالْحَبْسْ.</verse>
				<verse number="18">وَلَكِنْ مَا كَيْهَمّْشْ، مَا دَامْ التّْبْشِيرْ بْالْمَسِيحْ كَيْتّْدَارْ كِمَا كَانْ الْحَالْ، سْوَا بْنِيَّة مْزْيَانَة وْلَا بْنِيَّة خَايْبَة. وْعْلَى وْدّْ هَادْشِّي رَانِي فْرْحَانْ، وْغَادِي نْفْرَحْ كْتَرْ،</verse>
				<verse number="19">حِيتْ كَنْعْرَفْ بْلِّي صْلَاتْكُمْ مْنْ جِهْتِي، وْالْعْوِينْ دْيَالْ الرُّوحْ دْ يَسُوعْ الْمَسِيحْ غَادِي يْكُونُو هُمَ السَّبَبْ فْالنّْجَا دْيَالِي.</verse>
				<verse number="20">وْكَنْتّْمَنَّى وْكَنْتّْرَجَّا مْنْ كُلّْ قَلْبِي بَاشْ عَمّْرْنِي مَا نْتْحَشّْمْ فْالْخْدْمَة دْيَالِي، وَلَكِنْ حْتَّى دَابَا نْكُونْ مْتْشَجّْعْ كِمَا كْنْتْ دِيمَا، بَاشْ تْبَانْ الْعَظَمَة دْيَالْ الْمَسِيحْ فْالدَّاتْ دْيَالِي، سْوَا عْشْتْ وْلَا مْتّْ.</verse>
				<verse number="21">حِيتْ الْحَيَاةْ عَنْدِي هِيَ الْمَسِيحْ، وْالْمُوتْ هِيَ الرّْبَحْ.</verse>
				<verse number="22">وَلَكِنْ إِلَا كَانْتْ الْحَيَاةْ دْيَالِي غَتْخْلِّنِي نْكَمّْلْ الْخْدْمَة اللِّي بْدِيتْ، رَاهْ مَا عْرَفْتْشْ آشْ غَنْخْتَارْ؟</verse>
				<verse number="23">وْأَنَا حَايْرْ بِينْ جُوجْ دْ الْأُمُورْ: بْغِيتْ نْمُوتْ بَاشْ نْكُونْ مْعَ الْمَسِيحْ وْهَادَا حْسَنْ لِيَّ بْزَّافْ.</verse>
				<verse number="24">وَلَكِنْ ضَرُورِي نْعِيشْ، وْهَادْشِّي رَاهْ عْلَى وْدّْكُمْ.</verse>
				<verse number="25">وْحِيتْ عَنْدِي التِّقَة فْهَادْشِّي، رَانِي عَارْفْ بْلِّي غَنْبْقَى مْعَاكُمْ كُلّْكُمْ بَاشْ تْكَبْرُو وْتْكُونُو فْرْحَانِينْ فْالْإِيمَانْ دْيَالْكُمْ.</verse>
				<verse number="26">وْهَكَّا غَيْتّْزَادْ الْإِفْتِخَارْ دْيَالْكُمْ بِيَّ فْالْمَسِيحْ يَسُوعْ مْلِّي نْرْجَعْ مَرَّة خْرَى بَاشْ نْشُوفْكُمْ.</verse>
				<verse number="27">وْاللِّي مُهِمّْ دَابَا، هُوَ تْعِيشُو كِمَا كَيْوَصِّيكُمْ إِنْجِيلْ الْمَسِيحْ. وْهَكَّا سْوَا جِيتْ وْشْفْتْكُمْ وْلَا بْقِيتْ غَايْبْ، نْسْمَعْ بْلِّي رَاكُمْ تَابْتِينْ فْرُوحْ وَحْدَة، وْكَتْكَافْحُو بْقَلْبْ وَاحْدْ عْلَى وْدّْ الْإِيمَانْ بْالْإِنْجِيلْ.</verse>
				<verse number="28">وْمَا تْخَلِّيوْشْ النَّاسْ اللِّي مْضَادِّينْ مْعَاكُمْ يْخَوّْفُوكُمْ بْشِي حَاجَة، رَاهْ بْالنّْسْبَة لِيهُمْ هَادَا دَلِيلْ عْلَى الْهْلَاكْ دْيَالْهُمْ، وْبْالنّْسْبَة لِيكُمْ هَادَا دَلِيلْ عْلَى النّْجَا دْيَالْكُمْ، وْهَادْشِّي كُلُّه مْنْ عَنْدْ اللَّهْ.</verse>
				<verse number="29">عْلَاحْقَّاشْ اللَّهْ نْعَمْ عْلِيكُمْ مَاشِي غِيرْ بَاشْ تْآمْنُو بْالْمَسِيحْ، وَلَكِنْ بَاشْ تْتْعَدّْبُو عْلَى وْدُّه.</verse>
				<verse number="30">حِيتْ كَتْكَافْحُو كِمَا شْفْتُونِي كَنْدِيرْ مْنْ قْبَلْ، وْكِمَا مَازَالْ كَتْسَمْعُو عْلِيَّ دَابَا.</verse>
			</chapter>
			<chapter number="2">
				<verse number="1">الْفَصْلْ التَّانِي وْمَا دَامْ كَايْنْ التَّشْجِيعْ فْالْمَسِيحْ، وْكَايْنَة الْمْوَاسْيَة فْالْمْحَبَّة، وْكَايْنَة الشّْرْكَة فْالرُّوحْ الْقُدُسْ، وْكَايْنَة الْمْحَنَّة وْالرَّحْمَة،</verse>
				<verse number="2">إِيوَا زِيدُو كَمّْلُو الْفَرْحَة دْيَالِي، وْكُونُو عْلَى رَأْيْ وَاحْدْ، وْكُونُو مْتَّاحْدِينْ فْالْمْحَبَّة بْقَلْبْ وَاحْدْ، وْفَكّْرُو تَفْكِيرْ وَاحْدْ،</verse>
				<verse number="3">وْعَمّْرْكُمْ مَا تْدِيرُو شِي حَاجَة بْالْأَنَانِيَّة وْالْإِفْتِخَارْ، وَلَكِنْ بْالتَّوَاضُعْ، فَكّْرُو دِيمَا تْفَضّْلُو غِيرْكُمْ عْلَى رَاسْكُمْ.</verse>
				<verse number="4">وْحْتَّى وَاحْدْ مْنّْكُمْ مَا يْفَكّْرْ غِيرْ فْمْصْلَحْتُه، وَلَكِنْ حْتَّى فْمْصْلَحْةْ النَّاسْ لْخْرِينْ.</verse>
				<verse number="5">وْدَاكْشِّي اللِّي كَتْدِيرُوهْ خَاصُّه يْكُونْ بْحَالْ دَاكْشِّي اللِّي دَارُه الْمَسِيحْ يَسُوعْ:</verse>
				<verse number="6">	هُوَ اللِّي كَانْ فْالطّْبِيعَة دْ اللَّهْ، عَمّْرُه مَا فَكّْرْ يْسْتَغْلّْ الْمْسَاوْيَة دْيَالُه مْعَ اللَّهْ لْمْصْلَحْتُه.</verse>
				<verse number="7">	وَلَكِنْ تّْنَازْلْ عْلَى الْقِيمَة دْيَالُه، 	وْخْدَا الطّْبِيعَة دْيَالْ عَبْدْ، 		وْوْلَّى فْصُورْةْ بْنَادْمْ، وْتّْعْرَفْ بْحَالْ بْنَادْمْ بِينْ النَّاسْ.</verse>
				<verse number="8">	تْوَاضْعْ وْطَاعْ حْتَّى لْلْمُوتْ، الْمُوتْ عْلَى الصّْلِيبْ.</verse>
				<verse number="9">	هَادْشِّي عْلَاشْ رْفَعْ اللَّهْ مْقَامُه، وْعْطَاهْ إِسْمْ فُوقْ مْنْ كُلّْ إِسْمْ،</verse>
				<verse number="10">	بَاشْ تْسْجَدْ لْإِسْمْ يَسُوعْ كُلّْ رْكْبَة، فْالسّْمَا وْعْلَى الْأَرْضْ وْتَحْتْ الْأَرْضْ،</verse>
				<verse number="11">	وْيْعْتَرْفْ كُلّْ لْسَانْ بْلِّي يَسُوعْ الْمَسِيحْ هُوَ الرَّبّْ، بَاشْ يْبَانْ الْعَزّْ دْيَالْ اللَّهْ الْآبْ.</verse>
				<verse number="12">إِيوَا آ خُوتِي الْعْزَازْ، كِمَا كْنْتُو دِيمَا كَتْطِيعُونِي، هَاكْدَا دَابَا خَاصّْكُمْ تْطِيعُونِي كْتَرْ، مَاشِي غِيرْ وْأَنَا حَاضْرْ، وَلَكِنْ حْتَّى وْأَنَا غَايْبْ، وْدِيرُو جَهْدْكُمْ بَاشْ تْكَمّْلُو النّْجَا دْيَالْكُمْ بْالْخُوفْ وْالطَّاعَة.</verse>
				<verse number="13">حِيتْ اللَّهْ هُوَ اللِّي كَيْخْدَمْ فِيكُمْ بَاشْ تْبْغِيوْ وْتْدِيرُو دَاكْشِّي اللِّي كَيْرْضِيهْ.</verse>
				<verse number="14">دِيرُو كُلّْشِي بْلَا مَا تّْشْكَّاوْ وْبْلَا مَا تْخَاصْمُو عْلَى بْعْضِيَّاتْكُمْ،</verse>
				<verse number="15">بَاشْ تْكُونُو بْلَا لُومْ وْنْقِيِّينْ. وْتْكُونُو وْلَادْ اللَّهْ، مَا فِيكُمْ حْتَّى عِيبْ فْوَسْطْ جِيلْ حْيَاتُه فَاسْدَة، وْتْضَوِّيوْ وَسْطْ النَّاسْ بْحَالْ الضُّو فْالدّْنْيَا،</verse>
				<verse number="16">وْنْتُمَ تَابْتِينْ فْكْلَامْ اللَّهْ اللِّي كَيْعْطِي الْحَيَاةْ، وْهَكَّا غَنْفْتَخْرْ فْالنّْهَارْ اللِّي غَيْرْجَعْ فِيهْ الْمَسِيحْ، حِيتْ مَا جْرِيتْشْ بْلَا فَايْدَة وْمَا ضْرَبْتْشْ تَمَارَة عْلَى وَالُو.</verse>
				<verse number="17">وَلَكِنْ رَاهْ حْتَّى إِلَا كْنْتْ بْحَالْ الزِّيتْ الْمْعَطّْرْ مْخْوِي عْلَى الدّْبِيحَة دْ الْخْدْمَة دْيَالْ إِيمَانْكُمْ، غَنْكُونْ فْرْحَانْ وْغَنْفْرَحْ بْزَّافْ مْعَاكُمْ كَامْلِينْ.</verse>
				<verse number="18">إِيوَا هَكَّا فْرْحُو وْسَعْدُو حْتَّى نْتُمَ مْعَايَ.</verse>
				<verse number="19">كَنْتّْمَنَّى بْمُرَادْ الرَّبّْ يَسُوعْ، نْصِيفْطْ لِيكُمْ تِيمُوتَاوُسْ دْغْيَا بَاشْ نْفْرَحْ إِلَا عْرَفْتْ خْبَارْكُمْ.</verse>
				<verse number="20">حِيتْ مَا عَنْدِي حَدّْ بْحَالُه اللِّي كَيْدِّيهَا فِيكُمْ بْقَلْبْ صَافِي.</verse>
				<verse number="21">عْلَاحْقَّاشْ كُلّْشِي كَيْقَلّْبْ غِيرْ عْلَى مْصْلَحْتُه، مَاشِي عْلَى الْأُمُورْ دْيَالْ يَسُوعْ الْمَسِيحْ.</verse>
				<verse number="22">أَمَّا تِيمُوتَاوُسْ، رَاكُمْ كَتْعَرْفُو الْحْوَايْجْ اللِّي دَازْ مْنّْهُمْ، عْلَاحْقَّاشْ خْدَمْ مْعَايَ بْحَالْ الْوَلْدْ مْعَ بَّاهْ بَاشْ يْزِيدُو النَّاسْ يْسَمْعُو عْلَى الْإِنْجِيلْ.</verse>
				<verse number="23">هَادَا هُوَ اللِّي كَنْتّْمَنَّى نْصِيفْطُه لِيكُمْ مْلِّي نْعْرَفْ أَشْنُو غَيْجْرَا لِيَّ.</verse>
				<verse number="24">وْرَاهْ عَنْدِي التِّقَة فْالرَّبّْ بْلِّي حْتَّى أَنَا قْرِيبْ نْجِي لْعَنْدْكُمْ.</verse>
				<verse number="25">وَلَكِنْ شْفْتْ بْلِّي خَاصّْنِي نْصِيفْطْ لِيكُمْ خُويَا فْالْإِيمَانْ أَبَفْرُودِتُسْ، اللِّي عَاوْنِّي فْالْخْدْمَة وْكَافْحْ مْعَايَ، وْاللِّي صِيفْطْتُوهْ لْعَنْدِي بَاشْ يْعَاوْنِّي فْدَاكْشِّي اللِّي كَنْحْتَاجْ لِيهْ.</verse>
				<verse number="26">رَاهْ كَانْ مْشْتَاقْ بْزَّافْ يْشُوفْكُمْ كَامْلِينْ، وْكَانْ مْغْمُومْ عْلَاحْقَّاشْ سْمَعْتُو بْالْمَرْضْ دْيَالُه.</verse>
				<verse number="27">حِيتْ كَانْ مْرِيضْ وْقْرِيبْ يْمُوتْ، وَلَكِنْ اللَّهْ شَافْ مْنْ حَالُه، وْشَافْ مْنْ حَالِي حْتَّى أَنَا بَاشْ مَا نْزِيدْشْ هَمّْ عْلَى هَمّْ.</verse>
				<verse number="28">عْلَى هَادْشِّي صِيفْطْتُه لِيكُمْ دْغْيَا، بَاشْ مْلِّي تْشُوفُوهْ تْفَرْحُو مَرَّة خْرَى وْيْنْقَصْ عْلِيَّ الْهَمّْ.</verse>
				<verse number="29">إِيوَا رَحّْبُو بِيهْ بْالْفَرْحَة بْحَالْ خُوكُمْ فْالرَّبّْ، وْتّْهَلَّاوْ فْكُلّْ وَاحْدْ بْحَالُه،</verse>
				<verse number="30">عْلَاحْقَّاشْ عْلَى وْدّْ الْخْدْمَة دْيَالْ الْمَسِيحْ كَانْ قْرِيبْ يْمُوتْ، وْغَامْرْ بْحْيَاتُه بَاشْ يْكَمّْلْ دَاكْشِّي اللِّي كَانْ نَاقْصْ فْخْدَمْتْكُمْ لِيَّ.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْدَابَا آ خُوتِي، فْرْحُو فْالرَّبّْ. رَاهْ مَا غَادِيشْ يْتَقّْلْ عْلِيَّ إِلَا كْتَبْتْ لِيكُمْ نَفْسْ الْأُمُورْ، وْهَادْشِّي غَيْنْفَعْكُمْ كْتَرْ.</verse>
				<verse number="2">رْدُّو بَالْكُمْ مْنْ الْكْلَابْ! رْدُّو بَالْكُمْ مْنْ هَادُوكْ اللِّي كَيْدِيرُو الشَّرّْ! رْدُّو بَالْكُمْ مْنْ هَادُوكْ اللِّي كَيْعْطِيوْ الْأَهَمِّيَة لْلْخْتَانَة!</verse>
				<verse number="3">حِيتْ حْنَا هُمَ مَّالِينْ الْخْتَانَة، عْلَاحْقَّاشْ كَنْعَبْدُو اللَّهْ بْالرُّوحْ الْقُدُسْ، وْكَنْفْتَخْرُو بْالْمَسِيحْ يَسُوعْ، وْمَا كَنْعَوّْلُوشْ عْلَى الدَّاتْ.</verse>
				<verse number="4">وَاخَّا مْنْ حَقِّي حْتَّى أَنَا نْعَوّْلْ عْلَى دَاتِي. وْإِلَا فَكّْرْ شِي وَاحْدْ آخُرْ بْلِّي عَنْدُه الْحَقّْ يْعَوّْلْ عْلَى دَاتُه، رَاهْ عَنْدِي الْحَقّْ كْتَرْ مْنُّه.</verse>
				<verse number="5">مْنْ جِهْةْ الْخْتَانَة رَانِي مْخَتّْنْ فْالنّْهَارْ التَّامْنْ، وْأَنَا إِسْرَائِيلِي مْأَصّْلْ مْنْ قْبِيلْةْ بْنْيَامِينْ، وْعِبْرَانِي مْنْ الْعِبْرَانِيِّينْ، وْمْنْ جِهْةْ الشّْرَعْ أَنَا فْرِّيسِي،</verse>
				<verse number="6">وْمْنْ جِهْةْ الْغِيرَة، كْنْتْ كَنْتّْعَدَّى عْلَى النَّاسْ دْ الْكْنِيسَة، وْمْنْ جِهْةْ التَّقْوَى اللِّي فْرَضْهَا الشّْرَعْ، مَا عْلِيَّ لُومْ.</verse>
				<verse number="7">وَلَكِنْ الْأُمُورْ اللِّي كَانْتْ عَنْدِي رْبَحْ، وْلَّاتْ عَنْدِي خْسْرَانْ عْلَى وْدّْ الْمَسِيحْ.</verse>
				<verse number="8">وْمَاشِي غِيرْ هَادْشِّي، وَلَكِنْ كَنْحْسَبْ كُلّْشِي خْسْرَانْ قُدَّامْ مَعْرِفَةْ الْمَسِيحْ يَسُوعْ الرَّبّْ دْيَالِي، اللِّي عْلَى وْدُّه خْسَرْتْ كُلّْشِي، وْكَنْعْتَبْرْ كُلّْشِي زْبَلْ بَاشْ نْرْبَحْ الْمَسِيحْ،</verse>
				<verse number="9">وْنْكُونْ فِيهْ، وْمَا نْكُونْشْ مْتَّاقِي بْفْضَلْ الشّْرَعْ، وَلَكِنْ بْفْضَلْ الْإِيمَانْ بْالْمَسِيحْ، بْالتَّقْوَى اللِّي كَتْجِي مْنْ عَنْدْ اللَّهْ عْلَى حْسَابْ الْإِيمَانْ.</verse>
				<verse number="10">وْنْعَرْفُه، وْنْعْرَفْ قُوَّةْ الْبَعْتْ دْيَالُه وْالشّْرْكَة فْالْعْدَابْ دْيَالُه، وْنْوَلِّي كَنْشْبَهْ لِيهْ فْالْمُوتْ دْيَالُه،</verse>
				<verse number="11">لَعَلَّ وَعَسَى نْتّْبْعَتْ مْنْ الْمُوتْ لْلْحَيَاةْ.</verse>
				<verse number="12">وْرَانِي مَا كَنْݣُولْشْ بْلِّي رْبَحْتْ وْلَا وْلِّيتْ كَامْلْ، وَلَكِنْ كَنْدِيرْ جْهْدِي بَاشْ نْرْبَحْ دَاكْشِّي اللِّي عْلَى وْدُّه رْبَحْنِي الْمَسِيحْ يَسُوعْ مْنْ قْبَلْ.</verse>
				<verse number="13">وْفْالْحَقِيقَة آ الْخُوتْ، رَاهْ مَا كَنْحْسَبْشْ رَاسِي رْبَحْتْ، وَلَكِنْ كَنْدِيرْ حَاجَة وَحْدَة: كَنّْسَى دَاكْشِّي اللِّي وْرَايَ وْكَنْدِيرْ جْهْدِي كُلُّه بَاشْ نْوْصَلْ لْدَاكْشِّي اللِّي قُدَّامِي.</verse>
				<verse number="14">كَنْجَرِّي لْجِهْةْ الْغَرَضْ اللِّي بْغِيتْ نْوْصَلْ لِيهْ، بَاشْ نْرْبَحْ الْجَائِزَة اللِّي عَيّْطْ لِيَّ عْلِيهَا اللَّهْ مْنْ السّْمَا بْالْمَسِيحْ يَسُوعْ.</verse>
				<verse number="15">وْحْنَا اللِّي كَامْلِينْ، خَاصّْنَا نْفَكّْرُو بْهَادْ الطَّرِيقَة، وْإِلَا فَكّْرْتُو بْشِي طَرِيقَة خْرَى، رَاهْ اللَّهْ غَيْبَيّْنْ لِيكُمْ هَادْ الْأُمُورْ.</verse>
				<verse number="16">وَاخَّا هَكَّاكْ، خَلِّيوْنَا نْكَمّْلُو فْنَفْسْ الطّْرِيقْ اللِّي تْبَعْنَاهَا مْنْ قْبَلْ.</verse>
				<verse number="17">آ خُوتِي، كُونُو كُلّْكُمْ بْحَالِي، وْتْعَلّْمُو مْزْيَانْ مْنْ النَّاسْ اللِّي كَيْعِيشُو عْلَى حْسَابْ الطَّرِيقَة اللِّي وْرِّينَاهُمْ يْعِيشُو بِيهَا.</verse>
				<verse number="18">وْرَانِي ݣْلْتْ لِيكُمْ بْزَّافْ دْ الْمَرَّاتْ هَادْشِّي، وْدَابَا غَنْعَاوْدْ نْݣُولُو لِيكُمْ وْأَنَا كَنْبْكِي: بْزَّافْ دْ النَّاسْ كَيْعِيشُو وْهُمَ عْدْيَانْ دْ الصّْلِيبْ دْيَالْ الْمَسِيحْ.</verse>
				<verse number="19">هَادُو، رَاهْ الْعَاقِبَة دْيَالْهُمْ الْهْلَاكْ، حِيتْ الْإِلَاهْ دْيَالْهُمْ هُوَ كَرْشْهُمْ، وْالْعَزّْ دْيَالْهُمْ هُوَ دَاكْشِّي اللِّي خَاصّْهُمْ يْحَشْمُو مْنُّه، وْكَيْفَكّْرُو غِيرْ فْالْأُمُورْ دْيَالْ هَادْ الدّْنْيَا.</verse>
				<verse number="20">أَمَّا حْنَا، رَاهْ كَنْفَكّْرُو فْالْأُمُورْ دْيَالْ السّْمَا، اللِّي مْنّْهَا كَنْتّْسَنَّاوْ مُنَجِّي هُوَ الرَّبّْ يَسُوعْ الْمَسِيحْ،</verse>
				<verse number="21">اللِّي غَيْبَدّْلْ الدَّاتْ دْيَالْنَا اللِّي مَا عَنْدْهَا قِيمَة بَاشْ تْكُونْ عْلَى صُورْةْ الدَّاتْ دْ الْعَزّْ دْيَالُه، بْالْقُوَّة دْيَالُه اللِّي كَتْخَلِّي كُلّْ حَاجَة تَحْتْ حْكَامُه.</verse>
			</chapter>
			<chapter number="4">
				<verse number="1">الْفَصْلْ الرَّابْعْ آ خُوتِي الْعْزَازْ، وْاللِّي تْوَحّْشْتْ نْشُوفْهُمْ، رَاكُمْ الْفَرْحَة دْيَالِي وْتَاجْ رَاسِي، إِيوَا بْقَاوْ تَابْتِينْ فْإِيمَانْكُمْ بْالرَّبّْ.</verse>
				<verse number="2">كَنْطْلَبْ مْنْ أَفُودِيَة وْسِنْتِيخِي بَاشْ يْكُونُو مْتَّاحْدِينْ فْالرَّبّْ.</verse>
				<verse number="3">وْكَنْطْلَبْ مْنّْكْ حْتَّى نْتَ، آ شْرِيكِي اللِّي كَنْتِيقْ فِيهْ بْزَّافْ، بَاشْ تْعَاوْنْهُمْ حِيتْ كَافْحُو مْعَايَ فْالْخْدْمَة دْيَالْ الْإِنْجِيلْ، هُمَ وْأَكْلِيمَنْدُسْ وْݣَاعْ الْخُوتْ لْخْرِينْ اللِّي عَاوْنُونِي فْالْخْدْمَة، وْاللِّي سْمِيَّاتْهُمْ مْكْتُوبِينْ فْكْتَابْ الْحَيَاةْ.</verse>
				<verse number="4">فْرْحُو دِيمَا فْالرَّبّْ، وْعَاوْتَانِي كَنْݣُولْ لِيكُمْ فْرْحُو.</verse>
				<verse number="5">خَلِّيوْ الضّْرَافَة اللِّي فِيكُمْ تّْعْرَفْ عَنْدْ النَّاسْ كُلّْهُمْ. رَاهْ الرَّبّْ قْرِيبْ.</verse>
				<verse number="6">مَا تْرَفْدُو الْهَمّْ لْحْتَّى حَاجَة، وَلَكِنْ طْلْبُو كُلّْشِي مْنْ اللَّهْ بْالصّْلَاة وْالدَّعَوَاتْ وْالشُّكْرْ، وْخَلِّيوْ دَاكْشِّي اللِّي كَتْطْلْبُوهْ مْعْرُوفْ عَنْدْ اللَّهْ.</verse>
				<verse number="7">وْالْهْنَا دْيَالْ اللَّهْ اللِّي قْوَى مْنْ كُلّْ حَاجَة، يْحْفَضْ قْلُوبْكُمْ وْأَفْكَارْكُمْ فْالْمَسِيحْ يَسُوعْ.</verse>
				<verse number="8">وْفْاللّْخْرْ آ الْخُوتْ، دِّيوْهَا فْهَادْ الْأُمُورْ: ݣَاعْ دَاكْشِّي اللِّي صْحِيحْ، ݣَاعْ دَاكْشِّي اللِّي كَيْسْتَاهْلْ يْتّْحْتَرْمْ، ݣَاعْ دَاكْشِّي اللِّي حَقّْ، ݣَاعْ دَاكْشِّي اللِّي نْقِي، ݣَاعْ دَاكْشِّي اللِّي نْقَدْرُو نْبْغِيوْهْ، ݣَاعْ دَاكْشِّي اللِّي السُّمْعَة دْيَالُه مْزْيَانَة، وْݣَاعْ دَاكْشِّي اللِّي مْزْيَانْ وْكَيْسْتَاهْلْ يْشَكْرُوهْ النَّاسْ.</verse>
				<verse number="9">وْدِيرُو بْدَاكْشِّي اللِّي تْعَلّْمْتُوهْ وْخْدِيتُوهْ وْسْمَعْتُوهْ وْشْفْتُوهْ فِيَّ. وْاللَّهْ اللِّي كَيْعْطِي الْهْنَا يْكُونْ مْعَاكُمْ.</verse>
				<verse number="10">رَانِي فْرَحْتْ بْزَّافْ فْالرَّبّْ، حِيتْ دَابَا رْجَعْتُو مْنْ جْدِيدْ كَتّْهَلَّاوْ فِيَّ، وْرَاكُمْ كْنْتُو بَاغْيِينْ تّْهَلَّاوْ فِيَّ مْنْ قْبَلْ وَلَكِنْ مَا لْقِيتُوشْ الْوْجْبَة.</verse>
				<verse number="11">مَا كَنْݣُولْشْ هَادْشِّي حِيتْ أَنَا مْحْتَاجْ، عْلَاحْقَّاشْ تْعَلّْمْتْ نْقْنَعْ بْدَاكْشِّي اللِّي عَنْدِي.</verse>
				<verse number="12">تْعَلّْمْتْ نْعِيشْ فْوَقْتْ الْحْزَّة وْفْوَقْتْ الشّْبْعَة. تْعَلّْمْتْ نْعِيشْ كِمَا كَانْ الْحَالْ، سْوَا كْنْتْ شْبْعَانْ وْلَا جِيعَانْ، سْوَا كَانْ عَنْدِي الْكْتِيرْ وْلَا الْقْلِيلْ.</verse>
				<verse number="13">وْأَنَا قَادْرْ نْدِيرْ كُلّْشِي بْهَادَاكْ اللِّي كَيْعْطِينِي الْقُوَّة.</verse>
				<verse number="14">وَلَكِنْ وَاخَّا هَكَّاكْ، دْرْتُو شِي حَاجَة مْزْيَانَة مْلِّي شَارْكْتُونِي فْالْمْحْنَة دْيَالِي.</verse>
				<verse number="15">وْرَاكُمْ كَتْعَرْفُو آ سُكَّانْ فِيلِبِّي، بْلِّي فْاللّْوّْلْ فَاشْ بْدِيتْ كَنْخَبّْرْ بْالْإِنْجِيلْ، مْلِّي خْرَجْتْ مْنْ بْلَادْ مَكِدُونِيَة، حْتَّى كْنِيسَة مَا كَانْتْ كَتْعَاوْنِّي فْالْمْدْخُولْ دْيَالِي وْفْالْمْصْرُوفْ مْنْ غِيرْكُمْ نْتُمَ بُوحْدْكُمْ.</verse>
				<verse number="16">وْحْتَّى مْلِّي كْنْتْ فْتْسَالُونِيكِي، صِيفْطْتُو لِيَّ كْتَرْ مْنْ مَرَّة دَاكْشِّي اللِّي كْنْتْ مْحْتَاجْ لِيهْ.</verse>
				<verse number="17">وْرَانِي مَا كَنْقَلّْبْشْ عْلَى الْهْدِيَّاتْ، وَلَكِنْ بْغِيتْ الْغْلَّة دْيَالْكُمْ تْكْتَرْ.</verse>
				<verse number="18">وْرَاهْ وْصَلْنِي دَاكْشِّي اللِّي كْنْتْ مْحْتَاجْ لِيهْ وْكْتَرْ. وْدَابَا عَنْدِي اللِّي يْكْفِينِي حِيتْ أَبَفْرُودِتُسْ جَابْ لِيَّ ݣَاعْ دَاكْشِّي اللِّي صِيفْطْتُوهْ لِيَّ، رَاهْ هُوَ بْحَالْ الرِّيحَة الْمْزْيَانَة دْيَالْ شِي دْبِيحَة مْقْبُولَة عَنْدْ اللَّهْ وْكَتْرْضِيهْ.</verse>
				<verse number="19">وْالْإِلَاهْ دْيَالِي غَيْعْطِيكُمْ كُلّْ مَا كَتْحْتَاجُو عْلَى حْسَابْ الْعَزّْ دْيَالُه الْكْتِيرْ بْالْمَسِيحْ يَسُوعْ.</verse>
				<verse number="20">الْعَزّْ لْلَّهْ بُونَا عْلَى الدّْوَامْ. آمِينْ.</verse>
				<verse number="21">سَلّْمُو عْلَى ݣَاعْ الْمُومْنِينْ الْمْقَدّْسِينْ بْالْمَسِيحْ يَسُوعْ، وْرَاهْ الْخُوتْ اللِّي مْعَايَ كَيْسَلّْمُو عْلِيكُمْ.</verse>
				<verse number="22">وْكَيْسَلّْمُو عْلِيكُمْ الْمُومْنِينْ الْمْقَدّْسِينْ اللِّي هْنَا كُلّْهُمْ، وْبْالْخُصُوصْ اللِّي كَيْخَدْمُو عَنْدْ قَيْصَرْ.</verse>
				<verse number="23">وْالنِّعْمَة دْيَالْ رَبّْنَا يَسُوعْ الْمَسِيحْ تْكُونْ مْعَاكُمْ.</verse>
			</chapter>
		</book>
		<book number="51">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ، رَسُولْ الْمَسِيحْ يَسُوعْ بْمُرَادْ اللَّهْ، وْمْنْ خُونَا تِيمُوتَاوُسْ،</verse>
				<verse number="2">لْلْمُومْنِينْ الْمْقَدّْسِينْ فْكُولُوسِّي، وْالْخُوتْ الْأُمَنَا فْالْمَسِيحْ، النِّعْمَة وْالْهْنَا لِيكُمْ مْنْ اللَّهْ بَّانَا.</verse>
				<verse number="3">كَنْشَكْرُو اللَّهْ بُو رَبّْنَا يَسُوعْ الْمَسِيحْ، وَقْتْمَا صْلِّينَا مْنْ جِهْتْكُمْ،</verse>
				<verse number="4">مْلِّي سْمَعْنَا عْلَى إِيمَانْكُمْ بْالْمَسِيحْ يَسُوعْ، وْمْحَبّْتْكُمْ لْݣَاعْ الْمُومْنِينْ الْمْقَدّْسِينْ،</verse>
				<verse number="5">عْلَى وْدّْ الرّْجَا اللِّي كَيْتّْسْنَّاكُمْ فْالسَّمَاوَاتْ، اللِّي سْمَعْتُو بِيهْ مْنْ قْبَلْ فْكْلَامْ الْحَقّْ دْ الْإِنْجِيلْ،</verse>
				<verse number="6">اللِّي وْصَلْ لِيكُمْ كِمَا وْصَلْ لْلدّْنْيَا كُلّْهَا، وْعْطَى الْغْلَّة وْكْبْرَاتْ كِمَا كْبْرَاتْ فِيكُمْ حْتَّى نْتُمَ مْنْ الْوَقْتْ اللِّي فِيهْ سْمَعْتُو وْعْرَفْتُو بْالْحَقّْ نِعْمَةْ اللَّهْ.</verse>
				<verse number="7">وْهَادْشِّي رَاكُمْ تْعَلّْمْتُوهْ مْنْ أَبَفْرَاسْ صَاحْبْنَا الْعْزِيزْ اللِّي كَيْخْدَمْ مْعَانَا، وْاللِّي أَمِينْ فْخْدَمْتُه لْلْمَسِيحْ عْلَى وْدّْكُمْ.</verse>
				<verse number="8">وْرَاهْ هُوَ اللِّي خْبَرْنَا عْلَى الْمْحَبَّة اللِّي عْطَاهَا لِيكُمْ الرُّوحْ الْقُدُسْ.</verse>
				<verse number="9">وْهَادْشِّي عْلَاشْ حْتَّى حْنَا، مْنْ نْهَارْ سْمَعْنَا هَادْشِّي وْحْنَا كَنْصَلِّيوْ مْنْ جِهْتْكُمْ، وْكَنْطْلْبُو اللَّهْ بَاشْ تْعَرْفُو مْزْيَانْ الْمُرَادْ دْيَالُه بْالْحْكْمَة وْالْفْهَامَة اللِّي كَيْعْطِيهَا الرُّوحْ الْقُدُسْ،</verse>
				<verse number="10">وْهَكَّا غَتْقَدْرُو تْعِيشُو كِيفْ كَيْبْغِي الرَّبّْ، وْتْدِيرُو ݣَاعْ دَاكْشِّي اللِّي كَيْرْضِيهْ، وْتْكْتَرْ غَلّْتْكُمْ فْكُلّْ خْدْمَة مْزْيَانَة، وْتْكَبْرُو فْمَعْرِفَةْ اللَّهْ،</verse>
				<verse number="11">وْتّْقُوَّاوْ بْكُلّْ قُوَّة عْلَى حْسَابْ الْقُدْرَة دْ الْعَزّْ دْيَالُه، بَاشْ تْكُونُو قَادْرِينْ تْصَبْرُو عْلَى كُلّْشِي. وْبْالْفَرْحَة</verse>
				<verse number="12">تْشَكْرُو الْآبْ اللِّي رْدّْكُمْ قَادْرِينْ تْشَارْكُو مْعَ الْمُومْنِينْ الْمْقَدّْسِينْ فْالْوَرْتْ دْيَالْ مَمْلَكَةْ النُّورْ.</verse>
				<verse number="13">وْرَاهْ هُوَ اللِّي عْتَقْنَا مْنْ السُّلْطَة دْيَالْ الضّْلَامْ، وْجَابْنَا لْمَمْلَكَةْ وَلْدُه الْحْبِيبْ،</verse>
				<verse number="14">اللِّي بِيهْ تّْفْدِينَا، وْتّْغَفْرُو دْنُوبْنَا.</verse>
				<verse number="15">	هُوَ صُورْةْ اللَّهْ اللِّي مَا كَيْتّْشَافْشْ، وْهُوَ الْبْكَرْ فْݣَاعْ الْمْخْلُوقَاتْ.</verse>
				<verse number="16">	عْلَاحْقَّاشْ بِيهْ تّْخْلَقْ كُلّْشِي 	فْالسَّمَاوَاتْ وْفْالْأَرْضْ، 		اللِّي كَيْتّْشَافْ وْاللِّي مَا كَيْتّْشَافْشْ، 			الْقُوَّاتْ الرُّوحِيَّة، وْالْمْسْؤُولِينْ، وْالرِّيَاسَاتْ، وْالسُّلُطَاتْ. كُلّْشِي بِيهْ وْلِيهْ تّْخْلَقْ.</verse>
				<verse number="17">	وْرَاهْ هُوَ قْبَلْ مْنْ كُلّْشِي، وْبِيهْ كَايْنْ كُلّْشِي.</verse>
				<verse number="18">	وْهُوَ رَاسْ الدَّاتْ، يَعْنِي الْكْنِيسَة. 	وْهُوَ الْبْدُو، 		وْاللّْوّْلْ اللِّي تّْبْعَتْ مْنْ بِينْ الْمُوتَى، بَاشْ يْكُونْ هُوَ اللّْوّْلْ فْكُلّْشِي.</verse>
				<verse number="19">عْلَاحْقَّاشْ اللَّهْ بْغَا الْكَمَالْ كُلُّه يْكُونْ فْالْمَسِيحْ،</verse>
				<verse number="20">	وْبِيهْ بْغَا اللَّهْ يْصَالْحْ كُلّْشِي مْعَاهْ، 	وْبْالدّْمْ دْيَالُه اللِّي سَالْ عْلَى الصّْلِيبْ دَارْ الْهْنَا مْعَ كُلّْشِي، سْوَا اللِّي فْالْأَرْضْ وْلَا اللِّي فْالسَّمَاوَاتْ.</verse>
				<verse number="21">وْحْتَّى نْتُمَ اللِّي كْنْتُو مْنْ قْبَلْ بْعَادْ عْلَى اللَّهْ، وْكْنْتُو عْدْيَانْ دْيَالُه بْسْبَابْ أَفْكَارْكُمْ وْأَعْمَالْكُمْ دْيَالْ الشَّرّْ،</verse>
				<verse number="22">رَاهْ دَابَا تّْصَالْحْ مْعَاكُمْ بْالْمُوتْ دْيَالْ وَلْدُه بْالدَّاتْ اللِّي كَتْفْنَى، بَاشْ يْجِيبْكُمْ قُدَّامُه وْنْتُمَ مْقَدّْسِينْ وْنْقِيِّينْ وْبْلَا عِيبْ.</verse>
				<verse number="23">وَلَكِنْ خَاصّْكُمْ تّْبْتُو فْإِيمَانْكُمْ اللِّي مْبْنِي عْلَى السَّاسْ الصّْحِيحْ، بْلَا مَا تْبَعّْدُو عْلَى الرّْجَا دْيَالْ الْإِنْجِيلْ اللِّي سْمَعْتُوهْ، وْاللِّي تّْخَبّْرُو بِيهْ ݣَاعْ الْمْخْلُوقَاتْ اللِّي تَحْتْ السّْمَا، الْإِنْجِيلْ اللِّي وْلِّيتْ أَنَا بُولُسْ كَنْخْدَمْ لِيهْ.</verse>
				<verse number="24">وْدَابَا رَانِي فْرْحَانْ بْالْعْدَابْ اللِّي كَنْقَاسِيهْ عْلَى وْدّْكُمْ، وْرَاهْ بَاقِي كَنْشَارْكْ فْعْدَابْ الْمَسِيحْ فْالدَّاتْ دْيَالِي عْلَى وْدّْ الدَّاتْ دْيَالُه، اللِّي هِيَ الْكْنِيسَة،</verse>
				<verse number="25">اللِّي وْلِّيتْ كَنْخْدَمْ لِيهَا، عْلَى حْسَابْ الْخْدْمَة دْ اللَّهْ اللِّي تّْعْطَاتْنِي عْلَى وْدّْكُمْ، بَاشْ نْخَبّْرْ بْكْلَامْ اللَّهْ،</verse>
				<verse number="26">اللِّي هُوَ السِّرّْ الْمْخْفِي مْنْ قْدِيمْ الزّْمَانْ مْنْ جِيلْ لْجِيلْ، وَلَكِنْ دَابَا اللَّهْ بَيّْنُه لْلْمُومْنِينْ الْمْقَدّْسِينْ دْيَالُه.</verse>
				<verse number="27">وْبْغَاهُمْ يْعَرْفُو أَشْنُو هِيَ الْقِيمَة وْالْعَزّْ دْيَالْ هَادْ السِّرّْ بِينْ ݣَاعْ الشّْعُوبْ، وْهَادْ السِّرّْ هُوَ الْمَسِيحْ اللِّي فِيكُمْ، وْهُوَ الرّْجَا دْيَالْ الْعَزّْ.</verse>
				<verse number="28">وْرَاهْ بِيهْ كَنْخَبّْرُو، وْكَنّْصْحُو وْنْعَلّْمُو ݣَاعْ النَّاسْ بْكُلّْ حْكْمَة، بَاشْ نْرَدُّو كُلّْ وَاحْدْ مْكْمُولْ فْالْمَسِيحْ.</verse>
				<verse number="29">وْعْلَى هَادْشِّي كَنْضْرَبْ تَمَارَة وْكَنْكَافْحْ بْفْضَلْ الْقُدْرَة دْيَالْ الْمَسِيحْ اللِّي كَتْخْدَمْ فِيَّ بْالْقُوَّة.</verse>
			</chapter>
			<chapter number="2">
				<verse number="1">الْفَصْلْ التَّانِي بْغِيتْكُمْ تْعَرْفُو شْحَالْ كَنْكَافْحْ عْلَى وْدّْكُمْ، وْعْلَى وْدّْ هَادُوكْ اللِّي فْلَاوُدِكِيَّة، وْعْلَى وْدّْ ݣَاعْ هَادُوكْ اللِّي عَمّْرْهُمْ مَا شَافُونِي.</verse>
				<verse number="2">بَاشْ يْكُونُو مْتْشَجّْعِينْ وْمْتَّاحْدِينْ فْالْمْحَبَّة، وْتْكُونْ عَنْدْهُمْ الْفْهَامَة الْكَامْلَة، وْيْعَرْفُو سِرّْ اللَّهْ اللِّي هُوَ الْمَسِيحْ،</verse>
				<verse number="3">وْاللِّي فِيهْ مْجْمُوعِينْ ݣَاعْ كْنُوزْ الْحْكْمَة وْالْمَعْرِفَة.</verse>
				<verse number="4">وْرَانِي كَنْݣُولْ هَادْشِّي بَاشْ مَا يْخْدَعْكُمْ حَدّْ بْكْلَامُه الْحْلُو.</verse>
				<verse number="5">حِيتْ وَاخَّا أَنَا مَا حَاضْرْشْ مْعَاكُمْ بْالدَّاتْ دْيَالِي رَانِي حَاضْرْ بْالرُّوحْ، وْرَاهْ كَنْفْرَحْ مْلِّي كَنْشُوفْكُمْ مْنَضّْمِينْ وْتَابْتِينْ فْإِيمَانْكُمْ بْالْمَسِيحْ.</verse>
				<verse number="6">وْكِمَا قْبَلْتُو الْمَسِيحْ يَسُوعْ الرَّبّْ، عِيشُو مْتَّاحْدِينْ مْعَاهْ،</verse>
				<verse number="7">وْكُونُو مْجَدّْرِينْ وْمْبْنِيِّينْ فِيهْ، وْتَابْتِينْ فْالْإِيمَانْ كِمَا تْعَلّْمْتُو، وْكُونُو دِيمَا كَتْشَكْرُو.</verse>
				<verse number="8">رْدُّو بَالْكُمْ لَيْغَلّْطْكُمْ شِي حَدّْ بْالْفْلْسَفَة الْغَالْطَة، وْيْغَرّْكُمْ بْالْبَاطْلْ عْلَى حْسَابْ الْعَادَة دْيَالْ النَّاسْ، وْعْلَى حْسَابْ قُوَّاتْ الشَّرّْ اللِّي فْالدّْنْيَا، وْمَاشِي عْلَى حْسَابْ الْمَسِيحْ.</verse>
				<verse number="9">عْلَاحْقَّاشْ اللَّهْ كُلُّه كَيْسْكُنْ فْالدَّاتْ دْيَالْ الْمَسِيحْ،</verse>
				<verse number="10">وْرَاهْ بِيهْ وْلِّيتُو مْكْمُولِينْ، وْهُوَ فُوقْ كُلّْ رِيَاسَة وْسُلْطَة.</verse>
				<verse number="11">فِيهْ رَاكُمْ تّْخَتّْنْتُو خْتَانَة مَاشِي بْالْيْدّْ، وْهَكَّا تّْحَيّْدَاتْ مْنّْكُمْ طْبِيعْةْ الدَّاتْ دْيَالْ الدّْنُوبْ، وْهَادِي هِيَ الْخْتَانَة دْيَالْ الْمَسِيحْ.</verse>
				<verse number="12">تّْدْفَنْتُو مْعَاهْ فْالْمَعْمُودِيَّة، وْتّْبْعَتُّو مْعَاهْ حْتَّى مْنْ الْمُوتْ حِيتْ آمْنْتُو بْقُدْرَةْ اللَّهْ اللِّي بَعْتُه مْنْ بِينْ الْمُوتَى.</verse>
				<verse number="13">وْكْنْتُو مْيّْتِينْ بْسْبَابْ الدّْنُوبْ وْمَا مْخَتّْنِينْشْ فْالدَّاتْ، وْاللَّهْ حْيَاكُمْ مْعَ الْمَسِيحْ، وْسَامْحْنَا عْلَى ݣَاعْ دْنُوبْنَا.</verse>
				<verse number="14">	مْلِّي مْحَا الْحُجَّة 	دْيَالْ الْفْرَايْضْ اللِّي كَانْتْ ضْدّْنَا، 		حَيّْدْهَا كُلّْهَا، وْسَمّْرْهَا عْلَى الصّْلِيبْ،</verse>
				<verse number="15">	وْحَيّْدْ لْلرُّؤَسَا وْالسُّلُطَاتْ الرُّوحِيِّينْ، 	الْقُوَّة دْيَالْهُمْ وْفْضَحْهُمْ قُدَّامْ كُلّْشِي، وْغْلَبْهُمْ بْالصّْلِيبْ.</verse>
				<verse number="16">إِيوَا مَا تْخَلِّيوْ حْتَّى وَاحْدْ يْحْكَمْ عْلِيكُمْ مْنْ جِهَة الْمَاكْلَة وْلَا الشّْرَابْ، وْلَا مْنْ جِهْةْ شِي عِيدْ، وْلَا رَاسْ الشّْهَرْ وْلَا يَّامَاتْ السّْبْتْ.</verse>
				<verse number="17">رَاهْ ݣَاعْ هَادْشِّي غِيرْ خْيَالْ دْيَالْ الْأُمُورْ اللِّي غَتْجِي مْنْ بَعْدْ، وَلَكِنْ الْحَقِيقَة رَاهْ هِيَ الْمَسِيحْ.</verse>
				<verse number="18">مَا تْخَلِّيوْ حْتَّى وَاحْدْ يْحْرَمْكُمْ مْنْ الْجَائِزَة دْيَالْكُمْ، مْنْ هَادُوكْ اللِّي كَيْتّْوَاضْعُو بْالْكْدُوبْ وْكَيْعَبْدُو الْمَلَايْكَة، وْكَيْعْطِيوْ الْقِيمَة لْلرُّؤْيَاتْ دْيَالْهُمْ وْكَيْتّْنَفْخُو بْالْكِبْرْ بْدَاكْشِّي اللِّي كَيْفَكّْرُو فِيهْ بْعْقَلْهُمْ.</verse>
				<verse number="19">وْهُمَ مَا تَابْتِينْشْ فْالرَّاسْ، اللِّي بِيهْ كَتّْقُوَّى الدَّاتْ كُلّْهَا وْكَتْوَلِّي مْتَّاحْدَة بْالْمْفَاصْلْ، وْالْعْصَابْ، وْكَتْكْبَرْ كِيفْ بْغَا اللَّهْ.</verse>
				<verse number="20">وْمَا دَامْ مْتُّو مْعَ الْمَسِيحْ مْنْ جِهْةْ الْقُوَّاتْ دْيَالْ الشَّرّْ اللِّي فْالدّْنْيَا، إِيوَا عْلَاشْ كَتْعِيشُو بْحَالْ إِلَا نْتُمَ مْنْ الدّْنْيَا وْكَتْقَبْلُو تْدِيرُو بْهَادْ الْفْرَايْضْ:</verse>
				<verse number="21">«مَا تَاخْدْشْ، مَا تْدُوقْشْ، مَا تْمَسْشْ؟»</verse>
				<verse number="22">هَادْشِّي كُلُّه رَاهْ مَا دَايْمْشْ مْلِّي كَيْتّْدَارْ بِيهْ، حِيتْ هُوَ غِيرْ وْصِيَّاتْ دْيَالْ النَّاسْ وْتَعَالِيمْ دْيَالْهُمْ!</verse>
				<verse number="23">رَاهْ كَيْبَانْ بْحَالْ وْصِيَّاتْ دْ الْحْكْمَة، فِيهُمْ نِضَامْ خَاصّْ بْالْعِبَادَة وْالتَّوَاضُعْ اللِّي كَيْعَدّْبْ الدَّاتْ، وْهَادْ الْوْصِيَّاتْ مَا عَنْدْهُمْ قِيمَة وْمَا يْقَدْرُوشْ يْتّْحَكّْمُو فْالشَّهْوَة دْيَالْ الدَّاتْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ إِيوَا إِلَا تّْبْعَتُّو مْعَ الْمَسِيحْ، قَلّْبُو عْلَى الْأُمُورْ اللِّي الْفُوقْ، فِينْ ݣَالْسْ الْمَسِيحْ عْلَى لِيمْنْ دْيَالْ اللَّهْ.</verse>
				<verse number="2">دِّيوْهَا فْالْأُمُورْ اللِّي الْفُوقْ مَاشِي فْالْأُمُورْ اللِّي فْالْأَرْضْ،</verse>
				<verse number="3">حِيتْ رَاكُمْ مْتُّو وْحْيَاتْكُمْ مْسْتُورَة مْعَ الْمَسِيحْ فْاللَّهْ.</verse>
				<verse number="4">وْمْلِّي غَيْبَانْ الْمَسِيحْ اللِّي هُوَ حْيَاتْكُمْ، دِيكْ السَّاعَة رَاهْ حْتَّى نْتُمَ غَتْبَانُو مْعَاهْ فْالْعَزّْ دْيَالُه.</verse>
				<verse number="5">إِيوَا قْتْلُو الطّْبِيعَة دْيَالْ الدّْنْيَا اللِّي فِيكُمْ، اللِّي هِيَ الْفْسَادْ، وْالْأُمُورْ الْمْنْجُوسَة، وْالشَّهْوَة، وْالرَّغْبَة الْقْبِيحَة، وْالطّْمَعْ اللِّي هُوَ الْعِبَادَة دْيَالْ الْأَصْنَامْ،</verse>
				<verse number="6">عْلَاحْقَّاشْ بْسْبَابْ هَادْشِّي كَيْنْزَلْ غَضَبْ اللَّهْ عْلَى النَّاسْ اللِّي مَا كَيْطِيعُوهْشْ.</verse>
				<verse number="7">وْرَاكُمْ كْنْتُو بْحَالْ هَكَّا مْنْ قْبَلْ، مْلِّي كْنْتُو كَتْعِيشُو فْهَادْشِّي.</verse>
				<verse number="8">وَلَكِنْ دَابَا رْمِيوْ عْلِيكُمْ ݣَاعْ هَادْ الْأُمُورْ: الْغَضَبْ، السَّخْطْ، الْخُبْتْ، السّْبَّانْ، وْالْكْلَامْ الْقْبِيحْ اللِّي كَيْخْرُجْ مْنْ فُمّْكُمْ.</verse>
				<verse number="9">وْمَا تْكَدْبُوشْ عْلَى بْعْضِيَّاتْكُمْ، حِيتْ رَاكُمْ حَيّْدْتُو عْلِيكُمْ الطّْبِيعَة الْقْدِيمَة وْفْعَايْلْهَا،</verse>
				<verse number="10">وْلْبَسْتُو الطّْبِيعَة الجّْدِيدَة اللِّي كَتّْجَدّْدْ فْالْمَعْرِفَة عْلَى حْسَابْ الصُّورَة دْيَالْ هَادَاكْ اللِّي خْلَقْهَا،</verse>
				<verse number="11">وْهَكَّا، رَاهْ مَا كَايْنْشْ الْفَرْقْ بِينْ الْيُونَانِي وْلِيهُودِي، اللِّي مْخَتّْنْ وْاللِّي مَا مْخَتّْنْشْ، اللِّي مَا كَيْتّْكَلّْمْشْ بْالْيُونَانِيَّة وْاللِّي مَا مْتْحَضّْرْشْ، الْعَبْدْ وْالْحُرّْ، وَلَكِنْ الْمَسِيحْ هُوَ كُلّْشِي وْفْكُلّْشِي.</verse>
				<verse number="12">رَاهْ اللَّهْ خْتَارْكُمْ وْقَدّْسْكُمْ وْكَيْبْغِيكُمْ، هَادْشِّي عْلَاشْ خَاصّْكُمْ تْلَبْسُو الرَّحْمَة، وْاللّْطَافَة، وْالتَّوَاضُعْ، وْالضّْرَافَة، وْالصّْبَرْ،</verse>
				<verse number="13">تّْحَمّْلُو بْعْضِيَّاتْكُمْ، وْسَامْحُو بْعْضِيَّاتْكُمْ إِلَا كَانْتْ عَنْدْ شِي وَاحْدْ شْكْوَى ضْدّْ لَاخُرْ، كِمَا غْفَرْ لِيكُمْ الرَّبّْ، هَكَّا خَاصّْكُمْ حْتَّى نْتُمَ تْدِيرُو.</verse>
				<verse number="14">وْفُوقْ هَادْشِّي كُلُّه لْبْسُو الْمْحَبَّة حِيتْ هِيَ اللِّي كَتْوَحّْدْ فْالْكَمَالْ.</verse>
				<verse number="15">وْخَلِّيوْ الْهْنَا دْيَالْ الْمَسِيحْ يْسْكُنْ فْقْلُوبْكُمْ، اللِّي عْلَى وْدُّه عَيّْطْ لِيكُمْ اللَّهْ فْدَاتْ وَحْدَة، وْخَاصّْكُمْ تْشَكْرُوهْ.</verse>
				<verse number="16">خَلِّيوْ الْكْلْمَة دْ الْمَسِيحْ تْسْكُنْ فِيكُمْ بْالْكْتْرَة، عَلّْمُو وْنَبّْهُو بْعْضِيَّاتْكُمْ بْكُلّْ حْكْمَة، وْغَنِّيوْ وْشْكْرُو اللَّهْ مْنْ قْلُوبْكُمْ بْالْمَزَامِيرْ وْالتَّرَانِيمْ وْالْأَغَانِي الرُّوحِيَّة.</verse>
				<verse number="17">وْݣَاعْ دَاكْشِّي اللِّي كَتْݣُولُوهْ وْلَا كَتْدِيرُوهْ، دِيرُوهْ بْإِسْمْ الرَّبّْ يَسُوعْ، وْبِيهْ شْكْرُو اللَّهْ الْآبْ.</verse>
				<verse number="18">آ الْعْيَالَاتْ، طِيعُو رْجَالْكُمْ كِيفْ خَاصّْ يْكُونْ قُدَّامْ الرَّبّْ،</verse>
				<verse number="19">آ الرّْجَالْ، بْغِيوْ عْيَالَاتْكُمْ وْمَا تْكُونُوشْ قَاسْحِينْ مْعَاهُمْ.</verse>
				<verse number="20">آ الْوْلَادْ، طِيعُو وَالِدِيكُمْ فْكُلّْشِي حِيتْ هَادْشِّي كَيْرْضِي الرَّبّْ.</verse>
				<verse number="21">آ الْوَالِدِينْ، مَا تْقَهْرُوشْ وْلَادْكُمْ بَاشْ مَا يْفَشْلُوشْ.</verse>
				<verse number="22">آ الْعْبِيدْ، طِيعُو سْيَادْكُمْ دْيَالْ الدّْنْيَا فْكُلّْشِي، مَاشِي غِيرْ مْلِّي كَيْكُونُو مْرَاقْبِينْكُمْ بَاشْ تْرْضِيوْ النَّاسْ، وَلَكِنْ طِيعُوهُمْ بْقَلْبْ صَادْقْ وْخَافُو الرَّبّْ،</verse>
				<verse number="23">وْݣَاعْ دَاكْشِّي اللِّي كَتْدِيرُوهْ، دِيرُوهْ مْنْ قَلْبْكُمْ، بْحَالْ إِلَا دْرْتُوهْ لْلرَّبّْ مَاشِي لْلنَّاسْ،</verse>
				<verse number="24">وْدِيرُو فْبَالْكُمْ بْلِّي الرَّبّْ هُوَ اللِّي غَيْجَازِيكُمْ بْالْوَرْتْ مْنْ عَنْدُه، حِيتْ كَتْخَدْمُو لْلرَّبّْ الْمَسِيحْ.</verse>
				<verse number="25">وَلَكِنْ الضَّالْمْ غَادِي يْتّْعَاقْبْ عْلَى الضُّلْمْ اللِّي دَارُه، وْرَاهْ اللَّهْ مَا كَيْدِيرْشْ الْوْجْهِيَّاتْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ آ الْسْيَادْ، تْعَامْلُو مْعَ عْبِيدْكُمْ بْالْحَقّْ وْالْعَدْلْ، وْتّْفَكّْرُو بْلِّي حْتَّى نْتُمَ عَنْدْكُمْ سِيّْدْ فْالسّْمَا.</verse>
				<verse number="2">دَاوْمُو عْلَى الصّْلَاة، وْكُونُو دِيمَا مُوجُودِينْ بَاشْ تْشَكْرُو اللَّهْ فْصْلَاتْكُمْ.</verse>
				<verse number="3">وْصَلِّيوْ مْنْ جِهْتْنَا حْتَّى حْنَا بَاشْ يْحَلّْ لِينَا اللَّهْ الْبَابْ لْلْكْلَامْ دْيَالُه، وْنْخَبّْرُو بْالسِّرّْ دْ الْمَسِيحْ اللِّي عْلَى وْدُّه أَنَا مْشْدُودْ فْالْحَبْسْ،</verse>
				<verse number="4">وْهَكَّا غَادِي نْبَيّْنُه كِيفْ وَاجْبْ عْلِيَّ نْدِيرْ.</verse>
				<verse number="5">عِيشُو بْالْحْكْمَة مْعَ النَّاسْ اللِّي مَاشِي مُومْنِينْ، وْغْتَنْمُو الْفُرْصَة.</verse>
				<verse number="6">خَلِّيوْ كْلَامْكُمْ مْقْبُولْ وْفِيهْ الْفَايْدَة، بَاشْ تْعَرْفُو كِيفَاشْ خَاصّْكُمْ تْجَاوْبُو كُلّْ وَاحْدْ.</verse>
				<verse number="7">رَاهْ ݣَاعْ الْخْبَارْ دْيَالِي غَادِي يْخَبّْرْكُمْ بِيهَا خُويَا الْعْزِيزْ تِيخِيكُسْ اللِّي أَمِينْ فْخْدَمْتُه، وْكَيْشَارْكْ مْعَايَ فْخْدْمَةْ الرَّبّْ.</verse>
				<verse number="8">رَانِي صِيفْطْتُه لِيكُمْ عْلَى وْدّْ هَادْشِّي، بَاشْ يْوَصّْلْ لِيكُمْ خْبَارْنَا وْيْشَجّْعْ قْلُوبْكُمْ،</verse>
				<verse number="9">وْمْعَاهْ أُنِسِيمُسْ الْخُو الْأَمِينْ وْالْعْزِيزْ اللِّي هُوَ وَاحْدْ مْنّْكُمْ. وْهُمَ غَيْعَاوْدُو لِيكُمْ عْلَى كُلّْ مَا كَيْجْرَا هْنَا.</verse>
				<verse number="10">كَيْسَلّْمْ عْلِيكُمْ أَرِسْتَرْخُسْ اللِّي مْشْدُودْ مْعَايَ فْالْحَبْسْ، وْمَرْقُسْ اللِّي مْنْ عَائِلْةْ بَرْنَابَا اللِّي وْصِّيتْكُمْ عْلِيهْ، إِيوَا إِلَا جَا عَنْدْكُمْ رَحّْبُو بِيهْ.</verse>
				<verse number="11">وْكَيْسَلّْمْ عْلِيكُمْ يَشُوعْ اللِّي مْكَنِّي يُسْطُسْ، رَاهْ هَادُو أَصْلْهُمْ مْنْ لِيهُودْ، وْهُمَ بُوحْدْهُمْ اللِّي كَيْخَدْمُو مْعَايَ فْمَمْلَكَةْ اللَّهْ، وْهُمَ اللِّي كَيْشَجّْعُونِي.</verse>
				<verse number="12">كَيْسَلّْمْ عْلِيكُمْ أَبَفْرَاسْ اللِّي هُوَ وَاحْدْ مْنّْكُمْ وْهُوَ عَبْدْ دْ الْمَسِيحْ يَسُوعْ، رَاهْ دِيمَا كَيْكَافْحْ بْالصّْلَاة عْلَى وْدّْكُمْ، بَاشْ تْبْقَاوْ تَابْتِينْ وْنْتُمَ مْكْمُولِينْ وْعَنْدْكُمْ تِقَة كْبِيرَة فْمُرَادْ اللَّهْ.</verse>
				<verse number="13">وْرَانِي كَنْشْهَدْ لِيهْ بْلِّي كَيْضْرَبْ تَمَارَة بْزَّافْ عْلَى وْدّْكُمْ، وْعْلَى وْدّْ هَادُوكْ اللِّي فْلَاوُدِكِيَّة وْفْهِيَرَابُولِيسْ.</verse>
				<verse number="14">كَيْسَلّْمْ عْلِيكُمْ لُوقَا الطّْبِيبْ الْعْزِيزْ، وْدِيمَاسْ.</verse>
				<verse number="15">سَلّْمُو عْلَى الْخُوتْ اللِّي فْلَاوُدِكِيَّة، وْعْلَى نِمْفَاسْ وْالْكْنِيسَة اللِّي كَتّْجْمَعْ فْدَارْهَا.</verse>
				<verse number="16">وْمْلِّي تّْقْرَا عَنْدْكُمْ هَادْ الرِّسَالَة، صِيفْطُوهَا بَاشْ تّْقْرَا حْتَّى فْالْكْنِيسَة دْيَالْ لَاوُدِكِيَّة، وْالرِّسَالَة اللِّي صِيفْطْتْ لْلَاوُدِكِيَّة قْرَاوْهَا حْتَّى نْتُمَ.</verse>
				<verse number="17">وْݣُولُو لْأَرْخِبُّسْ: «رَدّْ بَالْكْ مْزْيَانْ بَاشْ تْكَمّْلْ الْخْدْمَة اللِّي قْبَلْتِيهَا مْنْ عَنْدْ الرَّبّْ».</verse>
				<verse number="18">السّْلَامْ كَنْكَتْبُه لِيكُمْ بْيْدِّي أَنَا بُولُسْ. تّْفَكّْرُو بْلِّي رَانِي مْشْدُودْ فْالْحَبْسْ، وْنِعْمَةْ اللَّهْ تْكُونْ مْعَاكُمْ.</verse>
			</chapter>
		</book>
		<book number="52">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ وْسِلْوَانُسْ وْتِيمُوتَاوُسْ، لْلْمُومْنِينْ دْيَاوْلْ كْنِيسْةْ تْسَالُونِيكِي، اللِّي هُمَ دْيَالْ اللَّهْ الْآبْ وْالرَّبّْ يَسُوعْ الْمَسِيحْ: النِّعْمَة وْالْهْنَا لِيكُمْ.</verse>
				<verse number="2">دِيمَا كَنْشَكْرُو اللَّهْ مْنْ جِهْتْكُمْ كُلّْكُمْ، وْكَنْتّْفَكّْرُوكُمْ فْصْلَاتْنَا.</verse>
				<verse number="3">وْكَنْتّْفَكّْرُو قُدَّامْ اللَّهْ بَّانَا الْخْدْمَة دْ إِيمَانْكُمْ، وْالْكِفَاحْ دْ مْحَبّْتْكُمْ، وْكِيفَاشْ نْتُمَ تَابْتِينْ فْالرّْجَا اللِّي عَنْدْكُمْ فْرَبّْنَا يَسُوعْ الْمَسِيحْ.</verse>
				<verse number="4">وْرَاهْ حْنَا عَارْفِينْ آ الْخُوتْ الْعْزَازْ عَنْدْ اللَّهْ، بْلِّي اللَّهْ خْتَارْكُمْ،</verse>
				<verse number="5">عْلَاحْقَّاشْ الْإِنْجِيلْ اللِّي خَبّْرْنَاكُمْ بِيهْ مَا كَانْشْ غِيرْ بْالْهَضْرَة، وَلَكِنْ كَانْ بْالدَّلِيلْ الْقْوِي وْبْالرُّوحْ الْقُدُسْ، وْحْنَا مْتْيِقّْنِينْ مْنُّه، وْنْتُمَ كَتْعَرْفُو كِيفَاشْ كْنَّا مْعَاكُمْ عْلَى وْدّْ مْصْلَحْتْكُمْ.</verse>
				<verse number="6">وْرَاكُمْ تْعَلّْمْتُو تْعِيشُو بْحَالْنَا وْبْحَالْ الرَّبّْ، مْلِّي قْبَلْتُو كْلَامْ اللَّهْ فْوَسْطْ الْمْحْنَة الْكْبِيرَة بْالْفَرْحَة اللِّي عْطَاهَا لِيكُمْ الرُّوحْ الْقُدُسْ.</verse>
				<verse number="7">وْهَكَّا وْلِّيتُو مْتَالْ لْݣَاعْ هَادُوكْ اللِّي كَيْآمْنُو فْمَكِدُونِيَة وْفْأَخَائِيَة.</verse>
				<verse number="8">حِيتْ مْنْ عَنْدْكُمْ دَاعْ كْلَامْ الرَّبّْ، مَاشِي غِيرْ فْمَكِدُونِيَة وْأَخَائِيَة، وَلَكِنْ خْبَارْ إِيمَانْكُمْ بْاللَّهْ دَاعْ فْكُلّْ بْلَاصَة حْتَّى مَا بْقَى لِينَا مَا نْݣُولُو.</verse>
				<verse number="9">عْلَاحْقَّاشْ ݣَاعْ النَّاسْ كَيْعَاوْدُو عْلَى كِيفَاشْ رَحّْبْتُو بِينَا مْلِّي كْنَّا عَنْدْكُمْ، وْكِيفَاشْ رْجَعْتُو لْطْرِيقْ اللَّهْ وْمَا بْقِيتُوشْ كَتْعَبْدُو الْأَصْنَامْ، بَاشْ تْخَدْمُو لْلَّهْ الْحَيّْ وْالْحْقِيقِي.</verse>
				<verse number="10">وْبَاشْ تّْسْنَّاوْ مْنْ السَّمَاوَاتْ الْمْجِي دْ الْوَلْدْ دْيَالُه، اللِّي بَعْتُه مْنْ بِينْ الْمُوتَى، يَسُوعْ اللِّي كَيْنَجِّينَا مْنْ الْغَضَبْ اللِّي جَايْ دْيَالْ اللَّهْ.</verse>
			</chapter>
			<chapter number="2">
				<verse number="1">الْفَصْلْ التَّانِي آ الْخُوتْ، رَاكُمْ كَتْعَرْفُو مْزْيَانْ بْلِّي الْمْجِي دْيَالْنَا لْعَنْدْكُمْ مَا كَانْشْ بْلَا فَايْدَة.</verse>
				<verse number="2">وْوَاخَّا تْعَدّْبْنَا مْنْ قْبَلْ وْعَايْرُونَا فْمْدِينْةْ فِيلِبِّي كِيفْ كَتْعَرْفُو، رَاهْ اللَّهْ شَجّْعْنَا بَاشْ نْخَبّْرُوكُمْ بْالْإِنْجِيلْ دْيَالُه فْوَسْطْ بْزَّافْ دْ الْمَشَاكِيلْ.</verse>
				<verse number="3">حِيتْ التَّعْلِيمْ دْيَالْنَا مَاشِي غَالْطْ، وْلَا مْنْجُوسْ، وْلَا فِيهْ الْخْدِيعَة،</verse>
				<verse number="4">وَلَكِنْ اللَّهْ جَرّْبْنَا بَاشْ يْأَمّْنَّا عْلَى كْلَامُه، وْهَا حْنَا كَنْخَبّْرُو، مَاشِي بَاشْ نْرْضِيوْ النَّاسْ، وَلَكِنْ بَاشْ نْرْضِيوْ اللَّهْ اللِّي كَيْمْتَحْنْ قْلُوبْنَا.</verse>
				<verse number="5">وْكِيفْ كَتْعَرْفُو، رَاهْ عَمّْرْنَا مَا نَافْقْنَاكُمْ وَلَا فَكّْرْنَا نْطَمْعُو فْشِي حَدّْ، وْاللَّهْ شَاهْدْ.</verse>
				<verse number="6">وْمَا عَمّْرْنَا قَلّْبْنَا عْلَى الْعَزّْ مْنْ عَنْدْ النَّاسْ، لَا مْنْ عَنْدْكُمْ وَلَا مْنْ عَنْدْ غِيرْكُمْ،</verse>
				<verse number="7">وَاخَّا كَانْ مْنْ حَقّْنَا نْلَزّْمُو عْلِيكُمْ رَاسْنَا حِيتْ حْنَا رُسُلْ دْ الْمَسِيحْ، وَلَكِنْ حْنِّينَا عْلِيكُمْ مْلِّي كْنَّا مْعَاكُمْ كِيفْ كَتْحَنّْ الْأُمْ عْلَى وْلَادْهَا،</verse>
				<verse number="8">وْبْسْبَابْ الْمْحَنَّة دْيَالْنَا، كْنَّا مُوجُودِينْ مَاشِي غِيرْ بَاشْ نْعْطِيوْكُمْ الْإِنْجِيلْ دْ اللَّهْ، وَلَكِنْ بَاشْ نْعْطِيوْ حْتَّى حْيَاتْنَا عْلَى قْبَلْكُمْ، عْلَاحْقَّاشْ وْلِّيتُو عْزَازْ عْلِينَا.</verse>
				<verse number="9">وْرَاكُمْ عْقَلْتُو آ الْخُوتْ، شْحَالْ كَافْحْنَا وْدْمَرْنَا فْالْخْدْمَة لِيلْ وْنْهَارْ بَاشْ مَا نْتَقّْلُو عْلَى حْتَّى وَاحْدْ فِيكُمْ، مْلِّي كْنَّا كَنْخَبّْرُوكُمْ بْإِنْجِيلْ اللَّهْ.</verse>
				<verse number="10">وْنْتُمَ شْهُودْ، وْاللَّهْ حْتَّى هُوَ شَاهْدْ عْلَى كِيفَاشْ كْنَّا كَنْتّْعَامْلُو مْعَاكُمْ نْتُمَ الْمُومْنِينْ بْالنّْقَاوَة وْالتَّقْوَى وْبْلَا لُومْ.</verse>
				<verse number="11">وْرَاكُمْ كَتْعَرْفُو بْلِّي كْنَّا مْعَ كُلّْ وَاحْدْ فِيكُمْ بْحَالْ الْبُو مْعَ وْلَادُه،</verse>
				<verse number="12">وْنْصَحْنَاكُمْ، وْشَجّْعْنَاكُمْ، وْرْغَبْنَاكُمْ بَاشْ تْعِيشُو كِيفْ كَيْبْغِي اللَّهْ اللِّي عَيّْطْ لِيكُمْ بَاشْ تْشَارْكُو فْمَمْلَكْتُه وْالْعَزّْ دْيَالُه.</verse>
				<verse number="13">وْهَادْشِّي عْلَاشْ كَنْشَكْرُو اللَّهْ دِيمَا، حِيتْ مْلِّي خَبّْرْنَاكُمْ بْكْلَامْ اللَّهْ، سْمَعْتُوهْ وْقْبَلْتُوهْ مَاشِي بْحَالْ إِلَا هُوَ كْلَامْ النَّاسْ، وَلَكِنْ قْبَلْتُوهْ كِمَا هُوَ فْالْحَقِيقَة، قْبَلْتُو بْلِّي هُوَ كْلَامْ اللَّهْ اللِّي كَيْخْدَمْ فِيكُمْ نْتُمَ الْمُومْنِينْ.</verse>
				<verse number="14">وْرَاكُمْ آ الْخُوتْ وْلِّيتُو بْحَالْ كْنَايْسْ اللَّهْ اللِّي فْبْلَادْ الْيَهُودِيَّة، اللِّي هُمَ فْالْمَسِيحْ يَسُوعْ، عْلَاحْقَّاشْ حْتَّى نْتُمَ تْعَدّْبْتُو عْلَى يْدِّينْ وْلَادْ قْبِيلْتْكُمْ، كِيفْ تّْعَدّْبُو حْتَّى هُمَ عْلَى يْدّْ لِيهُودْ،</verse>
				<verse number="15">اللِّي قْتْلُو الرَّبّْ يَسُوعْ وْالْأَنْبِيَا دْيَاوْلْهُمْ، وْتّْعَدَّاوْ عْلِينَا حْنَا، وْمَا كَيْرْضِيوْشْ اللَّهْ وْمْعَادْيِينْ مْعَ النَّاسْ كُلّْهُمْ.</verse>
				<verse number="16">وْمَا كَيْخَلِّيوْنَاشْ نْخَبّْرُو الشّْعُوبْ اللِّي مَاشِي يْهُودْ بْكْلَامْ اللَّهْ بَاشْ يْنْجَاوْ، وْهَكَّا كَيْزِيدُو فْدْنُوبْهُمْ كُلّْ وَقْتْ، وَلَكِنْ فْاللّْخْرْ نْزَلْ عْلِيهُمْ غَضَبْ اللَّهْ.</verse>
				<verse number="17">أَمَّا حْنَا آ الْخُوتْ، رَاهْ مْلِّي بَعّْدْنَا عْلِيكُمْ شِي وَقْتْ بْالْوْجَهْ مَاشِي بْالْقَلْبْ، دْرْنَا كْتَرْ مْنْ جَهْدْنَا بَاشْ نْشُوفُوكُمْ حِيتْ كْنَّا مْشْتَاقِينْ لِيكُمْ.</verse>
				<verse number="18">عْلَى هَادْشِّي كْنَّا بَاغْيِينْ نْجِيوْ لْعَنْدْكُمْ بْزَّافْ دْ الْمَرَّاتْ، بْالْخُصُوصْ أَنَا بُولُسْ، وَلَكِنْ الشِّيطَانْ حْصَرْنَا.</verse>
				<verse number="19">حِيتْ شْكُونْ هُوَ رْجَانَا وْالْفَرْحَة دْيَالْنَا، وْتَاجْنَا اللِّي غَنْفْتَخْرُو بِيهْ قُدَّامْ رَبّْنَا يَسُوعْ الْمَسِيحْ نْهَارْ يْرْجَعْ، وَاشْ مَاشِي نْتُمَ؟</verse>
				<verse number="20">رَاهْ نْتُمَ الْعَزّْ دْيَالْنَا وْالْفَرْحَة دْيَالْنَا.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْحِيتْ مَا قْدَرْنَاشْ نْتّْحَمّْلُو، فَكّْرْنَا بْلِّي حْسَنْ نْبْقَاوْ بُوحْدْنَا فْأَتِينَا.</verse>
				<verse number="2">وْصِيفْطْنَا خُونَا تِيمُوتَاوُسْ اللِّي كَيْخْدَمْ لْلَّهْ وْكَيْعَاوْنَّا نْخَبّْرُو بْإِنْجِيلْ الْمَسِيحْ، بَاشْ يْقَوِّيكُمْ وْيْشَجّْعْكُمْ فْإِيمَانْكُمْ،</verse>
				<verse number="3">وْبَاشْ حْتَّى وَاحْدْ فِيكُمْ مَا يْرْجَعْ عْلَى إِيمَانُه بْسْبَابْ هَادْ الْمْحَايْنْ. وْرَاكُمْ كَتْعَرْفُو بْلِّي تّْخْتَارِينَا لْهَادْشِّي.</verse>
				<verse number="4">حِيتْ مْلِّي كْنَّا عَنْدْكُمْ، سْبَقْ وْݣْلْنَا لِيكُمْ بْلِّي غَنْتّْمَحّْنُو، وْهَادْشِّي نِيتْ اللِّي جْرَا كِيفْ كَتْعَرْفُو.</verse>
				<verse number="5">وْعْلَى وْدّْ هَادْشِّي، مْلِّي مَا قْدَرْتْشْ مَازَالْ نْصْبَرْ، صِيفْطْتْ لِيكُمْ تِيمُوتَاوُسْ بَاشْ نْعْرَفْ فِينْ وْصَلْ إِيمَانْكُمْ، حِيتْ كْنْتْ خَايْفْ لَيْكُونْ الشِّيطَانْ جَرّْبْكُمْ، وْتْوَلِّي تَمَارَة اللِّي ضْرَبْنَاهَا عْلَى وْدّْكُمْ بْلَا فَايْدَة.</verse>
				<verse number="6">وَلَكِنْ دَابَا رْجَعْ تِيمُوتَاوُسْ مْنْ عَنْدْكُمْ، وْخَبّْرْنَا عْلَى إِيمَانْكُمْ وْمْحَبّْتْكُمْ، وْبْلِّي كَتّْفَكّْرُونَا دِيمَا بْالْخِيرْ، وْمْشْتَاقِينْ تْشُوفُونَا كِمَا حْتَّى حْنَا مْشْتَاقِينْ نْشُوفُوكُمْ،</verse>
				<verse number="7">عْلَى هَادْشِّي، تْشَجّْعْنَا مْنْ جِهْتْكُمْ آ الْخُوتْ عْلَى وْدّْ إِيمَانْكُمْ، وَاخَّا حْنَا فْوَسْطْ الْمْحَايْنْ وْالْعْدَابْ.</verse>
				<verse number="8">عْلَاحْقَّاشْ دَابَا كَنْعِيشُو هَانْيِينْ مَا دَامْ نْتُمَ تَابْتِينْ فْالرَّبّْ.</verse>
				<verse number="9">إِيوَا كِيفَاشْ نْقَدْرُو نْشَكْرُو اللَّهْ مْنْ جِهْتْكُمْ عْلَى وْدّْ الْفَرْحَة الْكْبِيرَة اللِّي كَنْحَسُّو بِيهَا بْسْبَابْكُمْ قُدَّامْ إِلَاهْنَا؟</verse>
				<verse number="10">وْرَاهْ كَنْطْلْبُو اللَّهْ لِيلْ وْنْهَارْ بَاشْ نْشُوفُوكُمْ، وْنْكَمّْلُو دَاكْشِّي اللِّي مَازَالْ نَاقْصْ فْإِيمَانْكُمْ.</verse>
				<verse number="11">وْكَنْطْلَبْ مْنْ اللَّهْ بَّانَا بْنَفْسُه وْرَبّْنَا يَسُوعْ، بَاشْ يْوَجّْدْ لِينَا الطّْرِيقْ نْجِيوْ لْعَنْدْكُمْ.</verse>
				<verse number="12">وْكَنْطْلَبْ مْنْ الرَّبّْ يْزِيدْ يْكَبّْرْكُمْ وْيْكَتّْرْ فِيكُمْ الْمْحَبَّة لْبَعْضِيَّاتْكُمْ وْلْݣَاعْ النَّاسْ، بْحَالْ مْحَبّْتْنَا لِيكُمْ حْتَّى حْنَا،</verse>
				<verse number="13">بَاشْ يْتَبّْتْ قْلُوبْكُمْ وْتْكُونُو مْقَدّْسِينْ وْبْلَا لُومْ قُدَّامْ اللَّهْ بَّانَا مْلِّي غَيْرْجَعْ رَبّْنَا يَسُوعْ مْعَ ݣَاعْ الْمُومْنِينْ الْمْقَدّْسِينْ دْيَالُه. [آمِينْ]</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْدَابَا آ الْخُوتْ، رَاكُمْ تْعَلّْمْتُو مْنَّا كِيفَاشْ تْعِيشُو بَاشْ تْرْضِيوْ اللَّهْ، وْهَادْشِّي هُوَ اللِّي كَتْدِيرُو، وَلَكِنْ دَابَا كَنْطْلْبُو مْنّْكُمْ وْكَنْتّْرَجَّاوْكُمْ فْإِسْمْ رَبّْنَا يَسُوعْ بَاشْ تْزِيدُو تْدِيرُوهْ كْتَرْ.</verse>
				<verse number="2">حِيتْ رَاكُمْ كَتْعَرْفُو الْوْصِيَّاتْ اللِّي عْطِينَاكُمْ مْنْ عَنْدْ الرَّبّْ يَسُوعْ.</verse>
				<verse number="3">وْرَاهْ اللَّهْ بْغَاكُمْ تْعِيشُو مْقَدّْسِينْ، وْتْبَعّْدُو عْلَى الْفْسَادْ،</verse>
				<verse number="4">وْكُلّْ وَاحْدْ فِيكُمْ خَاصُّه يْعْرَفْ كِيفَاشْ يْسْتَخْدَمْ الدَّاتْ دْيَالُه بْالْقَدَاسَة وْالشَّرَفْ،</verse>
				<verse number="5">وْمَا يْعِيشْ فْالشَّهْوَة الْفَاسْدَة بْحَالْ الشّْعُوبْ اللِّي مَا كَيْآمْنُوشْ بْاللَّهْ وْمَا كَيْعَرْفُوهْشْ.</verse>
				<verse number="6">وْحْتَّى وَاحْدْ مَا يْآدِي خُوهْ وْلَا يْضَرُّه فْهَادْشِّي، عْلَاحْقَّاشْ اللَّهْ غَيْعَاقْبْ كُلّْ مْنْ كَيْدِيرْ بْحَالْ هَادْشِّي كِيفْ ݣْلْنَا لِيكُمْ مْنْ قْبَلْ وْنَبّْهْنَاكُمْ.</verse>
				<verse number="7">حِيتْ اللَّهْ مَا خْتَارْنَاشْ بَاشْ نْعِيشُو مْنْجُوسِينْ، وَلَكِنْ بَاشْ نْعِيشُو مْقَدّْسِينْ.</verse>
				<verse number="8">عْلَى هَادْشِّي، رَاهْ اللِّي مَا كَيْقْبَلْشْ هَادْ الْوْصِيَّاتْ مَاشِي مَا كَيْقْبَلْشْ النَّاسْ، وَلَكِنْ مَا كَيْقْبَلْشْ اللَّهْ اللِّي كَيْعْطِيكُمْ الرُّوحْ الْقُدُسْ دْيَالُه.</verse>
				<verse number="9">أَمَّا بْالنّْسْبَة لْمْحَبَّةْ الْخُوتْ، رَاكُمْ مَا مْحْتَاجِينْشْ نْكْتَبْ لِيكُمْ عْلِيهَا، حِيتْ نْتُمَ بْرَاسْكُمْ تْعَلّْمْتُو مْنْ اللَّهْ كِيفَاشْ تْبْغِيوْ بْعْضِيَّاتْكُمْ.</verse>
				<verse number="10">وْرَاكُمْ بْالصَّحْ كَتْبْغِيوْ ݣَاعْ الْخُوتْ اللِّي فْمَكِدُونِيَة كُلّْهَا. وَلَكِنْ كَنْطْلْبُو مْنّْكُمْ آ الْخُوتْ تْدِيرُو كْتَرْ مْنْ هَادْشِّي،</verse>
				<verse number="11">وْتْرَدُّو بَالْكُمْ بَاشْ تْعِيشُو هَانْيِينْ، وْتْدِّيوْهَا فْدَاكْشِّي اللِّي كَيْهَمّْكُمْ، وْتْخَدْمُو بْدْرَاعْكُمْ كِيفْ وْصِّينَاكُمْ،</verse>
				<verse number="12">بَاشْ تْعِيشُو مْحْتَرْمِينْ قُدَّامْ النَّاسْ اللِّي مَاشِي مُومْنِينْ، وْمَا تْحْتَاجُو لْحَدّْ حْتَّى فْشِي حَاجَة.</verse>
				<verse number="13">بْغِينَاكُمْ آ الْخُوتْ تْكُونُو عَارْفِينْ آشْ غَيْجْرَا لْهَادُوكْ اللِّي مَاتُو، بَاشْ مَا تْحَزْنُوشْ بْحَالْ النَّاسْ لْخْرِينْ اللِّي مَا عَنْدْهُمْ رْجَا.</verse>
				<verse number="14">حِيتْ إِلَا كَنْآمْنُو بْلِّي يَسُوعْ مَاتْ وْتّْبْعَتْ مْنْ الْمُوتْ، رَاهْ كَنْآمْنُو بْلِّي حْتَّى هَادُوكْ اللِّي مَاتُو غَيْبْعَتْهُمْ اللَّهْ مْعَ يَسُوعْ.</verse>
				<verse number="15">وْهَادْشِّي اللِّي كَنْݣُولُوهْ لِيكُمْ رَاهْ هُوَ كْلَامْ الرَّبّْ: حْنَا اللِّي غَنْبْقَاوْ حَيِّينْ حْتَّى لْلْمْجِي دْيَالْ الرَّبّْ مَا غَادِيشْ نْسَبْقُو هَادُوكْ اللِّي مَاتُو.</verse>
				<verse number="16">عْلَاحْقَّاشْ الرَّبّْ بْرَاسُه غَادِي يْنْزَلْ مْنْ السّْمَا مْلِّي يْتّْسْمَعْ صُوتْ قْوِي، وْصُوتْ رَئِيسْ الْمَلَايْكَة وْصُوتْ الْبُوقْ دْيَالْ اللَّهْ، وْهَادُوكْ اللِّي مَاتُو وْهُمَ كَيْآمْنُو بْالْمَسِيحْ غَيْتّْبَعْتُو هُمَ اللّْوّْلِينْ.</verse>
				<verse number="17">مْنْ بَعْدْ حْنَا اللِّي بَاقْيِينْ حَيِّينْ، غَنْتّْخَطْفُو مْعَاهُمْ فْالسّْحَابْ بَاشْ نْتّْلَاقَاوْ مْعَ الرَّبّْ فْالسّْمَا، وْهَكَّا غَنْكُونُو دِيمَا مْعَ الرَّبّْ.</verse>
				<verse number="18">عْلَى هَادْشِّي شَجّْعُو بْعْضِيَّاتْكُمْ بْهَادْ الْكْلَامْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ أَمَّا بْالنّْسْبَة لْلزّْمَانْ وْالْوَقْتْ، رَاهْ مَا تْحْتَاجُوشْ آ الْخُوتْ نْكْتَبْ لِيكُمْ عْلِيهُمْ،</verse>
				<verse number="2">وْرَاكُمْ كَتْعَرْفُو بْالتَّدْقِيقْ بْلِّي النّْهَارْ اللِّي غَيْرْجَعْ فِيهْ الرَّبّْ غَيْجِي بْحَالْ الشّْفَارْ فْاللِّيلْ.</verse>
				<verse number="3">وْمْلِّي غَيْݣُولُو النَّاسْ: «وْلَّى الْهْنَا وْالْأَمَانْ»، دِيكْ السَّاعَة غَيْنْزَلْ عْلِيهُمْ الْهْلَاكْ عْلَى غَفْلَة، بْحَالْ الْوْجَعْ دْ الْمْرَاة الْحَامْلَة اللِّي غَتْوْلَدْ، وْمَا غَيْقَدْرُوشْ يْهَرْبُو.</verse>
				<verse number="4">وَلَكِنْ نْتُمَ آ الْخُوتْ، رَاكُمْ مَاشِي فْالضّْلَامْ بَاشْ يْجِيكُمْ دَاكْ النّْهَارْ عْلَى غَفْلَة بْحَالْ الشّْفَارْ.</verse>
				<verse number="5">كُلّْكُمْ وْلَادْ النُّورْ وْوْلَادْ النّْهَارْ. رَاهْ حْنَا مَاشِي دْيَالْ اللِّيلْ وْلَا دْيَالْ الضّْلَامْ.</verse>
				<verse number="6">هَادْشِّي عْلَاشْ مَا خَاصّْنَاشْ نّْعْسُو بْحَالْ لْخْرِينْ، وَلَكِنْ خَاصّْنَا نْسَهْرُو وْنْكُونُو عْلَى بَالْ.</verse>
				<verse number="7">حِيتْ اللِّي كَيْنَعْسُو، كَيْنَعْسُو بْاللِّيلْ، وْاللِّي كَيْسَكْرُو، كَيْسَكْرُو بْاللِّيلْ.</verse>
				<verse number="8">أَمَّا حْنَا اللِّي دْيَالْ النّْهَارْ، رَاهْ خَاصّْنَا نْكُونُو فَايْقِينْ، لَابْسِينْ الضّْرَّاݣَة دْ الْإِيمَانْ وْالْمْحَبَّة، وْالْكَاسْكْ اللِّي هُوَ الرّْجَا دْيَالْ النّْجَا.</verse>
				<verse number="9">عْلَاحْقَّاشْ اللَّهْ مَا خْتَارْنَاشْ بَاشْ يْنَزّْلْ عْلِينَا الْغَضَبْ، وَلَكِنْ بَاشْ يْكُونْ لِينَا النّْجَا بْرَبّْنَا يَسُوعْ الْمَسِيحْ،</verse>
				<verse number="10">اللِّي مَاتْ عْلَى وْدّْنَا بَاشْ نْحْيَاوْ كُلّْنَا مْعَاهْ سْوَا كْنَّا حَيِّينْ وْلَا مْيّْتِينْ.</verse>
				<verse number="11">عْلَى دَاكْشِّي شَجّْعُو بْعْضِيَّاتْكُمْ وْبْنِيوْ بْعْضِيَّاتْكُمْ كِمَا كَتْدِيرُو.</verse>
				<verse number="12">آ الْخُوتْ، كَنْطْلْبُو مْنّْكُمْ بَاشْ تْحْتَرْمُو اللِّي كَيْخَدْمُو بِينَاتْكُمْ فْالْكْنِيسَة وْاللِّي مْسْؤُولِينْ عْلِيكُمْ فْالرَّبّْ وْكَيْنَبّْهُوكُمْ،</verse>
				<verse number="13">حْتَرْمُوهُمْ بْزَّافْ وْبْغِيوْهُمْ عْلَى وْدّْ الْخْدْمَة دْيَالْهُمْ. عِيشُو فْالْهْنَا مْعَ بْعْضِيَّاتْكُمْ.</verse>
				<verse number="14">وْكَنْطْلْبُو مْنّْكُمْ آ الْخُوتْ بَاشْ تْنَبّْهُو الْمْعْݣَازِينْ، وْتْشَجّْعُو اللِّي كَيْخَافُو، وْتْعَاوْنُو الْمْحْتَاجِينْ، وْتْصَبْرُو مْعَ ݣَاعْ النَّاسْ.</verse>
				<verse number="15">رْدُّو بَالْكُمْ بَاشْ حْتَّى وَاحْدْ مَا يْجَازِي لَاخُرْ عْلَى الشَّرّْ بْالشَّرّْ، وَلَكِنْ بْغِيوْ دِيمَا الْخِيرْ لْبَعْضِيَّاتْكُمْ وْلْݣَاعْ النَّاسْ.</verse>
				<verse number="16">كُونُو دِيمَا فْرْحَانِينْ،</verse>
				<verse number="17">دَاوْمُو عْلَى الصّْلَاة،</verse>
				<verse number="18">شْكْرُو اللَّهْ كِمَا بْغَا يْكُونْ الْحَالْ، حِيتْ هَادَا هُوَ مُرَادْ اللَّهْ لِيكُمْ نْتُمَ اللِّي فْالْمَسِيحْ يَسُوعْ.</verse>
				<verse number="19">مَا تْطْفِيوْشْ الرُّوحْ الْقُدُسْ،</verse>
				<verse number="20">مَا تْحْتَقْرُوشْ كْلَامْ النُّبُوَّاتْ.</verse>
				<verse number="21">جَرّْبُو كُلّْشِي، وْشْدُّو فْالْحَاجَة الْمْزْيَانَة.</verse>
				<verse number="22">بَعّْدُو عْلَى كُلّْ حَاجَة كَتْشْبَهْ لْلشَّرّْ.</verse>
				<verse number="23">وْإِلَاهْ الْهْنَا بْرَاسُه يْقَدّْسْكُمْ، وْيْحْفَضْ رُوحْكُمْ وْنْفْسْكُمْ وْدَاتْكُمْ، بَاشْ تْكُونُو بْلَا لُومْ مْلِّي يْرْجَعْ رَبّْنَا يَسُوعْ الْمَسِيحْ.</verse>
				<verse number="24">وْرَاهْ هَادَاكْ اللِّي كَيْعَيّْطْ لِيكُمْ أَمِينْ وْغَيْوْفِي بْكْلْمْتُه.</verse>
				<verse number="25">آ الْخُوتْ، صْلِّيوْ مْنْ جِهْتْنَا.</verse>
				<verse number="26">سَلّْمُو عْلَى الْخُوتْ كُلّْهُمْ بْبُوسَة مْقَدّْسَة.</verse>
				<verse number="27">وْرَانِي كَنْرْغَبْكُمْ فْإِسْمْ الرَّبّْ بَاشْ تْقْرَاوْ هَادْ الرِّسَالَة عْلَى ݣَاعْ الْخُوتْ.</verse>
				<verse number="28">وْالنِّعْمَة دْيَالْ رَبّْنَا يَسُوعْ الْمَسِيحْ تْكُونْ مْعَاكُمْ.</verse>
			</chapter>
		</book>
		<book number="53">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ وْسِلْوَانُسْ وْتِيمُوتَاوُسْ، لْكْنِيسْةْ تْسَالُونِيكِي، اللِّي هِيَ دْيَالْ اللَّهْ بَّانَا وْالرَّبّْ يَسُوعْ الْمَسِيحْ،</verse>
				<verse number="2">النِّعْمَة وْالْهْنَا لِيكُمْ مْنْ اللَّهْ بَّانَا وْالرَّبّْ يَسُوعْ الْمَسِيحْ.</verse>
				<verse number="3">خَاصّْنَا نْشَكْرُو اللَّهْ دِيمَا مْنْ جِهْتْكُمْ آ الْخُوتْ كِمَا كَيْلِيقْ، عْلَاحْقَّاشْ إِيمَانْكُمْ كَيْكْبَرْ بْزَّافْ، وْالْمْحَبَّة دْيَالْكُمْ لْبَعْضِيَّاتْكُمْ كَتْزِيدْ تْكْتَرْ فِيكُمْ كُلّْكُمْ.</verse>
				<verse number="4">وْحْنَا بْرَاسْنَا وْلِّينَا كَنْفْتَخْرُو بِيكُمْ فْكْنَايْسْ اللَّهْ، مْنْ جِهْةْ صْبَرْكُمْ وْإِيمَانْكُمْ فْوَسْطْ ݣَاعْ التَّعَدُّو وْالْمْحَايْنْ اللِّي كَتّْحَمّْلُوهُمْ.</verse>
				<verse number="5">وْهَادْشِّي رَاهْ حُجَّة بْلِّي اللَّهْ كَيْحْكَمْ بْالْعَدْلْ، وْعْلِيهَا كَتْسْتَاهْلُو مَمْلَكَةْ اللَّهْ اللِّي عْلَى وْدّْهَا كَتّْعَدّْبُو.</verse>
				<verse number="6">وْحِيتْ اللَّهْ عَادْلْ فْالْحُكْمْ دْيَالُه، عَنْدُه الْحَقّْ يْمَحّْنْ هَادُوكْ اللِّي كَيْمَحّْنُوكُمْ،</verse>
				<verse number="7">وْيْعْطِيكُمْ الرَّاحَة نْتُمَ اللِّي كَتّْمَحّْنُو كِمَا غَيْعْطِيهَا لِينَا حْتَّى حْنَا، مْلِّي يْجِي الرَّبّْ يَسُوعْ مْنْ السّْمَا مْعَ الْمَلَايْكَة دْيَالُه الْقْوِيِّينْ،</verse>
				<verse number="8">فْوَسْطْ شْعَّالَة دْ الْعَافْيَة، بَاشْ يْعَاقْبْ هَادُوكْ اللِّي مَا كَيْعَرْفُوشْ اللَّهْ وْاللِّي مَا كَيْطِيعُوشْ إِنْجِيلْ رَبّْنَا يَسُوعْ.</verse>
				<verse number="9">هَادُو رَاهُمْ غَيْتّْعَاقْبُو بْالْهْلَاكْ الدَّايْمْ، وْغَيْكُونُو بْعَادْ عْلَى الرَّبّْ وْعْلَى الْعَزّْ دْيَالْ قُوّْتُه،</verse>
				<verse number="10">مْلِّي غَيْرْجَعْ فْهَادَاكْ النّْهَارْ، بَاشْ يْعْطِيوْهْ الْمْقَدّْسِينْ دْيَالُه الْعَزّْ وْيْتّْعَجّْبُو مْنُّه ݣَاعْ الْمُومْنِينْ اللِّي حْتَّى نْتُمَ مْنّْهُمْ، عْلَاحْقَّاشْ آمْنْتُو بْالْكْلَامْ اللِّي خَبّْرْنَاكُمْ بِيهْ.</verse>
				<verse number="11">وْهَادْشِّي عْلَاشْ كَنْصَلِّيوْ دِيمَا مْنْ جِهْتْكُمْ، بَاشْ يْرَدّْكُمْ إِلَاهْنَا تْسْتَاهْلُو تْعِيشُو دَاكْشِّي اللِّي عْلَى وْدُّه عَيّْطْ لِيكُمْ، وْبَاشْ يْكَمّْلْ بْالْقُوَّة دْيَالُه ݣَاعْ الْحْوَايْجْ الْمْزْيَانِينْ اللِّي كَتْبْغِيوْ تْدِيرُوهُمْ، وْيْرَدّْ الْخْدْمَة دْ إِيمَانْكُمْ مْكْمُولَة.</verse>
				<verse number="12">وْهَكَّا غَيْتّْعْطَى الْعَزّْ لْإِسْمْ رَبّْنَا يَسُوعْ بِيكُمْ، وْحْتَّى نْتُمَ غَيْكُونْ لِيكُمْ الْعَزّْ، وْهَادْشِّي بْفْضَلْ نِعْمَةْ إِلَاهْنَا وْالرَّبّْ يَسُوعْ الْمَسِيحْ.</verse>
			</chapter>
			<chapter number="2">
				<verse number="1">الْفَصْلْ التَّانِي آ الْخُوتْ، رَاهْ رَبّْنَا يَسُوعْ الْمَسِيحْ غَيْرْجَعْ وْغَنْتّْجَمْعُو مْعَاهْ. وْعْلَى هَادْشِّي، كَنْطْلَبْ مْنّْكُمْ</verse>
				<verse number="2">بَاشْ مَا تّْزَعْزْعُوشْ فْأَفْكَارْكُمْ دْغْيَا، وْمَا تّْخَلْعُوشْ بْشِي رُوحْ، وْلَا بْشِي كْلَامْ آخُرْ، وْلَا بْشِي رِسَالَة تّْݣَالْ لِيكُمْ بْلِّي هِيَ مْنْ عَنْدْنَا، وَاخَّا يْخَلِّيكُمْ هَادْشِّي تْضَنُّو بْلِّي نْهَارْ الرَّبّْ وْصَلْ.</verse>
				<verse number="3">مَا تْخَلِّيوْ حْتَّى وَاحْدْ يْخْدَعْكُمْ بْشِي طَرِيقَة كِمَا بْغَاتْ تْكُونْ، حِيتْ قْبَلْ مَا يْوْصَلْ دَاكْ النّْهَارْ لَابْدّْ مَا يْبَانْ الْكُفْرْ فْاللّْوّْلْ، وْبْنَادْمْ الْمْشْرَارْ اللِّي غَيْتّْهْلَكْ فْجَهْنَّمْ،</verse>
				<verse number="4">هَادَاكْ اللِّي غَيْضَادّْ وْيْدِيرْ رَاسُه فُوقْ ݣَاعْ دَاكْشِّي اللِّي كَيْحَسْبُوهْ النَّاسْ إِلَاهْ وْكَيْعَبْدُوهْ، لْدَرَجْةْ غَيْݣْلَسْ فْبِيتْ اللَّهْ وْغَيْݣُولْ بْلِّي هُوَ اللَّهْ وْغَيْدِيرْ رَاسُه حْسَنْ مْنُّه.</verse>
				<verse number="5">وَاشْ مَا كَتّْفَكّْرُوشْ بْلِّي ݣْلْتْ لِيكُمْ هَادْشِّي مْلِّي كْنْتْ عَنْدْكُمْ؟</verse>
				<verse number="6">وْدَابَا رَاكُمْ عَارْفِينْ أَشْنُو كَيْحَبْسُه بَاشْ مَا يْبَانْشْ، حْتَّى يْوْصَلْ الْوَقْتْ دْيَالُه.</verse>
				<verse number="7">حِيتْ السِّرّْ دْيَالْ الشَّرّْ رَاهْ كَيْخْدَمْ دَابَا، حْتَّى يْتّْحَيّْدْ هَادَاكْ اللِّي كَيْحَبْسُه،</verse>
				<verse number="8">وْدِيكْ السَّاعَة غَيْبَانْ الْمْشْرَارْ، اللِّي غَيْفْنِيهْ الرَّبّْ يَسُوعْ بْنَفْخَة مْنْ فُمُّه، وْغَيْغَبّْرْ لِيهْ لَاتَرْ بْالْقُوَّة دْ الرّْجُوعْ دْيَالُه.</verse>
				<verse number="9">الْمْجِي دْيَالْ الْمْشْرَارْ غَيْكُونْ بْالْقُوَّة دْ الشِّيطَانْ، وْغَيْدِيرْ ݣَاعْ الْمُعْجِزَاتْ وْالْعَلَامَاتْ وْالْعْجَايْبْ اللِّي فِيهُمْ الْخْدِيعَة،</verse>
				<verse number="10">وْݣَاعْ نْوَاعْ الشَّرّْ، اللِّي بِيهْ غَيْخْدَعْ هَادُوكْ اللِّي غَيْتّْهَلْكُو، عْلَاحْقَّاشْ مَا قْبْلُوشْ مْحَبَّةْ الْحَقّْ بَاشْ يْنْجَاوْ.</verse>
				<verse number="11">وْعْلَى هَادْشِّي كَيْصِيفْطْ لِيهُمْ اللَّهْ اللِّي يْغَلّْطْهُمْ بَاشْ يْآمْنُو بْالْكْدُوبْ،</verse>
				<verse number="12">وْهَكَّا غَيْتّْعَاقْبُو ݣَاعْ اللِّي مَا آمْنُوشْ بْالْحَقّْ، وَلَكِنْ فْرْحُو بْالدّْنُوبْ.</verse>
				<verse number="13">وَلَكِنْ حْنَا آ الْخُوتْ الْعْزَازْ عْلَى الرَّبّْ، رَاهْ وَاجْبْ عْلِينَا نْشَكْرُو اللَّهْ دِيمَا عْلَى وْدّْكُمْ، عْلَاحْقَّاشْ اللَّهْ خْتَارْكُمْ مْنْ الْبْدُو بَاشْ تْنْجَاوْ بْالتّْقْدِيسْ دْيَالْ الرُّوحْ الْقُدُسْ، وْبْالْإِيمَانْ دْيَالْكُمْ بْالْحَقّْ.</verse>
				<verse number="14">وْعْلَى هَادْشِّي عَيّْطْ لِيكُمْ بْالْإِنْجِيلْ اللِّي خَبّْرْنَاكُمْ بِيهْ، بَاشْ يْكُونْ لِيكُمْ الْعَزّْ دْيَالْ رَبّْنَا يَسُوعْ الْمَسِيحْ.</verse>
				<verse number="15">إِيوَا آ الْخُوتْ، تْبْتُو وْشْدُّو فْالْعَادَاتْ اللِّي تْعَلّْمْتُوهَا مْنَّا، سْوَا بْكْلَامْنَا وْلَا بْالرَّسَائِلْ دْيَالْنَا.</verse>
				<verse number="16">وْكَنْطْلَبْ رَبّْنَا يَسُوعْ الْمَسِيحْ، وْاللَّهْ بُونَا اللِّي بْغَانَا وْبْالنِّعْمَة دْيَالُه عْطَانَا التَّشْجِيعْ الدَّايْمْ وْالرّْجَا الْمْزْيَانْ،</verse>
				<verse number="17">بَاشْ يْشَجّْعْكُمْ وْيْتَبّْتْكُمْ فْݣَاعْ الْأُمُورْ الْمْزْيَانَة اللِّي كَتْدِيرُوهَا وْكَتْݣُولُوهَا.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْفْاللّْخْرْ آ الْخُوتْ، صْلِّيوْ مْنْ جِهْتْنَا، بَاشْ كْلَامْ الرَّبّْ يْوْصَلْ دْغْيَا، وْبَاشْ يْتّْعْطَى لِيهْ الْعَزّْ كِمَا تّْعْطَى لِيهْ عَنْدْكُمْ حْتَّى نْتُمَ،</verse>
				<verse number="2">وْبَاشْ اللَّهْ يْعْتَقْنَا مْنْ النَّاسْ الْمْشْرَارِينْ وْالْقْبَاحْ. حِيتْ مَاشِي ݣَاعْ النَّاسْ مُومْنِينْ.</verse>
				<verse number="3">وَلَكِنْ الرَّبّْ رَاهْ أَمِينْ، وْهُوَ اللِّي غَيْتَبّْتْكُمْ وْغَيْحْفَضْكُمْ مْنْ الشِّيطَانْ.</verse>
				<verse number="4">وْعَنْدْنَا التِّقَة فْالرَّبّْ مْنْ جِهْتْكُمْ بْلِّي رَاكُمْ كَتْدِيرُو دَاكْشِّي اللِّي وْصِّينَاكُمْ بِيهْ وْغَتْبْقَاوْ تْدِيرُوهْ.</verse>
				<verse number="5">وْالرَّبّْ يْهْدِيكُمْ بَاشْ تْبْغِيوْ اللَّهْ، وْبَاشْ يْكُونْ عَنْدْكُمْ الصّْبَرْ دْيَالْ الْمَسِيحْ.</verse>
				<verse number="6">وْنْوَصِّيكُمْ آ الْخُوتْ، فْإِسْمْ رَبّْنَا يَسُوعْ الْمَسِيحْ، بَاشْ تْبَعّْدُو عْلَى كُلّْ خُو مْعْݣَازْ، وْمَا كَيْدِيرْشْ بْدَاكْشِّي اللِّي تْعَلّْمُه مْنَّا.</verse>
				<verse number="7">وْرَاكُمْ كَتْعَرْفُو مْزْيَانْ كِيفَاشْ خَاصّْكُمْ تْكُونُو بْحَالْنَا، عْلَاحْقَّاشْ مَا كْنَّاشْ مْعْݣَازِينْ مْلِّي كْنَّا مْعَاكُمْ،</verse>
				<verse number="8">وْعَمّْرْنَا مَا عْشْنَا عْلَى حْسَابْ شِي حَدّْ، وَلَكِنْ كْنَّا كَنْخَدْمُو وْكَنْكَافْحُو لِيلْ وْنْهَارْ بَاشْ مَا نْتَقّْلُو عْلَى حْتَّى وَاحْدْ فِيكُمْ.</verse>
				<verse number="9">مَاشِي حِيتْ مَا عَنْدْنَاشْ الْحَقّْ فْالْمُعَاوَنَة دْيَالْكُمْ، وَلَكِنْ حِيتْ بْغِينَا نْكُونُو مْتَالْ لِيكُمْ وْتْكُونُو بْحَالْنَا.</verse>
				<verse number="10">حِيتْ حْتَّى مْلِّي كْنَّا عَنْدْكُمْ، وْصِّينَاكُمْ بْهَادْشِّي: «اللِّي مَا بْغَاشْ يْخْدَمْ، رَاهْ مَا خَاصُّوشْ يَاكُلْ».</verse>
				<verse number="11">وْݣْلْنَا هَادْشِّي حِيتْ سْمَعْنَا بْلِّي شِي وْحْدِينْ مْنّْكُمْ مْعْݣَازِينْ وْمَا عَنْدْهُمْ حْتَّى خْدْمَة وْفْضُولِيِّينْ.</verse>
				<verse number="12">بْحَالْ هَادْ النَّاسْ كَنْوَصِّيوْهُمْ وْكَنْرَغْبُوهُمْ فْالرَّبّْ يَسُوعْ الْمَسِيحْ بَاشْ يْدِّيوْهَا فْخْدَمْتْهُمْ، وْيَاكْلُو خُبْزْهُمْ بْعْرَقْ كْتَافْهُمْ.</verse>
				<verse number="13">أَمَّا نْتُمَ آ الْخُوتْ، مَا تْعْيَاوْشْ مْنْ عَمَلْ الْخِيرْ.</verse>
				<verse number="14">وْإِلَا مَا بْغَاشْ شِي وَاحْدْ يْدِيرْ بْكْلَامْنَا اللِّي فْهَادْ الرِّسَالَة، عْزْلُوهْ وْمَا تْبْقَاوْشْ تْتْعَامْلُو مْعَاهْ بَاشْ يْحْشَمْ،</verse>
				<verse number="15">وْمَا تْحَسْبُوهْشْ بْحَالْ عْدُوكُمْ، وَلَكِنْ نَبّْهُوهْ بْحَالْ خُوكُمْ.</verse>
				<verse number="16">وْكَنْطْلَبْ رَبّْ الْهْنَا بْنَفْسُه يْعْطِيكُمْ الْهْنَا عْلَى الدّْوَامْ كِمَا بْغَا يْكُونْ الْحَالْ. وْالرَّبّْ يْكُونْ مْعَاكُمْ كُلّْكُمْ.</verse>
				<verse number="17">وْهَادَا سْلَامِي مْكْتُوبْ بْخَطّْ يْدِّي أَنَا بُولُسْ، وْهُوَ الْعَلَامَة بَاشْ تْمَيّْزُو الرَّسَائِلْ دْيَالِي. رَاهْ هَكَّا كَنْكْتَبْ.</verse>
				<verse number="18">وْالنِّعْمَة دْيَالْ رَبّْنَا يَسُوعْ الْمَسِيحْ تْكُونْ مْعَاكُمْ كُلّْكُمْ.</verse>
			</chapter>
		</book>
		<book number="54">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ، رَسُولْ الْمَسِيحْ يَسُوعْ، عْلَى حْسَابْ الْأَمْرْ دْيَالْ اللَّهْ مُنَجِّينَا وْالْمَسِيحْ يَسُوعْ رْجَانَا،</verse>
				<verse number="2">لْتِيمُوتَاوُسْ وْلْدِي الْحْقِيقِي فْالْإِيمَانْ، النِّعْمَة وْالرَّحْمَة وْالْهْنَا مْنْ اللَّهْ الْآبْ وْالْمَسِيحْ يَسُوعْ رَبّْنَا.</verse>
				<verse number="3">مْلِّي كْنْتْ غَادِي لْمَكِدُونِيَة، طْلَبْتْ مْنّْكْ تْبْقَى فْأَفَسُسْ، بَاشْ تْوَصِّي شِي وْحْدِينْ مَا يْعَلّْمُوشْ شِي تَعْلِيمْ آخُرْ،</verse>
				<verse number="4">وْمَا يْدِّيوْهَاشْ فْالْخْرَايْفْ، وْالْأَصْلْ دْيَالْ جْدُودْهُمْ اللِّي مَا لِيهْ حَدّْ، حِيتْ هَادْ الْأُمُورْ كَتْجْبَدْ غِيرْ الصّْدَاعْ، وْمَا كَتْخَلِّيشْ خْدْمَةْ اللَّهْ اللِّي مْبْنِيَة عْلَى الْإِيمَانْ تْزِيدْ.</verse>
				<verse number="5">وْرَاهْ الْمْزِيَّة دْيَالْ هَادْ الْوْصِيَّة، هِيَ الْمْحَبَّة مْنْ قَلْبْ صَافِي، وْضَمِيرْ نْقِي، وْإِيمَانْ مَا فِيهْشْ النِّفَاقْ.</verse>
				<verse number="6">وْشِي وْحْدِينْ رَاهُمْ بَعّْدُو عْلَى هَادْ الْأُمُورْ وْدَّاوْهَا غِيرْ فْالْكْلَامْ الْخَاوِي،</verse>
				<verse number="7">وْبْغَاوْ يْكُونُو عُلَمَا دْ الشّْرَعْ، وْهُمَ مَا كَيْفَهْمُو لَا دَاكْشِّي اللِّي كَيْݣُولُوهْ وَلَا دَاكْشِّي اللِّي كَيْأَكّْدُو عْلِيهْ.</verse>
				<verse number="8">وَلَكِنْ حْنَا كَنْعَرْفُو بْلِّي الشّْرَعْ نَافْعْ إِلَا خَدّْمْنَاهْ كِيفْ خَاصُّه يْكُونْ،</verse>
				<verse number="9">حِيتْ كَنْعَرْفُو بْلِّي الشّْرَعْ مَاشِي لْلنَّاسْ اللِّي مْتَّاقْيِينْ اللَّهْ وَلَكِنْ لْهَادُوكْ اللِّي مَا كَيْطِيعُوهْشْ وْاللِّي مْتْمَرّْدِينْ، وْلْلْكُفَّارْ وْالْمُدْنِبِينْ، وْلْهَادُوكْ اللِّي مَا كَيْحْتَرْمُو لَا اللَّهْ وَلَا الْحَاجَة الْمْقَدّْسَة، وْلْهَادُوكْ اللِّي كَيْقْتْلُو بَّاوَاتْهُمْ وْمَّاوَاتْهُمْ، وْلْلْقْتَّالَا،</verse>
				<verse number="10">وْلْهَادُوكْ اللِّي كَيْفَسْدُو، وْلْلرّْجَالْ اللِّي كَيْفَسْدُو مْعَ بْعْضِيَّاتْهُمْ، وْلْهَادُوكْ اللِّي كَيْتَاجْرُو فْالْعْبِيدْ، وْلْلْكْدَّابِينْ، وْلْهَادُوكْ اللِّي كَيْحَلْفُو عْلَى الْبَاطْلْ، وْلْكُلّْ وَاحْدْ كَيْضَادّْ التَّعْلِيمْ الصّْحِيحْ</verse>
				<verse number="11">اللِّي كَيْوَافْقْ الْإِنْجِيلْ اللِّي أَمّْنِّي عْلِيهْ اللَّهْ، إِنْجِيلْ اللَّهْ الْمُبَارَكْ، لِيهْ الْعَزّْ.</verse>
				<verse number="12">كَنْشْكَرْ الْمَسِيحْ يَسُوعْ رَبّْنَا اللِّي عْطَانِي الْقُوَّة، وْشَافْ بْلِّي نْسْتَاهْلْ نْكُونْ أَمِينْ، وْخْتَارْنِي لْخْدَمْتُه،</verse>
				<verse number="13">أَنَا اللِّي كْنْتْ مْنْ قْبَلْ كَنْتّْكَلّْمْ بْكْلَامْ الْكُفْرْ وْكَنْتّْعَدَّى عْلَى النَّاسْ اللِّي آمْنُو بِيهْ وْكَنْعَايْرْهُمْ. وَلَكِنْ اللَّهْ رْحَمْنِي عْلَاحْقَّاشْ مَا كَنْتْشْ عَارْفْ أَشْنُو كَنْدِيرْ وْمَا كَنْتْشْ كَنْآمْنْ بْالْمَسِيحْ.</verse>
				<verse number="14">وْفَاضْتْ عْلِيَّ النِّعْمَة دْيَالْ رَبّْنَا، وْمْعَاهَا الْإِيمَانْ وْالْمْحَبَّة اللِّي فْالْمَسِيحْ يَسُوعْ.</verse>
				<verse number="15">رَاهْ هَادْ الْكْلَامْ اللِّي غَنْݣُولْ صَادْقْ، وْيْسْتَاهْلْ يْتّْقْبَلْ كَامْلْ: الْمَسِيحْ يَسُوعْ جَا لْلدّْنْيَا بَاشْ يْنَجِّي الْمُدْنِبِينْ، اللِّي أَنَا اللّْوّْلْ فِيهُمْ.</verse>
				<verse number="16">وَلَكِنْ اللَّهْ رْحَمْنِي، بَاشْ يْبَانْ فِيَّ أَنَا اللّْوّْلْ الصّْبَرْ الْكْبِيرْ دْيَالْ الْمَسِيحْ يَسُوعْ، وْنْكُونْ مْتَالْ لْهَادُوكْ اللِّي قَرّْبُو يْآمْنُو بِيهْ وْتْكُونْ لِيهُمْ الْحَيَاةْ الدَّايْمَة.</verse>
				<verse number="17">وْلْلْمَلِكْ الدَّايْمْ، الْإِلَاهْ الْوَاحْدْ اللِّي مَا كَيْفْنَاشْ وْمَا كَيْتّْشَافْشْ، الْكَرَامَة وْالْعَزّْ دِيمَا وْعْلَى الدّْوَامْ. آمِينْ.</verse>
				<verse number="18">هَادِي هِيَ وْصِيْتِي لِيكْ آ وْلْدِي تِيمُوتَاوُسْ، وْرَاهَا كَتْتَّافْقْ مْعَ النُّبُوَّاتْ اللِّي تّْݣَالُو عْلِيكْ مْنْ قْبَلْ. إِيوَا دِيرْ بِيهُمْ بَاشْ تْكَافْحْ الْكِفَاحْ الْمْزْيَانْ،</verse>
				<verse number="19">وْتْبَتْ فْالْإِيمَانْ وْالضَّمِيرْ النّْقِي اللِّي مَا قْبْلُوهْشْ شِي وْحْدِينْ وْضَيّْعُو إِيمَانْهُمْ.</verse>
				<verse number="20">وْمْنّْهُمْ هِيمِينَايُسْ وْالْإِسْكَنْدَرْ، اللِّي عْطِيتْهُمْ لْلشِّيطَانْ بَاشْ يْتْرَبَّاوْ وْمَا يْعَاوْدُوشْ يْݣُولُو كْلَامْ الْكُفْرْ.</verse>
			</chapter>
			<chapter number="2">
				<verse number="1">الْفَصْلْ التَّانِي كَنْطْلَبْ مْنّْكُمْ قْبَلْ مْنْ كُلّْشِي، بَاشْ تْطْلْبُو اللَّهْ، وْتْصَلِّيوْ، وْتْدْعِيوْ، وْتْشَكْرُوهْ عْلَى وْدّْ ݣَاعْ النَّاسْ،</verse>
				<verse number="2">وْعْلَى وْدّْ الْمُلُوكْ وْكُلّْ هَادُوكْ اللِّي عَنْدْهُمْ السُّلْطَة، بَاشْ نْعِيشُو حَيَاةْ مْرْتَاحَة وْهَانْيَة بْالتَّقْوَى وْالْإِحْتِرَامْ،</verse>
				<verse number="3">هَادْشِّي مْزْيَانْ وْمْقْبُولْ عَنْدْ اللَّهْ الْمُنَجِّي دْيَالْنَا،</verse>
				<verse number="4">اللِّي كَيْبْغِي ݣَاعْ النَّاسْ يْنْجَاوْ وْيْعَرْفُو الْحَقّْ،</verse>
				<verse number="5">حِيتْ كَايْنْ إِلَاهْ وَاحْدْ، وْوَسِيطْ وَاحْدْ بِينْ اللَّهْ وْالنَّاسْ، هُوَ الْإِنْسَانْ الْمَسِيحْ يَسُوعْ،</verse>
				<verse number="6">اللِّي عْطَى حْيَاتُه بَاشْ يْفْدِي النَّاسْ كُلّْهُمْ. وْهَادْ الشّْهَادَة جَاتْ فْوَقْتْهَا.</verse>
				<verse number="7">وْعْلَى وْدّْهَا دَارْنِي اللَّهْ رَسُولْ كَنْخَبّْرْ بْكْلَامُه، وْكَنْݣُولْ الْحَقّْ وْمَا كَنْكْدَبْشْ، وْكَنْعَلّْمْ النَّاسْ اللِّي مَاشِي يْهُودْ بْالْإِيمَانْ وْالْحَقّْ.</verse>
				<verse number="8">هَادْشِّي عْلَاشْ بْغِيتْ الرّْجَالْ يْصَلِّيوْ فْكُلّْ مُوضْعْ، وْهُمَ هَازِّينْ كْفُوفْ نْقِيِّينْ بْلَا غَضَبْ وْبْلَا خْصُومَة.</verse>
				<verse number="9">وْبْغِيتْ حْتَّى الْعْيَالَاتْ يْلَبْسُو لْبَاسْ مْأَدّْبْ وْيْتّْزَيّْنُو بْشْكَلْ فِيهْ الْحْيَا وْالْحْشْمَة، وْمَا يْضَفْرُوشْ شْعَرْهُمْ بْشْكَلْ مْعَجّْبْ، وْمَا يْدِيرُوشْ الدّْهَبْ وْالجُّوهْرْ، وْمَا يْلَبْسُوشْ حْوَايْجْ غَالْيِينْ،</verse>
				<verse number="10">وَلَكِنْ يْتّْزَيّْنُو بْالْأَعْمَالْ اللِّي كَتْرْضِي اللَّهْ كِمَا كَيْلِيقْ بْالْعْيَالَاتْ اللِّي مْتَّاقْيِينْ اللَّهْ.</verse>
				<verse number="11">وْخَاصّْ الْمْرَاة تّْعَلّْمْ بْالسّْكَاتْ وْالطَّاعَة.</verse>
				<verse number="12">وْرَانِي مَا مْوَافْقْشْ بَاشْ الْمْرَاة تْعَلّْمْ وَلَا تْحْكَمْ فْالرَّاجْلْ، وَلَكِنْ خَاصّْهَا تْبْقَى سَاكْتَة.</verse>
				<verse number="13">حِيتْ آدَمْ تّْخْلَقْ هُوَ اللّْوّْلْ وْعَادْ تّْخَلْقَاتْ حَوَّاءْ.</verse>
				<verse number="14">وْمَاشِي آدَمْ هُوَ اللِّي تّْغَرّْ، وَلَكِنْ الْمْرَاة هِيَ اللِّي تّْغْرَّاتْ وْعْصَاتْ أَمْرْ اللَّهْ.</verse>
				<verse number="15">وْرَاهَا غَتْنْجَا بْالْوْلَادَة دْيَالْ الدّْرَارِي، إِلَا بْقَاتْ تَابْتَة فْالْإِيمَانْ وْالْمْحَبَّة وْالْقَدَاسَة بْالتَّوَاضُعْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ هَادْ الْكْلَامْ اللِّي غَنْݣُولْ رَاهْ صَادْقْ: إِلَا بْغَا شِي وَاحْدْ يْكُونْ رَاعِي دْ الْكْنِيسَة، رَاهْ كَيْتّْمَنَّى مْسْؤُولِيَة مْزْيَانَة.</verse>
				<verse number="2">عْلَى هَادْشِّي وَاجْبْ عْلَى الرَّاعِي دْ الْكْنِيسَة يْكُونْ مَا عْلِيهْ لُومْ، مْزَوّْجْ بْمْرَاة وَحْدَة، رْزِينْ، بْعَقْلُه، مْحْتَرْمْ، كَيْضَايْفْ النَّاسْ الْبْرَّانِيِّينْ، قَادْرْ يْعَلّْمْ،</verse>
				<verse number="3">وْمَا يْكُونْشْ سْكَايْرِي، وْلَا كَيْجْبَدْ الصّْدَاعْ، وَلَكِنْ يْكُونْ ضْرِيّْفْ، وْمْهَدّْنْ، وْمَا يْكُونْشْ قَلْبُه عْلَى الْفْلُوسْ،</verse>
				<verse number="4">وْيْكُونْ مْسَيّْرْ دَارُه مْزْيَانْ، وْيْكُونُو وْلَادُه مْرَبّْيِينْ وْخَاضْعِينْ لِيهْ بْاحْتِرَامْ.</verse>
				<verse number="5">حِيتْ إِلَا كَانْ شِي وَاحْدْ مَا كَيْعْرَفْشْ يْسَيّْرْ دَارُه، كِيفَاشْ غَادِي يْتّْهَلَّى فْكْنِيسْةْ اللَّهْ؟</verse>
				<verse number="6">وْخَاصّْ الرَّاعِي دْ الْكْنِيسَة مَا يْكُونْشْ جْدِيدْ فْالْإِيمَانْ، بَاشْ مَا يْتّْنْفَخْشْ بْالْكِبْرْ وْيْنْزَلْ عْلِيهْ الْعِقَابْ اللِّي نْزَلْ عْلَى إِبْلِيسْ.</verse>
				<verse number="7">وْخَاصّْ تْكُونْ السُّمْعَة دْيَالُه مْزْيَانَة بِينْ النَّاسْ اللِّي مَاشِي مُومْنِينْ، بَاشْ مَا يْلُومُه حَدّْ وْمَا يْطِيحْشْ فْالْمْصِيدَة دْيَالْ إِبْلِيسْ.</verse>
				<verse number="8">وْحْتَّى الْمُدَبِّرِينْ وَاجْبْ عْلِيهُمْ يْكُونُو مْحْتَرْمِينْ، عَنْدْهُمْ كْلْمَة وَحْدَة، مَاشِي سْكَايْرِيَّة، وْمَا كَيْطَمْعُوشْ فْالرّْبَحْ دْ الْحْرَامْ،</verse>
				<verse number="9">وْخَاصّْهُمْ يْبْقَاوْ مْحَافْضِينْ عْلَى سِرّْ الْإِيمَانْ بْضَمِيرْ نْقِي.</verse>
				<verse number="10">وْرَاهْ خَاصّْ الْكْنِيسَة تْجَرّْبْهُمْ فْاللّْوّْلْ، وْإِلَا مَا كَانْ عْلِيهُمْ لُومْ، يْقَدْرُو يْوَلِّيوْ مُدَبِّرِينْ.</verse>
				<verse number="11">وْحْتَّى الْعْيَالَاتْ الْمُدَبِّرَاتْ وَاجْبْ عْلِيهُمْ يْكُونُو مْوَقّْرَاتْ، مَا فِيهُمْشْ النَّمِيمَة، مْرَزّْنَاتْ وْأَمِينَاتْ فْكُلّْ حَاجَة.</verse>
				<verse number="12">وْرَاهْ خَاصّْ كُلّْ مُدَبِّرْ يْكُونْ مْزَوّْجْ بْمْرَاة وَحْدَة، كَيْعْرَفْ يْسَيّْرْ وْلَادُه وْدَارُه مْزْيَانْ.</verse>
				<verse number="13">حِيتْ الْمُدَبِّرِينْ اللِّي كَيْخَدْمُو مْزْيَانْ، كَيْكُونُو مْحْتَرْمِينْ عَنْدْ النَّاسْ، وْيْقَدْرُو يْتّْكَلّْمُو بْتِقَة كْبِيرَة عْلَى إِيمَانْهُمْ بْالْمَسِيحْ يَسُوعْ.</verse>
				<verse number="14">كَنْكْتَبْ لِيكْ هَادْشِّي، وْأَنَا كَنْتّْمَنَّى نْجِي لْعَنْدْكْ دْغْيَا،</verse>
				<verse number="15">وَلَكِنْ إِلَا تْعَطّْلْتْ، رَاهْ هَادْ الْكْلَامْ غَيْعَاوْنْكْ بَاشْ تْعْرَفْ كِيفَاشْ تْتْعَامْلْ فْبِيتْ اللَّهْ، اللِّي هُوَ كْنِيسْةْ اللَّهْ الْحَيّْ، وْالرّْكِيزَة وْالسَّاسْ دْيَالْ الْحَقّْ.</verse>
				<verse number="16">وْبْلَا شْكّْ رَاهْ السِّرّْ دْ التَّقْوَى دْيَالْنَا كْبِيرْ: «اللَّهْ بَانْ فْالدَّاتْ دْيَالْ بْنَادْمْ، 	وْالرُّوحْ الْقُدُسْ أَكّْدْ بْلِّي هُوَ حَقّْ، 		وْشَافُوهْ الْمَلَايْكَة، 			وْتْخَبّْرْ بِيهْ فْوَسْطْ الشّْعُوبْ اللِّي مَاشِي يْهُودْ، 				وْآمْنُو بِيهْ النَّاسْ فْالدّْنْيَا، وْتّْرْفَعْ فْالْعَزّْ لْلسّْمَا».</verse>
			</chapter>
			<chapter number="4">
				<verse number="1">الْفَصْلْ الرَّابْعْ وْالرُّوحْ الْقُدُسْ كَيْݣُولْ بْصَرَاحَة، بْلِّي شِي وْحْدِينْ غَيْرْجْعُو عْلَى إِيمَانْهُمْ فْاللّْخْرْ دْ الزّْمَانْ، وْغَيْتْبْعُو الْأَرْوَاحْ اللِّي غَيْتَلّْفُوهُمْ عْلَى الطّْرِيقْ، وْغَيْتْبْعُو التَّعَالِيمْ دْيَالْ الشَّيَاطِينْ،</verse>
				<verse number="2">اللِّي كَيْعَلّْمُوهَا شِي وْحْدِينْ مُنَافِقِينْ وْكْدَّابِينْ، الضَّمِيرْ دْيَالْهُمْ مْيّْتْ بْحَالْ إِلَا مْكْوِي بْالْعَافْيَة،</verse>
				<verse number="3">وْكَيْحَرّْمُو الزّْوَاجْ، وْكَيْآمْرُو النَّاسْ مَا يَاكْلُوشْ شِي نْوَاعْ دْ الْمَاكْلَة اللِّي خْلَقْهَا اللَّهْ بَاشْ يَاكْلُوهَا اللِّي مْآمْنِينْ وْعَارْفِينْ الْحَقّْ وْيْشَكْرُوهْ عْلِيهَا.</verse>
				<verse number="4">عْلَاحْقَّاشْ ݣَاعْ دَاكْشِّي اللِّي خَلْقُه اللَّهْ مْزْيَانْ، وْمَا خَاصّْنَا نْرَفْضُو حْتَّى حَاجَة، وَلَكِنْ خَاصّْنَا نْقَبْلُوهَا وْحْنَا كَنْشَكْرُو اللَّهْ،</verse>
				<verse number="5">حِيتْ بْكْلَامْ اللَّهْ وْبْالصّْلَاة كَتْوَلِّي الْمَاكْلَة مْقَدّْسَة.</verse>
				<verse number="6">إِلَا بَيّْنْتِي هَادْ الْأُمُورْ لْلْخُوتْ غَتْكُونْ خْدَّامْ مْزْيَانْ دْيَالْ الْمَسِيحْ يَسُوعْ، وْغَتْبَيّْنْ بْلِّي رَاكْ مْرْبِّي بْكْلَامْ الْإِيمَانْ وْالتَّعْلِيمْ الصّْحِيحْ اللِّي تْبَعْتِيهْ.</verse>
				<verse number="7">وَلَكِنْ بَعّْدْ عْلَى الْخْرَايْفْ اللِّي ضْدّْ الْإِيمَانْ وْاللِّي كَيْعَاوْدُوهَا الْعْݣَايْزْ، وْدَرّْبْ رَاسْكْ عْلَى التَّقْوَى.</verse>
				<verse number="8">حِيتْ إِلَا كَانْتْ الرّْيَاضَة كَتْنْفَعْ غِيرْ شْوِيَّة، التَّقْوَى رَاهَا نَافْعَة لْكُلّْشِي، حِيتْ فِيهَا الْوَعْدْ دْيَالْ اللَّهْ بْالْحَيَاةْ فْالدّْنْيَا وْفْالْآخِرَة.</verse>
				<verse number="9">هَادْ الْكْلَامْ صَادْقْ وْكَيْسْتَاهْلْ يْتّْقْبَلْ كَامْلْ.</verse>
				<verse number="10">حِيتْ عْلَى وْدّْ هَادْشِّي، كَنْكَافْحُو وْكَنْعْيَاوْ، عْلَاحْقَّاشْ دْرْنَا رْجَانَا فْاللَّهْ الْحَيّْ اللِّي هُوَ الْمُنَجِّي دْيَالْ النَّاسْ كُلّْهُمْ، وْبْالْخُصُوصْ الْمُومْنِينْ.</verse>
				<verse number="11">وْصِّي وْعَلّْمْ هَادْ الْأُمُورْ.</verse>
				<verse number="12">وْمَا تْخَلِّي حْتَّى شِي وَاحْدْ يْحْتَقْرْكْ بْسْبَابْ الصّْغُرْ دْيَالْكْ، وَلَكِنْ كُونْ مْتَالْ لْلْمُومْنِينْ فْالْكْلَامْ، وْالتَّصَرُّفْ، وْالْمْحَبَّة، وْالْإِيمَانْ، وْالنّْقَاوَة.</verse>
				<verse number="13">وْعْلَى مَا نْجِي، دَاوْمْ عْلَى الْقْرَايَة دْ كْلَامْ اللَّهْ، وْعْلَى الْوَعْظْ، وْعْلَى التَّعْلِيمْ.</verse>
				<verse number="14">مَا تْفَرّْطْشْ فْالْمَوْهِبَة اللِّي عَنْدْكْ، وْاللِّي تّْعْطَاتْ لِيكْ بْالنُّبُوَة مْلِّي حَطُّو عْلِيكْ شْيُوخْ الْكْنِيسَة يْدِّيهُمْ.</verse>
				<verse number="15">طَبّْقْ هَادْ الْأُمُورْ وْدِيرْ فِيهَا جَهْدْكْ، بَاشْ كُلّْشِي يْشُوفْ النَّجَاحْ دْيَالْكْ.</verse>
				<verse number="16">رَدّْ الْبَالْ لْرَاسْكْ وْلْلتَّعْلِيمْ دْيَالْكْ وْدَاوْمْ عْلَى هَادْشِّي، حِيتْ إِلَا دْرْتِي هَكَّا غَتْنَجِّي رَاسْكْ وْتْنَجِّي اللِّي كَيْسَمْعُوكْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ مَا تْخَاصْمْشْ عْلَى الرَّاجْلْ الْكْبِيرْ فْالْعْمَرْ، وَلَكِنْ نْصْحُه بْحَالْ إِلَا كَتْنْصَحْ بَّاكْ. وْتّْعَامْلْ مْعَ الشُّبَّانْ بْحَالْ إِلَا هُمَ خُوتْكْ،</verse>
				<verse number="2">وْتّْعَامْلْ مْعَ الْعْيَالَاتْ الْكْبَارْ بْحَالْ إِلَا كَتّْعَامْلْ مْعَ مُّكْ، وْبْقَلْبْ نْقِي تّْعَامْلْ مْعَ الشَّابَّاتْ بْحَالْ إِلَا هُمَ خْوَاتَاتْكْ.</verse>
				<verse number="3">تّْهَلَّى فْالْهْجَّالَاتْ اللِّي مَا عَنْدْهُمْ اللِّي يْصْرَفْ عْلِيهُمْ.</verse>
				<verse number="4">وَلَكِنْ إِلَا كَانْتْ شِي هْجَّالَة عَنْدْهَا الْوْلَادْ وْلَا الْحْفَادْ، رَاهْ خَاصّْهُمْ هُمَ اللّْوّْلِينْ يْتّْعَلّْمُو يْدِيرُو الْخِيرْ فْمَّالِينْ دَارْهُمْ وْيْجَازِيوْ وَالِدِيهُمْ، حِيتْ هَادْشِّي مْقْبُولْ عَنْدْ اللَّهْ.</verse>
				<verse number="5">الْهْجَّالَة اللِّي مَا عَنْدْهَا اللِّي يْصْرَفْ عْلِيهَا وْبْقَاتْ وْحْدَانِيَّة، رَاهَا دَارْتْ رْجَاهَا فْاللَّهْ وْكَتْدَاوْمْ عْلَى الصّْلَاة لِيلْ وْنْهَارْ وْكَتْطْلْبُه يْعَاوْنْهَا.</verse>
				<verse number="6">أَمَّا الْهْجَّالَة اللِّي كَتْدِّيهَا فْمْتَاعْ الدّْنْيَا، رَاهَا مْيّْتَة وَاخَّا هِيَ حَيَّة.</verse>
				<verse number="7">إِيوَا وْصِّيهُمْ بْهَادْشِّي بَاشْ مَا يْكُونْ عْلِيهُمْ حْتَّى لُومْ.</verse>
				<verse number="8">وْإِلَا شِي وَاحْدْ مَا كَيْدِّيهَاشْ فْعَائِلْتُه وْخُصُوصًا فْمَّالِينْ دَارُه، رَاهْ نْكَرْ إِيمَانُه وْوْلَّى كْفَسْ مْنْ اللِّي مَاشِي مُومْنْ.</verse>
				<verse number="9">مَا خَاصّْشْ الْمْرَاة الْهْجَّالَة تّْقَيّْدْ مْعَ الجّْمَاعَة دْ الْهْجَّالَاتْ إِلَا مَا كَانْشْ فْعْمَرْهَا عْلَى الْأَقَلّْ سْتِّينْ عَامْ، وْكَانْتْ مْزَوّْجَة غِيرْ بْرَاجْلْ وَاحْدْ.</verse>
				<verse number="10">وْخَاصّْ يْكُونُو النَّاسْ كَيْشَهْدُو لِيهَا بْلِّي دَارْتْ الْخِيرْ: رْبَّاتْ وْلَادْهَا تَرْبِيَّة مْزْيَانَة، وْضَايْفَاتْ الْبْرَّانِيِّينْ، وْغْسْلَاتْ رْجْلِينْ الْخُوتْ الْمُومْنِينْ، وْعَاوْنَاتْ الْمْحْتَاجِينْ، وْدَارْتْ ݣَاعْ الْأَعْمَالْ الْمْزْيَانَة.</verse>
				<verse number="11">أَمَّا الْهْجَّالَاتْ الشَّابَّاتْ مَا تْقَيّْدْهُمْشْ مْعَ الجّْمَاعَة دْيَالْ الْهْجَّالَاتْ، حِيتْ مْلِّي يْفَكّْرُو فْالشَّهْوَة غَيْبَعّْدُو عْلَى الْمَسِيحْ وْغَيْبْغِيوْ يْتّْزَوّْجُو.</verse>
				<verse number="12">وْبْهَادْشِّي غَيْحَكْمُو عْلَى رَاسْهُمْ عْلَاحْقَّاشْ سْمْحُو فْالْعَهْدْ دْيَالْهُمْ اللّْوّْلْ.</verse>
				<verse number="13">وْزْيَادَة عْلَى هَادْشِّي، رَاهْ مَا كَيْبْقَى عَنْدْهُمْ مَا يْدِيرُو، وْكَيْوَلّْفُو يْضُورُو مْنْ دَارْ لْدَارْ، وْكْتَرْ مْنْ هَادْشِّي كَيْتّْعَلّْمُو الْهَضْرَة بْزَّافْ وْالْفْضُولْ، وْكَيْتّْكَلّْمُو بْكْلَامْ مَا لَايْقْشْ.</verse>
				<verse number="14">عْلَى هَادْشِّي، كَنْوَصِّي الْهْجَّالَاتْ الشَّابَّاتْ يْعَاوْدُو يْتّْزَوّْجُو وْيْوَلْدُو الْوْلَادْ وْيْقَابْلُو دْيُورْهُمْ، بَاشْ مَا يْعْطِيوْشْ الْفُرْصَة لْلْعْدْيَانْ فِينْ يْݣُولُو عْلِينَا كْلَامْ خَايْبْ،</verse>
				<verse number="15">حِيتْ فَاتْ لْشِي هْجَّالَاتْ خَرْجُو عْلَى الطّْرِيقْ وْتْبْعُو الشِّيطَانْ.</verse>
				<verse number="16">إِلَا شِي مُومْنَة عَنْدْهَا الْهْجَّالَاتْ فْعَائِلْتْهَا، رَاهْ وَاجْبْ عْلِيهَا تْصْرَفْ عْلِيهُمْ وْمَا تَّقّْلْشْ عْلَى الْكْنِيسَة، بَاشْ تْقْدَرْ الْكْنِيسَة تْعَاوْنْ الْهْجَّالَاتْ اللِّي مَا عَنْدْهُمْ اللِّي يْصْرَفْ عْلِيهُمْ.</verse>
				<verse number="17">رَاهْ الْمْسْؤُولِينْ دْ الْكْنِيسَة اللِّي كَيْدِيرُو خْدَمْتْهُمْ مْزْيَانْ، كَيْسْتَاهْلُو يْتّْعْطَاهُمْ كْتَرْ، خُصُوصًا اللِّي عَنْدْهُمْ مْسْؤُولِيَة كْبِيرَة فْالْوَعْظْ وْالتَّعْلِيمْ،</verse>
				<verse number="18">حِيتْ كْتَابْ اللَّهْ كَيْݣُولْ: «مَا تْسَدّْشْ فُمّْ التُّورْ وْهُوَ كَيْدْرَسْ». وْكَيْݣُولْ عَاوْتَانِي: «اللِّي كَيْخْدَمْ كَيْسْتَاهْلْ الْخْلَاصْ دْيَالُه».</verse>
				<verse number="19">مَا تْقْبَلْشْ شِي تُهْمَة عْلَى شِي مْسْؤُولْ دْ الْكْنِيسَة، مْنْ غِيرْ إِلَا كَانُو جُوجْ شْهُودْ وْلَا تْلَاتَة.</verse>
				<verse number="20">وْهَادُوكْ اللِّي كَيْدَنْبُو، نَبّْهْهُمْ قُدَّامْ ݣَاعْ النَّاسْ، بَاشْ غِيرْهُمْ يْخَافْ.</verse>
				<verse number="21">وْكَنْطْلَبْ مْنّْكْ بْكُلّْ قُوَّة قُدَّامْ اللَّهْ وْالْمَسِيحْ يَسُوعْ وْالْمَلَايْكَة الْمْخْتَارِينْ، بَاشْ تْدِيرْ بْهَادْ الْوْصِيَّاتْ بْلَا مَا تّْحَازْ لْشِي حَدّْ وْلَا تْدِيرْ الْوْجْهِيَّاتْ.</verse>
				<verse number="22">مَا تْزْرَبْشْ وْتْحَطّْ يْدِّيكْ عْلَى شِي حَدّْ، وْمَا تْشَارْكْشْ لْخْرِينْ فْدْنُوبْهُمْ، وْخْلِّي رَاسْكْ بْلَا عِيبْ.</verse>
				<verse number="23">مَا تْبْقَاشْ تْشْرَبْ غِيرْ الْمَا، وَلَكِنْ شْرَبْ شْوِيَّة دْيَالْ الْخْمَرْ عْلَى وْدّْ الْمَعْدَة دْيَالْكْ وْالْمَرْضْ الْكْتِيرْ اللِّي فِيكْ.</verse>
				<verse number="24">الدّْنُوبْ دْيَالْ شِي نَاسْ بَايْنِينْ حْتَّى قْبَلْ مَا يْتّْحَاكْمُو، وَلَكِنْ وْحْدِينْ خْرِينْ مَا كَيْبَانُو دْنُوبْهُمْ حْتَّى لْمْنْ بَعْدْ.</verse>
				<verse number="25">وْهَكَّاكْ، حْتَّى الْأَعْمَالْ الْمْزْيَانَة بَايْنَة، وْإِلَا مَا كَانْتْشْ بَايْنَة رَاهْ مَا يْمْكَنْشْ تْبْقَى مْخَبّْيَة.</verse>
			</chapter>
			<chapter number="6">
				<verse number="1">الْفَصْلْ السَّادْسْ ݣَاعْ الْعْبِيدْ وَاجْبْ عْلِيهُمْ يْحْتَرْمُو سْيَادْهُمْ، بَاشْ حْتَّى حَدّْ مَا يْݣُولْ كْلَامْ الْكُفْرْ عْلَى إِسْمْ اللَّهْ وْعْلَى التَّعْلِيمْ دْيَالْنَا.</verse>
				<verse number="2">وْهَادُوكْ اللِّي سْيَادْهُمْ مُومْنِينْ، مَا خَاصّْهُمْشْ يْقَلّْلُو مْنْ الْإِحْتِرَامْ دْيَالْهُمْ لِيهُمْ، عْلَاحْقَّاشْ هُمَ خُوتْ فْالْإِيمَانْ، وَلَكِنْ خَاصّْهُمْ يْخَدْمُوهُمْ كْتَرْ حِيتْ اللِّي غَيْتّْنَفّْعُو رَاهُمَ مُومْنِينْ وْعْزَازْ عَنْدْ اللَّهْ. عَلّْمْ وْوَصِّي بْهَادْ الْأُمُورْ:</verse>
				<verse number="3">إِلَا شِي وَاحْدْ كَيْعَلّْمْ تَعْلِيمْ آخُرْ، وْخَالْفْ الْكْلَامْ الصّْحِيحْ دْيَالْ رَبّْنَا يَسُوعْ الْمَسِيحْ، وْالتَّعْلِيمْ اللِّي حَسَبْ التَّقْوَى،</verse>
				<verse number="4">رَاهْ عْمَاهْ الْكِبْرْ وْمَا كَيْفْهَمْ حْتَّى حَاجَة، وْرَاهْ مْرِيضْ بْالْمُنَاقَشَاتْ وْالْهَضْرَة الْخَاوْيَة اللِّي مَا فِيهَا نْفَعْ وْكَتْجِيبْ غِيرْ الْحْسَدْ وْالْخْصَامْ وْالسّْبَّانْ وْالْأَفْكَارْ الْخَايْبَة،</verse>
				<verse number="5">وْالْمْدَابْزَة بِينْ شِي نَاسْ عْقُولْهُمْ فْسْدَاتْ وْضَيّْعُو الْحَقّْ، وْوْلَّاوْ كَيْضَنُّو بْلِّي التَّقْوَى رَاهَا رْبَحْ.</verse>
				<verse number="6">بْالصَّحْ، رَاهْ التَّقْوَى رْبَحْ كْبِيرْ إِلَا قْنَعْنَا بْدَاكْشِّي اللِّي عَنْدْنَا.</verse>
				<verse number="7">حِيتْ مَا جْبْنَا مْعَانَا حْتَّى حَاجَة لْلدّْنْيَا، وْمَا غَنْقَدْرُو نْدِّيوْ مْعَانَا حْتَّى حَاجَة.</verse>
				<verse number="8">وْإِلَا كَانْ عَنْدْنَا مَا نَاكْلُو وْمَا نْلَبْسُو، رَاهْ هَادْشِّي غَيْكْفِينَا.</verse>
				<verse number="9">أَمَّا النَّاسْ اللِّي كَيْبْغِيوْ يْكُونُو أَغْنِيَا، رَاهُمْ كَيْطِيحُو فْالتَّجْرِبَة وْالْمْصِيدَة وْكْتْرَةْ الشَّهَوَاتْ الْخَايْبِينْ اللِّي فِيهُمْ الْمَضَرَّة، وْكَيْوَصّْلُو النَّاسْ لْلْخَرَابْ وْلْلْهْلَاكْ.</verse>
				<verse number="10">حِيتْ الْأَصْلْ دْ الشَّرّْ كُلُّه هُوَ الْمْحَبَّة دْيَالْ الْمَالْ، وْرَاهْ شِي نَاسْ مْنْ قُوَّةْ الْمْحَبَّة دْ الْمَالْ بَعّْدُو عْلَى الْإِيمَانْ وْتْسَبّْبُو لْرَاسْهُمْ فْكْتْرَةْ الْمْصَايْبْ.</verse>
				<verse number="11">وَلَكِنْ نْتَ آ رَاجُلْ اللَّهْ، بَعّْدْ مْنْ هَادْشِّي كُلُّه. تْبَعْ طَاعْةْ اللَّهْ وْالتَّقْوَى وْالْإِيمَانْ وْالْمْحَبَّة وْالصّْبَرْ وْالضّْرَافَة.</verse>
				<verse number="12">كَافْحْ الْكِفَاحْ الْمْزْيَانْ دْ الْإِيمَانْ، وْفُوزْ بْالْحَيَاةْ الدَّايْمَة اللِّي اللَّهْ وَجّْدْكْ لِيهَا، وْالْاعْتِرَافْ اللِّي عْتَرْفْتِي بِيهْ قُدَّامْ بْزَّافْ دْ الشّْهُودْ عْطَى شْهَادَة مْزْيَانَة.</verse>
				<verse number="13">وْقُدَّامْ اللَّهْ اللِّي كَيْعْطِي الْحَيَاةْ لْكُلّْشِي، وْالْمَسِيحْ يَسُوعْ اللِّي شْهَدْ شْهَادَة مْزْيَانَة قُدَّامْ بِيلَاطُسْ الْبُنْطِي، كَنْوَصِّيكْ</verse>
				<verse number="14">بَاشْ تْدِيرْ بْالْوْصِيَّة بْلَا عِيبْ وْبْلَا لُومْ حْتَّى لْلنّْهَارْ اللِّي غَيْبَانْ فِيهْ رَبّْنَا يَسُوعْ الْمَسِيحْ،</verse>
				<verse number="15">وْرَاهْ غَيْبَانْ فْالْوَقْتْ اللِّي دَارُه اللَّهْ الْمُبَارَكْ، الْحَاكْمْ الْوْحِيدْ، مَلِكْ الْمُلُوكْ وْرَبّْ الْأَرْبَابْ،</verse>
				<verse number="16">	هَادَاكْ اللِّي مَا كَيْمُوتْشْ، 	سَاكْنْ فْالنُّورْ اللِّي حْتَّى حَدّْ مَا كَيْقَرّْبْ مْنُّه، 		هَادَاكْ اللِّي حْتَّى وَاحْدْ مَا شَافُه وَلَا يْقْدَرْ يْشُوفُه، لِيهْ الْكَرَامَة وْالْقُوَّة الدَّايْمَة. آمِينْ.</verse>
				<verse number="17">وْصِّي الْأَغْنِيَا فْهَادْ الدّْنْيَا بَاشْ مَا يْتّْكَبّْرُوشْ، وْمَا يْدِيرُوشْ رْجَاهُمْ فْالْغِنَى اللِّي مَا دَايْمْشْ. وَلَكِنْ يْدِيرُوهْ فْاللَّهْ اللِّي كَيْرْزَقْنَا ݣَاعْ الْأُمُورْ بْلَا حْسَابْ بَاشْ نْتّْمَتّْعُو بِيهَا.</verse>
				<verse number="18">وْوَصِّيهُمْ يْدِيرُو الْخِيرْ وْيْكُونُو أَغْنِيَا فْالْأَعْمَالْ الْمْزْيَانَة، وْيْكُونُو سْخِيِّينْ وْمُوجُودِينْ بَاشْ يْشَارْكُو الْخِيرْ دْيَالْهُمْ.</verse>
				<verse number="19">وْهَكَّا غَيْخَبِّيوْ كَنْزْ لْرْيُوسْهُمْ، غَيْكُونْ سَاسْ صْحِيحْ فْلِيَّامْ الجَّايَّة، بَاشْ يَاخْدُو الْحَيَاةْ الدَّايْمَة.</verse>
				<verse number="20">آ تِيمُوتَاوُسْ، حَافْضْ عْلَى الْأَمَانَة اللِّي تّْعْطَاتْ لِيكْ، وْبَعّْدْ عْلَى الْكْلَامْ الْخَاوِي اللِّي ضْدّْ الْإِيمَانْ، وْعْلَى الْمُنَاقَشَاتْ دْيَالْ التَّعْلِيمْ الْغَالْطْ اللِّي كَيْتّْسْمَّاوْ مَعْرِفَة،</verse>
				<verse number="21">وْاللِّي شِي وْحْدِينْ كَيْݣُولُو بْلِّي رَاهَا عَنْدْهُمْ، وْهَكَّا بَعّْدُو عْلَى طْرِيقْ الْإِيمَانْ. وْالنِّعْمَة دْيَالْ اللَّهْ تْكُونْ مْعَاكُمْ.</verse>
			</chapter>
		</book>
		<book number="55">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ، رَسُولْ الْمَسِيحْ يَسُوعْ بْمُرَادْ اللَّهْ، عْلَى حْسَابْ الْوَعْدْ دْيَالْ الْحَيَاةْ اللِّي عَنْدْنَا فْالْمَسِيحْ يَسُوعْ.</verse>
				<verse number="2">لْتِيمُوتَاوُسْ وْلْدِي الْعْزِيزْ، النِّعْمَة وْالرَّحْمَة وْالْهْنَا مْنْ اللَّهْ الْآبْ وْالْمَسِيحْ يَسُوعْ رَبّْنَا.</verse>
				<verse number="3">كَنْشْكَرْ اللَّهْ اللِّي كَنْعَبْدُه بْضَمِيرْ نْقِي، كِمَا كَانُو كَيْعَبْدُوهْ جْدُودِي، وْكَنْتّْفَكّْرْكْ دِيمَا فْصْلَاتِي لِيلْ وْنْهَارْ.</verse>
				<verse number="4">وْمْلِّي كَنْتّْفَكّْرْ دْمُوعْكْ، كَنْشْتَاقْ نْشُوفْكْ بَاشْ يْعْمَرْ قَلْبِي بْالْفَرْحَة.</verse>
				<verse number="5">وْكَنْتّْفَكّْرْ إِيمَانْكْ اللِّي مَا فِيهْشْ النِّفَاقْ، الْإِيمَانْ اللِّي كَانْ فْاللّْوّْلْ عَنْدْ جْدَّاتْكْ لَوْئِيسْ وْعَنْدْ مُّكْ أَفْنِيكَة، وْأَنَا مْتْيِقّْنْ بْلِّي عَنْدْكْ حْتَّى نْتَ.</verse>
				<verse number="6">هَادْشِّي عْلَاشْ كَنْفَكّْرَكْ بَاشْ تْحْيِي الْمَوْهِبَة اللِّي عْطَاهَا لِيكْ اللَّهْ مْلِّي حَطِّيتْ عْلِيكْ يْدِّيَّ.</verse>
				<verse number="7">حِيتْ اللَّهْ مَا عْطَانَاشْ رُوحْ الْحْشْمَة، وَلَكِنْ عْطَانَا رُوحْ الْقُوَّة وْالْمْحَبَّة وْالتَّحَكُّمْ فْالدَّاتْ.</verse>
				<verse number="8">إِيوَا مَا تْحْشَمْشْ بَاشْ تْشْهَدْ لْرَبّْنَا، وْمَا تْحْشَمْشْ بِيَّ أَنَا اللِّي مْسْجُونْ عْلَى وْدُّه، وَلَكِنْ شَارْكْ مْعَايَ فْالْعْدَابْ عْلَى وْدّْ الْإِنْجِيلْ، وْتْوَكّْلْ عْلَى قُوَّةْ اللَّهْ</verse>
				<verse number="9">اللِّي نْجَّانَا وْعَيّْطْ عْلِينَا بَاشْ نْكُونُو دْيَالُه، مَاشِي عْلَى حْسَابْ أَعْمَالْنَا، وَلَكِنْ عْلَى حْسَابْ الْمُرَادْ وْالنِّعْمَة دْيَالُه اللِّي عْطَاهَا لِينَا بْالْمَسِيحْ يَسُوعْ قْبَلْ الْبْدُو دْ الزّْمَانْ،</verse>
				<verse number="10">هَادْ النِّعْمَة اللِّي بَانْتْ لِينَا دَابَا مْلِّي بَانْ الْمُنَجِّي دْيَالْنَا يَسُوعْ الْمَسِيحْ اللِّي غْلَبْ الْمُوتْ، وْنَوّْرْ الْحَيَاةْ الدَّايْمَة اللِّي مَا كَتْفْنَاشْ بْالْإِنْجِيلْ،</verse>
				<verse number="11">اللِّي خْتَارْنِي بَاشْ نْخَبّْرْ بِيهْ وْدَارْنِي رَسُولْ وْمُعَلِّمْ.</verse>
				<verse number="12">وْعْلَى قْبَلْ هَادْ الْأُمُورْ كَنْتْعَدّْبْ. وَلَكِنْ مَا حْشْمَانْشْ، حِيتْ عَارْفْ بْشْكُونْ آمْنْتْ، وْمْتْيِقّْنْ بْلِّي هُوَ قَادْرْ يْحْفَضْ دَاكْشِّي اللِّي أَمّْنِّي عْلِيهْ حْتَّى لْدَاكْ النّْهَارْ.</verse>
				<verse number="13">إِيوَا دِيرْ بْالْكْلَامْ الصّْحِيحْ اللِّي سْمَعْتِيهْ مْنِّي، فْالْإِيمَانْ وْالْمْحَبَّة اللِّي فْالْمَسِيحْ يَسُوعْ.</verse>
				<verse number="14">حَافْضْ عْلَى الْأَمَانَة الْمْزْيَانَة اللِّي تّْعْطَاتْ لِيكْ بْالْعْوِينْ دْيَالْ الرُّوحْ الْقُدُسْ اللِّي سَاكْنْ فِينَا.</verse>
				<verse number="15">رَاكْ كَتْعْرَفْ بْلِّي ݣَاعْ هَادُوكْ اللِّي فْبْلَادْ آسْيَا تّْخْلَّاوْ عْلِيَّ، وْمْنّْهُمْ فِيجَلُّسْ وْهَرْمُوجَانِسْ.</verse>
				<verse number="16">وْكَنْطْلَبْ مْنْ الرَّبّْ يْنَزّْلْ الرَّحْمَة دْيَالُه عْلَى عَائِلْةْ أُونِيسِيفُورُسْ، حِيتْ بْزَّافْ دْ الْمَرَّاتْ رَيّْحْنِي وْعَمّْرُه مَا حْشَمْ بِيَّ وْأَنَا فْالْحَبْسْ،</verse>
				<verse number="17">وْمْلِّي وْصَلْ لْرُومَا دَارْ جْهْدُه وْقَلّْبْ عْلِيَّ حْتَّى لْقَانِي.</verse>
				<verse number="18">كَنْطْلَبْ مْنْ الرَّبّْ يْنَزّْلْ عْلِيهْ الرَّحْمَة دْيَالُه فْدَاكْ النّْهَارْ. وْرَاكْ كَتْعْرَفْ مْزْيَانْ شْحَالْ عَاوْنِّي مْلِّي كْنْتْ فْأَفَسُسْ.</verse>
			</chapter>
			<chapter number="2">
				<verse number="1">الْفَصْلْ التَّانِي وْنْتَ آ وْلْدِي، كُونْ قْوِي بْالنِّعْمَة اللِّي فْالْمَسِيحْ يَسُوعْ.</verse>
				<verse number="2">وْالْكْلَامْ اللِّي سْمَعْتِيهْ مْنِّي قُدَّامْ بْزَّافْ دْ الشّْهُودْ، خَلِّيهْ أَمَانَة لْلنَّاسْ الْأُمَنَا، اللِّي غَيْكُونُو قَادْرِينْ حْتَّى هُمَ يْعَلّْمُوهْ لْوْحْدِينْ خْرِينْ.</verse>
				<verse number="3">شَارْكْ حْتَّى نْتَ فْالْعْدَابْ بْحَالْ شِي عَسْكْرِي أَمِينْ لْلْمَسِيحْ يَسُوعْ.</verse>
				<verse number="4">رَاهْ مَا كَايْنْشْ شِي عَسْكْرِي دْخَلْ لْلْعَسْكَرْ وْكَيْدِّيهَا فْأُمُورْ الدّْنْيَا، كَيْرْضِي الْقَايْدْ دْيَالُه.</verse>
				<verse number="5">وْهَكَّا حْتَّى الرِّيَاضِي اللِّي كَيْشَارْكْ فْشِي مُبَارَاة، مَا يْقْدَرْشْ يَرْبَحْ الْجَائِزَة إِلَا مَا حْتَرْمْشْ الْقَوَانِينْ دْ اللَّعْبْ.</verse>
				<verse number="6">وْالْفْلَّاحْ اللِّي كَيْضْرَبْ تَمَارَة، خَاصُّه هُوَ اللّْوّْلْ اللِّي يَاخُدْ حَقُّه مْنْ الْغْلَّة.</verse>
				<verse number="7">فَكّْرْ فْهَادْ الْكْلَامْ اللِّي كَنْݣُولُه، وْالرَّبّْ يْعْطِيكْ الْفَهْمْ بَاشْ تْفْهَمْ كُلّْشِي.</verse>
				<verse number="8">تْفَكّْرْ يَسُوعْ الْمَسِيحْ اللِّي مْنْ تْرِّيكْةْ دَاوُدْ، وْاللِّي تّْبْعَتْ مْنْ الْمُوتْ كِمَا كَنْخَبّْرْ بِيهْ فْالْإِنْجِيلْ،</verse>
				<verse number="9">اللِّي عْلَى وْدُّه كَنْقَاسِي الْعْدَابْ، حْتَّى تّْشَدِّيتْ فْالْحَبْسْ بْحَالْ شِي مُجْرِمْ. وَلَكِنْ كْلَامْ اللَّهْ مَا كَيْتّْحْبَسْشْ.</verse>
				<verse number="10">عْلَى هَادْشِّي كَنْتّْحَمّْلْ كُلّْ حَاجَة عْلَى وْدّْ هَادُوكْ اللِّي تّْخْتَارُو، بَاشْ يَاخْدُو حْتَّى هُمَ النّْجَا اللِّي فْالْمَسِيحْ يَسُوعْ وْيَاخْدُو الْعَزّْ الدَّايْمْ.</verse>
				<verse number="11">هَادْ الْكْلَامْ رَاهْ صَادْقْ: «إِلَا مْتْنَا مْعَ يَسُوعْ، غَنْحْيَاوْ مْعَاهْ،</verse>
				<verse number="12">	وْإِلَا بْقِينَا تَابْتِينْ فِيهْ، غَنْمَلْكُو مْعَاهْ. وْإِلَا نْكَرْنَاهْ، غَيْنْكَرْنَا حْتَّى هُوَ.</verse>
				<verse number="13">	وْإِلَا مَا كْنَّاشْ أُمَنَا، هُوَ غَيْبْقَى أَمِينْ، حِيتْ مَا يْمْكَنْشْ يْنْكَرْ رَاسُه».</verse>
				<verse number="14">فَكّْرْهُمْ بْهَادْ الْأُمُورْ، وْطْلَبْ مْنّْهُمْ بْكُلّْ قُوَّة قُدَّامْ اللَّهْ بَاشْ مَا يْدْخْلُوشْ فْالْمُنَاقَشَاتْ الْخَاوْيِينْ اللِّي مَا كَيْصْلَاحُو لْوَالُو، وْغِيرْ كَيْخَرّْبُو هَادُوكْ اللِّي كَيْسَمْعُوهُمْ.</verse>
				<verse number="15">دِيرْ جَهْدْكْ بَاشْ تْكُونْ مْقْبُولْ عَنْدْ اللَّهْ بْحَالْ الْخْدَّامْ اللِّي مَا كَيْحْشَمْشْ مْنْ الْخْدْمَة دْيَالُه، وْكَيْفَسّْرْ كْلَامْ الْحَقّْ تَفْسِيرْ صْحِيحْ.</verse>
				<verse number="16">وَلَكِنْ الْكْلَامْ الْخَاوِي الْمْنْجُوسْ بَعّْدْ عْلِيهْ، حِيتْ مَّالِيهْ كَيْزِيدُو يْكْفْرُو.</verse>
				<verse number="17">وْكْلَامْهُمْ كَيْسْرَحْ بْحَالْ الْمَرْضْ الْخَايْبْ. وْمْنّْهُمْ هِيمِينَايُسْ وْفِيلِيتُسْ،</verse>
				<verse number="18">اللِّي خَرْجُو عْلَى طْرِيقْ الْحَقّْ، حِيتْ كَيْݣُولُو بْلِّي الْبَعْتْ دْيَالْ الْمُوتَى وْقَعْ، وْهَكَّا كَيْخَرّْبُو الْإِيمَانْ دْيَالْ شِي وْحْدِينْ.</verse>
				<verse number="19">وَلَكِنْ السَّاسْ الصّْحِيحْ اللِّي بْنَاهْ اللَّهْ كَيْبْقَى تَابْتْ وْمْرْشُومْ بْهَادْ الْكْلَامْ: «الرَّبّْ كَيْعْرَفْ النَّاسْ دْيَالُه». وْبْكْلَامُه عَاوْتَانِي: «كُلّْ وَاحْدْ كَيْعْبَدْ الرَّبّْ خَاصُّه يْبَعّْدْ مْنْ الْإِتْمْ».</verse>
				<verse number="20">رَاهْ فْشِي دَارْ كْبِيرَة، مَا كَيْكُونُوشْ غِيرْ الْمَّاعْنْ دْيَالْ الدّْهَبْ وْالْفْضَّة، وَلَكِنْ حْتَّى الْمَّاعْنْ دْيَالْ الْخْشَبْ وْالطِّينْ، اللّْوّْلِينْ كَيْخَدْمُو بِيهُمْ فْالْمُنَاسَبَاتْ وْلْخْرِينْ فْالْخْدْمَة الْعَادِيَّة.</verse>
				<verse number="21">إِيوَا إِلَا نْقَّى شِي وَاحْدْ رَاسُه مْنْ هَادْ الْأُمُورْ، غَيْكُونْ بْحَالْ شِي مَاعُونْ نْقِي وْمْقَدّْسْ، نَافْعْ لْسِيدُه، مُوجُودْ لْكُلّْ خْدْمَة مْزْيَانَة.</verse>
				<verse number="22">بَعّْدْ مْنْ الشَّهَوَاتْ دْيَالْ الشُّبَّانْ، وْتْبَعْ التَّقْوَى وْالْإِيمَانْ وْالْمْحَبَّة وْالْهْنَا مْعَ هَادُوكْ اللِّي كَيْطْلْبُو الرَّبّْ بْقَلْبْ نْقِي.</verse>
				<verse number="23">وْالْمُنَاقَشَاتْ الْخَاوْيِينْ وْاللِّي مَا فِيهُمْ فَايْدَة بَعّْدْ مْنّْهُمْ، رَاكْ كَتْعْرَفْ بْلِّي كَيْجَبْدُو الْخْصَامْ.</verse>
				<verse number="24">وْالْعَبْدْ دْ الرَّبّْ مَا خَاصُّوشْ يْتّْخَاصْمْ، وَلَكِنْ خَاصُّه يْكُونْ ضْرِيفْ مْعَ كُلّْشِي، قَادْرْ يْعَلّْمْ وْصْبَّارْ،</verse>
				<verse number="25">وْخَاصُّه يْصَحّْحْ اللِّي كَيْعَارْضُوهْ غِيرْ بْالضّْرَافَة، لَعَلَّ وَعَسَى اللَّهْ يْهْدِيهُمْ بَاشْ يْعَرْفُو الْحَقّْ،</verse>
				<verse number="26">وْيْرْجْعُو لْعْقَلْهُمْ وْيْهَرْبُو مْنْ الْمْصِيدَة دْيَالْ إِبْلِيسْ اللِّي صَيّْدْهُمْ بَاشْ يْدِيرُو الْمُرَادْ دْيَالُه.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْخَاصّْكْ تْعْرَفْ بْلِّي فْلِيَّامْ اللّْخْرَة غَيْجِي وَاحْدْ الْوَقْتْ صْعِيبْ،</verse>
				<verse number="2">حِيتْ غَيْكُونُو النَّاسْ كَيْبْغِيوْ غِيرْ رَاسْهُمْ وْكَيْبْغِيوْ الْفْلُوسْ، مْتْكَبّْرِينْ وْكَيْفْتَخْرُو بْرَاسْهُمْ، كَيْتّْكَلّْمُو بْكْلَامْ الْكُفْرْ، مَا كَيْطِيعُوشْ وَالِدِيهُمْ، كَيْنَكْرُو الْخِيرْ، فَاسْدِينْ،</verse>
				<verse number="3">مَا فِيهُمْشْ الْمْحَنَّة، فِيهُمْ الْعْنَادْ وْالنَّمِيمَة، مَا كَيْتّْحَكّْمُوشْ فْرَاسْهُمْ، هَمَجِيِّينْ، مَا كَيْبْغِيوْشْ الْخِيرْ،</verse>
				<verse number="4">خَايْنِينْ، طَايْشِينْ، مْنْفُوخِينْ بْالْكِبْرْ، كَيْبْغِيوْ الْمَلَدَّاتْ كْتَرْ مَا كَيْبْغِيوْ اللَّهْ،</verse>
				<verse number="5">كَتْبَانْ عْلِيهُمْ صِفْةْ التَّقْوَى وَلَكِنْ كَيْرَفْضُو الْقُوَّة دْيَالْهَا. إِيوَا بَعّْدْ مْنْ هَادُو.</verse>
				<verse number="6">حِيتْ شِي وْحْدِينْ مْنّْهُمْ كَيْدَخْلُو لْلدّْيُورْ بْالتّْخَبْيَة، وْكَيْغَرُّو الْعْيَالَاتْ الضّْعَافْ اللِّي مْتَقّْلِينْ بْالدّْنُوبْ وْتَابْعِينْ ݣَاعْ شْكَالْ الشَّهْوَة،</verse>
				<verse number="7">وْوَاخَّا هَادْ الْعْيَالَاتْ دِيمَا كَيْتّْعَلّْمُو، عَمّْرْهُمْ مَا قَدْرُو يْعَرْفُو الْحَقّْ.</verse>
				<verse number="8">وْكِمَا وْقَفْ يَنِّيسْ وْيَمْبِرِيسْ ضْدّْ مُوسَى، حْتَّى هَادْ النَّاسْ كَيْوَقْفُو ضْدّْ الْحَقّْ. رَاهْ عْقُولْهُمْ فَاسْدَة، وْمَا كَيْسْتَاهْلُوشْ الْإِيمَانْ.</verse>
				<verse number="9">وَلَكِنْ مَا غَيْزِيدُوشْ لْلْقُدَّامْ، حِيتْ الْحْمَاقْ دْيَالْهُمْ غَيْوَلِّي بَايْنْ لْلنَّاسْ كُلّْهُمْ، كِمَا بَانْ الْحْمَاقْ دْيَالْ يَنِّيسْ وْيَمْبِرِيسْ.</verse>
				<verse number="10">وَلَكِنْ نْتَ، رَاكْ تْبَعْتِي التَّعْلِيمْ دْيَالِي، وْالْحَيَاةْ دْيَالِي، وْفِينْ بَاغِي نْوْصَلْ، وْإِيمَانِي، وْالصّْبَرْ دْيَالِي، وْمْحَبّْتِي، وْالتَّبَاتْ دْيَالِي فْالْوَقْتْ الصّْعِيبْ،</verse>
				<verse number="11">وْالتَّعَدُّو وْالْعْدَابْ اللِّي دَزْتْ فِيهُمْ. وْرَاكْ عَارْفْ فَاشْ دَزْتْ مْلِّي كْنْتْ فْأَنْطَاكْيَة وْأَيْقُونِيَّة وْلِسْتْرَة. رَانِي قَاسِيتْ بْزَّافْ دْيَالْ التَّعَدُّو، وَلَكِنْ الرَّبّْ نْجَّانِي مْنْ كُلّْشِي.</verse>
				<verse number="12">وْاللِّي بْغَا يْعِيشْ بْالتَّقْوَى فْالْمَسِيحْ يَسُوعْ، غَادِي يْتّْعَدَّاوْ عْلِيهْ النَّاسْ.</verse>
				<verse number="13">أَمَّا النَّاسْ اللِّي فِيهُمْ الشَّرّْ وْالْغْشّْ، غَيْوَلِّيوْ كْفَسْ مْنْ دَاكْشِّي اللِّي هُمَ فِيهْ، رَاهْ كَيْخَدْعُو غِيرْهُمْ وْهُمَ بْرَاسْهُمْ مْخْدُوعِينْ.</verse>
				<verse number="14">وَلَكِنْ نْتَ بْقَى تَابْتْ فْالْأُمُورْ اللِّي تْعَلّْمْتِيهَا وْآمْنْتِي بِيهَا، وْرَاكْ عَارْفْ عْلَى يْدّْ مْنْ تْعَلّْمْتِي.</verse>
				<verse number="15">وْمْنْ صْغْرَكْ وْنْتَ عَارْفْ كْتُبْ اللَّهْ الْمْقَدّْسَة اللِّي تْقْدَرْ تْرَدّْكْ حْكِيمْ بَاشْ تْوْصَلْ لْلنّْجَا بْالْإِيمَانْ فْالْمَسِيحْ يَسُوعْ.</verse>
				<verse number="16">وْكْتَابْ اللَّهْ كُلُّه جَا بْالْوَحْيْ مْنْ عَنْدْ اللَّهْ، وْنَافْعْ لْلتَّعْلِيمْ وْالتَّنْبِيهْ وْالتَّصْحِيحْ وْالتَّأْدِيبْ فْدَاكْشِّي اللِّي كَيْرْضِي اللَّهْ،</verse>
				<verse number="17">بَاشْ يْكُونْ رَاجُلْ اللَّهْ قَادْرْ عْلَى كُلّْشِي وْمُوجُودْ يْدِيرْ كُلّْ خْدْمَة مْزْيَانَة.</verse>
			</chapter>
			<chapter number="4">
				<verse number="1">الْفَصْلْ الرَّابْعْ كَنْطْلَبْ مْنّْكْ بْكُلّْ قُوَّة قُدَّامْ اللَّهْ وْالْمَسِيحْ يَسُوعْ، اللِّي غَيْحْكَمْ عْلَى الْحَيِّينْ وْالْمْيّْتِينْ مْلِّي غَيْرْجَعْ فْالْمَمْلَكَة دْيَالُه،</verse>
				<verse number="2">بَاشْ تْخَبّْرْ بْكْلَامْ اللَّهْ، وْتْكُونْ مُوجُودْ فْالْوَقْتْ اللِّي مْنَاسْبْ وْاللِّي مَا مْنَاسْبْشْ، وْبَاشْ تْخَاصْمْ، وْتْنَبّْهْ وْتْشَجّْعْ بْالصّْبَرْ الْكْتِيرْ وْنْتَ كَتْعَلّْمْ.</verse>
				<verse number="3">حِيتْ غَيْجِي وَاحْدْ الْوَقْتْ مَا غَيْسْتَحْمْلُوشْ فِيهْ النَّاسْ التَّعْلِيمْ الصّْحِيحْ، وَلَكِنْ غَيْتْبْعُو الشَّهَوَاتْ دْيَالْهُمْ، وْغَيْضُورُو بِيهُمْ مُعَلِّمِينْ غَيْݣُولُو لِيهُمْ دَاكْشِّي اللِّي بْغَاوْ يْسَمْعُوهْ.</verse>
				<verse number="4">وْغَيْسَدُّو وْدْنِيهُمْ عْلَى الْحَقّْ، وْغَيْتْبْعُو الْخْرَايْفْ.</verse>
				<verse number="5">وَلَكِنْ نْتَ، كُونْ مْوَݣّْضْ فْكُلّْ حَاجَة، وْصْبَرْ لْلْعْدَابْ، وْدِيرْ الْخْدْمَة دْيَالْ الْمُبَشِّرْ، وْكَمّْلْ الْخْدْمَة دْيَالْكْ.</verse>
				<verse number="6">حِيتْ بْالنّْسْبَة لِيَّ أَنَا، رَانِي عْطِيتْ حْيَاتِي مْنْ قْبَلْ، وْجَا الْوَقْتْ اللِّي خَاصّْنِي نْمْشِي فِيهْ.</verse>
				<verse number="7">رَانِي دْرْتْ جْهْدِي وْكَافْحْتْ مْزْيَانْ، وْكَمّْلْتْ اللِّي عْلِيَّ، وْحَافْضْتْ عْلَى الْإِيمَانْ،</verse>
				<verse number="8">وْدَابَا رَاهْ كَيْتّْسْنَّانِي تَاجْ التَّقْوَى اللِّي غَيْعْطِيهْ لِيَّ فْدَاكْ النّْهَارْ، الرَّبّْ اللِّي كَيْحْكَمْ بْالْعَدْلْ، وْمَا غَيْعْطِيهْشْ لِيَّ غِيرْ أَنَا، وَلَكِنْ لْݣَاعْ هَادُوكْ اللِّي مْشْتَاقِينْ لْلرّْجُوعْ دْيَالُه.</verse>
				<verse number="9">دِيرْ جَهْدْكْ بَاشْ تْجِي لْعَنْدِي دْغْيَا،</verse>
				<verse number="10">حِيتْ دِيمَاسْ سْمَحْ فِيَّ بْسْبَابْ الْمْحَبَّة دْيَالُه لْهَادْ الدّْنْيَا وْسَافْرْ لْتْسَالُونِيكِي، أَمَّا كِرِيسْكِيسْ رَاهْ مْشَى لْغَلَاطِيَّة، وْتِيطُسْ مْشَى لْدَلْمَاطِيَّة.</verse>
				<verse number="11">لُوقَا بُوحْدُه هُوَ اللِّي بْقَى مْعَايَ. سِيرْ عَنْدْ مَرْقُسْ وْجِيبُه مْعَاكْ، حِيتْ كَيْنْفَعْنِي فْالْخْدْمَة.</verse>
				<verse number="12">أَمَّا تِيخِيكُسْ رَانِي صِيفْطْتُه لْأَفَسُسْ.</verse>
				<verse number="13">مْلِّي تْكُونْ جَايْ، جِيبْ لِيَّ مْعَاكْ السّْلْهَامْ اللِّي خَلِّيتُه عَنْدْ كَارْبُسْ فْمْدِينْةْ تَرْوَاسْ، وْالْكْتُبْ حْتَّى هُمَ وْبْالْخُصُوصْ الْكْتُبْ دْيَالْ الجّْلْدْ.</verse>
				<verse number="14">رَاهْ إِسْكَنْدَرْ الصّْنَايْعِي دْ النّْحَاسْ غْلَطْ بْزَّافْ فْحَقِّي، وْالرَّبّْ غَيْجَازِيهْ عْلَى فْعَايْلُه.</verse>
				<verse number="15">رَدّْ بَالْكْ مْنُّه حْتَّى نْتَ، حِيتْ رَاهْ وْقَفْ ضْدّْ التَّعْلِيمْ دْيَالْنَا.</verse>
				<verse number="16">مْلِّي دَافْعْتْ عْلَى رَاسِي أَوَّلْ مَرَّة حْتَّى وَاحْدْ مَا وْقَفْ مْعَايَ، وَلَكِنْ كُلّْشِي تّْخَلَّى عْلِيَّ. وْكَنْطْلَبْ مْنْ اللَّهْ بَاشْ مَا يْحَاسْبْهُمْشْ!</verse>
				<verse number="17">وَلَكِنْ الرَّبّْ وْقَفْ مْعَايَ وْعْطَانِي الْقُوَّة، وْقْدَرْتْ نْخَبّْرْ بْالْبْشَارَة بَاشْ يْسَمْعُوهَا ݣَاعْ النَّاسْ اللِّي مَا كَيْآمْنُوشْ بْاللَّهْ، وْنْجِيتْ مْنْ فُمّْ السّْبَعْ.</verse>
				<verse number="18">وْغَيْنَجِّينِي الرَّبّْ مْنْ ݣَاعْ أَعْمَالْ الشَّرّْ، وْغَيْحْفَضْنِي حْتَّى يْدِّينِي لْمَمْلَكْتُه فْالسّْمَا، لِيهْ الْعَزّْ دِيمَا وْعْلَى الدّْوَامْ. آمِينْ.</verse>
				<verse number="19">سَلّْمْ عْلَى بِرِيسْكِلَّا وْأَكِيلَا وْعْلَى عَائِلْةْ أُونِيسِيفُورُسْ.</verse>
				<verse number="20">أَرَاسْتُسْ رَاهْ بْقَى فْكُورِنْتُوسْ، وَلَكِنْ تْرُوفِيمُسْ خَلِّيتُه مْرِيضْ فْمِيلِيتُسْ.</verse>
				<verse number="21">دِيرْ جَهْدْكْ بَاشْ تْجِي قْبَلْ مْنْ وَقْتْ الشّْتَا. كَيْسَلّْمْ عْلِيكْ أُوبُولُوسْ وْبُودِيسْ وْلِينُسْ وْكْلُودْيَة وْݣَاعْ الْخُوتْ.</verse>
				<verse number="22">الرَّبّْ يْكُونْ مْعَاكْ. وْالنِّعْمَة دْيَالْ اللَّهْ تْكُونْ مْعَاكُمْ كُلّْكُمْ!</verse>
			</chapter>
		</book>
		<book number="56">
			<chapter number="1">
				<verse number="1">الْفَصْلْ اللّْوّْلْ مْنْ بُولُسْ الْعَبْدْ دْيَالْ اللَّهْ وْالرَّسُولْ دْيَالْ يَسُوعْ الْمَسِيحْ، عْلَى وْدّْ هَادُوكْ اللِّي خْتَارْهُمْ اللَّهْ، بَاشْ يْآمْنُو وْيْعَرْفُو الْحَقّْ اللِّي عْلَى حْسَابْ التَّقْوَى،</verse>
				<verse number="2">وْهَكَّا غَيْكُونْ عَنْدْهُمْ الرّْجَا دْيَالْ الْحَيَاةْ الدَّايْمَة اللِّي وَاعْدْنَا بِيهَا اللَّهْ مْنْ اللّْوّْلْ دْ الزّْمَانْ، وْهُوَ رَاهْ صَادْقْ.</verse>
				<verse number="3">وْفْالْوَقْتْ اللِّي بْغَا اللَّهْ الْمُنَجِّي دْيَالْنَا، بَيّْنْ الْكْلْمَة دْيَالُه بْالْبْشَارَة اللِّي أَمّْنِّي عْلِيهَا وْآمْرْنِي بَاشْ نْخَبّْرْ بِيهَا.</verse>
				<verse number="4">كَنْصِيفْطْ هَادْ الرِّسَالَة لْتِيطُسْ وْلْدِي الْحْقِيقِي فْالْإِيمَانْ اللِّي كَيْجْمَعْنَا. النِّعْمَة وْالْهْنَا مْنْ اللَّهْ الْآبْ وْالْمَسِيحْ يَسُوعْ الْمُنَجِّي دْيَالْنَا.</verse>
				<verse number="5">رَانِي خَلِّيتْكْ فْجَزِيرَةْ كِرِيتْ بَاشْ تْكَمّْلْ التَّرْتِيبْ دْيَالْ الْأُمُورْ اللِّي نَاقْصَة، وْتْخْتَارْ فْكُلّْ مْدِينَة شْيُوخْ دْ الْكْنِيسَة كِمَا وْصِّيتْكْ.</verse>
				<verse number="6">خَاصّْ كُلّْ وَاحْدْ مْنّْهُمْ يْكُونْ مَا عْلِيهْ لُومْ، مْزَوّْجْ بْمْرَاة وَحْدَة، وْيْكُونُو وْلَادُه مُومْنِينْ، حْتَّى وَاحْدْ مَا كَيْتَّهْمْهُمْ بْالْفْسَادْ، وْمَا يْكُونُوشْ مْتْمَرّْدِينْ.</verse>
				<verse number="7">حِيتْ الرَّاعِي دْ الْكْنِيسَة اللِّي مْسْؤُولْ عْلَى خْدْمَةْ اللَّهْ، خَاصُّه يْكُونْ مَا عْلِيهْ لُومْ، مَا مْتْكَبّْرْشْ، مَا كَيْتّْقَلّْقْشْ، مَا كَيْسْكَرْشْ، مَا كَيْجْبَدْشْ الصّْدَاعْ، وْمَا كَيْطْمَعْشْ فْالرّْبَحْ دْ الْحْرَامْ،</verse>
				<verse number="8">وَلَكِنْ خَاصُّه يْكُونْ كَيْضَايْفْ النَّاسْ الْبْرَّانِيِّينْ وْكَيْبْغِي الْخِيرْ، شَارْبْ عَقْلُه، وْيْكُونْ كَيْطِيعْ اللَّهْ وْمْتَّاقِي، كَيْتّْحَكّْمْ فْرَاسُه،</verse>
				<verse number="9">شَادّْ فْكْلَامْ اللَّهْ اللِّي تْعَلّْمُه، بَاشْ يْكُونْ قَادْرْ يْشَجّْعْ الْمُومْنِينْ بْالتَّعْلِيمْ الصّْحِيحْ، وْيْرَدّْ عْلَى اللِّي كَيْضَادُّوهْ.</verse>
				<verse number="10">حِيتْ كَايْنِينْ تْمَّ بْزَّافْ اللِّي أَصْلْهُمْ يْهُودْ، مْتْمَرّْدِينْ وْكَيْتّْكَلّْمُو بْالْبَاطْلْ مْعَ النَّاسْ وْكَيْخَدْعُوهُمْ.</verse>
				<verse number="11">هَادُو خَاصّْكْ تْسَدّْ لِيهُمْ فُمّْهُمْ، حِيتْ غَيْخَرْجُو عْلَى عَائِلَاتْ كَامْلَة بْالتَّعْلِيمْ اللِّي مَا خَاصُّوشْ يْكُونْ، وْهَادْشِّي بَاشْ يْرَبْحُو الْحْرَامْ.</verse>
				<verse number="12">وْرَاهْ ݣَالْ وَاحْدْ مْنّْهُمْ اللِّي كَيْحَسْبُوهْ بْحَالْ النّْبِي: «الْكِرِيتِيِّينْ دِيمَا كْدَّابِينْ، وْهُمَ وْحُوشْ قْبِيحَة، مْعْݣَازِينْ وْكَيْفَكّْرُو غِيرْ فْكْرُوشْهُمْ».</verse>
				<verse number="13">وْهَادْ الشّْهَادَة رَاهَا صْحِيحَة، وْعْلَى هَادْشِّي خَاصّْكْ تْوَبَّخْهُمْ بْزَّافْ بَاشْ يْكُونْ إِيمَانْهُمْ صْحِيحْ،</verse>
				<verse number="14">وْبَاشْ مَا يْسَمْعُوشْ لْلْخُرَافَاتْ دْيَالْ لِيهُودْ، وْالْوْصِيَّاتْ دْيَالْ النَّاسْ اللِّي رْجْعُو عْلَى طْرِيقْ الْحَقّْ.</verse>
				<verse number="15">رَاهْ كُلّْشِي نْقِي لْلنَّاسْ النّْقِيِّينْ، أَمَّا الْمْنْجُوسِينْ وْاللِّي مَاشِي مُومْنِينْ رَاهْ حْتَّى حَاجَة مَا نْقِيَّة لِيهُمْ، حِيتْ عْقَلْهُمْ وْلَّا مْنْجُوسْ وْحْتَّى ضَمِيرْهُمْ.</verse>
				<verse number="16">كَيْعْتَرْفُو بْلِّي هُمَ كَيْعَرْفُو اللَّهْ، وَلَكِنْ بْفْعَايْلْهُمْ كَيْنَكْرُوهْ، رَاهُمْ مْكْرُوهِينْ وْمَا كَيْطِيعُوشْ، وْمَا كَيْقَدْرُو يْدِيرُو حْتَّى حَاجَة مْزْيَانَة.</verse>
			</chapter>
			<chapter number="2">
				<verse number="1">الْفَصْلْ التَّانِي أَمَّا نْتَ، عَلّْمْ بْدَاكْشِّي اللِّي كَيْوَافْقْ التَّعْلِيمْ الصّْحِيحْ:</verse>
				<verse number="2">ݣُولْ لْلرّْجَالْ الْكْبَارْ فْالْعْمَرْ يْكُونُو رْزَانْ، مْحْتَرْمِينْ، شَارْبِينْ عْقَلْهُمْ، وْيْكُونُو قْوِيِّينْ فْالْإِيمَانْ وْالْمْحَبَّة وْالصّْبَرْ.</verse>
				<verse number="3">وْݣُولْ حْتَّى لْلْعْيَالَاتْ الْكْبَارْ فْالْعْمَرْ يْمْشِيوْ فْطْرِيقْ الْقَدَاسَة، مَا تْكُونْشْ فِيهُمْ النَّمِيمَة وْمَا يْسَكْرُوشْ، وَلَكِنْ يْعَلّْمُو الْحَاجَة الْمْزْيَانَة،</verse>
				<verse number="4">بَاشْ يْنَصْحُو الْعْيَالَاتْ الشَّابَّاتْ يْبْغِيوْ رْجَالْهُمْ وْوْلَادْهُمْ،</verse>
				<verse number="5">وْيْكُونُو شَارْبَاتْ عْقَلْهُمْ، نْقِيَّاتْ، كَيْتّْهَلَّاوْ فْدْيُورْهُمْ، مْزْيَانَاتْ، وْيْطِيعُو رْجَالْهُمْ بَاشْ حْتَّى حَدّْ مَا يْݣُولْ كْلَامْ الْكُفْرْ عْلَى كْلَامْ اللَّهْ.</verse>
				<verse number="6">وْنْصَحْ حْتَّى الشُّبَّانْ بَاشْ يْكُونُو شَارْبِينْ عْقَلْهُمْ،</verse>
				<verse number="7">وْرَاهْ خَاصّْكْ تْكُونْ مْتَالْ فْكُلّْ حَاجَة بْالْأَعْمَالْ الْمْزْيَانَة، وْتْبَيّْنْ بْلِّي التَّعْلِيمْ دْيَالْكْ صْحِيحْ وْمْعْقُولْ.</verse>
				<verse number="8">وْخَاصّْ كْلَامْكْ يْكُونْ مْزْيَانْ مَا فِيهْ عِيبْ، بَاشْ الْعْدُو يْتْحَشّْمْ مْلِّي مَا يْلْقَا حْتَّى حَاجَة خَايْبَة يْݣُولْهَا عْلِينَا.</verse>
				<verse number="9">وْوْصِّي الْعْبِيدْ بَاشْ يْطِيعُو سْيَادْهُمْ، وْيْرْضِيوْهُمْ فْكُلّْشِي وْمَا يْعْصَاوْهُمْشْ،</verse>
				<verse number="10">وْمَا يْسَرْقُوشْ، وَلَكِنْ تْكُونْ فِيهُمْ الْأَمَانَة الْكَامْلَة، بَاشْ فْكُلّْشِي يْعْطِيوْ قِيمَة لْلتَّعْلِيمْ دْيَالْ اللَّهْ الْمُنَجِّي دْيَالْنَا.</verse>
				<verse number="11">حِيتْ بَانْتْ النِّعْمَة دْيَالْ اللَّهْ اللِّي فِيهَا النّْجَا لْݣَاعْ النَّاسْ،</verse>
				<verse number="12">وْاللِّي كَتْعَلّْمْنَا نْبَعّْدُو عْلَى الْفْسَادْ وْعْلَى شَهَوَاتْ الدّْنْيَا، وْنْعِيشُو بْالْعْقَلْ وْالصّْلَاحْ وْالتَّقْوَى فْهَادْ الدّْنْيَا،</verse>
				<verse number="13">وْحْنَا كَنْتّْسَنَّاوْ النّْهَارْ الْمْبَارْكْ اللِّي كَنْتّْرَجَّاوْهْ، وْالْعَزّْ اللِّي غَيْبَانْ دْيَالْ إِلَاهْنَا الْعْظِيمْ وْمُنَجِّينَا يَسُوعْ الْمَسِيحْ،</verse>
				<verse number="14">اللِّي عْطَى حْيَاتُه عْلَى وْدّْنَا بَاشْ يْفْدِينَا مْنْ كُلّْ إِتْمْ، وْيْرَدّْنَا شَعْبْ دْيَالُه طَاهْرْ وْمْتّْحَمّْسْ بَاشْ يْدِيرْ أَعْمَالْ الْخِيرْ.</verse>
				<verse number="15">إِيوَا تّْكَلّْمْ مْعَاهُمْ بْهَادْ الْأُمُورْ وْشَجّْعْهُمْ، وْخَدّْمْ السُّلْطَة دْيَالْكْ بَاشْ تْخَاصْمْ عْلِيهُمْ، وْمَا تْخَلِّي حَدّْ يْحْتَقْرْكْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ فَكّْرْ الْمُومْنِينْ يْخَضْعُو لْلْرُّؤَسَا وْلْصْحَابْ السُّلْطَة وْيْطِيعُوهُمْ، وْيْكُونُو دِيمَا مُوجُودِينْ يْدِيرُو أَعْمَالْ الْخِيرْ.</verse>
				<verse number="2">وْمَا يْسَبُّو حْتَّى وَاحْدْ، وْمَا يْتّْخَاصْمُوشْ، وَلَكِنْ يْكُونُو ضْرِيّْفِينْ وْمْزْيَانِينْ مْعَ ݣَاعْ النَّاسْ.</verse>
				<verse number="3">حِيتْ حْتَّى حْنَا كْنَّا مْنْ قْبَلْ حْمَّاقْ، مَا كَنْطِيعُو حَدّْ، مُّوضّْرِينْ، وْكْنَّا عْبِيدْ لْلشَّهَوَاتْ وْلْبْزَّافْ دْ الْمَلَدَّاتْ، عَايْشِينْ فْالنِّفَاقْ وْالْحْسَدْ، وْحْتَّى حَدّْ مَا كَانْ كَيْبْغِينَا، وْكْنَّا كَنْكَرْهُو بْعْضِيَّاتْنَا.</verse>
				<verse number="4">وَلَكِنْ مْلِّي بَانْ لُطْفْ اللَّهْ مُنَجِّينَا، وْمْحَبّْتُه لْلنَّاسْ،</verse>
				<verse number="5">نْجَّانَا مَاشِي عْلَى وْدّْ الْأَعْمَالْ الْمْزْيَانَة اللِّي دْرْنَاهَا، وَلَكِنْ بْالرَّحْمَة دْيَالُه، وْبْالْمَعْمُودِيَّة عْطَانَا حَيَاةْ جْدِيدَة وْجَدّْدْنَا بْالرُّوحْ الْقُدُسْ</verse>
				<verse number="6">اللِّي فَاضْ عْلِينَا بْالْكْتْرَة بْفْضَلْ يَسُوعْ الْمَسِيحْ مُنَجِّينَا.</verse>
				<verse number="7">بَاشْ حْتَّى إِلَا وْلِّينَا مْتَّاقْيِينْ اللَّهْ بْالنِّعْمَة دْيَالُه، نْوَرْتُو الْحَيَاةْ الدَّايْمَة بْالرّْجَا.</verse>
				<verse number="8">هَادْ الْكْلَامْ رَاهْ صَادْقْ. وْنْبْغِيكْ تْأَكّْدْ عْلَى هَادْ الْأُمُورْ بَاشْ هَادُوكْ اللِّي آمْنُو بْاللَّهْ يْدِيرُو أَعْمَالْ الْخِيرْ. هَادْ الْأُمُورْ رَاهَا مْزْيَانَة وْغَتْنْفَعْ النَّاسْ.</verse>
				<verse number="9">وَلَكِنْ خَاصّْكْ تْبَعّْدْ عْلَى الْهَضْرَة الْخَاوْيَة وْمَا تْدِّيهَاشْ فْالْأَصْلْ دْيَالْ الجّْدُودْ، وْفْالْمْضَارْبَاتْ وْالْمْخَاصْمَاتْ عْلَى وْدّْ الشّْرَعْ، حِيتْ هَادْشِّي مَا كَيْنْفَعْشْ وْمَا عَنْدُه فَايْدَة.</verse>
				<verse number="10">وْهَادَاكْ اللِّي كَيْفَرّْقْ بِينْ النَّاسْ، نَبّْهُه الْمَرَّة اللّْوّْلَى وْالتَّانْيَة، وْمْنْ بَعْدْ تّْفْرَقْ عْلِيهْ.</verse>
				<verse number="11">رَاكْ عَارْفْ بْلِّي بْحَالْ هَادَا خْرَجْ عْلَى طْرِيقْ الْحَقّْ وْكَيْدِيرْ الدّْنُوبْ، وْرَاهْ حْكَمْ عْلَى رَاسُه بْرَاسُه.</verse>
				<verse number="12">وْمْلِّي نْصِيفْطْ لِيكْ أَرْتِيمَاسْ وْلَا تِيخِيكُسْ، دِيرْ جَهْدْكْ بَاشْ تْجِي عَنْدِي لْنِيكُوبُولِيسْ، حِيتْ رَانِي قَرّْرْتْ نْدَوّْزْ الشّْتْوَا تْمَّ.</verse>
				<verse number="13">دِيرْ جَهْدْكْ بَاشْ تْعَاوْنْ زِينَاسْ عَالِمْ الشّْرَعْ وْأَبُلُّوسْ يْوَجّْدُو لْلسّْفَرْ، بَاشْ حْتَّى حَاجَة مَا تّْخَصّْهُمْ.</verse>
				<verse number="14">وْرَاهْ خَاصّْ الْمُومْنِينْ دْيَالْنَا حْتَّى هُمَ يْتّْعَلّْمُو يْدِيرُو خْدْمَة مْزْيَانَة بَاشْ يْرَبْحُو دَاكْشِّي اللِّي كَيْحْتَاجُو لِيهْ، وْهَكَّا مَا غَتْكُونْشْ حْيَاتْهُمْ بْلَا فَايْدَة.</verse>
				<verse number="15">ݣَاعْ النَّاسْ اللِّي مْعَايَ كَيْسَلّْمُو عْلِيكْ. سَلّْمْ عْلَى اللِّي كَيْبْغِيوْنَا فْالْإِيمَانْ. وْالنِّعْمَة دْيَالْ اللَّهْ تْكُونْ مْعَاكُمْ كُلّْكُمْ.</verse>
			</chapter>
		</book>
		<book number="57">
			<chapter number="1">
				<verse number="1">مْنْ بُولُسْ، الْمْسْجُونْ عْلَى وْدّْ يَسُوعْ الْمَسِيحْ، وْمْنْ تِيمُوتَاوُسْ خُونَا فْالْإِيمَانْ، لْفِلِيمُونْ خُونَا الْعْزِيزْ اللِّي كَيْعَاوْنَّا فْالْخْدْمَة دْ الرَّبّْ،</verse>
				<verse number="2">وْلْخْتْنَا فْالْإِيمَانْ أَبْفِيَّة، وْلْأَرْخِيبُّوسْ اللِّي كَيْكَافْحْ مْعَانَا، وْلْلنَّاسْ دْيَالْ الْكْنِيسَة اللِّي كَيْتّْجَمْعُو فْدَارْكْ.</verse>
				<verse number="3">النِّعْمَة وْالْهْنَا لِيكُمْ مْنْ اللَّهْ بَّانَا وْالرَّبّْ يَسُوعْ الْمَسِيحْ.</verse>
				<verse number="4">دِيمَا كَنْشْكَرْ اللَّهْ مْلِّي كَنْتّْفَكّْرَكْ فْصْلَاتِي،</verse>
				<verse number="5">حِيتْ كَنْسْمَعْ عْلَى الْمْحَبَّة دْيَالْكْ لْݣَاعْ الْمُومْنِينْ الْمْقَدّْسِينْ، وْالْإِيمَانْ اللِّي عَنْدْكْ فْالرَّبّْ يَسُوعْ.</verse>
				<verse number="6">وْكَنْطْلَبْ اللَّهْ بَاشْ تْكُونْ الشّْرْكَة دْ الْإِيمَانْ دْيَالْكْ مْعَانَا قْوِيَّة، وْهَكَّا غَيْتّْعَرْفُو الْبَرَكَاتْ دْيَالْ الْمَسِيحْ اللِّي عَنْدْنَا.</verse>
				<verse number="7">رَاهْ الْفَرْحَة دْيَالِي كْبِيرَة، وْتّْشَجّْعْتْ بْزَّافْ بْسْبَابْ الْمْحَبَّة دْيَالْكْ آ خُويَا، عْلَاحْقَّاشْ فَرّْحْتِي قْلُوبْ الْمُومْنِينْ الْمْقَدّْسِينْ.</verse>
				<verse number="8">عْلَى هَادْشِّي، وَاخَّا عَنْدِي الشَّجَاعَة الْكَامْلَة فْالْمَسِيحْ بَاشْ نْآمْرَكْ أَشْنُو خَاصّْكْ تْدِيرْ،</verse>
				<verse number="9">فَضّْلْتْ نْتّْرَجَّاكْ عْلَى وْدّْ الْمْحَبَّة اللِّي بِينَاتْنَا، أَنَا بُولُسْ الْكْبِيرْ فْالْعْمَرْ، وْاللِّي مْسْجُونْ دَابَا عْلَى وْدّْ يَسُوعْ الْمَسِيحْ.</verse>
				<verse number="10">كَنْطْلْبَكْ مْنْ جِهْةْ أُنِسِيمُسْ اللِّي وْلَّى وْلْدِي فْالْمَسِيحْ وْأَنَا فْالْحَبْسْ.</verse>
				<verse number="11">مْنْ قْبَلْ رَاهْ مَا كَانْشْ صَالْحْ لِيكْ، وَلَكِنْ دَابَا وْلَّى صَالْحْ لِيكْ وْلِيَّ.</verse>
				<verse number="12">هَانِي غَنْصِيفْطُه لِيكْ، رَاهْ هُوَ بْحَالْ نْفْسِي.</verse>
				<verse number="13">كْنْتْ بَاغِي نْشَدُّه عَنْدِي بَاشْ يْعَاوْنِّي فْبْلَاصْتْكْ، فْالْوَقْتْ اللِّي أَنَا فِيهْ مْسْجُونْ عْلَى وْدّْ الْإِنْجِيلْ.</verse>
				<verse number="14">وَلَكِنْ مَا بْغِيتْ نْدِيرْ حْتَّى حَاجَة بْلَا الْمُوَافَقَة دْيَالْكْ، بَاشْ مَا تْدِيرْشْ الْخِيرْ بَزّْزْ وَلَكِنْ بْخَاطْرَكْ.</verse>
				<verse number="15">يْمْكَنْ تّْفْرَقْ عْلِيكْ أُنِسِيمُسْ لْوَقْتْ قْلِيلْ بَاشْ يْبْقَى مْعَاكْ دِيمَا،</verse>
				<verse number="16">حِيتْ دَابَا مَا بْقَاشْ عَبْدْ وَلَكِنْ وْلَّى حْسَنْ مْنْ الْعَبْدْ، رَاهْ هُوَ خُو عْزِيزْ بْزَّافْ، بْالْخُصُوصْ عَنْدِي، إِيوَا كِيفَاشْ مَا يْكُونْشْ عْزِيزْ عَنْدْكْ كْتَرْ، حِيتْ هُوَ بْنَادْمْ وْخُونَا فْالرَّبّْ.</verse>
				<verse number="17">إِلَا كْنْتِ كَتْحْسَبْنِي شْرِيكْكْ، قْبْلُه بْحَالْ إِلَا كْنْتْ أَنَا.</verse>
				<verse number="18">وْإِلَا ضْلْمَكْ فْشِي حَاجَة، وْلَا كَتّْسَالُه شِي فْلُوسْ، حْسَبْ هَادْشِّي عْلِيَّ.</verse>
				<verse number="19">وْأَنَا بُولُسْ كَنْكْتَبْ لِيكْ بْيْدِّي: رَانِي غَادِي نْرَدّْ لِيكْ فْلُوسْكْ، وْمَا غَادِيشْ نْفَكّْرَكْ بْلِّي حْتَّى نْتَ مْدْيُونْ لِيَّ بْحْيَاتْكْ.</verse>
				<verse number="20">إِيِّهْ آ خُويَا، دِيرْ فِيَّ هَادْ الْخِيرْ عْلَى وْجَهْ الرَّبّْ وْفَرّْحْ قَلْبِي فْالْمَسِيحْ.</verse>
				<verse number="21">رَاهْ عَنْدِي التِّقَة وْأَنَا كَنْكْتَبْ لِيكْ بْلِّي غَادِي تْطِيعْ كْلَامِي، وْرَانِي عَارْفْ بْلِّي غَتْدِيرْ كْتَرْ مْنْ دَاكْشِّي اللِّي كَنْطْلَبْ.</verse>
				<verse number="22">وْفْنَفْسْ الْوَقْتْ، وَجّْدْ لِيَّ فِينْ نْسْكُنْ، حِيتْ كَنْتّْرَجَّا مْنْ اللَّهْ بَاشْ يْسْتَاجْبْ لْلصّْلَاة دْيَالْكُمْ وْنْرْجَعْ لْعَنْدْكُمْ.</verse>
				<verse number="23">كَيْسَلّْمْ عْلِيكْ أَبَفْرَاسْ اللِّي مْسْجُونْ مْعَايَ عْلَى وْدّْ الْمَسِيحْ يَسُوعْ،</verse>
				<verse number="24">وْكَيْسَلّْمْ عْلِيكْ مَرْقُسْ وْأَرِسْتَرْخُسْ وْدِيمَاسْ وْلُوقَا اللِّي كَيْعَاوْنُونِي فْالْخْدْمَة دْ الرَّبّْ.</verse>
				<verse number="25">وْالنِّعْمَة دْيَالْ رَبّْنَا يَسُوعْ الْمَسِيحْ تْكُونْ مْعَ رُوحْكُمْ.</verse>
			</chapter>
		</book>
		<book number="58">
			<chapter number="1">
				<verse number="1">الْفَصْلْ اللّْوّْلْ فْقْدِيمْ الزّْمَانْ، تّْكَلّْمْ اللَّهْ مْعَ جْدُودْنَا بْلْسَانْ الْأَنْبِيَا بْزَّافْ دْ الْمَرَّاتْ وْبْطُرُقْ مْخْتَلْفَة،</verse>
				<verse number="2">وَلَكِنْ فْهَادْ لِيَّامْ اللّْخْرَة، تّْكَلّْمْ مْعَانَا بْوَلْدُه اللِّي بِيهْ خْلَقْ الدّْنْيَا، وْدَارُه وَارْتْ لْكُلّْشِي.</verse>
				<verse number="3">هُوَ نُورْ الْعَزّْ دْيَالْ اللَّهْ، وْهُوَ الصُّورَة الْأَصْلِيَّة دْيَالْ الطّْبِيعَة دْيَالُه، كَيْحْفَضْ كُلّْ مَا فْالدّْنْيَا بْكْلْمْتُه الْقَادْرَة عْلَى كُلّْشِي، وْمْنْ بَعْدْمَا نْقَّانَا مْنْ الدّْنُوبْ ݣْلَسْ عْلَى لِيمْنْ دْيَالْ اللَّهْ فْالسّْمَا،</verse>
				<verse number="4">وْخْدَا مْقَامْ عَالِي كْتَرْ مْنْ مْقَامْ الْمَلَايْكَة، وْكْتَرْ مْنْ هَادْشِّي وْرَتْ إِسْمْ حْسَنْ بْزَّافْ مْنْ سْمِيَّاتْهُمْ.</verse>
				<verse number="5">حِيتْ لَمّْنْ فْالْمَلَايْكَة عَمّْرْ اللَّهْ ݣَالْ: «نْتَ وْلْدِي وْمْنْ الْيُومْ رَانِي بَّاكْ». وْعَاوْدْ ݣَالْ: «أَنَا غَنْكُونْ بَّاهْ وْهُوَ غَيْكُونْ وْلْدِي»؟.</verse>
				<verse number="6">وْمْلِّي صِيفْطْ وْلْدُه الْبْكَرْ لْلدّْنْيَا ݣَالْ: «خَاصّْ يْسَجْدُو لِيهْ ݣَاعْ الْمَلَايْكَة دْ اللَّهْ».</verse>
				<verse number="7">وْعْلَى الْمَلَايْكَة ݣَالْ: «اللَّهْ دَارْ الْمَلَايْكَة دْيَالُه رِيحْ، وْالْخُدَّامْ دْيَالُه شْعَّالَة دْ الْعَافْيَة».</verse>
				<verse number="8">أَمَّا عْلَى الْوَلْدْ دْيَالُه ݣَالْ: «الْعَرْشْ دْيَالْكْ يَا اللَّهْ تَابْتْ دِيمَا وْعْلَى الدّْوَامْ. وْكَتْحْكَمْ الشَّعْبْ دْيَالْكْ بْالْعَدْلْ.</verse>
				<verse number="9">كَتْبْغِي التَّقْوَى وْكَتْكْرَهْ الْإِتْمْ. عْلَى دَاكْشِّي اللَّهْ إِلَاهْكْ خْتَارْكْ مْلِّي دْهْنْكْ بْزِيتْ الْفَرْحَة وْفَضّْلْكْ عْلَى صْحَابْكْ».</verse>
				<verse number="10">وْݣَالْ: «نْتَ يَا رَبّْ مْنْ الْبْدُو خْلَقْتِي الْأَرْضْ، وْبْيْدِّيكْ صْنَعْتِي السَّمَاوَاتْ،</verse>
				<verse number="11">هُمَ غَيْفْنَاوْ وَلَكِنْ نْتَ كَتْبْقَى، وْغَيْقْدَامُو كُلّْهُمْ بْحَالْ الْحْوَايْجْ،</verse>
				<verse number="12">وْبْحَالْ اللّْبَاسْ غَتْطْوِيهُمْ وْغَيْتّْبَدّْلُو، وَلَكِنْ نْتَ هُوَ هُوَ، وْالْعْمَرْ دْيَالْكْ مَا لِيهْ حَدّْ».</verse>
				<verse number="13">وْلَمّْنْ فْالْمَلَايْكَة عَمّْرْ اللَّهْ ݣَالْ: «ݣْلَسْ عْلَى لِيمْنْ دْيَالِي حْتَّى نْدِيرْ عْدْيَانْكْ تَحْتْ رْجْلِيكْ؟»</verse>
				<verse number="14">وَاشْ مَاشِي كُلّْهُمْ رُوحْ كَيْخَدْمُو اللَّهْ وْمْصِيفْطْهُمْ بَاشْ يْعَاوْنُو اللِّي غَيْوَرْتُو النّْجَا!</verse>
			</chapter>
			<chapter number="2">
				<verse number="1">الْفَصْلْ التَّانِي عْلَى هَادْشِّي، خَاصّْنَا نْتَبْتُو مْزْيَانْ فْالْكْلَامْ اللِّي سْمَعْنَاهْ، بَاشْ مَا نْخَرْجُوشْ عْلَى الطّْرِيقْ،</verse>
				<verse number="2">حِيتْ إِلَا كَانْ الْكْلَامْ اللِّي وَصّْلُوهْ لِينَا الْمَلَايْكَة حَقّْ، وْكُلّْ وَاحْدْ تْعْدَّى وْلَا عْصَى، نْزَلْ عْلِيهْ الْعِقَابْ اللِّي كَيْسْتَاهْلْ،</verse>
				<verse number="3">إِيوَا كِيفَاشْ غَنْفَلْتُو مْنْ الْعِقَابْ إِلَا مَا دِّينَاهَاشْ فْهَادْ النّْجَا الْكْبِيرْ؟ رَاهْ الرَّبّْ بْرَاسُه خَبّْرْ بِيهْ فْاللّْوّْلْ، وْمْنْ بَعْدْ أَكّْدُوهْ لِينَا النَّاسْ اللِّي سْمْعُوهْ،</verse>
				<verse number="4">وْفْنَفْسْ الْوَقْتْ، بَيّْنْ اللَّهْ الشّْهَادَة دْيَالْهُمْ بْالْعَلَامَاتْ وْالْعْجَايْبْ وْالْمُعْجِزَاتْ الْمْتْنَوّْعَة، وْبْالْمَوَاهِبْ دْيَالْ الرُّوحْ الْقُدُسْ اللِّي فَرّْقْهَا عْلَى حْسَابْ الْمُرَادْ دْيَالُه.</verse>
				<verse number="5">وْرَاهْ اللَّهْ مَا عْطَاشْ الزّْمَانْ اللِّي غَيْجِي وْاللِّي كَنْتّْكَلّْمُو عْلِيهْ دَابَا لْلْمَلَايْكَة بَاشْ يْتّْحَكّْمُو فِيهْ.</verse>
				<verse number="6">وْشِي وَاحْدْ شْهَدْ فْكْتَابْ اللَّهْ وْݣَالْ: «شْكُونْ هُوَ الْإِنْسَانْ حْتَّى تّْفَكّْرُه؟ وْلَا بْنَادْمْ حْتَّى تْدِّيهَا فِيهْ؟</verse>
				<verse number="7">رْدِّيتِيهْ قَلّْ مْنْ الْمَلَايْكَة وَاحْدْ الْمُدَّة قْصِيرَة، وْمْنْ بَعْدْ عْطِيتِيهْ تَاجْ الْعَزّْ وْالْكَرَامَة،</verse>
				<verse number="8">وْدْرْتِي كُلّْ حَاجَة تَحْتْ رْجْلِيهْ». وْإِلَا دَارْ اللَّهْ كُلّْشِي تَحْتْ الْحْكَامْ دْيَالْ بْنَادْمْ، رَاهْ مَا بْقَاتْ حْتَّى حَاجَة خَارْجَة عْلَى الْحْكَامْ دْيَالْ بْنَادْمْ، وَلَكِنْ حْنَا دَابَا مَازَالْ مَا كَنْشُوفُوشْ بْلِّي كُلّْ حَاجَة هِيَ تَحْتْ حْكَامُه.</verse>
				<verse number="9">وَلَكِنْ يَسُوعْ اللِّي رْدُّه اللَّهْ قَلّْ مْنْ الْمَلَايْكَة لْمُدَّة قْصِيرَة، كَنْشُوفُوهْ دَابَا عَنْدُه تَاجْ الْعَزّْ وْالْكَرَامَة، عْلَاحْقَّاشْ صْبَرْ لْعْدَابْ الْمُوتْ، وْهَكَّا بْنِعْمَةْ اللَّهْ مَاتْ عْلَى وْدّْ ݣَاعْ النَّاسْ.</verse>
				<verse number="10">رَاهْ اللَّهْ اللِّي خْلَقْ كُلّْشِي، وْبِيهْ كُلّْشِي كَايْنْ، بْغَا يْجِيبْ وْلَادْ كْتَارْ لْلْعَزّْ دْيَالُه، عْلَى هَادْشِّي رَدّْ الْمَسِيحْ اللِّي نْجَّاهُمْ مْكْمُولْ بْسْبَابْ الْعْدَابْ اللِّي قَاسَاهْ.</verse>
				<verse number="11">حِيتْ هَادَاكْ اللِّي كَيْقَدّْسْ وْهَادُوكْ اللِّي مْقَدّْسِينْ رَاهْ كُلّْهُمْ مْنْ وَاحْدْ، هَادْشِّي عْلَاشْ مَا كَيْحْشَمْشْ يْسَمِّيهُمْ خُوتُه،</verse>
				<verse number="12">وْكَيْݣُولْ: «غَنْخَبّْرْ خُوتِي بْإِسْمْكْ، وْغَنْسَبّْحْ لِيكْ فْوَسْطْ جْمَاعْةْ الْمُومْنِينْ».</verse>
				<verse number="13">وْكَيْݣُولْ مَرَّة خْرَى: «غَادِي نْتّْكَلْ عْلِيكْ». وْكَيْزِيدْ يْݣُولْ: «هَانَا مْعَ الْوْلَادْ اللِّي عْطَاهُمْ لِيَّ اللَّهْ».</verse>
				<verse number="14">وْكِمَا هَادْ الْوْلَادْ مْنْ لْحَمْ وْدْمّْ، رَاهْ حْتَّى هُوَ وْلَّى مْشَارْكْ مْعَاهُمْ فْنَفْسْ الشِّي، بَاشْ بْالْمُوتْ دْيَالُه يْهْلَكْ إِبْلِيسْ اللِّي عَنْدُه السُّلْطَة عْلَى الْمُوتْ،</verse>
				<verse number="15">وْيْعْتَقْ هَادُوكْ اللِّي بْسْبَابْ الْخُوفْ دْيَالْهُمْ مْنْ الْمُوتْ عَاشُو طُولْ حْيَاتْهُمْ عْبِيدْ.</verse>
				<verse number="16">رَاهْ فْالْحَقِيقَة مَا جَاشْ بَاشْ يْعَاوْنْ الْمَلَايْكَة، وَلَكِنْ بَاشْ يْعَاوْنْ تْرِّيكْةْ إِبْرَاهِيمْ.</verse>
				<verse number="17">عْلَى وْدّْ هَادْشِّي، كَانْ خَاصُّه يْشْبَهْ لْخُوتُه فْكُلّْ حَاجَة، بَاشْ يْكُونْ رْحِيمْ وْيْوَلِّي رَئِيسْ رْجَالْ الدِّينْ، وْأَمِينْ فْالْأُمُورْ دْيَالْ اللَّهْ، بَاشْ يْغْفَرْ دْنُوبْ الشَّعْبْ.</verse>
				<verse number="18">وْعْلَاحْقَّاشْ هُوَ بْرَاسُه تّْعَدّْبْ وْتّْجَرّْبْ، رَاهْ يْقْدَرْ يْعَاوْنْ هَادُوكْ اللِّي كَيْتّْجَرّْبُو.</verse>
			</chapter>
			<chapter number="3">
				<verse number="1">الْفَصْلْ التَّالْتْ عْلَى وْدّْ هَادْشِّي آ خُوتِي الْمْقَدّْسِينْ، اللِّي عَيّْطْ لِيكُمْ اللَّهْ، شُوفُو مْزْيَانْ يَسُوعْ اللِّي هُوَ رَسُولْ وْرَئِيسْ رْجَالْ الدِّينْ دْ الْإِيمَانْ اللِّي كَنْعْتَرْفُو بِيهْ،</verse>
				<verse number="2">هُوَ أَمِينْ لْلَّهْ اللِّي خْتَارُه، كِمَا كَانْ مُوسَى حْتَّى هُوَ أَمِينْ فْبِيتْ اللَّهْ كُلُّه.</verse>
				<verse number="3">وَلَكِنْ يَسُوعْ كَيْسْتَاهْلْ الْعَزّْ كْتَرْ مْنْ مُوسَى، عْلَاحْقَّاشْ اللِّي كَيْبْنِي الدَّارْ عَنْدُه الْعَزّْ كْتَرْ مْنْ الدَّارْ بْرَاسْهَا.</verse>
				<verse number="4">حِيتْ كُلّْ دَارْ كَيْبْنِيهَا شِي حَدّْ، وَلَكِنْ اللِّي كَيْبْنِي كُلّْشِي هُوَ اللَّهْ.</verse>
				<verse number="5">وْمُوسَى كَانْ أَمِينْ فْبِيتْ اللَّهْ كَامْلْ بْصِفْتُه خْدَّامْ دْيَالْ اللَّهْ، بَاشْ يْشْهَدْ بْدَاكْشِّي اللِّي غَيْتّْكَلّْمْ بِيهْ اللَّهْ.</verse>
				<verse number="6">وَلَكِنْ الْمَسِيحْ رَاهْ أَمِينْ فْبِيتْ اللَّهْ بْصِفْتُه وَلْدْ اللَّهْ، وْحْنَا هُمَ هَادْ الْبِيتْ إِلَا بْقِينَا تَابْتِينْ بْالتِّقَة فْالرّْجَا اللِّي كَنْفْتَخْرُو بِيهْ.</verse>
				<verse number="7">عْلَى هَادْشِّي، كِمَا كَيْݣُولْ الرُّوحْ الْقُدُسْ: «إِلَا سْمَعْتُو صُوتْ اللَّهْ الْيُومْ،</verse>
				<verse number="8">مَا تْقَسّْحُوشْ قْلُوبْكُمْ، كِمَا دَارُو جْدُودْكُمْ مْلِّي تَارُو فْيُومْ التَّجْرِبَة فْالصَّحْرَا</verse>
				<verse number="9">فِينْ جَرّْبُونِي، بَاشْ يْعَرْفُو آشْ غَنْدِيرْ، وْشَافُو أَشْنُو دْرْتْ</verse>
				<verse number="10">لْمُدَّةْ رْبْعِينْ عَامْ. عْلَى دَاكْشِّي تْقَلّْقْتْ بْزَّافْ عْلَى دَاكْ الْجِيلْ، وْݣْلْتْ: قْلُوبْهُمْ كَيْدِّيوْهُمْ دِيمَا لْلْمَعْصِيَّة، وْمَا كَيْعَرْفُوشْ الطّْرِيقْ دْيَالِي.</verse>
				<verse number="11">هَادْشِّي عْلَاشْ حْلَفْتْ فْوَقْتْ الْغَضَبْ دْيَالِي وْݣْلْتْ: عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة!».</verse>
				<verse number="12">إِيوَا رْدُّو بَالْكُمْ آ الْخُوتْ، بَاشْ مَا يْكُونْ قَلْبْ حْتَّى وَاحْدْ فِيكُمْ عَامْرْ بْالشَّرّْ مَا فِيهْ إِيمَانْ، وْيْبَعّْدْ عْلَى اللَّهْ الْحَيّْ.</verse>
				<verse number="13">وَلَكِنْ شَجّْعُو بْعْضِيَّاتْكُمْ كُلَّ نْهَارْ، مَا حَدّْ هَادْ الْيُومْ اللِّي كَيْتّْكَلّْمْ عْلِيهْ الْكْتَابْ كَايْنْ، بَاشْ الدّْنُوبْ مَا يْخَدْعُو حْتَّى وَاحْدْ فِيكُمْ وْيْوَلِّي قَلْبُه قَاسْحْ.</verse>
				<verse number="14">حِيتْ وْلِّينَا مْشَارْكِينْ مْعَ الْمَسِيحْ، إِلَا بْقِينَا تَابْتِينْ حْتَّى لْلّْخْرْ فْالتِّقَة اللِّي كَانْتْ عَنْدْنَا فْاللّْوّْلْ،</verse>
				<verse number="15">وْرَاهْ كْتَابْ اللَّهْ كَيْݣُولْ: «إِلَا سْمَعْتُو صُوتْ اللَّهْ الْيُومْ، مَا تْقَسّْحُوشْ قْلُوبْكُمْ كِمَا دَارُو جْدُودْكُمْ مْلِّي تَارُو».</verse>
				<verse number="16">إِيوَا شْكُونْ هُمَ اللِّي سْمْعُو صُوتُه وْتَارُو؟ وَاشْ مَاشِي ݣَاعْ هَادُوكْ اللِّي خَرْجُو مْنْ مِصْرْ مْعَ مُوسَى؟</verse>
				<verse number="17">وْعْلَى مْنْ غْضَبْ اللَّهْ لْمُدَّةْ رْبْعِينْ عَامْ؟ وَاشْ مَاشِي عْلَى هَادُوكْ اللِّي دَنْبُو وْمَاتُو فْالصَّحْرَا؟</verse>
				<verse number="18">وْلَمّْنْ حْلَفْ، وْݣَالْ: «عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة»؟ وَاشْ مَاشِي لْهَادُوكْ اللِّي مَا طَاعُوهْشْ؟</verse>
				<verse number="19">وْهَكَّا، كَنْشُوفُو بْلِّي مَا قَدْرُوشْ يْدَخْلُو عْلَاحْقَّاشْ مَا آمْنُوشْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ مَا حَدّْ الْوَعْدْ دْيَالْ اللَّهْ مَازَالْ كَايْنْ بَاشْ نْدَخْلُو لْلرَّاحَة اللِّي وَجّْدْهَا لِينَا، خَاصّْنَا نْرَدُّو بَالْنَا لَيْتّْحْرَمْ مْنُّه شِي وَاحْدْ!</verse>
				<verse number="2">حِيتْ حْتَّى حْنَا سْمَعْنَا الْبْشَارَة كِمَا سْمْعُوهَا جْدُودْنَا، وَلَكِنْ الْكْلَامْ اللِّي سْمْعُوهْ هَادُوكْ مَا نْفَعْهُمْشْ، حِيتْ مَا قْبْلُوهْشْ بْالْإِيمَانْ.</verse>
				<verse number="3">أَمَّا حْنَا الْمُومْنِينْ، غَنْدَخْلُو لْلرَّاحَة اللِّي وَجّْدْهَا لِينَا اللَّهْ، وْاللِّي ݣَالْ عْلِيهَا: «فْوَقْتْ الْغَضَبْ دْيَالِي حْلَفْتْ وْݣْلْتْ: عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة». وْاللَّهْ ݣَالْ هَادْشِّي، وَاخَّا كَمّْلْ الْخْدْمَة دْيَالُه مْنْ الْوَقْتْ اللِّي خْلَقْ فِيهْ الدّْنْيَا.</verse>
				<verse number="4">وْرَاهْ مْكْتُوبْ فْكْتَابْ اللَّهْ عْلَى النّْهَارْ السَّابْعْ: «رْتَاحْ اللَّهْ مْنْ الْخْدْمَة دْيَالُه كُلّْهَا فْالنّْهَارْ السَّابْعْ».</verse>
				<verse number="5">وْعَاوْدْ ݣَالْ اللَّهْ: «عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة».</verse>
				<verse number="6">رَاهْ كَايْنِينْ شِي وْحْدِينْ اللِّي يْقَدْرُو يْدَخْلُو لْهَادْ الرَّاحَة، وْهَادُوكْ اللِّي سْمْعُو الْبْشَارَة فْاللّْوّْلْ مَا دَخْلُوشْ لِيهَا عْلَاحْقَّاشْ عْصَاوْ اللَّهْ،</verse>
				<verse number="7">وْعَاوْتَانِي خْتَارْ اللَّهْ نْهَارْ آخُرْ كَيْݣُولْ عْلِيهْ: «الْيُومْ». وْتّْكَلّْمْ عْلَى هَادْ النّْهَارْ مْنْ بَعْدْ شْحَالْ مْنْ عَامْ عْلَى لْسَانْ دَاوُدْ كِمَا تّْݣَالْ مْنْ قْبَلْ: «إِلَا سْمَعْتُو صُوتْ اللَّهْ الْيُومْ مَا تْقَسّْحُوشْ قْلُوبْكُمْ».</verse>
				<verse number="8">حِيتْ كُونْ دَخّْلْهُمْ يَشُوعْ لْبْلَادْ الرَّاحَة، كُونْ مَا تْكَلّْمْشْ اللَّهْ مْنْ بَعْدْ عْلَى نْهَارْ آخُرْ.</verse>
				<verse number="9">وْهَكَّا، رَاهْ شَعْبْ اللَّهْ مَازَالْ عَنْدُه يُومْ دْ الرَّاحَة.</verse>
				<verse number="10">حِيتْ اللِّي كَيْدْخَلْ لْلرَّاحَة اللِّي وَجّْدْهَا اللَّهْ، كَيْرْتَاحْ حْتَّى هُوَ مْنْ خْدَمْتُه كِمَا رْتَاحْ اللَّهْ مْنْ خْدَمْتُه.</verse>
				<verse number="11">إِيوَا خَاصّْنَا نْدِيرُو جَهْدْنَا بَاشْ نْدَخْلُو لْهَادْ الرَّاحَة، بَاشْ مَا يْفْشَلْ حْتَّى وَاحْدْ مْنَّا بْحَالْ هَادُوكْ اللِّي عْصَاوْ اللَّهْ.</verse>
				<verse number="12">حِيتْ كْلَامْ اللَّهْ حَيّْ وْقْوِي، وْمْضَى مْنْ كُلّْ سِيفْ مَاضِي مْنْ جُوجْ جْوَايْهْ، وْكَيْدْخَلْ حْتَّى لْفِينْ كَتّْفَارْقْ النّْفْسْ مْعَ الرُّوحْ، وْالْمْفَاصْلْ وْالْمُخّْ دْيَالْ الْعْضَامْ، وْقَادْرْ يْعْرَفْ الْأَفْكَارْ دْيَالْ الْقَلْبْ وْالنِّيَّة دْيَالُه.</verse>
				<verse number="13">وْمَا كَايْنْشْ شِي مْخْلُوقْ كَيْخْفَى عْلَى اللَّهْ، وَلَكِنْ كُلّْشِي وَاضْحْ وْبَايْنْ قُدَّامْ عِينِيهْ، وْهُوَ لَمّْنْ غَنْعْطِيوْ الْحْسَابْ دْيَالْنَا.</verse>
				<verse number="14">إِيوَا مَا دَامْ عَنْدْنَا رَئِيسْ رْجَالْ الدِّينْ الْكْبِيرْ اللِّي تّْرْفَعْ لْلسَّمَاوَاتْ، اللِّي هُوَ يَسُوعْ وَلْدْ اللَّهْ، رَاهْ خَاصّْ الْاعْتِرَافْ دْيَالْنَا بِيهْ يْكُونْ تَابْتْ.</verse>
				<verse number="15">حِيتْ مَا عَنْدْنَاشْ رَئِيسْ رْجَالْ الدِّينْ مَا قَادْرْشْ يْشَارْكْ فْالضُّعْفْ دْيَالْنَا، وَلَكِنْ هُوَ تّْجَرّْبْ فْكُلّْشِي بْحَالْنَا، وْعَمّْرُه مَا دْنَبْ.</verse>
				<verse number="16">إِيوَا خَاصّْنَا نْقَرّْبُو لْعَرْشْ النِّعْمَة بْتِقَة، بَاشْ نَاخْدُو الرَّحْمَة، وْنْلْقَاوْ النِّعْمَة اللِّي غَتْعَاوْنَّا فْوَقْتْ الْإِحْتِيَاجْ دْيَالْنَا.</verse>
			</chapter>
			<chapter number="5">
				<verse number="1">الْفَصْلْ الْخَامْسْ كُلّْ وَاحْدْ مْنْ الرُّؤَسَا دْ رْجَالْ الدِّينْ كَيْتّْخْتَارْ مْنْ بِينْ النَّاسْ، بَاشْ يْنُوبْ عْلِيهُمْ قُدَّامْ اللَّهْ وْيْقَرّْبْ الْهْدِيَّاتْ وْالدّْبَايْحْ دْيَالْهُمْ عْلَى وْدّْ الدّْنُوبْ.</verse>
				<verse number="2">هُوَ قَادْرْ يْحَنّْ عْلَى اللِّي مَا عَارْفِينْشْ وْعْلَى اللِّي خَارْجِينْ عْلَى الطّْرِيقْ، وَاخَّا حْتَّى هُوَ كَيْدْنَبْ.</verse>
				<verse number="3">وْهَادْشِّي عْلَاشْ كَانْ لَازْمْ عْلِيهْ يْقَدّْمْ الدّْبَايْحْ لْلَّهْ حْتَّى عْلَى وْدّْ دْنُوبُه، كِمَا كَيْقَدّْمْ الدّْبَايْحْ عْلَى وْدّْ الشَّعْبْ.</verse>
				<verse number="4">وْرَاهْ حْتَّى وَاحْدْ مَا كَيَاخُدْ هَادْ الْخْدْمَة بْرَاسُه، وَلَكِنْ كَيَاخْدْهَا اللِّي اللَّهْ عَيّْطْ لِيهْ، كِمَا عَيّْطْ لْهَارُونْ حْتَّى هُوَ.</verse>
				<verse number="5">وْهَكَّا حْتَّى الْمَسِيحْ مَا عْطَاشْ الْعَزّْ لْرَاسُه بَاشْ يْوَلِّي رَئِيسْ رْجَالْ الدِّينْ، وَلَكِنْ اللَّهْ هُوَ اللِّي ݣَالْ لِيهْ: «نْتَ الْوَلْدْ دْيَالِي، وْمْنْ الْيُومْ رَانِي بَّاكْ».</verse>
				<verse number="6">وْݣَالْ فْبْلَاصَة خْرَى: «نْتَ رَاجْلْ الدِّينْ عْلَى الدّْوَامْ فْمْقَامْ مَلْكِي صَادِقْ».</verse>
				<verse number="7">وْرَاهْ فْالْوَقْتْ اللِّي كَانْ عَايْشْ فِيهْ الْمَسِيحْ عْلَى الْأَرْضْ، كَانْ كَيْصَلِّي بْصُوتْ عَالِي وْبْالدّْمُوعْ وْكَيْطْلَبْ اللَّهْ اللِّي قَادْرْ يْنَجِّيهْ مْنْ الْمُوتْ، وْسْتَاجْبْ اللَّهْ لْصْلَاتُه عْلَى حْسَابْ التَّقْوَى دْيَالُه.</verse>
				<verse number="8">وْوَاخَّا كَانْ وَلْدْ اللَّهْ، تْعَلّْمْ الطَّاعَة بْالْعْدَابْ اللِّي قَاسَاهْ.</verse>
				<verse number="9">وْمْلِّي وْلَّى مْكْمُولْ، وْلَّى هُوَ سْبَابْ النّْجَا الدَّايْمْ لْݣَاعْ النَّاسْ اللِّي كَيْطِيعُوهْ.</verse>
				<verse number="10">حِيتْ اللَّهْ عَيّْطْ لِيهْ بَاشْ يْكُونْ رَئِيسْ رْجَالْ الدِّينْ فْمْقَامْ مَلْكِي صَادِقْ.</verse>
				<verse number="11">عَنْدِي بْزَّافْ دْ الْكْلَامْ فْهَادْشِّي، وَلَكِنْ صْعِيبْ يْتّْشْرَحْ حِيتْ نْتُمَ تْقَالْ فْالْفْهَامَة.</verse>
				<verse number="12">رَاهْ كَانْ خَاصّْكُمْ تْكُونُو مُعَلِّمِينْ حِيتْ كَانْ عَنْدْكُمْ الْوَقْتْ الْكَافِي، وَلَكِنْ نْتُمَ بَاقِي خَاصّْ اللِّي يْعَلّْمْكُمْ الدُّرُوسْ اللّْوّْلِينْ فْكْلَامْ اللَّهْ، وْمَازَالْ مْحْتَاجِينْ لْلْحْلِيبْ مَاشِي لْلْمَاكْلَة دْيَالْ الْكْبَارْ.</verse>
				<verse number="13">حِيتْ اللِّي كَيْعِيشْ بْالْحْلِيبْ، مَا كَيْفْهَمْشْ كْلَامْ الْحَقّْ، حِيتْ مَازَالْ دْرِّي صْغِيرْ فْالْإِيمَانْ.</verse>
				<verse number="14">أَمَّا الْمَاكْلَة دْ الْكْبَارْ، رَاهَا لْلِّي نَاضْجِينْ، عْلَاحْقَّاشْ تْدَرّْبُو مْزْيَانْ عْلَى كِيفَاشْ يْفَرّْقُو بِينْ الْخِيرْ وْالشَّرّْ.</verse>
			</chapter>
			<chapter number="6">
				<verse number="1">الْفَصْلْ السَّادْسْ عْلَى هَادْشِّي، خَاصّْنَا نْخَلِّيوْ الدُّرُوسْ اللّْوّْلِينْ اللِّي تّْعَلّْمْنَاهُمْ عْلَى الْمَسِيحْ، وْنْزِيدُو نْتّْعَلّْمُو بَاشْ نْكُونُو كَامْلِينْ، وْمَا خَاصّْنَاشْ نْعَاوْدُو نْتّْكَلّْمُو عْلَى السَّاسْ اللِّي هُوَ التُّوبَة مْنْ الْأَعْمَالْ الْمْيّْتَة، وْالْإِيمَانْ بْاللَّهْ،</verse>
				<verse number="2">وْالتَّعْلِيمْ عْلَى الْمَعْمُودِيَّة، وْحْطَّانْ الْيْدِّينْ، وْالْبَعْتْ مْنْ الْمُوتْ، وْيُومْ الْحِسَابْ،</verse>
				<verse number="3">وْهَادْشِّي اللِّي غَنْدِيرُو إِلَا بْغَا اللَّهْ.</verse>
				<verse number="4">حِيتْ اللِّي جَاوْ لْلنُّورْ وَاحْدْ الْمَرَّة، وْدَاقُو الْعَطِيَّة دْ اللَّهْ مْنْ السّْمَا، وْوْلَّاتْ عَنْدْهُمْ الشّْرْكَة مْعَ الرُّوحْ الْقُدُسْ،</verse>
				<verse number="5">وْدَاقُو كْلَامْ اللَّهْ الْمْزْيَانْ وْالْقُوَّاتْ دْيَالْ الزّْمَانْ اللِّي غَيْجِي،</verse>
				<verse number="6">وْمْنْ بَعْدْ رْجْعُو عْلَى إِيمَانْهُمْ، مَا يْمْكَنْشْ تْرْجّْعْهُمْ مَرَّة خْرَى بَاشْ يْتُوبُو، حِيتْ هُمَ بْرَاسْهُمْ كَيْصَلْبُو وَلْدْ اللَّهْ مَرَّة خْرَى، وْكَيْشَوّْهُو السُّمْعَة دْيَالُه.</verse>
				<verse number="7">عْلَاحْقَّاشْ الْأَرْضْ إِلَا رْوَاتْ مْنْ كْتْرَةْ الشّْتَا اللِّي صْبَّاتْ عْلِيهَا، وْنْبّْتَّاتْ رْبِيعْ نَافْعْ لْهَادُوكْ اللِّي تّْحَرْتَاتْ عْلَى وْدّْهُمْ، اللَّهْ غَيْبَارْكْهَا.</verse>
				<verse number="8">وَلَكِنْ إِلَا نْبّْتَاتْ الشُّوكْ وْالسّْدْرَة، رَاهَا بْلَا قِيمَة وْتْسْتَاهْلْ اللَّعْنَة، وْفْاللّْخْرْ غَتّْحْرَقْ.</verse>
				<verse number="9">كَنْݣُولُو هَادْ الْكْلَامْ آ خُوتِي الْعْزَازْ، وَلَكِنْ رَاهْ حْنَا مْتْيِقّْنِينْ بْلِّي نْتُمَ فْالطّْرِيقْ الْمْزْيَانَة اللِّي كَتْدِّي لْلنّْجَا.</verse>
				<verse number="10">حِيتْ اللَّهْ مَاشِي ضَالْمْ بَاشْ يْنْسَى الْخْدْمَة دْيَالْكُمْ، وْالْمْحَبَّة اللِّي بَيّْنْتُوهَا عْلَى وْدّْ الْإِسْمْ دْيَالُه، مْلِّي عَاوْنْتُو الْمُومْنِينْ الْمْقَدّْسِينْ وْمَازَالْ كَتْعَاوْنُوهُمْ.</verse>
				<verse number="11">وْرَاهْ بْغِينَا يْبَيّْنْ كُلّْ وَاحْدْ مْنّْكُمْ بْحَالْ هَادْ الْحْدَاݣَة، وْيْبْقَى تَابْتْ فْالرّْجَا حْتَّى لْلّْخْرْ،</verse>
				<verse number="12">بَاشْ مَا تْكُونُوشْ مْعْݣَازِينْ، وَلَكِنْ تْكُونُو بْحَالْ هَادُوكْ اللِّي بْالْإِيمَانْ وْالصّْبَرْ كَيْوَرْتُو دَاكْشِّي اللِّي وَاعْدْ بِيهْ اللَّهْ.</verse>
				<verse number="13">حِيتْ مْلِّي اللَّهْ وَاعْدْ إِبْرَاهِيمْ حْلَفْ لِيهْ بْرَاسُه، حِيتْ مَا كَايْنْشْ مَا فْضَلْ مْنْ رَاسُه بَاشْ يْحْلَفْ بِيهْ.</verse>
				<verse number="14">وْݣَالْ لْإِبْرَاهِيمْ: «غَنْبَارْكْكْ وْغَنْكَتّْرْ تْرِّيكْتْكْ».</verse>
				<verse number="15">وْهَكَّا صْبَرْ إِبْرَاهِيمْ حْتَّى خْدَا الْوَعْدْ.</verse>
				<verse number="16">حِيتْ النَّاسْ كَيْحَلْفُو بْشِي حَدّْ فْضَلْ مْنّْهُمْ، بَاشْ يْأَكّْدُو كْلَامْهُمْ بْالْحْلُوفْ وْيْوَقّْفُو الْخْصُومَة بِينَاتْهُمْ.</verse>
				<verse number="17">وْهَكَّا حْتَّى اللَّهْ مْلِّي بْغَا يْأَكّْدْ لْلِّي غَيْوَرْتُو الْوَعْدْ بْلِّي مُرَادُه عَمّْرُه مَا غَيْتْبَدّْلْ، أَكّْدْ كْلَامُه بْالْحْلُوفْ،</verse>
				<verse number="18">هَادْ الجُّوجْ دْ الْأُمُورْ مَا كَيْتّْبَدّْلُوشْ، وْمَا يْمْكَنْشْ اللَّهْ يْكْدَبْ فِيهُمْ، وْبِيهُمْ كَنْتّْشَجّْعُو بْزَّافْ حْنَا اللِّي دْرْنَا تِقْتْنَا فْاللَّهْ بَاشْ نْتَبْتُو فْالرّْجَا اللِّي عْطَاهْ لِينَا.</verse>
				<verse number="19">وْهَادْ الرّْجَا رَاهْ لْنْفُوسْنَا بْحَالْ الْفَاسْ دْ السّْفِينَة اللِّي تَابْتْ وْفِيهْ الْأَمَانْ، كَيْدْخَلْ مُورَا الْخَامِيَّة دْيَالْ الْمُوضْعْ الْمْقَدّْسْ،</verse>
				<verse number="20">لْلْبْلَاصَة فِينْ دْخَلْ يَسُوعْ مْنْ قْبَلْ عْلَى وْدّْنَا، وْوْلَّى رَئِيسْ رْجَالْ الدِّينْ عْلَى الدّْوَامْ فْمْقَامْ مَلْكِي صَادِقْ.</verse>
			</chapter>
			<chapter number="7">
				<verse number="1">الْفَصْلْ السَّابْعْ حِيتْ هَادْ مَلْكِي صَادِقْ، كَانْ مَلِكْ سَالِيمْ، وْرَاجْلْ الدِّينْ دْ اللَّهْ الْعَالِي، وْهُوَ اللِّي سْتَقْبْلْ إِبْرَاهِيمْ مْلِّي كَانْ إِبْرَاهِيمْ رَاجْعْ مْنْ الْحَرْبْ اللِّي غْلَبْ فِيهَا الْمُلُوكْ، وْبَارْكُه.</verse>
				<verse number="2">وْعْطَاهْ إِبْرَاهِيمْ الْعْشُورْ مْنْ كُلّْ حَاجَة. وْمَلْكِي صَادِقْ كَتْعْنِي فْاللّْوّْلْ «مَلِكْ التَّقْوَى»، وْكَتْعْنِي عَاوْتَانِي «مَلِكْ الْهْنَا» حِيتْ كَانْ مَلِكْ دْيَالْ سَالِيمْ.</verse>
				<verse number="3">وْهَادْ الْمَلِكْ مَا كَانْ عَنْدُه لَا بَّاهْ، وَلَا مُّه، وَلَا تْرِّيكَة. وْلِيَّامْ دْيَالُه مَا عَنْدْهَا بْدُو وْحْيَاتُه مَا عَنْدْهَا لَخّْرْ، وَلَكِنْ هُوَ بْحَالْ وَلْدْ اللَّهْ، وْغَيْبْقَى رَاجْلْ الدِّينْ عْلَى الدّْوَامْ.</verse>
				<verse number="4">إِيوَا شُوفُو شْحَالْ هُوَ مُهِمّْ، حْتَّى جْدّْنَا الْكْبِيرْ إِبْرَاهِيمْ، عْطَاهْ الْعْشُورْ مْنْ ݣَاعْ الْحْوَايْجْ الْمْخَيّْرِينْ اللِّي خْدَاهُمْ مْنْ الْمُلُوكْ!</verse>
				<verse number="5">وْرْجَالْ الدِّينْ اللِّي مْنْ وْلَادْ لَاوِي، كَيْآمْرْهُمْ الشّْرَعْ بَاشْ يَاخْدُو الْعْشُورْ مْنْ الشَّعْبْ اللِّي هُمَ خُوتْهُمْ وَاخَّا هُمَ مْنْ تْرِّيكْةْ إِبْرَاهِيمْ.</verse>
				<verse number="6">وَلَكِنْ مَلْكِي صَادِقْ وَاخَّا مَا جَاشْ مْنْ التّْرِّيكَة دْيَالْهُمْ، رَاهْ خْدَا الْعْشُورْ مْنْ إِبْرَاهِيمْ، وْبَارْكْ إِبْرَاهِيمْ اللِّي خْدَا الْوَعْدْ مْنْ اللَّهْ.</verse>
				<verse number="7">وْبْلَا شْكّْ، اللِّي شَانُه كْبِيرْ هُوَ اللِّي كَيْبَارْكْ اللِّي شَانُه صْغِيرْ.</verse>
				<verse number="8">وْرْجَالْ الدِّينْ اللِّي كَيَاخْدُو الْعْشُورْ رَاهْ هُمَ غِيرْ نَاسْ غَادِي يْمُوتُو وَاحْدْ النّْهَارْ، وْحْتَّى مَلْكِي صَادِقْ خْدَا الْعْشُورْ، وَلَكِنْ كْتَابْ اللَّهْ كَيْشْهَدْ لِيهْ بْلِّي هُوَ حَيّْ.</verse>
				<verse number="9">وْنْقَدْرُو نْݣُولُو بْلِّي حْتَّى لَاوِي اللِّي كَيَاخُدْ الْعْشُورْ رَاهْ عْطَى الْعْشُورْ عْلَى يْدّْ إِبْرَاهِيمْ.</verse>
				<verse number="10">حِيتْ وَاخَّا مَازَالْ مَا تّْوَلْدُو اللَّاوِيِّينْ كَانْ إِبْرَاهِيمْ هُوَ جَدّْهُمْ مْلِّي سْتَقْبْلُه مَلْكِي صَادِقْ.</verse>
				<verse number="11">رَاهْ كَانُو رْجَالْ الدِّينْ كَيْتّْخْتَارُو مْنْ اللَّاوِيِّينْ عْلَى حْسَابْ الشّْرَعْ اللِّي تّْعْطَى لْلشَّعْبْ، وْكُونْ كَانْتْ الْخْدْمَة دْيَالْهُمْ كَامْلَة، ݣَاعْ مَا غَيْحْتَاجُو لْرَاجْلْ الدِّينْ آخُرْ بْحَالْ مَلْكِي صَادِقْ وْمَاشِي بْحَالْ هَارُونْ.</verse>
				<verse number="12">حِيتْ مْلِّي كَتْتْبَدّْلْ الْخْدْمَة دْ رْجَالْ الدِّينْ، رَاهْ خَاصّْ حْتَّى الشّْرَعْ يْتّْبَدّْلْ.</verse>
				<verse number="13">وْهَادَاكْ اللِّي تّْݣَالْتْ عْلِيهْ هَادْ الْأُمُورْ، كَانْ مْنْ قْبِيلَة خْرَى عَمّْرْ شِي وَاحْدْ مْنّْهَا مَا خْدَمْ فْالْمَدْبَحْ.</verse>
				<verse number="14">حِيتْ مْعْرُوفْ بْلِّي الرَّبّْ دْيَالْنَا تّْوْلَدْ فْقْبِيلْةْ يَهُودَا، وْمُوسَى مَا ݣَالْشْ بْلِّي مْنْ هَادْ الْقْبِيلَة غَيْجِيوْ رْجَالْ الدِّينْ.</verse>
				<verse number="15">وْاللِّي كَيْزِيدْ يْبَيّْنْ هَادْ الْأُمُورْ هُوَ الْمْجِي دْيَالْ رَاجْلْ الدِّينْ آخُرْ بْحَالْ مَلْكِي صَادِقْ،</verse>
				<verse number="16">اللِّي مَا وْلَّاشْ رَاجْلْ الدِّينْ بْحَسَبْ الشّْرَعْ وْوْصِيَّاتْ بْنَادْمْ، وَلَكِنْ بْالْقُوَّة دْ الْحَيَاةْ اللِّي مَا عَنْدْهَا لَخّْرْ.</verse>
				<verse number="17">حِيتْ كْتَابْ اللَّهْ كَيْشْهَدْ لِيهْ وْكَيْݣُولْ: «نْتَ رَاجْلْ الدِّينْ عْلَى الدّْوَامْ فْمْقَامْ مَلْكِي صَادِقْ».</verse>
				<verse number="18">وْهَكَّا تّْلْغَى الْقَانُونْ الْقْدِيمْ عْلَاحْقَّاشْ كَانْ ضْعِيفْ وْمَا صَالْحْشْ،</verse>
				<verse number="19">حِيتْ الشّْرَعْ عَمّْرُه مَا رَدّْ شِي حَاجَة مْكْمُولَة. وَلَكِنْ تّْعْطَى لِينَا وَاحْدْ الرّْجَا حْسَنْ مْنُّه وْبِيهْ كَنْقَرّْبُو لْلَّهْ.</verse>
				<verse number="20">فُوقْ هَادْشِّي، رَاهْ كَايْنْ الْحْلُوفْ دْيَالْ اللَّهْ. وْاللَّاوِيِّينْ كَانُو كَيْوَلِّيوْ رْجَالْ الدِّينْ بْلَا حْلُوفْ.</verse>
				<verse number="21">وَلَكِنْ يَسُوعْ وْلَّى رَاجْلْ الدِّينْ بْالْحْلُوفْ دْيَالْ اللَّهْ اللِّي كَيْݣُولْ لِيهْ: «الرَّبّْ حْلَفْ وْمَا غَيْتّْرَاجَعْشْ: نْتَ رَاجْلْ الدِّينْ عْلَى الدّْوَامْ».</verse>
				<verse number="22">وْبْهَادْ الْحْلُوفْ ضْمَنْ لِينَا يَسُوعْ عَهْدْ حْسَنْ.</verse>
				<verse number="23">وْزْيَادَة عْلَى هَادْشِّي، رَاهْ كَانُو بْزَّافْ دْ رْجَالْ الدِّينْ، عْلَاحْقَّاشْ الْمُوتْ مَا كَانْتْشْ كَتْخَلِّيهُمْ يْبْقَاوْ فْخْدَمْتْهُمْ.</verse>
				<verse number="24">وَلَكِنْ عْلَاحْقَّاشْ يَسُوعْ حَيّْ عْلَى الدّْوَامْ، رَاهْ غَيْبْقَى دِيمَا رَاجْلْ الدِّينْ.</verse>
				<verse number="25">وْعْلَى هَادْشِّي هُوَ قَادْرْ يْنَجِّي عْلَى الدّْوَامْ هَادُوكْ اللِّي بِيهْ كَيْجِيوْ عَنْدْ اللَّهْ، حِيتْ هُوَ حَيّْ عْلَى الدّْوَامْ بَاشْ يْشْفَعْ لِيهُمْ.</verse>
				<verse number="26">رَاهْ هَادَا هُوَ رَئِيسْ رْجَالْ الدِّينْ اللِّي حْنَا مْحْتَاجِينْ لِيهْ، قُدُّوسْ بْلَا دَنْبْ وْبْلَا عِيبْ، وْحْيَاتُه بْعِيدَة عْلَى حَيَاةْ الْمُدْنِبِينْ، وْرْفْعُه اللَّهْ عْلَا مْنْ السَّمَاوَاتْ.</verse>
				<verse number="27">هُوَ مَا مْحْتَاجْشْ يْقَدّْمْ دْبَايْحْ كُلَّ نْهَارْ عْلَى دْنُوبُه وْدْنُوبْ الشَّعْبْ كِمَا كَيْدِيرُو الرُّؤَسَا دْ رْجَالْ الدِّينْ، حِيتْ دَارْ هَادْشِّي مَرَّة وَحْدَة مْلِّي قَدّْمْ حْيَاتُه عْلَى وْدّْهُمْ.</verse>
				<verse number="28">وْرَاهْ الشّْرَعْ كَيْخْتَارْ النَّاسْ اللِّي مَا هُمَاشْ كَامْلِينْ بَاشْ يْكُونُو رُؤَسَا دْ رْجَالْ الدِّينْ، وَلَكِنْ دَاكْشِّي اللِّي وْعَدْ بِيهْ اللَّهْ بْالْحْلُوفْ اللِّي جَا مْنْ بَعْدْ الشّْرَعْ كَيْخْتَارْ وَلْدْ اللَّهْ اللِّي كَامْلْ عْلَى الدّْوَامْ.</verse>
			</chapter>
			<chapter number="8">
				<verse number="1">الْفَصْلْ التَّامْنْ وْاللِّي مُهِمّْ فْهَادْشِّي اللِّي تّْݣَالْ هُوَ هَادَا: رَاهْ عَنْدْنَا رَئِيسْ رْجَالْ الدِّينْ دْيَالْنَا، وْهُوَ ݣَالْسْ فْالسّْمَا عْلَى لِيمْنْ دْيَالْ عَرْشْ اللَّهْ،</verse>
				<verse number="2">وْكَيْدِيرْ خْدَمْتُه فْالْمُوضْعْ الْمْقَدّْسْ بْزَّافْ وْفْالسُّكْنَى الْمْقَدّْسَة الْحْقِيقِيَّة اللِّي صَايْبْهَا الرَّبّْ مَاشِي بْنَادْمْ.</verse>
				<verse number="3">وْحِيتْ كُلّْ وَاحْدْ مْنْ الرُّؤَسَا دْ رْجَالْ الدِّينْ كَيْتّْخْتَارْ بَاشْ يْقَدّْمْ الْهْدِيَّاتْ وْالدّْبَايْحْ، خَاصّْ حْتَّى رَئِيسْ رْجَالْ الدِّينْ دْيَالْنَا تْكُونْ عَنْدُه شِي حَاجَة يْقَدّْمْهَا.</verse>
				<verse number="4">وْكُونْ كَانْ هْنَا فْالْأَرْضْ كُونْ ݣَاعْ مَا وْلَّى رَاجْلْ الدِّينْ، حِيتْ كَانُو رْجَالْ الدِّينْ خْرِينْ مْنْ قْبَلْ اللِّي كَيْقَدّْمُو هْدِيَّاتْ عْلَى حْسَابْ الشّْرَعْ.</verse>
				<verse number="5">هَادْ رْجَالْ الدِّينْ كَانُو كَيْخَدْمُو فْبِيتْ اللَّهْ الْمْقَدّْسْ اللِّي كَيْشْبَهْ لْهَادَاكْ اللِّي فْالسّْمَا فْكُلّْشِي، وْقْبَلْ مَا يْبْدَا مُوسَى يْبْنِي السُّكْنَى الْمْقَدّْسَة نَبّْهُه اللَّهْ وْݣَالْ لِيهْ: «رَدّْ بَالْكْ بَاشْ تْصَايْبْ كُلّْشِي بْحَالْ الشّْكَلْ اللِّي وْرِّيتُه لِيكْ فْالجّْبَلْ».</verse>
				<verse number="6">وَلَكِنْ دَابَا، رَاهْ الْمَسِيحْ خْدَا خْدْمَة حْسَنْ بْزَّافْ، حِيتْ هُوَ الْوَسِيطْ دْيَالْ أَحْسَنْ عَهْدْ تّْدَارْ بِينْ اللَّهْ وْالنَّاسْ، وْهَادْ الْعَهْدْ رَاهْ مْبْنِي عْلَى أَحْسَنْ مَا وَاعْدْ بِيهْ اللَّهْ.</verse>
				<verse number="7">حِيتْ كُونْ كَانْ هَادَاكْ الْعَهْدْ اللّْوّْلْ بْلَا عِيبْ كُونْ ݣَاعْ مَا غَيْتّْحْتَاجْ لْعَهْدْ آخُرْ فْبْلَاصْتُه.</verse>
				<verse number="8">وَلَكِنْ اللَّهْ كَيْلُومْ الشَّعْبْ دْيَالُه وْكَيْݣُولْ: «هَا لِيَّامْ جَايَّة، كَيْݣُولْ الرَّبّْ، اللِّي غَنْدِيرْ فِيهَا عَهْدْ جْدِيدْ مْعَ شَعْبْ إِسْرَائِيلْ وْشَعْبْ يَهُودَا،</verse>
				<verse number="9">مَاشِي بْحَالْ الْعَهْدْ اللِّي دْرْتْ مْعَ جْدُودْهُمْ نْهَارْ خْدِيتْ بْيْدّْهُمْ وْخَرّْجْتْهُمْ مْنْ مِصْرْ. عْلَاحْقَّاشْ مَا دَارُوشْ بْالْعَهْدْ دْيَالِي، وْأَنَا سْمَحْتْ فِيهُمْ، كَيْݣُولْ الرَّبّْ.</verse>
				<verse number="10">وْهَادَا هُوَ الْعَهْدْ اللِّي غَنْدِيرْ مْعَ شَعْبْ إِسْرَائِيلْ فْلِيَّامْ الجَّايَّة، كَيْݣُولْ الرَّبّْ: غَنْعْطِيهُمْ الْفَهْمْ بَاشْ يْعَرْفُو الْوْصِيَّاتْ دْيَالِي، وْغَنْكْتَبْهَا فْقْلُوبْهُمْ، وْغَنْكُونْ الْإِلَاهْ دْيَالْهُمْ وْهُمَ غَيْكُونُو الشَّعْبْ دْيَالِي.</verse>
				<verse number="11">وْحْتَّى وَاحْدْ مْنّْهُمْ مَا خَاصُّه يْعَلّْمْ وَلْدْ بْلَادُه وْلَا خُوهْ وْيْݣُولْ لِيهْ: خَاصّْكْ تْعْرَفْ الرَّبّْ، عْلَاحْقَّاشْ كُلّْهُمْ غَيْعَرْفُونِي، مْنْ صْغِيرْهُمْ لْكْبِيرْهُمْ،</verse>
				<verse number="12">عْلَاحْقَّاشْ غَنْغْفَرْ لِيهُمْ الْإِتْمْ دْيَالْهُمْ وْعَمّْرْنِي مَا غَنْعَاوْدْ نْتّْفَكّْرْ دْنُوبْهُمْ».</verse>
				<verse number="13">وْمْلِّي اللَّهْ كَيْݣُولْ بْلِّي \هَادَا هُوَ الْعَهْدْ الجّْدِيدْ\ رَاهْ كَيْعْنِي بْلِّي الْعَهْدْ اللّْوّْلْ وْلَّى قْدِيمْ، وْكُلّْ حَاجَة قْدِيمَة رَاهَا كَتْمْشِي وْمَا كَيْبْقَاشْ لِيهَا لَاتَرْ.</verse>
			</chapter>
			<chapter number="9">
				<verse number="1">الْفَصْلْ التَّاسْعْ الْعَهْدْ اللّْوّْلْ كَانُو عَنْدُه فْرَايْضْ دْ الْعِبَادَة، وْمُوضْعْ مْقَدّْسْ فْالْأَرْضْ،</verse>
				<verse number="2">عْلَى هَادْشِّي تّْبْنَاتْ وَاحْدْ الْخِيمَة كَيْتّْسْمَّى الْمُوضْعْ اللّْوّْلْ فِيهَا «الْمُوضْعْ الْمْقَدّْسْ»، وْفِيهْ كَايْنَة الْحَسْكَة وْالْمِيدَة وْخُبْزْ التَّقْدِمَة.</verse>
				<verse number="3">وْمْنْ وْرَا الْخَامِيَّة التَّانْيَة كَايْنْ الْمُوضْعْ اللِّي كَيْتّْسْمَّى «الْمُوضْعْ الْمْقَدّْسْ بْزَّافْ»،</verse>
				<verse number="4">وْفِيهْ كَايْنْ مَدْبَحْ الدّْهَبْ دْيَالْ الْبْخُورْ، وْالتَّابُوتْ دْيَالْ الْعَهْدْ اللِّي مْغَطِّي كُلُّه بْالدّْهَبْ، وْفْلْدَاخْلْ دْيَالُه كَانْ وَاحْدْ الْمَاعُونْ دْيَالْ الدّْهَبْ فِيهْ خُبْزْ الْمَنّْ، وْالْعْصَا دْيَالْ هَارُونْ اللِّي نْبّْتَاتْ، وْجُوجْ لْوَاحْ دْ الْحْجَرْ فِيهُمْ وْصِيَّاتْ الْعَهْدْ.</verse>
				<verse number="5">وْفُوقْ التَّابُوتْ كَايْنِينْ جُوجْ دْ الْمَلَايْكَة مْنْ الْكَرُوبِيمْ كَيْرَمْزُو لْلْحُضُورْ دْيَالْ اللَّهْ، وْبْضْلّْ جْنَاوْحْهُمْ كَيْغَطِّيوْ الْغْطَا دْيَالْ التَّابُوتْ. وَلَكِنْ دَابَا مَاشِي هَادَا هُوَ الْوَقْتْ فَاشْ غَنْفَسّْرْ هَادْ الْأُمُورْ بْالتَّدْقِيقْ.</verse>
				<verse number="6">هَادْ الْأُمُورْ كَانْتْ مْرَتّْبَة بْهَادْ الشّْكَلْ، وْكَانُو رْجَالْ الدِّينْ كَيْدَخْلُو كُلَّ نْهَارْ لْلْمُوضْعْ اللّْوّْلْ بَاشْ يْدِيرُو خْدَمْتْهُمْ.</verse>
				<verse number="7">أَمَّا الْمُوضْعْ التَّانِي رَاهْ مَا كَيْدْخَلْ لِيهْ غِيرْ رَئِيسْ رْجَالْ الدِّينْ مَرَّة وَحْدَة فْالْعَامْ، وْخَاصُّه يْدَخّْلْ مْعَاهْ دْمّْ الدّْبِيحَة بَاشْ يْقَدّْمُه لْلَّهْ عْلَى وْدّْ دْنُوبُه وْالدّْنُوبْ اللِّي دَارُوهُمْ الشَّعْبْ وْهُمَ مَا عَارْفِينْشْ،</verse>
				<verse number="8">وْبْهَادْشِّي كَيْبَيّْنْ الرُّوحْ الْقُدُسْ بْلِّي الطّْرِيقْ اللِّي كَتْدِّي لْلْمُوضْعْ الْمْقَدّْسْ بْزَّافْ مَازَالْ مَا تّْحَلَّاتْ، حِيتْ الْخِيمَة اللِّي فْالْأَرْضْ بَاقْيَة كَايْنَة.</verse>
				<verse number="9">وْهَادْشِّي كَيْرْمَزْ لْهَادْ الزّْمَانْ، اللِّي فِيهْ كَيْتّْقَدّْمُو هْدِيَّاتْ وْدْبَايْحْ مَا يْقَدْرُوشْ يْنَقِّيوْ الضَّمِيرْ دْيَالْ هَادَاكْ اللِّي كَيْخْدَمْ.</verse>
				<verse number="10">حِيتْ هُمَ غِيرْ فْرَايْضْ دْيَالْ الدَّاتْ مْبْنِيِّينْ عْلَى الْمَاكْلَة وْالْمْشْرُوبَاتْ وْالْعَادَاتْ الْكْتِيرَة دْيَالْ الْغْسِيلْ، وْݣَاعْ هَادْ الْأُمُورْ كَانْتْ مْفْرُوضَة حْتَّى لْلْوَقْتْ اللِّي غَيْبَدّْلْ فِيهْ اللَّهْ كُلّْشِي.</verse>
				<verse number="11">وَلَكِنْ الْمَسِيحْ، جَا بْحَالْ رَئِيسْ رْجَالْ الدِّينْ بَاشْ يْعْطِينَا الْبَرَكَاتْ اللِّي كَانُو مُوجُودِينْ مْنْ قْبَلْ، وْدْخَلْ لْوَاحْدْ الْخِيمَة مْكْمُولَة وْكْبِيرَة، مَا صَايْبُوهَاشْ النَّاسْ وْمَا مْحْسُوبَاشْ عْلَى هَادْ الدّْنْيَا.</verse>
				<verse number="12">رَاهْ دْخَلْ مَرَّة وَحْدَة لْلْمُوضْعْ الْمْقَدّْسْ بْزَّافْ وْمَا قَدّْمْ لَا دْمّْ الْعْتَارْسْ وَلَا دْمّْ الْعْجُولْ، وَلَكِنْ قَدّْمْ الدّْمْ دْيَالُه وْبِيهْ عْطَانَا الْفِدَاءْ الدَّايْمْ.</verse>
				<verse number="13">حِيتْ إِلَا كَانْ دْمّْ الْعْتَارْسْ وْالتِّيرَانْ وْرْمَادْ الْعْجْلَة الْمْحْرُوقَة كَيْتّْرَشْ عْلَى النَّاسْ الْمْنْجُوسِينْ بَاشْ يْقَدّْسْهُمْ وْيْرَدّْ الدَّاتْ دْيَالْهُمْ طَاهْرَة،</verse>
				<verse number="14">إِيوَا رَاهْ دْمّْ الْمَسِيحْ اللِّي قَدّْمْ حْيَاتُه لْلَّهْ بْالرُّوحْ الدَّايْمْ بْلَا مَا يْكُونْ فِيهْ حْتَّى عِيبْ حْسَنْ بْزَّافْ، وْالدّْمْ دْيَالُه غَادِي يْنَقِّي ضَمِيرْنَا مْنْ الْأَعْمَالْ اللِّي كَتْدِّي لْلْمُوتْ، بَاشْ نْعَبْدُو اللَّهْ الْحَيّْ.</verse>
				<verse number="15">هَادْشِّي عْلَاشْ الْمَسِيحْ هُوَ الْوَسِيطْ دْيَالْ الْعَهْدْ الجّْدِيدْ، حِيتْ مَاتْ بَاشْ يْفْدِي النَّاسْ مْنْ الدّْنُوبْ اللِّي دَارُوهُمْ فْالْعَهْدْ اللّْوّْلْ، وْبَاشْ هَادُوكْ اللِّي خْتَارْهُمْ اللَّهْ يَاخْدُو الْوَرْتْ الدَّايْمْ اللِّي وَاعْدْهُمْ بِيهْ اللَّهْ.</verse>
				<verse number="16">حِيتْ فِينْ مَا كَانْتْ شِي وْصِيَّة، خَاصّْ يْبَانْ بْلِّي مُولَاهَا مْيّْتْ،</verse>
				<verse number="17">حِيتْ الْوْصِيَّة كَتْكُونْ صَالْحَة غِيرْ إِلَا مَاتْ مُولَاهَا، عْلَاحْقَّاشْ إِلَا كَانْ بَاقِي فْالْحَيَاةْ رَاهَا مَا صَالْحَاشْ.</verse>
				<verse number="18">وْهَكَّا حْتَّى الْعَهْدْ اللّْوّْلْ مَا كَانْشْ صَالْحْ حْتَّى سَالْ الدّْمْ،</verse>
				<verse number="19">حِيتْ مُوسَى بَعْدْمَا خَبّْرْ الشَّعْبْ كُلُّه بْݣَاعْ الْوْصِيَّاتْ دْيَالْ الشّْرَعْ، خْدَا دْمّْ الْعْجُولْ وْالْعْتَارْسْ، وْخْدَا مْعَاهْ الْمَا، وْرْشُّه بْوَاحْدْ الطَّرْفْ دْيَالْ الصُّوفَة حَمْرَا وْبْعَرْشْ دْيَالْ عَشْبَةْ الزُّوفَا عْلَى كْتَابْ الشّْرَعْ وْعْلَى الشَّعْبْ كُلُّه،</verse>
				<verse number="20">وْݣَالْ: «هَادَا هُوَ دْمّْ الْعَهْدْ اللِّي وْصَّاكُمْ بِيهْ اللَّهْ».</verse>
				<verse number="21">وْمْنْ بَعْدْ رَشّْ الدّْمْ حْتَّى عْلَى الْخِيمَة وْعْلَى ݣَاعْ الْمَّاعْنْ دْيَالْ الْعِبَادَة.</verse>
				<verse number="22">وْعْلَى حْسَابْ الشّْرَعْ كُلّْ حَاجَة تْقْرِيبًا كَتّْنَقَّى بْالدّْمْ، وْبْلَا مَا يْسِيلْ الدّْمْ مَا كَيْتّْغَفْرُوشْ الدّْنُوبْ.</verse>
				<verse number="23">إِيوَا إِلَا كَانْتْ الْأُمُورْ اللِّي كَتْرْمَزْ لْلْأُمُورْ اللِّي فْالسَّمَاوَاتْ كَتْحْتَاجْ تْتّْنَقَّى بْهَادْ الشّْكَلْ، رَاهْ الْأُمُورْ اللِّي فْالسّْمَا خَاصّْهَا تّْنَقَّى بْدْبَايْحْ حْسَنْ مْنْ هَادُو،</verse>
				<verse number="24">حِيتْ الْمَسِيحْ مَا دْخَلْشْ لْلْمُوضْعْ الْمْقَدّْسْ بْزَّافْ اللِّي صَايْبُوهْ النَّاسْ وْاللِّي كَيْشْبَهْ لْلْمُوضْعْ الْحْقِيقِي، وَلَكِنْ رَاهْ دْخَلْ لْلسّْمَا نِيتْ، وْهُوَ دَابَا وَاقْفْ قُدَّامْ اللَّهْ عْلَى وْدّْنَا.</verse>
				<verse number="25">وْمَا دْخَلْشْ بَاشْ يْقَدّْمْ رَاسُه بْزَّافْ دْ الْمَرَّاتْ، كِمَا كَيْدْخَلْ رَئِيسْ رْجَالْ الدِّينْ كُلّْ عَامْ لْلْمُوضْعْ الْمْقَدّْسْ بْزَّافْ وْكَيْدِّي مْعَاهْ الدّْمْ دْيَالْ الدّْبِيحَة،</verse>
				<verse number="26">وَإِلَّا كَانْ خَاصُّه يْتّْعَدّْبْ بْزَّافْ دْ الْمَرَّاتْ مْنْ الْوَقْتْ اللِّي خْلَقْ فِيهْ اللَّهْ الدّْنْيَا، وَلَكِنْ دَابَا فْهَادْ لِيَّامْ اللّْخْرَة، رَاهْ بَانْ مَرَّة وَحْدَة بَاشْ يْمْحِي الدّْنُوبْ مْلِّي عْطَى حْيَاتُه دْبِيحَة لْلَّهْ.</verse>
				<verse number="27">وْكِيفْ كَيْمُوتُو النَّاسْ مَرَّة وَحْدَة، وْمْنْ بَعْدْ غَيْجِي يُومْ الْحِسَابْ،</verse>
				<verse number="28">هَكَّا حْتَّى الْمَسِيحْ قَدّْمْ حْيَاتُه دْبِيحَة لْلَّهْ مَرَّة وَحْدَة بَاشْ يْمْحِي الدّْنُوبْ دْيَالْ بْزَّافْ دْ النَّاسْ، وْرَاهْ غَيْرْجَعْ مَرَّة خْرَى مَاشِي بَاشْ يْحَيّْدْ الدّْنُوبْ، وَلَكِنْ بَاشْ يْنَجِّي اللِّي كَيْتّْسْنَّاوْ الْمْجِي دْيَالُه.</verse>
			</chapter>
			<chapter number="10">
				<verse number="1">الْفَصْلْ الْعَاشْرْ الشّْرَعْ مَاشِي هُوَ الْخِيرْ الْحْقِيقِي، وَلَكِنْ هُوَ غِيرْ خْيَالْ دْيَالْ الْخِيرْ اللِّي غَيْجِي مْنْ بَعْدْ، هَادْشِّي عْلَاشْ عَمّْرُه مَا قْدَرْ يْرَدّْ النَّاسْ مْكْمُولِينْ بْالدّْبَايْحْ اللِّي دِيمَا كَيْقَدّْمُوهُمْ لْلَّهْ كُلّْ عَامْ.</verse>
				<verse number="2">وْكُونْ كَانُو الدّْنُوبْ كَيْتّْغَفْرُو بْالدّْبَايْحْ، كُونْ مَا بْقَاوْشْ النَّاسْ كَيْقَدّْمُوهُمْ عْلَاحْقَّاشْ وْلَّاوْ طَاهْرِينْ فْمَرَّة، وْكُونْ مَا بْقَاوْشْ كَيْحَسُّو بْالدّْنُوبْ فْضَمِيرْهُمْ.</verse>
				<verse number="3">وَلَكِنْ بْهَادْ الدّْبَايْحْ اللِّي كَيْتّْقَدّْمُو كُلّْ عَامْ كَانُو النَّاسْ غِيرْ كَيْتّْفَكّْرُو دْنُوبْهُمْ،</verse>
				<verse number="4">حِيتْ مَا يْمْكَنْشْ لْلدّْمْ دْيَالْ التِّيرَانْ وْالْعْتَارْسْ يْمْحِي الدّْنُوبْ.</verse>
				<verse number="5">عْلَى هَادْشِّي، ݣَالْ الْمَسِيحْ مْلِّي كَانْ جَايْ لْلدّْنْيَا: «نْتَ مَا بْغِيتِي لَا دْبِيحَة وَلَا تَقْدِمَة، وَلَكِنْ عْطِيتِينِي دَاتْ دْيَالْ بْنَادْمْ،</verse>
				<verse number="6">حِيتْ مَا كَتْفْرَحْشْ بْالدّْبَايْحْ اللِّي كَتّْحْرَقْ وْبْالدّْبَايْحْ اللِّي كَتّْقَدّْمْ عْلَى وْدّْ الدّْنُوبْ.</verse>
				<verse number="7">وْأَنَا ݣْلْتْ لِيكْ: هَانِي آ رْبِّي جِيتْ نْدِيرْ مُرَادْكْ كِمَا تّْكْتَبْ عْلِيَّ فْكْتَابْكْ».</verse>
				<verse number="8">رَاهْ الْمَسِيحْ ݣَالْ فْاللّْوّْلْ: «نْتَ مَا كَتْقْبَلْشْ وْمَا كَتْفْرَحْشْ بْالدّْبَايْحْ وْالتَّقْدِمَاتْ وْبْالدّْبَايْحْ اللِّي كَتّْحْرَقْ وْالدّْبَايْحْ اللِّي كَتّْقَدّْمْ عْلَى وْدّْ الدّْنُوبْ». وَاخَّا كَانُو النَّاسْ كَيْقَدّْمُوهَا عْلَى حْسَابْ الشّْرَعْ.</verse>
				<verse number="9">وْزَادْ ݣَالْ: «هَانِي جِيتْ بَاشْ نْدِيرْ مُرَادْكْ يَا اللَّهْ». وْبْهَادْ الْكْلَامْ لْغَى الدّْبَايْحْ اللّْوّْلِينْ وْبَدّْلْهُمْ بْالدّْبِيحَة التَّانْيَة.</verse>
				<verse number="10">وْعْلَى حْسَابْ مُرَادْ اللَّهْ قَدّْمْ يَسُوعْ الْمَسِيحْ الدَّاتْ دْيَالُه دْبِيحَة عْلَى وْدّْنَا مَرَّة وَحْدَة، وْهَكَّا وْلِّينَا مْقَدّْسِينْ.</verse>
				<verse number="11">كُلَّ نْهَارْ كَانْ كُلّْ وَاحْدْ مْنْ رْجَالْ الدِّينْ كَيْدِيرْ خْدَمْتُه، وْكَيْقَدّْمْ نَفْسْ الدّْبَايْحْ لْلَّهْ بْزَّافْ دْ الْمَرَّاتْ، وْعَمّْرْ هَادْ الدّْبَايْحْ مَا قَدْرُو يْمْحِيوْ الدّْنُوبْ.</verse>
				<verse number="12">وَلَكِنْ الْمَسِيحْ مْنْ بَعْدْمَا قَدّْمْ دْبِيحَة وَحْدَة لْلَّهْ عْلَى وْدّْ دْنُوبْنَا، ݣْلَسْ عْلَى لِيمْنْ دْيَالْ اللَّهْ عْلَى الدّْوَامْ،</verse>
				<verse number="13">وْدَابَا، كَيْتّْسَنَّى يْدِيرْ اللَّهْ عْدْيَانُه تَحْتْ رْجْلِيهْ.</verse>
				<verse number="14">حِيتْ بْدْبِيحَة وَحْدَة رَدّْ هَادُوكْ اللِّي قَدّْسْهُمْ اللَّهْ مْكْمُولِينْ عْلَى الدّْوَامْ.</verse>
				<verse number="15">وْحْتَّى الرُّوحْ الْقُدُسْ كَيْشْهَدْ لِينَا عْلَى هَادْ الْأُمُورْ، حِيتْ ݣَالْ مْنْ قْبَلْ:</verse>
				<verse number="16">«هَادَا هُوَ الْعَهْدْ اللِّي غَنْدِيرْ مْعَاهُمْ مْنْ بَعْدْ هَادْ لِيَّامْ، كَيْݣُولْ الرَّبّْ، رَاهْ غَنْدِيرْ الشّْرَعْ دْيَالِي فْقْلُوبْهُمْ، وْغَنْكَتْبُه فْعْقُولْهُمْ،</verse>
				<verse number="17">وْعَمّْرْنِي مَا غَنْعَاوْدْ نْتّْفَكّْرْ دْنُوبْهُمْ وْالْإِتْمْ دْيَالْهُمْ».</verse>
				<verse number="18">عْلَى هَادْشِّي، مْلِّي كَيْتّْغَفْرُو الدّْنُوبْ رَاهْ مَا كَنْحْتَاجُوشْ لْتَقْدِمَة خْرَى عْلَى وْدّْهُمْ.</verse>
				<verse number="19">وْهَادْشِّي عْلَاشْ آ الْخُوتْ، عَنْدْنَا التِّقَة بْلِّي نْقَدْرُو نْدَخْلُو لْلْمُوضْعْ الْمْقَدّْسْ بْزَّافْ بْالدّْمْ دْيَالْ يَسُوعْ.</verse>
				<verse number="20">رَاهْ حَلّْ لِينَا طْرِيقْ حَيَّة وْجْدِيدَة مْلِّي تّْشَرّْݣَاتْ الْخَامِيَّة دْيَالْ الْمُوضْعْ الْمْقَدّْسْ، اللِّي هِيَ الدَّاتْ دْيَالُه،</verse>
				<verse number="21">وْرَاهْ عَنْدْنَا رَئِيسْ رْجَالْ الدِّينْ هُوَ اللِّي مْسْؤُولْ عْلَى بِيتْ اللَّهْ.</verse>
				<verse number="22">عْلِيهَا خَاصّْنَا نْجِيوْ قُدَّامْ اللَّهْ بْقَلْبْ صَادْقْ، وْبْالتِّقَة الْكَامْلَة بْالْإِيمَانْ، وْقَلْبْنَا نْقِي مْنْ أَفْكَارْ الشَّرّْ، وْدَاتْنَا مْغْسُولَة بْالْمَا النّْقِي.</verse>
				<verse number="23">وْخَاصّْنَا نْتَبْتُو فْالرّْجَا اللِّي كَنْعْتَرْفُو بِيهْ، حِيتْ اللَّهْ أَمِينْ فْدَاكْشِّي اللِّي كَيْوْعَدْ بِيهْ.</verse>
				<verse number="24">وْخَاصّْنَا نْرَدُّو الْبَالْ لْبَعْضِيَّاتْنَا بَاشْ نْتّْشَجّْعُو عْلَى الْمْحَبَّة وْالْأَعْمَالْ الْمْزْيَانَة.</verse>
				<verse number="25">وْمَا نْغَيّْبُوشْ عْلَى الْإِجْتِمَاعَاتْ دْيَالْنَا كِيفْ وْلّْفُو شِي وْحْدِينْ يْدِيرُو، وَلَكِنْ خَاصّْنَا نْشَجّْعُو بْعْضِيَّاتْنَا بْزَّافْ، وْبْالْخُصُوصْ وْنْتُمَ كَتْشُوفُو بْاللِّي يُومْ الرَّبّْ غَادِي وْكَيْقَرّْبْ.</verse>
				<verse number="26">حِيتْ إِلَا دْنَبْنَا بْخَاطْرْنَا بَعْدْمَا عْرَفْنَا الْحَقّْ، رَاهْ مَا بْقَاتْ حْتَّى دْبِيحَة اللِّي غَتْغْفَرْ الدّْنُوبْ،</verse>
				<verse number="27">وْمَا بْقَى لِينَا غِيرْ نْتّْسْنَّاوْ بْالْخُوفْ يُومْ الْحِسَابْ وْالْعَافْيَة الْقْوِيَّة اللِّي غَتْحْرَقْ عْدْيَانْ اللَّهْ.</verse>
				<verse number="28">إِلَا شْهْدُو جُوجْ وْلَا تْلَاتَة دْيَالْ الشّْهُودْ ضْدّْ شِي وَاحْدْ مَا كَيْدِيرْشْ بْالشّْرَعْ دْ مُوسَى، رَاهْ كَيْتّْقْتَلْ بْلَا رَحْمَة.</verse>
				<verse number="29">إِيوَا شْحَالْ كَتْضَنُّو غَيْتّْعَاقْبْ هَادَاكْ اللِّي كَيْحْتَقْرْ وَلْدْ اللَّهْ، وْكَيْحْسَبْ الدّْمْ دْيَالْ الْعَهْدْ اللِّي قَدّْسُه مْنْجُوسْ، وْكَيْسَبّْ رُوحْ النِّعْمَة؟</verse>
				<verse number="30">رَاهْ حْنَا كَنْعَرْفُو شْكُونْ اللِّي ݣَالْ: «أَنَا اللِّي كَنّْتَقْمْ وْكَنْجَازِي كُلّْ وَاحْدْ». وْكَيْݣُولْ عَاوْتَانِي: «الرَّبّْ غَيْحَاكْمْ الشَّعْبْ دْيَالُه».</verse>
				<verse number="31">يَا وِيلْ هَادَاكْ اللِّي غَيْطِيحْ بِينْ يْدِّينْ اللَّهْ الْحَيّْ.</verse>
				<verse number="32">وَلَكِنْ تْفَكّْرُو لِيَّامْ اللِّي فَاتْتْ، رَاهْ فْدِيكْ لِيَّامْ مْنْ بَعْدْمَا نَوّْرْ عْلِيكُمْ اللَّهْ، كَافْحْتُو وْصْبَرْتُو بْزَّافْ عْلَى الْعْدَابْ.</verse>
				<verse number="33">مْنْ جِهَة رَاهْ شِي وْحْدِينْ سْبُّوكُمْ وْتّْعَدَّاوْ عْلِيكُمْ، وْمْنْ جِهَة خْرَى وْلِّيتُو مْشَارْكِينْ مْعَ هَادُوكْ اللِّي تْعَدَّاوْ عْلِيهُمْ بْحَالْكُمْ.</verse>
				<verse number="34">رَاكُمْ شَارْكْتُو الْمْسْجُونِينْ فْعْدَابْهُمْ، وْمْلِّي تّْخَادْ مْنّْكُمْ كُلّْ مَا كَتْمَلْكُو، صْبَرْتُو وْنْتُمَ فْرْحَانِينْ، حِيتْ كْنْتُو عَارْفِينْ بْلِّي كَتْمَلْكُو اللِّي هُوَ حْسَنْ وْدَايْمْ.</verse>
				<verse number="35">إِيوَا مَا تْضَيّْعُوشْ التِّقَة دْيَالْكُمْ، رَاكُمْ غَتَاخْدُو عْلِيهَا أَجْرْ كْبِيرْ.</verse>
				<verse number="36">حِيتْ نْتُمَ مْحْتَاجِينْ لْلصّْبَرْ، بَاشْ مْلِّي تْدِيرُو مُرَادْ اللَّهْ، غَادِي تَاخْدُو دَاكْشِّي اللِّي وَاعْدْكُمْ بِيهْ.</verse>
				<verse number="37">وْكِمَا مْكْتُوبْ فْكْتَابْ اللَّهْ: «مْنْ بَعْدْ وَقْتْ قْلِيلْ بْزَّافْ، غَيْجِي هَادَاكْ اللِّي جَايْ وْمَا غَادِيشْ يْتّْعَطّْلْ.</verse>
				<verse number="38">رَاهْ بْنَادْمْ اللِّي مْتَّاقِي اللَّهْ بْالْإِيمَانْ غَيْعِيشْ، وَلَكِنْ إِلَا رْجَعْ عْلَى إِيمَانُه مَا غَنْفْرَحْشْ بِيهْ».</verse>
				<verse number="39">أَمَّا حْنَا رَاهْ مَاشِي مْنْ هَادُوكْ اللِّي رْجْعُو عْلَى الْإِيمَانْ وْتّْهَلْكُو، وَلَكِنْ مْنْ هَادُوكْ اللِّي عَنْدْهُمْ الْإِيمَانْ بَاشْ يْحَافْضُو عْلَى نْفُوسْهُمْ.</verse>
			</chapter>
			<chapter number="11">
				<verse number="1">الْفَصْلْ حْضَاشْ الْإِيمَانْ هُوَ نْتِيقُو بْلِّي دَاكْشِّي اللِّي كَنْتّْرَجَّاوْهْ غَيْتّْحَقّْقْ، وْنْتْيِقّْنُو بْلِّي الْأُمُورْ اللِّي مَا كَتّْشَافْشْ كَايْنَة بْالصَّحْ.</verse>
				<verse number="2">رَاهْ بْسْبَابْ هَادْشِّي رْضَى اللَّهْ عْلَى النَّاسْ دْيَالْ زْمَانْ.</verse>
				<verse number="3">بْالْإِيمَانْ، كَنْعَرْفُو بْلِّي اللَّهْ خْلَقْ الدّْنْيَا بْكْلْمَة مْنُّه، وْهَكَّا رَاهْ الْأُمُورْ اللِّي كَنْشُوفُوهَا جَاتْ مْنْ الْأُمُورْ اللِّي مَا كَنْشُوفُوهَاشْ.</verse>
				<verse number="4">بْالْإِيمَانْ قَدّْمْ هَابِيلْ لْلَّهْ دْبِيحَة حْسَنْ مْنْ الْهْدِيَّة دْيَالْ قَايِينْ. وْبْالْإِيمَانْ قْبَلْ اللَّهْ التَّقْدِمَة دْيَالُه، وْشْهَدْ لِيهْ بْلِّي هُوَ مْتَّاقِي اللَّهْ. وْبْالْإِيمَانْ دْيَالُه، وَاخَّا مَاتْ رَاهْ هُوَ بَاقِي كَيْتّْكَلّْمْ.</verse>
				<verse number="5">بْالْإِيمَانْ، تّْرْفَعْ أَخْنُوخْ لْلسّْمَا بْلَا مَا يْمُوتْ وْمَا بْقَاشْ عْلَى الْأَرْضْ، عْلَاحْقَّاشْ اللَّهْ رْفْعُه لْعَنْدُه. وْقْبَلْ مَا يْتّْرْفَعْ لْلسّْمَا، تّْشْهَدْ لِيهْ بْلِّي هُوَ مْرْضِي عَنْدْ اللَّهْ.</verse>
				<verse number="6">وْبْلَا إِيمَانْ مَا يْمْكَنْشْ نْرْضِيوْ اللَّهْ، حِيتْ اللِّي بْغَا يْجِي لْعَنْدُه خَاصُّه يْآمْنْ بْلِّي هُوَ كَايْنْ وْكَيْجَازِي النَّاسْ اللِّي كَيْطْلْبُوهْ.</verse>
				<verse number="7">بْالْإِيمَانْ، دَارْ نُوحْ بْكْلَامْ اللَّهْ مْلِّي نَبّْهُه عْلَى الْأُمُورْ اللِّي غَتْوْقَعْ وْمَا كَتّْشَافْشْ، وْبْنَى السّْفِينَة بَاشْ يْنَجِّي عَائِلْتُه، وْبْهَادْشِّي حْكَمْ عْلَى الدّْنْيَا وْوْرَتْ التَّقْوَى اللِّي كَتّْعْطَى عْلَى حْسَابْ الْإِيمَانْ.</verse>
				<verse number="8">بْالْإِيمَانْ، سْمَعْ إِبْرَاهِيمْ لْلَّهْ مْلِّي عَيّْطْ عْلِيهْ، وْطَاعْ وْخْرَجْ لْلْأَرْضْ اللِّي وَاعْدُه بَاشْ يْوْرَتْهَا. خْرَجْ بْلَا مَا يْعْرَفْ فِينْ غَيْمْشِي.</verse>
				<verse number="9">بْالْإِيمَانْ، تّْغَرّْبْ فْالْأَرْضْ اللِّي وَاعْدُه بِيهَا اللَّهْ. وْسْكَنْ فْالْخْيَامْ مْعَ إِسْحَاقْ وْيَعْقُوبْ اللِّي وَارْتِينْ مْعَاهْ نَفْسْ الْوَعْدْ.</verse>
				<verse number="10">حِيتْ كَانْ إِبْرَاهِيمْ كَيْتّْسَنَّى الْمْدِينَة اللِّي عَنْدْهَا السَّاسْ، وْاللِّي اللَّهْ خَطّْطْ لِيهَا وْبْنَاهَا.</verse>
				<verse number="11">بْالْإِيمَانْ، سَارَة حْتَّى هِيَ عْطَاهَا اللَّهْ الْقُدْرَة بَاشْ تْوْلَدْ وَاخَّا كْبْرَاتْ فْالْعْمَرْ، حِيتْ آمْنَاتْ بْلِّي اللَّهْ أَمِينْ وْكَيْدِيرْ دَاكْشِّي اللِّي كَيْوْعَدْ بِيهْ.</verse>
				<verse number="12">عْلَى دَاكْشِّي، تّْوْلَدْ مْنْ رَاجْلْ وَاحْدْ اللِّي هُوَ إِبْرَاهِيمْ وْاللِّي كَانْ قْرِيبْ يْمُوتْ، شَعْبْ بْحَالْ نْجُومْ السّْمَا فْالْكْتْرَة دْيَالُه، وْبْحَالْ الرّْمْلَة دْ الْبْحَرْ اللِّي مَا يْمْكَنْشْ تّْحْسَبْ.</verse>
				<verse number="13">فْالْإِيمَانْ مَاتُو هَادْ النَّاسْ كُلّْهُمْ، بْلَا مَا يَاخْدُو دَاكْشِّي اللِّي وَاعْدْهُمْ بِيهْ اللَّهْ، وَلَكِنْ مْنْ بْعِيدْ شَافُو هَادْ الْأُمُورْ وْفْرْحُو بِيهَا، وْعْتَرْفُو بْلِّي هُمَ بْرَّانِيِّينْ وْضْيَافْ فْهَادْ الْأَرْضْ.</verse>
				<verse number="14">حِيتْ اللِّي كَيْݣُولُو بْحَالْ هَادْ الْكْلَامْ كَيْبَيّْنُو بْلِّي رَاهُمْ كَيْقَلّْبُو عْلَى أَرْضْ غَتْكُونْ هِيَ بْلَادْهُمْ.</verse>
				<verse number="15">وْكُونْ فَكّْرُو فْالْبْلَادْ اللِّي خَرْجُو مْنّْهَا، كُونْ كَانْتْ عَنْدْهُمْ الْوْجْبَة بَاشْ يْرْجْعُو لِيهَا.</verse>
				<verse number="16">وَلَكِنْ هُمَ كَانُو كَيْتّْرَجَّاوْ بْلَادْ حْسَنْ، الْبْلَادْ اللِّي كَايْنَة فْالسّْمَا. هَادْشِّي عْلَاشْ مَا حْشَمْشْ اللَّهْ بَاشْ يْتّْسَمَّى الْإِلَاهْ دْيَالْهُمْ، حِيتْ وَجّْدْ لِيهُمْ وَاحْدْ الْمْدِينَة.</verse>
				<verse number="17">بْالْإِيمَانْ، قَدّْمْ إِبْرَاهِيمْ وَلْدُه إِسْحَاقْ دْبِيحَة مْلِّي جَرّْبُه اللَّهْ. هَادَاكْ اللِّي قْبَلْ الْوَعْدْ دْيَالْ اللَّهْ قَدّْمْ وَلْدُه الْوْحِيدْ.</verse>
				<verse number="18">وَاخَّا ݣَالْ لِيهْ اللَّهْ: «رَاهْ بْإِسْحَاقْ غَتْكُونْ عَنْدْكْ التّْرِّيكَة».</verse>
				<verse number="19">وْآمْنْ إِبْرَاهِيمْ بْلِّي اللَّهْ قَادْرْ يْبْعَتْ الْمُوتَى، وْهَكَّا رْجّْعْ لِيهْ اللَّهْ وَلْدُه إِسْحَاقْ بْحَالْ إِلَا بَعْتُه مْنْ الْمُوتْ.</verse>
				<verse number="20">بْالْإِيمَانْ، بَارْكْ إِسْحَاقْ يَعْقُوبْ وْعِيسُو مْنْ جِهْةْ الْمُسْتَقْبَلْ دْيَالْهُمْ.</verse>
				<verse number="21">بْالْإِيمَانْ، مْلِّي قَرّْبْ يَعْقُوبْ يْمُوتْ بَارْكْ وْلَادْ يُوسْفْ بْجُوجْ، وْسْجَدْ لْلَّهْ وْهُوَ مْتَكِّي عْلَى عْكَّازُه.</verse>
				<verse number="22">بْالْإِيمَانْ، مْلِّي قَرّْبْ يُوسْفْ يْمُوتْ تّْكَلّْمْ عْلَى النّْهَارْ اللِّي غَيْخْرُجْ فِيهْ شَعْبْ إِسْرَائِيلْ مْنْ مِصْرْ وْوْصَّى بَاشْ يَاخْدُو مْعَاهُمْ الْعْضَامْ دْيَالُه.</verse>
				<verse number="23">بْالْإِيمَانْ، بَعْدْمَا تّْوْلَدْ مُوسَى، خْبَّاوْهْ وَالِدِيهْ مُدَّةْ تْلْتْ شْهُورْ، حِيتْ شَافُو بْلِّي هُوَ وَلْدْ زْوِينْ وْمَا خَافُوشْ مْنْ الْأَمْرْ دْيَالْ الْمَلِكْ.</verse>
				<verse number="24">بْالْإِيمَانْ، مْلِّي كْبَرْ مُوسَى مَا قْبَلْشْ يْعَيْطُو لِيهْ النَّاسْ وَلْدْ بَنْتْ فِرْعَوْنْ،</verse>
				<verse number="25">وْفَضّْلْ بَاشْ يْتّْعَدّْبْ مْعَ شَعْبْ اللَّهْ فْعُوضْ مَا يْتّْمَتّْعْ وَقْتْ قْلِيلْ بْالدَّنْبْ.</verse>
				<verse number="26">وْحْسَبْ الْعْدَابْ اللِّي غَيْقَاسِيهْ الْمَسِيحْ كَنْزْ عْظِيمْ كْبَرْ مْنْ كْنُوزْ مِصْرْ، حِيتْ عِينِيهْ كَانُو عْلَى الْجَائِزَة.</verse>
				<verse number="27">بْالْإِيمَانْ، سْمَحْ مُوسَى فْأَرْضْ مِصْرْ بْلَا مَا يْخَافْ مْنْ الْغَضَبْ دْيَالْ الْمَلِكْ، وْبْقَى تَابْتْ فْالرَّأْيْ دْيَالُه بْحَالْ إِلَا كَانْ كَيْشُوفْ اللَّهْ اللِّي مَا كَيْتّْشَافْشْ.</verse>
				<verse number="28">بْالْإِيمَانْ، دَارْ عِيدْ الْفِصْحْ وْرَشّْ الدّْمْ بَاشْ مَا يْمَسّْشْ مَلَاكْ الْمُوتْ حْتَّى بْكَرْ مْنْ شَعْبْ إِسْرَائِيلْ.</verse>
				<verse number="29">بْالْإِيمَانْ، قْطَعْ الشَّعْبْ الْبْحَرْ الْأَحْمَرْ بْحَالْ الْأَرْضْ الْيَابْسَة، وَلَكِنْ مْلِّي بْغَاوْ الْمِصْرِيِّينْ يْقْطْعُوهْ غَرْقُو.</verse>
				<verse number="30">بْالْإِيمَانْ، طَاحُو أَسْوَارْ أَرِيحَا بَعْدْمَا ضَارْ عْلِيهُمْ الشَّعْبْ مُدَّةْ سْبَعْ يَّامْ.</verse>
				<verse number="31">بْالْإِيمَانْ، رَاحَابْ اللِّي كَتْفْسَدْ مَا تّْهَلْكَاتْشْ مْعَ عْدْيَانْ اللَّهْ، حِيتْ رَحّْبَاتْ بْهَادُوكْ اللِّي جَاوْ بَاشْ يْدِّيوْ الْخْبَارْ لْشَعْبْ إِسْرَائِيلْ.</verse>
				<verse number="32">إِيوَا آشْ يْمْكَنْ نْݣُولْ كْتَرْ مْنْ هَادْشِّي؟ رَاهْ مَا عَنْدِيشْ الْوَقْتْ بَاشْ نْتّْكَلّْمْ عْلَى جِدْعُونْ، وْبَارَاقْ، وْشَمْشُونْ، وْيَفْتَاحْ، وْدَاوُدْ، وْصَمُوئِيلْ، وْالْأَنْبِيَا.</verse>
				<verse number="33">بْالْإِيمَانْ، رَاهُمْ غْلْبُو الْمَمْلَكَاتْ، وْحْكْمُو بْالْحَقّْ، وْخْدَاوْ دَاكْشِّي اللِّي وَاعْدْهُمْ بِيهْ اللَّهْ، وْسْدُّو فَّامْ السّْبُوعَ،</verse>
				<verse number="34">وْطْفَاوْ الْعَافْيَة الْقْوِيَّة، وْنْجَاوْ مْنْ الْمُوتْ فْالْحَرْبْ، كَانُو ضْعَافْ وْوْلَّاوْ قْوِيِّينْ، وْوْلَّاوْ شْدَادْ فْالْحَرْبْ، وْغْلْبُو بْزَّافْ دْيَالْ الْعَسْكَرْ الْبْرَّانِيِّينْ.</verse>
				<verse number="35">شِي عْيَالَاتْ رْجْعُو لِيهُمْ الْمُوتَى دْيَالْهُمْ مْنْ بَعْدْمَا تّْبَعْتُو مْنْ الْمُوتْ. وَلَكِنْ وْحْدِينْ خْرِينْ تّْعَدّْبُو وْرْفْضُو يْنْجَاوْ حِيتْ بْغَاوْ يْتّْبَعْتُو مْنْ الْمُوتْ وْتْكُونْ عَنْدْهُمْ الْحَيَاةْ الْمْزْيَانَة.</verse>
				<verse number="36">وْوْحْدِينْ خْرِينْ تّْضَلْمُو، وْتّْضْرْبُو، وْتّْرْمَاوْ فْالْحَبْسْ وْهُمَ مْكَتّْفِينْ بْالسّْنَاسْلْ.</verse>
				<verse number="37">وْمَاتُو مْرْجُومِينْ، وْتّْقَطّْعُو عْلَى جُوجْ طْرَافْ بْالْمْنْشَارْ، وْتّْقْتْلُو بْالسِّيفْ، وْمْنّْهُمْ اللِّي كَانُو دَايْعِينْ فْكُلّْ بْلَاصَة وْهُمَ لَابْسِينْ جْلُودْ الْغْنَمْ وْالْمَاعْزْ، وْمَا كَانْشْ عَنْدْهُمْ بَاشْ يْعِيشُو، وْكَانُو مْقْهُورِينْ وْمْضْلُومِينْ.</verse>
				<verse number="38">هَادْ النَّاسْ مَا كَتْسْتَاهْلْهُمْشْ الدّْنْيَا. كَانُو مُّوضّْرِينْ فْالصَّحْرَا وْالجّْبَالْ وْفْالْغِيرَانْ وْالْحْفَارِي.</verse>
				<verse number="39">ݣَاعْ هَادْ النَّاسْ كَانْ مْشْهُودْ لِيهُمْ بْإِيمَانْهُمْ، وْوَاخَّا هَكَّاكْ مَا خْدَاوْشْ الْوَعْدْ اللِّي وَاعْدْهُمْ بِيهْ اللَّهْ.</verse>
				<verse number="40">حِيتْ مْنْ قْبَلْ وَجّْدْ لِينَا اللَّهْ الْحَاجَة الْمْخَيّْرَة، وْمَا بْغَاهُمْشْ يْكُونُو مْكْمُولِينْ بْلَا بِينَا.</verse>
			</chapter>
			<chapter number="12">
				<verse number="1">الْفَصْلْ طْنَاشْ وْهَكَّا، رَاهْ ݣَاعْ هَادْ النَّاسْ اللِّي كَيْشَهْدُو بْالْإِيمَانْ ضَايْرِينْ بِينَا بْحَالْ السّْحَابَة، دَاكْشِّي عْلَاشْ خَاصّْنَا نْتّْفَكُّو مْنْ ݣَاعْ الْأُمُورْ اللِّي مَا كَتْخَلِّينَاشْ نْزِيدُو لْلْقُدَّامْ وْمْنْ الدّْنُوبْ اللِّي كَنْطِيحُو فِيهُمْ، وْنْكَافْحُو بْكُلّْ جَهْدْنَا فْالسِّبَاقْ اللِّي قُدَّامْنَا.</verse>
				<verse number="2">وْخَاصّْنَا نْخَلِّيوْ عِينِينَا عْلَى يَسُوعْ اللِّي هُوَ رَئِيسْ الْإِيمَانْ وْبِيهْ إِيمَانْنَا مْكْمُولْ، عْلَاحْقَّاشْ بْسْبَابْ الْفَرْحَة اللِّي كَتّْسْنَّاهْ، تْحَمّْلْ الْمُوتْ عْلَى الصّْلِيبْ بْلَا مَا يْفَكّْرْ فْاللَّعْنَة، وْݣْلَسْ عْلَى لِيمْنْ دْيَالْ عَرْشْ اللَّهْ.</verse>
				<verse number="3">إِيوَا فَكّْرُو فْهَادَاكْ اللِّي تْحَمّْلْ الْعْدَابْ دْيَالْ الْمُدْنِبِينْ اللِّي كَانُو ضْدُّه، وْهَادْشِّي بَاشْ مَا تْعْيَاوْشْ وْمَا تْفَشْلُوشْ.</verse>
				<verse number="4">رَاكُمْ كَتّْحَارْبُو ضْدّْ الدّْنُوبْ، وَلَكِنْ مَازَالْ مَا قَاوْمْتُوشْ حْتَّى لْلْمُوتْ.</verse>
				<verse number="5">وَاشْ نْسِيتُو الْكْلَامْ اللِّي كَيْشَجّْعْ وْاللِّي بِيهْ كَيْتّْكَلّْمْ مْعَاكُمْ اللَّهْ بْحَالْ وْلَادُه: «آ وْلْدِي، مَا تْحْتَقْرْشْ التَّرْبِيَّة دْيَالْ الرَّبّْ، وْمَا تْفْشَلْشْ إِلَا خَاصْمْ عْلِيكْ.</verse>
				<verse number="6">حِيتْ اللِّي كَيْبْغِيهْ الرَّبّْ كَيْرَبِّيهْ، وْكَيْضْرَبْ ݣَاعْ وْلَادُه اللِّي كَيْقْبَلْهُمْ».</verse>
				<verse number="7">إِيوَا صْبْرُو مْلِّي يْكُونْ الرَّبّْ كَيْرَبِّيكُمْ، رَاهْ كَيْتّْصَرّْفْ مْعَاكُمْ بْحَالْ الْبُو مْعَ وْلَادُه. وَاشْ كَايْنْ شِي وَلْدْ مَا كَيْرَبِّيهْشْ بَّاهْ؟</verse>
				<verse number="8">وَلَكِنْ إِلَا مَا كْنْتُوشْ مْرَبّْيِينْ بْحَالْ وْلَادُه لْخْرِينْ، هَادْشِّي كَيْعْنِي بْلِّي نْتُمَ مَاشِي وْلَادْ شَرْعِيِّينْ.</verse>
				<verse number="9">رَاهْ كَانُو عَنْدْنَا بَّاوَاتْنَا اللِّي وْلْدُونَا، وْرْبَّاوْنَا وْكْنَّا كَنْحْتَرْمُوهُمْ، إِيوَا كِيفَاشْ مَا غَنْخَضْعُوشْ لْلْآبْ اللِّي فْالسّْمَا بَاشْ تْكُونْ عَنْدْنَا الْحَيَاةْ؟</verse>
				<verse number="10">حِيتْ وَالِدِينَا رْبَّاوْنَا يَّامَاتْ قْلَالْ عْلَى حْسَابْ دَاكْشِّي اللِّي بَانْ لِيهُمْ مْزْيَانْ، وَلَكِنْ اللَّهْ كَيْرَبِّينَا عْلَى وْدّْ الْمْنْفَعَة دْيَالْنَا بَاشْ نْكُونُو مْقَدّْسِينْ بْحَالُه.</verse>
				<verse number="11">كُلّْ تَرْبِيَّة فْاللّْوّْلْ كَتْقَلّْقْ، وْمَا كَتْبَانْشْ بْاللِّي هِيَ شِي حَاجَة اللِّي كَتْفَرّْحْ، وَلَكِنْ مْنْ بَعْدْ رَاهَا كَتْعْطِي الْغْلَّة دْ الْهْنَا وْالتَّقْوَى فْهَادُوكْ اللِّي تّْرَبَّاوْ.</verse>
				<verse number="12">إِيوَا قْوِّيوْ يْدِّيكُمْ الْمْرْخِيِّينْ وْرْكَابِيكُمْ الْفَاشْلِينْ.</verse>
				<verse number="13">وْوَجّْدُو طْرِيقْ مْقَادَّة لْرْجْلِيكُمْ، بَاشْ الرّْجْلِينْ الْعَرْجِينْ مَا يْعْوَاجُوشْ وَلَكِنْ يْتّْشَافَاوْ.</verse>
				<verse number="14">عِيشُو فْالْهْنَا مْعَ ݣَاعْ النَّاسْ، وْفْالْقَدَاسَة اللِّي بْلَا بِيهَا حْتَّى وَاحْدْ مَا يْقْدَرْ يْشُوفْ الرَّبّْ.</verse>
				<verse number="15">رْدُّو الْبَالْ بَاشْ حْتَّى وَاحْدْ مْنّْكُمْ مَا يْتّْحْرَمْ مْنْ النِّعْمَة دْ اللَّهْ، وْمَا تْخَلِّيوْ حْتَّى جْدَرْ دْيَالْ الْحْقَدْ يْكْبَرْ بِينَاتْكُمْ وْيْشَوّْشْ عْلِيكُمْ، وْيْنَجّْسْ بْزَّافْ مْنّْكُمْ.</verse>
				<verse number="16">وْرَدُّو بَالْكُمْ لَيْكُونْ شِي وَاحْدْ مْنّْكُمْ كَيْفْسَدْ وْلَا مَا كَيْحْتَرْمْشْ اللَّهْ، بْحَالْ عِيسُو اللِّي بَاعْ حَقُّه حِيتْ هُوَ الْبْكَرْ عْلَى وْدّْ مَاكْلَة وَحْدَة.</verse>
				<verse number="17">وْنْتُمَ كَتْعَرْفُو أَشْنُو وْقَعْ مْنْ بَعْدْ هَادْشِّي، مْلِّي بْغَا يْوْرَتْ الْبَرَكَة مَا تّْقْبَلْشْ، حِيتْ مَا لْقَاشْ كِيفَاشْ يْدِيرْ بَاشْ يْتُوبْ وَاخَّا طْلَبْهَا بْالدّْمُوعْ.</verse>
				<verse number="18">وْرَاكُمْ مَا جِيتُوشْ لْشِي جْبَلْ مُمْكِنْ يْتّْمَسّْ، فِيهْ الْعَافْيَة شَاعْلَة وْالضّْلَامْ وْالضّْبَابَة وْالْعْجَاجْ،</verse>
				<verse number="19">وْالصُّوتْ دْ الْبُوقْ وْالصّْدَاعْ دْ الْهَضْرَة، وْݣَاعْ هَادُوكْ اللِّي سْمْعُوهْ طْلْبُو بَاشْ مَا يْزِيدُو يْسَمْعُو حْتَّى كْلْمَة،</verse>
				<verse number="20">حِيتْ مَا قَدْرُوشْ يْتّْحَمّْلُو الْأَمْرْ اللِّي تّْعْطَاهُمْ، وْاللِّي كَيْݣُولْ: «وَاخَّا تْكُونْ بْهِيمَة هِيَ اللِّي كَتْمَسّْ الجّْبَلْ، خَاصّْهَا تّْرْجَمْ حْتَّى لْلْمُوتْ».</verse>
				<verse number="21">دَاكْشِّي كَانْ كَيْخْلَعْ بْزَّافْ وْخْلَّا مُوسَى يْتّْكَلّْمْ وْيْݣُولْ: «رَانِي خَايْفْ بْزَّافْ وْكَنْتْرَعّْدْ».</verse>
				<verse number="22">وَلَكِنْ رَاكُمْ جِيتُو لْجْبَلْ صِهْيَوْنْ، لْمْدِينْةْ اللَّهْ الْحَيّْ اللِّي هِيَ أُورْشَلِيمْ دْيَالْ السّْمَا، وْاللِّي فِيهَا الْآلَافْ دْيَالْ الْمَلَايْكَة دَايْرِينْ حَفْلَة.</verse>
				<verse number="23">وْجِيتُو لْلْكْنِيسَة دْيَالْ الْوْلَادْ الْبْكْرِيِّينْ وْاللِّي سْمِيَّاتْهُمْ مْكْتُوبِينْ فْالسَّمَاوَاتْ. جِيتُو لْعَنْدْ اللَّهْ اللِّي كَيْحْكَمْ عْلَى كُلّْشِي، وْلْلرُّوحْ دْ النَّاسْ اللِّي مْتَّاقْيِينْ اللَّهْ وْرَدّْهُمْ مْكْمُولِينْ.</verse>
				<verse number="24">وْجِيتُو لْعَنْدْ يَسُوعْ الْوَسِيطْ دْيَالْ الْعَهْدْ الجّْدِيدْ، وْلْلدّْمْ دْيَالُه الْمْرْشُوشْ اللِّي كَيْتّْكَلّْمْ بْكْلَامْ حْسَنْ مْنْ دْمّْ هَابِيلْ.</verse>
				<verse number="25">إِيوَا رْدُّو الْبَالْ لَتْوَلِّيوْ مَا قَابْلِينْشْ تْسَمْعُو لْهَادَاكْ اللِّي كَيْتّْكَلّْمْ مْعَاكُمْ، حِيتْ إِلَا هَادُوكْ اللِّي مَا قْبْلُوشْ يْسَمْعُو لْهَادَاكْ اللِّي تّْكَلّْمْ مْعَاهُمْ فْالْأَرْضْ مَا نْجَاوْشْ مْنْ الْعِقَابْ، كِيفَاشْ غَنّْجَاوْ حْنَا إِلَا مَا قْبَلْنَاشْ نْسَمْعُو لْهَادَاكْ اللِّي كَيْتّْكَلّْمْ مْعَانَا مْنْ السَّمَاوَاتْ!</verse>
				<verse number="26">هَادَاكْ اللِّي صُوتُه زَلْزْلْ الْأَرْضْ فْهَادَاكْ الْوَقْتْ، وَلَكِنْ دَابَا رَاهْ وَاعْدْ وْݣَالْ: «رَانِي مَرَّة خْرَى غَنْزَلْزَلْ مَاشِي غِيرْ الْأَرْضْ وَلَكِنْ حْتَّى السّْمَا».</verse>
				<verse number="27">وْمْلِّي ݣَالْ: «مَرَّة خْرَى»، رَاهْ كَيْعْنِي بْلِّي غَيْحَيّْدْ ݣَاعْ الْمْخْلُوقَاتْ اللِّي مَا تَابْتَاشْ بَاشْ تْبْقَى غِيرْ اللِّي تَابْتَة.</verse>
				<verse number="28">عْلَى هَادْشِّي، حِيتْ وْلَّاتْ عَنْدْنَا مَمْلَكَة تَابْتَة وْمَا كَتّْزَعْزَعْشْ، خَاصّْنَا نْشَكْرُو اللَّهْ وْنْعَبْدُوهْ كِيفْ كَيْلِيقْ بِيهْ وْنْحْتَرْمُوهْ وْنْخَافُوهْ.</verse>
				<verse number="29">حِيتْ إِلَاهْنَا بْحَالْ الْعَافْيَة اللِّي كَتَاكُلْ.</verse>
			</chapter>
			<chapter number="13">
				<verse number="1">الْفَصْلْ تْلْطَاشْ خَلِّيوْ مْحَبّْتْكُمْ لْلْخُوتْ تْزِيدْ.</verse>
				<verse number="2">وْمَا تْنْسَاوْشْ تْكُونُو مْضْيَافِينْ، حِيتْ شِي نَاسْ دَارُو هَادْشِّي وْضَايْفُو مَلَايْكَة بْلَا مَا يْعَرْفُو.</verse>
				<verse number="3">تّْفَكّْرُو الْمْسْجُونِينْ بْحَالْ إِلَا كْنْتُو مْسْجُونِينْ مْعَاهُمْ، وْتّْفَكّْرُو اللِّي كَيْتّْعَدّْبُو بْحَالْ إِلَا نْتُمَ نِيتْ اللِّي كَتّْعَدّْبُو فْالدَّاتْ.</verse>
				<verse number="4">خَاصّْ كُلّْ وَاحْدْ فِيكُمْ يْحْتَرْمْ الزّْوَاجْ، وْتْكُونْ الْعَلَاقَة مَا بِينْ الرَّاجْلْ وْمْرَاتُه نْقِيَّة، حِيتْ اللَّهْ غَيْعَاقْبْ اللِّي كَيْزْنِيوْ وْاللِّي كَيْفَسْدُو.</verse>
				<verse number="5">وْمَا تْخَلِّيوْشْ مْحَبّْتْكُمْ لْلْفْلُوسْ تْأَتّْرْ عْلَى حْيَاتْكُمْ، وْقْنْعُو بْدَاكْشِّي اللِّي عَنْدْكُمْ، حِيتْ اللَّهْ كَيْݣُولْ: «عَمّْرْنِي مَا غَنْخَلِّيكْ وَلَا غَنْسْمَحْ فِيكْ».</verse>
				<verse number="6">دَاكْشِّي عْلَاشْ كَنْݣُولُو وْحْنَا تَايْقِينْ فْنْفُوسْنَا: «الرَّبّْ هُوَ اللِّي كَيْعَاوْنِّي وْمَا غَادِيشْ نْخَافْ. آشْ غَيْدِيرْ لِيَّ بْنَادْمْ؟».</verse>
				<verse number="7">تْفَكّْرُو الْمْسْؤُولِينْ دْيَالْكُمْ اللِّي خَبّْرُوكُمْ بْكْلَامْ اللَّهْ، وْشُوفُو مْزْيَانْ كِيفَاشْ كْمْلَاتْ حْيَاتْهُمْ، كُونُو بْحَالْهُمْ فْالْإِيمَانْ.</verse>
				<verse number="8">يَسُوعْ الْمَسِيحْ رَاهْ هُوَ هُوَ، الْبَارْحْ وْالْيُومْ وْعْلَى الدّْوَامْ.</verse>
				<verse number="9">مَا تْخَلِّيوْشْ التَّعَالِيمْ الْمْتْنَوّْعَة وْالْغْرِيبَة تْجَرّْكُمْ، حِيتْ مْزْيَانْ يْكُونْ الْقَلْبْ تَابْتْ بْالنِّعْمَة مَاشِي بْالْمَاكْلَة اللِّي مَا نْفْعَاتْشْ هَادُوكْ اللِّي دَارُو بِيهَا.</verse>
				<verse number="10">حْنَا عَنْدْنَا مَدْبَحْ، وْاللِّي كَيْخَدْمُو فْالسُّكْنَى الْمْقَدّْسَة مَا عَنْدْهُمْشْ الْحَقّْ يَاكْلُو مْنُّه.</verse>
				<verse number="11">وْرَاهْ رَئِيسْ رْجَالْ الدِّينْ كَانْ كَيَاخُدْ الدّْمْ دْيَالْ الْحَيَوَانَاتْ وْكَيْدْخَلْ بِيهْ لْلْمُوضْعْ الْمْقَدّْسْ بْزَّافْ، وْكَيْقَدّْمُه لْلَّهْ عْلَى وْدّْ الدّْنُوبْ، وْكَيْحْرَقْ الدّْبَايْحْ عْلَى بْرَّا دْ الْخْيَامْ.</verse>
				<verse number="12">هَادْشِّي عْلَاشْ، حْتَّى يَسُوعْ مَاتْ عْلَى بْرَّا دْيَالْ بَابْ أُورْشَلِيمْ بَاشْ بْالدّْمْ دْيَالُه يْقَدّْسْ الشَّعْبْ.</verse>
				<verse number="13">إِيوَا خَاصّْنَا نْخَرْجُو لْعَنْدُه عْلَى بْرَّا دْ الْخْيَامْ وْحْنَا هَازِّينْ اللَّعْنَة دْيَالُه.</verse>
				<verse number="14">حِيتْ فْهَادْ الدّْنْيَا كَنْسَكْنُو فْمْدِينَة مَا دَايْمَاشْ، وَلَكِنْ كَنْقَلّْبُو عْلَى الْمْدِينَة اللِّي دَايْمَة.</verse>
				<verse number="15">عْلِيهَا خَاصّْنَا بْيَسُوعْ نْقَدّْمُو لْلَّهْ فْكُلّْ وَقْتْ الدّْبِيحَة دْيَالْ التَّسْبِيحْ، اللِّي هِيَ الْغْلَّة دْيَالْ الشّْفَايْفْ اللِّي كَيْعْتَرْفُو بْإِسْمْ الرَّبّْ.</verse>
				<verse number="16">وَلَكِنْ مَا تْنْسَاوْشْ تْدِيرُو الْخِيرْ، وْتْشَرْكُو مْعَ النَّاسْ دَاكْشِّي اللِّي عَنْدْكُمْ، حِيتْ بْحَالْ هَادْ الدّْبَايْحْ هُمَ اللِّي كَيْفَرّْحُو اللَّهْ.</verse>
				<verse number="17">طِيعُو الْمْسْؤُولِينْ دْيَالْكُمْ وْدِيرُو بْكْلَامْهُمْ، حِيتْ كَيْرَدُّو لِيكُمْ الْبَالْ بْحَالْ إِلَا غَيْتّْحَاسْبُو عْلَى هَادْشِّي، بَاشْ يْدِيرُو خْدَمْتْهُمْ بْالْفَرْحَة مَاشِي بْالجّْمِيلْ حِيتْ هَادْشِّي مَا عَنْدْكُمْ فِيهْ رْبَحْ.</verse>
				<verse number="18">صْلِّيوْ مْنْ جِهْتْنَا، حِيتْ حْنَا مْتْيِقّْنِينْ بْلِّي ضَمِيرْنَا نْقِي، وْكَنْبْغِيوْ نْتّْعَامْلُو مْزْيَانْ فْكُلّْشِي.</verse>
				<verse number="19">وْكَنْطْلَبْ مْنّْكُمْ بْالْخُصُوصْ، تْصَلِّيوْ مْنْ جِهْتِي بَاشْ يْرَدّْنِي اللَّهْ دْغْيَا لْعَنْدْكُمْ.</verse>
				<verse number="20">وْكَنْطْلَبْ مْنْ اللَّهْ اللِّي كَيْعْطِي الْهْنَا، وْاللِّي بْعَتْ مْنْ الْمُوتْ رَبّْنَا يَسُوعْ الرَّاعِي الْكْبِيرْ دْيَالْ الْخْرْفَانْ بْدْمّْ الْعَهْدْ الدَّايْمْ،</verse>
				<verse number="21">بَاشْ يْخَلِّيكُمْ قَادْرِينْ تْدِيرُو كُلّْ حَاجَة مْزْيَانَة، وْتْدِيرُو مُرَادُه، وْيْدِيرْ فِينَا دَاكْشِّي اللِّي كَيْرْضِيهْ بْيَسُوعْ الْمَسِيحْ اللِّي لِيهْ الْعَزّْ دِيمَا وْعْلَى الدّْوَامْ. آمِينْ.</verse>
				<verse number="22">وْكَنْطْلَبْ مْنّْكُمْ آ الْخُوتْ بَاشْ تْقْبْلُو بْالصّْبَرْ كْلَامْ التَّشْجِيعْ اللِّي كْتَبْتُه لِيكُمْ فْهَادْ الرِّسَالَة، حِيتْ رَاهْ هُوَ كْلَامْ قْلِيلْ.</verse>
				<verse number="23">وْكَنْعْلَمْكُمْ بْلِّي خُونَا تِيمُوتَاوُسْ خْرَجْ مْنْ الْحَبْسْ، وْإِلَا جَا عَنْدِي دْغْيَا غَادِي نْجِي مْعَاهْ بَاشْ نْشُوفْكُمْ.</verse>
				<verse number="24">سَلّْمُو عْلَى ݣَاعْ الْمْسْؤُولِينْ دْيَاوْلْكُمْ وْعْلَى ݣَاعْ الْمُومْنِينْ الْمْقَدّْسِينْ. كَيْسَلّْمُو عْلِيكُمْ الْخُوتْ اللِّي فْإِيطَالِيَا.</verse>
				<verse number="25">وْالنِّعْمَة دْيَالْ اللَّهْ تْكُونْ مْعَاكُمْ كُلّْكُمْ.</verse>
			</chapter>
		</book>
		<book number="59">
			<chapter number="1">
				<verse number="1">الْفَصْلْ اللّْوّْلْ مْنْ يَعْقُوبْ، الْعَبْدْ دْيَالْ اللَّهْ وْالرَّبّْ يَسُوعْ الْمَسِيحْ، كَنْسَلّْمْ عْلَى الْقْبَايْلْ الطّْنَاشْ اللِّي مْشَتّْتِينْ.</verse>
				<verse number="2">فْرْحُو مْنْ كُلّْ قَلْبْكُمْ آ خُوتِي مْلِّي تْكُونُو كَتْدُوزُو فْݣَاعْ الْمْحَايْنْ،</verse>
				<verse number="3">وْرَاكُمْ عَارْفِينْ بْلِّي وَقْتْمَا تْجَرّْبْتُو فْإِيمَانْكُمْ كَيْوَلِّي عَنْدْكُمْ الصّْبَرْ.</verse>
				<verse number="4">إِيوَا خَلِّيوْ صْبَرْكُمْ يْكْمَلْ، بَاشْ تْكُونُو مْكْمُولِينْ وْمَا نَاقْصِينْ فْحْتَّى حَاجَة.</verse>
				<verse number="5">وَلَكِنْ إِلَا كَانْ شِي وَاحْدْ مْنّْكُمْ نَاقْصَاهْ الْحْكْمَة، خَاصُّه يْطْلَبْهَا مْنْ اللَّهْ اللِّي كَيْعْطِي لْكُلّْ وَاحْدْ بْالسّْخَاوَة بْلَا مَا يْلُومْ حَدّْ، وْهُوَ غَيْعْطِيهَا لِيهْ.</verse>
				<verse number="6">وَلَكِنْ خَاصُّه يْطْلَبْهَا بْالْإِيمَانْ بْلَا مَا يْشَكّْ، حِيتْ الْمْشْكَاكْ كَيْشْبَهْ لْلْمُوجَة دْ الْبْحَرْ اللِّي كَتّْهَزّْهَا الرِّيحْ وْكَتْقْلَبْهَا.</verse>
				<verse number="7">بْحَالْ هَادَا، بْلَا مَا يْفَكّْرْ يَاخُدْ شِي حَاجَة مْنْ عَنْدْ الرَّبّْ.</verse>
				<verse number="8">حِيتْ بْنَادْمْ اللِّي عَنْدُه جُوجْ دْ الْأَرَاءْ مَا كَيْبْقَاشْ تَابْتْ فْطْرْقَانُه.</verse>
				<verse number="9">خَاصّْ الْخُو الْمُومْنْ الْفَقِيرْ يْفْتَخْرْ حِيتْ اللَّهْ رْفَعْ مْنْ شَانُه.</verse>
				<verse number="10">وْاللِّي لَبَاسْ عْلِيهْ خَاصُّه يْفْتَخْرْ حِيتْ اللَّهْ رْدُّه مْتْوَاضْعْ، عْلَاحْقَّاشْ هُوَ بْحَالْ نُوَّارْ الرّْبِيعْ اللِّي مَا كَيْدُومْشْ.</verse>
				<verse number="11">حِيتْ مْلِّي كَتْشْرَقْ الشّْمْسْ الْحَارَّة، كَتْيَبّْسْ الرّْبِيعْ، وْكَيْطِيحْ النُّوَّارْ دْيَالُه وْكَيْفْنَى زِينُه. هَكَّا حْتَّى اللِّي لَبَاسْ عْلِيهْ غَيْدْبَالْ وْهُوَ مْشْغُولْ فْحْيَاتُه.</verse>
				<verse number="12">سْعْدَاتْ اللِّي كَيْصْبَرْ فْالتَّجْرِبَة، عْلَاحْقَّاشْ مْلِّي يْخْرُجْ مْنّْهَا غَيَاخُدْ تَاجْ الْحَيَاةْ اللِّي وَاعْدْ بِيهْ الرَّبّْ هَادُوكْ اللِّي كَيْبْغِيوْهْ.</verse>
				<verse number="13">إِلَا شِي وَاحْدْ كَيْتّْجَرّْبْ، مَا خَاصُّوشْ يْݣُولْ: «رَاهْ اللَّهْ كَيْجَرّْبْنِي»، حِيتْ اللَّهْ مَا كَيْتّْجَرّْبْشْ بْالشَّرّْ، وْهُوَ مَا كَيْجَرّْبْ حَدّْ.</verse>
				<verse number="14">وَلَكِنْ رَاهْ كُلّْ وَاحْدْ كَيْتّْجَرّْبْ مْلِّي كَيْتّْغَرْ وْكَيْمْشِي وْرَا الشَّهْوَة دْيَالُه.</verse>
				<verse number="15">وْالشَّهْوَة إِلَا حْمْلَاتْ كَتْوْلَدْ الدّْنُوبْ، وْالدّْنُوبْ إِلَا كْبْرُو كَيْدِّيوْ لْلْمُوتْ.</verse>
				<verse number="16">مَا تّْخَدْعُوشْ آ خُوتِي الْعْزَازْ.</verse>
				<verse number="17">كُلّْ هْدِيَّة مْزْيَانَة وْكُلّْ مَوْهِبَة مْكْمُولَة رَاهَا مْنْ الْفُوقْ، جَايَّانَا مْنْ عَنْدْ الْآبْ دْيَالْ النُّورْ، اللِّي مَا كَيْتّْبَدّْلْشْ وْمَا كَيْدِيرْشْ الْخْيَالْ مْلِّي كَيْتّْحَرّْكْ.</verse>
				<verse number="18">بْالْمُرَادْ دْيَالُه وْلَدْنَا بْكْلْمَةْ الْحَقّْ بَاشْ نْكُونُو الْغْلَّة اللّْوّْلَى بِينْ الْمْخْلُوقَاتْ دْيَالُه.</verse>
				<verse number="19">خَاصّْكُمْ تْعَرْفُو آ خُوتِي الْعْزَازْ، بْلِّي كُلّْ وَاحْدْ فِيكُمْ خَاصّْ يْكُونْ كَيْسْمَعْ دْغْيَا، وْيْكُونْ تْقِيلْ فْكْلَامُه، وْمَا كَيْتّْقَلّْقْشْ دْغْيَا.</verse>
				<verse number="20">حِيتْ بْنَادْمْ اللِّي كَيْتّْقَلّْقْ مَا كَيْرْضِيشْ اللَّهْ.</verse>
				<verse number="21">عْلَى هَادْشِّي رْمِيوْ عْلِيكُمْ كُلّْ حَاجَة مْنْجُوسَة وْكْتْرَةْ الشَّرّْ، وْقْبْلُو بْالتَّوَاضُعْ الْكْلَامْ اللِّي زْرْعُه اللَّهْ فِيكُمْ، رَاهْ هَادْ الْكْلَامْ هُوَ اللِّي قَادْرْ يْنَجِّي حْيَاتْكُمْ.</verse>
				<verse number="22">دِيرُو بْكْلَامْ اللَّهْ مَاشِي غِيرْ تْسَمْعُوهْ، وْلَا رَاهْ غَتْكُونُو كَتْخَدْعُو رَاسْكُمْ.</verse>
				<verse number="23">عْلَاحْقَّاشْ اللِّي كَيْسْمَعْ كْلَامْ اللَّهْ وْمَا كَيْدِيرْشْ بِيهْ، كَيْشْبَهْ لْشِي وَاحْدْ كَيْشُوفْ فْالْمْرَايَة وْجْهُه اللِّي بِيهْ تّْوْلَدْ،</verse>
				<verse number="24">وْغِيرْ كَيْشُوفْ رَاسُه وْكَيْمْشِي، كَيْنْسَى شَكْلُه كِيفْ دَايْرْ.</verse>
				<verse number="25">وَلَكِنْ اللِّي كَيْشُوفْ مْزْيَانْ فْالشّْرَعْ الْمْكْمُولْ اللِّي هُوَ شْرَعْ الْحُرِّيَّة، وْمَاشِي غِيرْ كَيْسَمْعُه وْمْنْ بَعْدْ كَيْنْسَاهْ وَلَكِنْ كَيْتْبَتْ فِيهْ وْكَيْدِيرْ بِيهْ، غَيْبَارْكُه اللَّهْ فْݣَاعْ دَاكْشِّي اللِّي كَيْدِيرْ.</verse>
				<verse number="26">إِلَا كَانْ شِي وَاحْدْ كَيْشُوفْ رَاسُه مْتْدَيّْنْ، وْهُوَ مَا كَيْتّْحَكّْمْشْ فْلْسَانُه، رَاهْ كَيْخْدَعْ رَاسُه، وْالدِّينْ دْيَالُه بَاطْلْ.</verse>
				<verse number="27">رَاهْ الدِّينْ الصّْحِيحْ وْالنّْقِي عَنْدْ اللَّهْ الْآبْ هُوَ يْتّْهَلَّى الْوَاحْدْ فْالْيَتَامَى وْالْهْجَّالَاتْ اللِّي عَايْشِينْ فْالْمْحْنَة، وْيْحْفَضْ رَاسُه مْنْ وْسَخْ الدّْنْيَا.</verse>
			</chapter>
			<chapter number="2">
				<verse number="1">الْفَصْلْ التَّانِي آ خُوتِي، حِيتْ نْتُمَ كَتْآمْنُو بْرَبّْنَا يَسُوعْ الْمَسِيحْ مُولْ الْعَزّْ، مَا خَاصّْكُمْشْ تْدِيرُو الْوْجْهِيَّاتْ.</verse>
				<verse number="2">حِيتْ إِلَا دْخَلْ شِي رَاجْلْ لْلْإِجْتِمَاعْ دْيَالْكُمْ وْهُوَ دَايْرْ الْخْوَاتْمْ دْيَالْ الدّْهَبْ وْلَابْسْ الْحْوَايْجْ الرّْفَاعْ، وْدْخَلْ وَاحْدْ آخُرْ مَا فْحَالُوشْ لَابْسْ حْوَايْجْ مْقَطّْعِينْ،</verse>
				<verse number="3">وْدِّيتُوهَا فْهَادَاكْ اللِّي لَابْسْ الْحْوَايْجْ الرّْفَاعْ، وْݣْلْتُو لِيهْ: «ݣْلَسْ هْنَا فْهَادْ الْمُوضْعْ الْمْزْيَانْ». وْݣْلْتُو لْلِّي مَا فْحَالُوشْ: «وْقَفْ نْتَ تْمَّ» وْلَا: «ݣْلَسْ حْدَا رْجْلِيَّ».</verse>
				<verse number="4">وَاشْ مَا غَتْكُونُوشْ كَتْدِيرُو الْوْجْهِيَّاتْ بِينَاتْكُمْ، وْوْلِّيتُو كَتْحَكْمُو بْأَفْكَارْ الشَّرّْ؟</verse>
				<verse number="5">سْمْعُو آ خُوتِي الْعْزَازْ: وَاشْ اللَّهْ مَا خْتَارْشْ الْفُقَرَا دْيَالْ هَادْ الدّْنْيَا بَاشْ يْكُونُو أَغْنِيَا فْالْإِيمَانْ، وْيْوَرْتُو مَمْلَكَةْ اللَّهْ اللِّي وَاعْدْ بِيهَا هَادُوكْ اللِّي كَيْبْغِيوْهْ؟</verse>
				<verse number="6">وَلَكِنْ نْتُمَ طِيّْحْتُو مْنْ قِيمْةْ الْفُقَرَا. وَاشْ مَاشِي الْأَغْنِيَا هُمَ اللِّي كَيْضَلْمُوكُمْ وْكَيْجَرُّوكُمْ لْلْمَحَاكِمْ؟</verse>
				<verse number="7">وَاشْ مَاشِي هُمَ اللِّي كَيْݣُولُو كْلَامْ الْكُفْرْ عْلَى الْإِسْمْ الْمْزْيَانْ اللِّي تّْسْمِّيتُو بِيهْ؟</verse>
				<verse number="8">إِلَا كَتْدِيرُو بْالْوْصِيَّة الْمُهِمَّة فْالشّْرَعْ، اللِّي مْدْكُورَة فْكْتَابْ اللَّهْ وْاللِّي كَتْݣُولْ: «خَاصّْكْ تْبْغِي اللِّي قْرِيبْ لِيكْ كِيفْ كَتْبْغِي رَاسْكْ»، رَاكُمْ كَتْدِيرُو شِي حَاجَة مْزْيَانَة.</verse>
				<verse number="9">وَلَكِنْ إِلَا كْنْتُو كَتْدِيرُو الْوْجْهِيَّاتْ رَاكُمْ كَتْدَنْبُو، وْالشّْرَعْ كَيْحْكَمْ عْلِيكُمْ حِيتْ مَا كَتْدِيرُوشْ بِيهْ.</verse>
				<verse number="10">عْلَاحْقَّاشْ اللِّي دَارْ بْشْرَعْ مُوسَى كُلُّه وْغْلَطْ غِيرْ فْوْصِيَّة وَحْدَة، رَاهْ دْنَبْ فْحَقّْ الشّْرَعْ كُلُّه.</verse>
				<verse number="11">حِيتْ اللِّي ݣَالْ: «مَا تْفْسَدْشْ»، ݣَالْ عَاوْتَانِي: «مَا تْقْتَلْشْ»، وْإِلَا مَا فْسَدْتِيشْ وَلَكِنْ قْتَلْتِي، رَاكْ مَا دْرْتِيشْ بْالشّْرَعْ.</verse>
				<verse number="12">إِيوَا تّْكَلّْمُو وْتّْعَامْلُو بْحَالْ النَّاسْ اللِّي غَيْحَاكْمْهُمْ اللَّهْ بْالشّْرَعْ دْ الْحُرِّيَّة.</verse>
				<verse number="13">حِيتْ الْحُكْمْ مَا كَيْرْحَمْشْ اللِّي مَا فِيهُمْشْ الرَّحْمَة، وَلَكِنْ الرَّحْمَة كَتْغْلَبْ الْحُكْمْ.</verse>
				<verse number="14">آشْ مْنْ فَايْدَة آ خُوتِي إِلَا ݣَالْ شِي وَاحْدْ بْلِّي عَنْدُه الْإِيمَانْ، وَلَكِنْ مَا عَنْدُوشْ الْأَعْمَالْ، وَاشْ بْحَالْ هَادْ الْإِيمَانْ يْقْدَرْ يْنَجِّيهْ؟</verse>
				<verse number="15">وْإِلَا كَانْ شِي خُو وْلَا أُخْتْ مَا عَنْدْهُمْ مَا يْلَبْسُو وْمَا عَنْدْهُمْ مَا يَاكْلُو،</verse>
				<verse number="16">وْݣَالْ لِيهُمْ شِي وَاحْدْ فِيكُمْ: «سِيرُو اللَّهْ يْسَهّْلْ عْلِيكُمْ، لْبْسُو حْوَايْجْ سْخَانْ وْكُولُو مْزْيَانْ»، وَلَكِنْ مَا عْطِيتُوهُمْشْ دَاكْشِّي اللِّي كَيْحْتَاجُوهْ، آشْ مْنْ فَايْدَة فْهَادْشِّي؟</verse>
				<verse number="17">وْهَكَّا، حْتَّى الْإِيمَانْ إِلَا كَانْ بُوحْدُه بْلَا أَعْمَالْ، رَاهْ مْيّْتْ.</verse>
				<verse number="18">وَلَكِنْ يْقْدَرْ شِي وَاحْدْ يْݣُولْ: «نْتَ عَنْدْكْ الْإِيمَانْ وْأَنَا عَنْدِي الْأَعْمَالْ» غَنْݣُولْ لِيهْ: «وْرِّينِي الْإِيمَانْ دْيَالْكْ بْلَا أَعْمَالْ وْأَنَا غَنْوَرِّيكْ الْإِيمَانْ دْيَالِي بْالْأَعْمَالْ دْيَالِي».</verse>
				<verse number="19">نْتَ كَتْآمْنْ بْلِّي اللَّهْ وَاحْدْ، هَادْشِّي مْزْيَانْ. رَاهْ حْتَّى الشَّيَاطِينْ كَيْآمْنُو بِيهْ وْكَيْتّْرَعّْدُو بْالْخُوفْ!</verse>
				<verse number="20">وَلَكِنْ وَاشْ بْغِيتِي تْعْرَفْ آ قْلِيلْ الْفْهَامَة بْلِّي الْإِيمَانْ بْلَا أَعْمَالْ مْيّْتْ؟</verse>
				<verse number="21">وَاشْ مَاشِي بْالْأَعْمَالْ وْلَّى بُونَا إِبْرَاهِيمْ مْتَّاقِي اللَّهْ مْلِّي قَدّْمْ وَلْدُه إِسْحَاقْ عْلَى الْمَدْبَحْ؟</verse>
				<verse number="22">إِيوَا شْفْتِي بْلِّي الْإِيمَانْ دْيَالُه كَانْ مْعَ أَعْمَالُه، وْبْلِّي بْالْأَعْمَالْ كْمَلْ الْإِيمَانْ،</verse>
				<verse number="23">وْهَكَّا كْمَلْ دَاكْشِّي اللِّي جَا فْالْكْتَابْ: «آمْنْ إِبْرَاهِيمْ بْاللَّهْ وْحْسْبُه اللَّهْ مْتَّاقِي عْلَى قْبَلْ الْإِيمَانْ دْيَالُه»، وْهَادْشِّي عْلَاشْ تّْسَمَّى خَلِيلْ اللَّهْ.</verse>
				<verse number="24">هَا نْتُمَ شْفْتُو كِيفَاشْ بْالْأَعْمَالْ كَيْوَلِّي بْنَادْمْ مْتَّاقِي اللَّهْ، مَاشِي غِيرْ بْالْإِيمَانْ بُوحْدُه.</verse>
				<verse number="25">وْحْتَّى رَاحَابْ الْمْرَاة الْفَاسْدَة، وَاشْ مَا وْلَّاتْشْ مْتَّاقْيَة اللَّهْ بْالْأَعْمَالْ مْلِّي رَحّْبَاتْ بْالرُّسُلْ وْهَرّْبَاتْهُمْ مْنْ طْرِيقْ خْرَى؟</verse>
				<verse number="26">حِيتْ كِمَا الدَّاتْ بْلَا رُوحْ رَاهَا مْيّْتَة، هَكَّا حْتَّى الْإِيمَانْ بْلَا الْأَعْمَالْ رَاهْ مْيّْتْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ آ خُوتِي، مَا خَاصّْكُمْشْ تْكُونُو كُلّْكُمْ مُعَلِّمِينْ، رَاكُمْ كَتْعَرْفُو بْلِّي حْنَا الْمُعَلِّمِينْ غَنْتّْحَاكْمُو بْحْكَامْ صْعَبْ مْنْ النَّاسْ لْخْرِينْ.</verse>
				<verse number="2">حِيتْ كُلّْنَا كَنْغَلْطُو فْأُمُورْ كْتِيرَة. إِلَا شِي وَاحْدْ مَا كَيْغْلَطْشْ فْكْلَامُه، رَاهْ هُوَ رَاجْلْ مْكْمُولْ وْقَادْرْ يْتّْحَكّْمْ فْدَاتُه كُلّْهَا.</verse>
				<verse number="3">إِلَا دْرْنَا اللّْجَامْ فْفُمّْ الْخِيلْ بَاشْ تْطِيعْنَا، رَاهْ كَنْوَجّْهُوهَا كِمَا بْغِينَا.</verse>
				<verse number="4">شُوفُو السّْفِينَة، وَاخَّا هِيَ كْبِيرَة وْكَتْدْفَعْهَا رِيحْ قْوِيَّة، رَاهْ غِيرْ بْدْفَّة صْغِيرَة بْزَّافْ كَيْوَجّْهْهَا هَادَاكْ اللِّي كَيْسُوݣْهَا فِينْ مَا بْغَا.</verse>
				<verse number="5">هَكَّا حْتَّى اللّْسَانْ، هُوَ غِيرْ طَرْفْ صْغِيرْ فْالدَّاتْ، وَلَكِنْ كَيْفْتَخْرْ بْبْزَّافْ دْ الْحْوَايْجْ. شُوفُو كِيفَاشْ شْعْلَة دْ الْعَافْيَة صْغِيرَة كَتْحْرَقْ غَابَة كْبِيرَة.</verse>
				<verse number="6">وْاللّْسَانْ عَافْيَة! مْجْمُوعْ فِيهْ ݣَاعْ الشَّرّْ، هُوَ طَرْفْ فْالدَّاتْ دْيَالْنَا كَيْنَجّْسْهَا كُلّْهَا، وْكَيْحْرَقْ الدّْنْيَا كُلّْهَا بْالْعَافْيَة اللِّي كَتْجِي مْنْ نَارْ جَهْنَّمْ.</verse>
				<verse number="7">رَاهْ بْنَادْمْ قَادْرْ يْتّْحَكّْمْ فْݣَاعْ نْوَاعْ الْوْحُوشْ وْالطّْيُورْ وْالْحَيَوَانَاتْ اللِّي كَيْزْحْفُو وْالْمْخْلُوقَاتْ اللِّي فْالْبْحَرْ، وْرَاهْ دَاكْشِّي اللِّي دَارْ.</verse>
				<verse number="8">وَلَكِنْ اللّْسَانْ، حْتَّى وَاحْدْ مَا يْقْدَرْ يْتّْحَكّْمْ فِيهْ. هُوَ شَرّْ مَا كَيْغَلْبُو حَدّْ، وْعَامْرْ بْالسّْمْ اللِّي كَيْقْتَلْ.</verse>
				<verse number="9">بِيهْ كَنْشَكْرُو الرَّبّْ وْالْآبْ، وْبِيهْ كَنْلَعْنُو النَّاسْ اللِّي خْلَقْهُمْ اللَّهْ عْلَى صُورْتُه.</verse>
				<verse number="10">مْنْ فُمّْ وَاحْدْ كَيْخْرُجْ الْكْلَامْ اللِّي كَيْبَارْكْ وْالْكْلَامْ اللِّي كَيْلْعَنْ! وْهَادْشِّي آ خُوتِي، مَا خَاصُّوشْ يْكُونْ!</verse>
				<verse number="11">وَاشْ مْنْ عِينْ وَحْدَة يْقْدَرْ يْخْرَجْ الْمَا الْحْلُو وْالْمَالْحْ؟</verse>
				<verse number="12">وَاشْ آ خُوتِي، الْكَرْمَة تْقْدَرْ تْعْطِي الزِّيتُونْ، وْلَا الدَّالْيَة تْعْطِي الْكَرْمُوسْ؟ هَكَّا حْتَّى الْعِينْ الْمَالْحَة مَا كَتْعْطِيشْ الْمَا الْحْلُو!</verse>
				<verse number="13">شْكُونْ فِيكُمْ اللِّي حْكِيمْ وْفَاهْمْ؟ إِيوَا رَاهْ خَاصُّه يْبَيّْنْ بْالْمُعَامَلَة دْيَالُه الْمْزْيَانَة أَعْمَالُه اللِّي كَيْدِيرْهُمْ بْالتَّوَاضُعْ اللِّي فْالْحْكْمَة.</verse>
				<verse number="14">وَلَكِنْ إِلَا كَانْ قَلْبْكُمْ عَامْرْ بْالْغِيرَة الْقْوِيَّة وْالْأَنَانِيَّة، مَا تْفْتَخْرُوشْ وْمَا تْكَدْبُوشْ عْلَى الْحَقّْ.</verse>
				<verse number="15">هَادْ الْحْكْمَة مَا نْزْلَاتْشْ مْنْ السّْمَا، وَلَكِنْ هِيَ مْنْ الْأَرْضْ وْمْنْ بْنَادْمْ وْمْنْ الشِّيطَانْ.</verse>
				<verse number="16">حِيتْ فِينْ مَا كَتْكُونْ الْغِيرَة وْالْأَنَانِيَّة، كَتْكُونْ الْفُوضَى وْݣَاعْ فْعَايْلْ الشَّرّْ.</verse>
				<verse number="17">وَلَكِنْ الْحْكْمَة اللِّي مْنْ عَنْدْ اللَّهْ رَاهَا فْاللّْوّْلْ نْقِيَّة، وْفِيهَا الْهْنَا، وْالتَّوَاضُعْ، وْالْمُسَامَحَة، وْعَامْرَة بْالرَّحْمَة، وْبْأَعْمَالْ الْخِيرْ، وْمَا فِيهَا لَا وْجْهِيَّاتْ وَلَا نِفَاقْ.</verse>
				<verse number="18">وْالْغْلَّة دْيَالْ التَّقْوَى كَتّْزْرَعْ فْالْهْنَا بْهَادُوكْ اللِّي كَيْدِيرُو الْهْنَا.</verse>
			</chapter>
			<chapter number="4">
				<verse number="1">الْفَصْلْ الرَّابْعْ مْنِينْ جَايَّة الْحَرْبْ وْالْخْصَامْ اللِّي بِينَاتْكُمْ؟ وَاشْ مَاشِي مْنْ الشَّهَوَاتْ اللِّي كَيْتّْحَارْبُو فْدَاتْكُمْ؟</verse>
				<verse number="2">رَاكُمْ كَتّْشْهَّاوْ الْحَاجَة وْمَا كَتْوَصْلُوشْ لِيهَا، عْلِيهَا كَتْقْتْلُو. وْكَتْحَسْدُو وْمَا كَتْقَدْرُوشْ تَاخْدُو شْنُو بْغِيتُو، كَتّْخَاصْمُو وْكَتّْحَارْبُو وْمَا كَتَاخْدُوهْشْ، عْلَاحْقَّاشْ مَا كَتْطْلْبُوهْشْ مْنْ اللَّهْ.</verse>
				<verse number="3">كَتْطْلْبُوهْ وْمَا كَيْعْطِيهْشْ لِيكُمْ، عْلَاحْقَّاشْ كَتْطْلْبُوهْ وْنْتُمَ قَاصْدِينْ بِيهْ الشَّرّْ بَاشْ تْرْضِيوْ الشَّهَوَاتْ دْيَالْكُمْ.</verse>
				<verse number="4">آ هَادْ الْفَاسْدِينْ وْالْفَاسْدَاتْ، وَاشْ مَا كَتْعَرْفُوشْ بْلِّي مْحَبَّةْ الدّْنْيَا عْدَاوَة مْعَ اللَّهْ؟ وْرَاهْ اللِّي كَيْبْغِي هَادْ الدّْنْيَا، كَيْوَلِّي عْدُو دْيَالْ اللَّهْ.</verse>
				<verse number="5">وْلَا وَاشْ كَتْضَنُّو بْلِّي كْتَابْ اللَّهْ كَيْݣُولْ بْلَا فَايْدَة: «الرُّوحْ اللِّي فِينَا كَيْتّْشْهَّى يْغِيرْ»؟</verse>
				<verse number="6">وَلَكِنْ اللَّهْ كَيْنْعَمْ عْلِينَا بْزَّافْ. وْهَادْشِّي عْلَاشْ مْكْتُوبْ فْالْكْتَابْ: «اللَّهْ كَيْقَاوْمْ الْمْتْكَبّْرِينْ، وَلَكِنْ الْمْتْوَاضْعِينْ كَيْنْعَمْ عْلِيهُمْ».</verse>
				<verse number="7">إِيوَا طِيعُو اللَّهْ. قَاوْمُو إِبْلِيسْ وْغَيْهْرَبْ مْنّْكُمْ.</verse>
				<verse number="8">قَرّْبُو مْنْ اللَّهْ وْهُوَ غَيْقَرّْبْ مْنّْكُمْ. غْسْلُو يْدِّيكُمْ آ الْمُدْنِبِينْ، وْنْقِّيوْ قْلُوبْكُمْ آ اللِّي عَنْدْكُمْ جُوجْ دْ الْأَرَاءْ.</verse>
				<verse number="9">حَزْنُو وْنْوّْحُو وْبْكِيوْ. خَلِّيوْ الضَّحْكْ دْيَالْكُمْ يْوَلِّي نْوَاحْ، وْالْفَرْحْ دْيَالْكُمْ يْوَلِّي حُزْنْ.</verse>
				<verse number="10">تْوَاضْعُو قُدَّامْ الرَّبّْ وْهُوَ غَيْعَلِّي شَانْكُمْ.</verse>
				<verse number="11">مَا تْهَضْرُوشْ آ الْخُوتْ فْبَعْضِيَّاتْكُمْ بْالشَّرّْ، حِيتْ اللِّي كَيْهْضَرْ فْخُوهْ بْالشَّرّْ وْكَيْحْكَمْ عْلِيهْ، رَاهْ كَيْهْضَرْ عْلَى الشّْرَعْ بْالشَّرّْ وْكَيْحْكَمْ عْلَى الشّْرَعْ. وْإِلَا كْنْتِ كَتْحْكَمْ عْلَى الشّْرَعْ، رَاكْ مَا كَتْدِيرْشْ بِيهْ وَلَكِنْ كَتْحْكَمْ عْلِيهْ.</verse>
				<verse number="12">وَاحْدْ هُوَ اللِّي دَارْ الشّْرَعْ وْهُوَ اللِّي كَيْحْكَمْ، هُوَ اللِّي يْقْدَرْ يْنَجِّي وْيْهْلَكْ. شْكُونْ نْتَ ݣَاعْ بَاشْ تْحْكَمْ عْلَى غِيرْكْ؟</verse>
				<verse number="13">وْدَابَا سْمْعُو لِيَّ آ اللِّي كَتْݣُولُو: «الْيُومْ وْلَا غْدَّا غَنْمْشِيوْ لْهَادْ الْمْدِينَة وْلَا لْهَادِيكْ الْمْدِينَة، وْغَنْدَوّْزُو فِيهَا عَامْ فْالْبِيعْ وْالشّْرَا بَاشْ نْرَبْحُو الْفْلُوسْ».</verse>
				<verse number="14">نْتُمَ مَا كَتْعَرْفُوشْ أَشْنُو غَيْجْرَا الْغَدّْ لِيهْ! أَشْنُو هِيَ حْيَاتْكُمْ؟ رَاهَا غِيرْ دْخَّانْ كَيْبَانْ شْوِيَّة وْمْنْ بَعْدْ كَيْغْبَرْ.</verse>
				<verse number="15">هَا شْنُو خَاصّْكُمْ تْݣُولُو: «إِلَا بْغَا اللَّهْ وْبْقِينَا فْالْحَيَاةْ غَنْدِيرُو هَادْ الْحَاجَة وْلَا هَادِيكْ».</verse>
				<verse number="16">وَلَكِنْ نْتُمَ كَتْفْتَخْرُو وْكَتّْبَاهَاوْ، وْبْحَالْ هَادْ الْإِفْتِخَارْ مَاشِي مْزْيَانْ.</verse>
				<verse number="17">إِيوَا اللِّي كَيْعْرَفْ يْدِيرْ الْحَاجَة الْمْزْيَانَة وْمَا دَارْهَاشْ، رَاهْ كَيْدْنَبْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْدَابَا نْتُمَ آ الْأَغْنِيَا، بْكِيوْ وْنْوّْحُو عْلَى الْمْصَايْبْ اللِّي غَيْنَزْلُو عْلِيكُمْ.</verse>
				<verse number="2">رَاهْ الْكَنْزْ دْيَالْكُمْ فْسَدْ، وْلْبَاسْكُمْ كْلَاتُه التُّونْيَا.</verse>
				<verse number="3">الدّْهَبْ وْالْفْضَّة دْيَالْكُمْ صْدَّاوْ، وْهَادْ الصّْدَا غَادِي يْشْهَدْ ضَدّْكُمْ وْغَيَاكُلْ لْحَمْكُمْ بْحَالْ الْعَافْيَة! رَاكُمْ كَتْجَمْعُو الْكَنْزْ فْلِيَّامْ اللّْخْرَة.</verse>
				<verse number="4">هَا هِيَ الْأُجْرَة اللِّي دِّيتُوهَا لْلْحْصَّادَا اللِّي حْصْدُو فْدَادْنْكُمْ كَتْغَوّْتْ، وْغْوَاتْ الْحْصَّادَا سْمْعُه الرَّبّْ الْقَادْرْ عْلَى كُلّْشِي.</verse>
				<verse number="5">رَاكُمْ عْشْتُو فْالرَّفَاهِيَّة وْتّْمَتّْعُو فْهَادْ الدّْنْيَا، وْعَلّْفْتُو رَاسْكُمْ بْحَالْ إِلَا كَتّْوَجّْدُوهْ لْنْهَارْ الدّْبِيحَة.</verse>
				<verse number="6">وْحْكَمْتُو عْلَى رَاجْلْ مْتَّاقِي اللَّهْ وْقْتَلْتُوهْ، وْهُوَ مَا قَاوْمْكُومْشْ!</verse>
				<verse number="7">إِيوَا صْبْرُو آ خُوتِي حْتَّى يْرْجَعْ الرَّبّْ. شُوفُو الْفْلَّاحْ كِيفَاشْ كَيْتّْسَنَّى الْغْلَّة الْمْزْيَانَة دْ الْأَرْضْ دْيَالُه، كَيْصْبَرْ عْلِيهَا حْتَّى تْطِيحْ الشّْتَا الْبْكْرِيَّة وْالْمَازُوزِيَّة.</verse>
				<verse number="8">إِيوَا صْبْرُو حْتَّى نْتُمَ وْتّْشَجّْعُو، عْلَاحْقَّاشْ الرَّبّْ قْرِيبْ يْرْجَعْ.</verse>
				<verse number="9">مَا تْلُومُوشْ بْعْضِيَّاتْكُمْ آ الْخُوتْ، بَاشْ مَا يْحَاسْبْكُمْشْ اللَّهْ. رَاهْ هَادَاكْ اللِّي كَيْحْكَمْ وَاقْفْ قُدَّامْ الْبَابْ.</verse>
				<verse number="10">كُونُو آ خُوتِي بْحَالْ الْأَنْبِيَا اللِّي تّْكَلّْمُو بْإِسْمْ الرَّبّْ وْتّْعَدّْبُو وْصْبْرُو.</verse>
				<verse number="11">هَا حْنَا كَنْݣُولُو لْهَادُوكْ اللِّي صْبْرُو سْعْدَاتْكُمْ. وْرَاكُمْ سْمَعْتُو عْلَى صْبَرْ أَيُّوبْ، وْشْفْتُو آشْ دَارْ مْعَاهْ الرَّبّْ فْاللّْخْرْ، حِيتْ الرَّبّْ كَيْرْحَمْ بْزَّافْ وْكَيْحَنّْ.</verse>
				<verse number="12">قْبَلْ مْنْ كُلّْشِي آ خُوتِي، مَا تْحَلْفُوشْ، لَا بْالسّْمَا وْلَا بْالْأَرْضْ وْلَا حْتَّى بْشِي حَاجَة خْرَى. وَلَكِنْ خَاصّْ كْلَامْكُمْ يْكُونْ إِيِّهْ إِلَا كَانْ إِيِّهْ، وْلَّا إِلَا كَانْ لَّا، بَاشْ مَا يْحَاكْمْكُمْشْ اللَّهْ.</verse>
				<verse number="13">إِلَا كَانْ شِي وَاحْدْ مْنّْكُمْ فْالْمْحْنَة خَاصُّه يْصَلِّي، وْإِلَا كَانْ شِي وَاحْدْ مْنّْكُمْ فْرْحَانْ خَاصُّه يْسَبّْحْ الرَّبّْ.</verse>
				<verse number="14">إِلَا كَانْ شِي وَاحْدْ مْنّْكُمْ مْرِيضْ، خَاصُّه يْعَيّْطْ عْلَى الْمْسْؤُولِينْ دْ الْكْنِيسَة بَاشْ يْصَلِّيوْ مْنْ جِيهْتُه وْيْدَهْنُوهْ بْالزِّيتْ بْإِسْمْ الرَّبّْ.</verse>
				<verse number="15">وْالصّْلَاة بْالْإِيمَانْ غَتْشَافِي الْمْرِيضْ، وْالرَّبّْ غَيْشَافِيهْ، وْإِلَا كَانْ دَارْ شِي دَنْبْ رَاهْ غَيْتّْغْفَرْ لِيهْ.</verse>
				<verse number="16">عْتَرْفُو لْبَعْضِيَّاتْكُمْ بْدْنُوبْكُمْ وْصَلِّيوْ لْبَعْضِيَّاتْكُمْ بَاشْ تّْشَافَاوْ. رَاهْ صْلَاةْ الْمُومْنْ اللِّي مْتَّاقِي اللَّهْ قْوِيَّة بْزَّافْ وْكَتّْسْتَاجْبْ.</verse>
				<verse number="17">كَانْ إِيلِيَّا بْنَادْمْ بْحَالْنَا، وْصْلَّى بْقُوَّة بَاشْ مَا تّْصَبّْشْ الشّْتَا، وْمَا صْبَّاتْشْ عْلَى الْأَرْضْ لْمُدَّةْ تْلْتْ سْنِينْ وْسْتّْ شْهُورْ.</verse>
				<verse number="18">وْصْلَّى عَاوْتَانِي، وْصْبَّاتْ الشّْتَا مْنْ السّْمَا وْعْطَاتْ الْأَرْضْ غَلّْتْهَا.</verse>
				<verse number="19">آ خُوتِي، إِلَا شِي وَاحْدْ مْنّْكُمْ بَعّْدْ عْلَى الْحَقّْ وْرَدُّه شِي وَاحْدْ آخُرْ،</verse>
				<verse number="20">رَاهْ خَاصّْكُمْ تْعَرْفُو بْلِّي هَادَاكْ اللِّي رَدّْ الْمُدْنِبْ مْنْ الطّْرِيقْ اللِّي مْشَى فِيهَا، غَيْنَجِّي حَيَاةْ الْمُدْنِبْ مْنْ الْمُوتْ وْغَيْسْتَرْ بْزَّافْ دْيَالْ الدّْنُوبْ.</verse>
			</chapter>
		</book>
		<book number="60">
			<chapter number="1">
				<verse number="1">الْفَصْلْ اللّْوّْلْ أَنَا بُطْرُسْ، رَسُولْ يَسُوعْ الْمَسِيحْ، كَنْكْتَبْ لْلنَّاسْ اللِّي عَايْشِينْ فْالْغُرْبَة وْاللِّي مْشَتّْتِينْ فْبُنْتُسْ وْغَلَاطِيَّة وْكَبَّدُوكِيَّة وْآسْيَا وْبِيتِينِيَّة، وْاللِّي تّْخْتَارُو</verse>
				<verse number="2">عْلَى حْسَابْ الْخُطَّة دْيَالْ اللَّهْ الْآبْ اللِّي وَجّْدْهَا مْنْ قْبَلْ، وْتّْقَدّْسُو بْالرُّوحْ دْيَالُه، بَاشْ يْطِيعُو يَسُوعْ الْمَسِيحْ، وْيْتّْرْشُو بْالدّْمْ دْيَالُه. كَنْطْلَبْ مْنْ اللَّهْ بَاشْ يْكَتّْرْ لِيكُمْ النِّعْمَة وْالْهْنَا!</verse>
				<verse number="3">يْتْبَارْكْ اللَّهْ بُو رَبّْنَا يَسُوعْ الْمَسِيحْ، اللِّي بْرْحَمْتُه الْكْبِيرَة وْلَدْنَا مْنْ جْدِيدْ لْوَاحْدْ الرّْجَا حَيّْ مْلِّي بْعَتْ يَسُوعْ الْمَسِيحْ مْنْ الْمُوتْ،</verse>
				<verse number="4">وْلْوَاحْدْ الْوَرْتْ عَمّْرُه مَا غَيْفْنَى وَلَا يْفْسَدْ وَلَا يْدْبَالْ، مْخَبِّيهْ لِيكُمْ اللَّهْ فْالسّْمَا،</verse>
				<verse number="5">نْتُمَ اللِّي مْحْضِيِّينْ بْقُوَّةْ اللَّهْ بْالْإِيمَانْ، لْلنّْجَا اللِّي مُوجُودْ يْبَانْ فْاللّْخْرْ دْيَالْ الزّْمَانْ.</verse>
				<verse number="6">رَاكُمْ كَتْفَرْحُو بِيهْ، وَاخَّا دَابَا لَابْدّْ مَا تْحَزْنُو شِي وَقْتْ قْلِيلْ بْسْبَابْ ݣَاعْ نْوَاعْ التَّجْرِبَاتْ،</verse>
				<verse number="7">بَاشْ يْبَانْ إِيمَانْكُمْ الْحْقِيقِي. وْرَاهْ كِمَا كَتْصَفِّي الْعَافْيَة الدّْهَبْ، هَكَّا حْتَّى إِيمَانْكُمْ اللِّي غْلَى بْزَّافْ مْنْ الدّْهَبْ كَيْتّْجَرّْبْ. وْبْسْبَابْ الْإِيمَانْ غَتْرَبْحُو الشُّكْرْ وْالْعَزّْ وْالْكَرَامَة مْلِّي غَيْرْجَعْ يَسُوعْ الْمَسِيحْ،</verse>
				<verse number="8">اللِّي كَتْبْغِيوْهْ وَاخَّا مَا شْفْتُوهْشْ، وْكَتْآمْنُو بِيهْ وَاخَّا مَا كَتْشُوفُوهْشْ دَابَا، دَاكْشِّي عْلَاشْ رَاكُمْ فْرْحَانِينْ فَرْحَة كْبِيرَة مَا كَتّْوْصَفْشْ،</verse>
				<verse number="9">حِيتْ وْصَلْتُو لْلْغَرَضْ دْ إِيمَانْكُمْ، اللِّي هُوَ النّْجَا دْيَالْ نْفُوسْكُمْ.</verse>
				<verse number="10">هَادْ النّْجَا هُوَ اللِّي قَلّْبُو وْفَتّْشُو عْلِيهْ الْأَنْبِيَا، اللِّي تّْنَبّْأُو عْلَى النِّعْمَة اللِّي تّْعْطَاتْكُمْ،</verse>
				<verse number="11">وْقَلّْبُو بَاشْ يْعَرْفُو الْوَقْتْ وْالْحَالَة اللِّي نَبّْهْهُمْ لِيهَا رُوحْ الْمَسِيحْ اللِّي فِيهُمْ، مْلِّي شْهَدْ لِيهُمْ مْنْ قْبَلْ عْلَى الْعْدَابْ اللِّي كَيْتّْسَنَّى الْمَسِيحْ وْالْعَزّْ اللِّي غَيْكُونْ مْنْ بَعْدْ.</verse>
				<verse number="12">وْبَانْ لِيهُمْ بْلِّي هَادْ الْأُمُورْ مَاشِي لِيهُمْ، وَلَكِنْ تّْعْطَاتْ لِيكُمْ نْتُمَ، وْدَابَا رَاهْ خَبّْرُوكُمْ بِيهَا النَّاسْ اللِّي كَيْخَبّْرُو بْالْإِنْجِيلْ بْقُوَّةْ الرُّوحْ الْقُدُسْ اللِّي جَا مْنْ السّْمَا، وْرَاهْ حْتَّى الْمَلَايْكَة بْغَاوْ يْعَرْفُو هَادْ الْأُمُورْ كْتَرْ.</verse>
				<verse number="13">عْلَى هَادْشِّي كُونُو عْلَى بَالْ وْكُونُو مْوَݣّْضِينْ، وْدِيرُو رْجَاكُمْ كُلُّه فْالنِّعْمَة اللِّي غَتّْعْطَاكُمْ مْلِّي غَيْرْجَعْ يَسُوعْ الْمَسِيحْ.</verse>
				<verse number="14">كُونُو طَايْعِينْ بْحَالْ الدّْرَارِي الصّْغَارْ وْمَا تّْبْعُوشْ الشَّهَوَاتْ اللِّي كَانُو عَنْدْكُمْ مْنْ زْمَانْ قْبَلْ مَا تْعَرْفُو الْمَسِيحْ،</verse>
				<verse number="15">وَلَكِنْ كُونُو حْتَّى نْتُمَ مْقَدّْسِينْ فْكُلّْ حَاجَة كَتْدِيرُوهَا بْحَالْ الْقُدُّوسْ اللِّي عَيّْطْ لِيكُمْ.</verse>
				<verse number="16">عْلَاحْقَّاشْ كْتَابْ اللَّهْ كَيْݣُولْ: «كُونُو مْقَدّْسِينْ حِيتْ أَنَا قُدُّوسْ».</verse>
				<verse number="17">وْإِلَا كْنْتُو كَتْݣُولُو لْلَّهْ بُونَا، وْهُوَ اللِّي كَيْحْكَمْ عْلَى كُلّْ وَاحْدْ عْلَى حْسَابْ الْأَعْمَالْ بْلَا مَا يْتْحَيّْزْ لْحَدّْ، إِيوَا عِيشُو حْيَاتْكُمْ فْالْخُوفْ دْيَالُه فْهَادْ الدّْنْيَا بْحَالْ الْبْرَّانِيِّينْ،</verse>
				<verse number="18">وْخَاصّْكُمْ تْكُونُو عَارْفِينْ بْلِّي رَاكُمْ تّْفْدِيتُو مَاشِي عْلَى وْدّْ حْيَاتْكُمْ الْقْدِيمَة، اللِّي وْرَتُّوهَا مْنْ جْدُودْكُمْ بْالْحَاجَاتْ اللِّي مَا عَنْدْهَا قِيمَة بْحَالْ الْفْضَّة وْالدّْهَبْ،</verse>
				<verse number="19">وَلَكِنْ بْالدّْمْ الْغَالِي، بْحَالْ دْمّْ الْخْرُوفْ اللِّي مَا فِيهْ لَا عِيبْ وَلَا لُومْ، دْمّْ الْمَسِيحْ،</verse>
				<verse number="20">اللِّي خْتَارُه اللَّهْ مْنْ قْبَلْ مَا تّْخْلَقْ الدّْنْيَا، وْبَانْ عْلَى وْدّْكُمْ فْهَادْ لِيَّامْ اللّْخْرَة.</verse>
				<verse number="21">وْرَاكُمْ بِيهْ كَتْآمْنُو بْاللَّهْ اللِّي بَعْتُه مْنْ بِينْ الْمُوتَى وْعْطَاهْ الْعَزّْ، وْهَكَّا وْلَّى إِيمَانْكُمْ وْرْجَاكُمْ فْاللَّهْ.</verse>
				<verse number="22">وْمْلِّي طْعْتُو الْحَقّْ، نْقِّيتُو نْفُوسْكُمْ وْوْلَّاتْ عَنْدْكُمْ مْحَبَّةْ الْخُوتْ اللِّي مَا فِيهَا نِفَاقْ، إِيوَا بْغِيوْ بْعْضِيَّاتْكُمْ بْمْحَبَّة قْوِيَّة مْنْ كُلّْ قَلْبْكُمْ.</verse>
				<verse number="23">رَاكُمْ تّْوْلَدْتُو مْنْ جْدِيدْ مَاشِي مْنْ زْرِّيعَة كَتْفْنَى، وَلَكِنْ مْنْ زْرِّيعَة مَا كَتْفْنَاشْ، هِيَ كْلْمَةْ اللَّهْ الْحَيَّة اللِّي كَتْبْقَى عْلَى الدّْوَامْ.</verse>
				<verse number="24">عْلَاحْقَّاشْ كْتَابْ اللَّهْ كَيْݣُولْ: «النَّاسْ كُلّْهُمْ بْحَالْ الرّْبِيعْ وْالْعَزّْ دْيَالْهُمْ بْحَالْ نُوَّارْ الرّْبِيعْ. الرّْبِيعْ كَيْيْبَسْ وْالنُّوَارْ دْيَالُه كَيْطِيحْ،</verse>
				<verse number="25">وَلَكِنْ كْلْمَةْ الرَّبّْ كَتْبْقَى تَابْتَة عْلَى الدّْوَامْ». وْهَادْ الْكْلْمَة هِيَ الْإِنْجِيلْ اللِّي تْخَبّْرْتُو بِيهْ.</verse>
			</chapter>
			<chapter number="2">
				<verse number="1">الْفَصْلْ التَّانِي إِيوَا رْمِيوْ عْلِيكُمْ ݣَاعْ الْخُبْتْ وْݣَاعْ الْخْدِيعَة وْالنِّفَاقْ وْالْحْسَدْ وْالْهَضْرَة فْالنَّاسْ،</verse>
				<verse number="2">وْبْحَالْ الدّْرَارِي اللِّي عَادْ تّْزَادُو، تّْشْهَّاوْ الْحْلِيبْ الرُّوحِي الصَّافِي بَاشْ تْكَبْرُو بِيهْ وْتْنْجَاوْ،</verse>
				<verse number="3">إِلَا كْنْتُو دْقْتُو شْحَالْ الرَّبّْ مْزْيَانْ.</verse>
				<verse number="4">قَرّْبُو لْعَنْدُه، رَاهْ هُوَ الْحَجْرَة الْحَيَّة اللِّي مَا بْغَاوْهَاشْ النَّاسْ، وَلَكِنْ خْتَارْهَا اللَّهْ وْهِيَ غَالْيَة عَنْدُه.</verse>
				<verse number="5">إِيوَا كُونُو حْتَّى نْتُمَ بْحَالْ الْحْجَرْ الْحَيّْ اللِّي غَيْتّْبْنَى بِيهْ بِيتْ اللَّهْ الرُّوحِي، وْكُونُو رْجَالْ الدِّينْ مْقَدّْسِينْ بَاشْ تْقَدّْمُو دْبَايْحْ رُوحِيَّة مْقْبُولَة عَنْدْ اللَّهْ بْيَسُوعْ الْمَسِيحْ.</verse>
				<verse number="6">وْكِيفْ مْكْتُوبْ فْكْتَابْ اللَّهْ: «هَانِي كَنْحَطّْ فْصِهْيَوْنْ الْحَجْرَة دْيَالْ السَّاسْ الْغَالْيَة اللِّي خْتَارِيتْهَا، وْكُلّْ مْنْ تَاقْ فِيهَا عَمّْرُه مَا غَيْنْدَمْ».</verse>
				<verse number="7">وْهَادْ الْحَجْرَة رَاهَا غَالْيَة عَنْدْكُمْ نْتُمَ اللِّي كَتْآمْنُو، وَلَكِنْ عَنْدْ اللِّي مَا كَيْآمْنُوشْ، «رَاهْ الْحَجْرَة اللِّي مَا بْغَاوْهَاشْ الْبْنَّايَا، هِيَ اللِّي وْلَّاتْ حَجْرَةْ السَّاسْ».</verse>
				<verse number="8">وْمْكْتُوبْ عَاوْتَانِي فْكْتَابْ اللَّهْ: «هِيَ الْحَجْرَة دْ الْعَتْرَة، وْالصَّخْرَة اللِّي كَتْطِيّْحْ». وْحِيتْ هَادْ النَّاسْ مَا طَاعُوشْ كْلَامْ اللَّهْ، هَادْشِّي اللِّي غَيْجْرَا لِيهُمْ.</verse>
				<verse number="9">وَلَكِنْ نْتُمَ رَاكُمْ سُلَالَة خْتَارْهَا اللَّهْ، وْجْمَاعَة مَلَكِيَّة دْ رْجَالْ الدِّينْ، وْأُمَّة مْقَدّْسَة، وْشَعْبْ دْيَالْ اللَّهْ، خْتَارْكُمْ بَاشْ تْخَبّْرُو بْالْأَعْمَالْ الْعْظِيمَة، دْيَالْ هَادَاكْ اللِّي خَرّْجْكُمْ مْنْ الضّْلَامْ لْلنُّورْ دْيَالُه الْعْجِيبْ.</verse>
				<verse number="10">نْتُمَ مَا كْنْتُوشْ مْنْ قْبَلْ شَعْبْ اللَّهْ، وَلَكِنْ دَابَا وْلِّيتُو شَعْبْ دْيَالُه. وْمَا كَانْتْشْ عَنْدْكُمْ الرَّحْمَة دْيَالُه، وَلَكِنْ دَابَا وْلَّاتْ عَنْدْكُمْ.</verse>
				<verse number="11">آ خُوتِي الْعْزَازْ، كَنْطْلَبْ مْنّْكُمْ نْتُمَ اللِّي بْرَّانِيِّينْ وْضْيَافْ فْهَادْ الدّْنْيَا، بَاشْ تْبَعّْدُو عْلَى الشَّهَوَاتْ دْيَالْ الدَّاتْ اللِّي كَيْحَارْبُو النّْفْسْ،</verse>
				<verse number="12">وْبَاشْ تْعِيشُو حَيَاةْ مْزْيَانَة، فْوَسْطْ الشّْعُوبْ اللِّي مَا كَيْآمْنُوشْ بْاللَّهْ. وْهَكَّا، وَاخَّا يْتَّهْمُوكُمْ بْلِّي كَتْدِيرُو الشَّرّْ، غَيْشُوفُو أَعْمَالْكُمْ الْمْزْيَانَة وْغَيْعْطِيوْ الْعَزّْ لْلَّهْ فْالنّْهَارْ اللِّي غَيْجِي فِيهْ.</verse>
				<verse number="13">وْعْلَى قْبَلْ الرَّبّْ، طِيعُو صْحَابْ السُّلْطَة وْطِيعُو الْمَلِكْ عْلَاحْقَّاشْ هُوَ الْحَاكْمْ الْكْبِيرْ،</verse>
				<verse number="14">وْطِيعُو الْمْسْؤُولِينْ دْيَالُه اللِّي مْكَلّْفِينْ بَاشْ يْعَاقْبُو اللِّي كَيْدِيرْ الشَّرّْ، وْيْجَازِيوْ اللِّي كَيْدِيرْ الْخِيرْ.</verse>
				<verse number="15">عْلَاحْقَّاشْ مُرَادْ اللَّهْ هُوَ تْدِيرُو الْخِيرْ بَاشْ تْسَكّْتُو النَّاسْ اللِّي مَا كَيْفَهْمُوشْ.</verse>
				<verse number="16">عِيشُو بْحُرِّيَّة، وْمَا تْكُونُوشْ بْحَالْ هَادُوكْ اللِّي كَيْسْتَغْلُّوهَا بَاشْ يْسَتْرُو الشَّرّْ، وَلَكِنْ كُونُو بْحَالْ الْعْبِيدْ دْيَالْ اللَّهْ.</verse>
				<verse number="17">حْتَرْمُو ݣَاعْ النَّاسْ، بْغِيوْ خُوتْكُمْ، خَافُو اللَّهْ، وْحْتَرْمُو الْمَلِكْ.</verse>
				<verse number="18">آ الْعْبِيدْ، طِيعُو سْيَادْكُمْ وْحْتَرْمُوهُمْ بْزَّافْ كِمَا بْغَاوْ يْكُونُو، مَاشِي غِيرْ الْمْزْيَانِينْ وْالضّْرِيّْفِينْ، وَلَكِنْ حْتَّى الْخَايْبِينْ.</verse>
				<verse number="19">حِيتْ الْوَاحْدْ كَيْتّْبَارْكْ بْالطَّاعَة دْيَالُه لْلَّهْ، إِلَا تْحَمّْلْ الْعْدَابْ اللِّي كَيْقَاسِيهْ وْهُوَ مْضْلُومْ.</verse>
				<verse number="20">حِيتْ آشْ مْنْ فْضَلْ عَنْدْكُمْ إِلَا دْرْتُو شِي دَنْبْ وْضْرْبُوكُمْ عْلِيهْ وْصْبَرْتُو؟ وَلَكِنْ إِلَا دْرْتُو الْخِيرْ وْتْعَدّْبْتُو عْلِيهْ وْصْبَرْتُو، رَاكُمْ مْبْرُوكِينْ قُدَّامْ اللَّهْ،</verse>
				<verse number="21">وْهَادْشِّي عْلَاشْ عَيّْطْ لِيكُمْ اللَّهْ، عْلَاحْقَّاشْ حْتَّى الْمَسِيحْ تّْعَدّْبْ عْلَى وْدّْكُمْ، وْخْلَّا لِيكُمْ هَادْ الْمْتَالْ بَاشْ تْدِيرُو بْحَالُه.</verse>
				<verse number="22">	«هُوَ عَمّْرُه مَا دَارْ شِي دَنْبْ، وْلَا عَمّْرْ فُمُّه نْطَقْ بْالْكْدُوبْ».</verse>
				<verse number="23">مْلِّي سْبُّوهْ مَا رَدّْشْ عْلِيهُمْ السّْبَّانْ، وْمْلِّي عَدّْبُوهْ مَا هَدّْدْهُمْشْ وَلَكِنْ خْلَّا كُلّْشِي فْيْدّْ هَادَاكْ اللِّي كَيْحْكَمْ بْالْعَدْلْ.</verse>
				<verse number="24">رَاهْ فْالدَّاتْ دْيَالُه هْزّْ دْنُوبْنَا فُوقْ الصّْلِيبْ، بَاشْ نْمُوتُو حْنَا عْلَى دْنُوبْنَا وْنْحْيَاوْ لْلتَّقْوَى. وْبْالْجْرَاحْ دْيَالُه تّْشَافِيتُو.</verse>
				<verse number="25">حِيتْ كْنْتُو بْحَالْ الْغْنَمْ الْمُّوضّْرَة، وَلَكِنْ دَابَا رَاكُمْ رْجَعْتُو لْلرَّاعِي اللِّي كَيْرَدّْ الْبَالْ لْنْفُوسْكُمْ وْكَيْحْضِيهَا.</verse>
			</chapter>
			<chapter number="3">
				<verse number="1">الْفَصْلْ التَّالْتْ وْهَكَّا حْتَّى نْتُمَ آ الْعْيَالَاتْ، طِيعُو رْجَالْكُمْ، بَاشْ حْتَّى إِلَا كَانُو شِي وْحْدِينْ مْنّْهُمْ مَا كَيْآمْنُوشْ بْكْلَامْ اللَّهْ، غَتْرَبْحُوهُمْ لْلْإِيمَانْ غِيرْ بْالتَّصَرُّفْ دْيَالْكُمْ بْلَا مَا تْحْتَاجُو تّْكَلّْمُو،</verse>
				<verse number="2">مْلِّي غَيْشُوفُو بْلِّي التَّصَرُّفْ دْيَالْكُمْ نْقِي وْمْحْتَرْمْ.</verse>
				<verse number="3">وْخَاصّْ التَّزْيِينْ دْيَالْكُمْ مَا يْكُونْشْ مْنْ عْلَى بْرَّا، بْحَالْ تْصْوَابْ الشّْعَرْ الْغَالِي، وْالتَّزْيِينْ بْالدّْهَبْ، وْاللّْبَاسْ دْ الْحْوَايْجْ الرّْفَاعْ،</verse>
				<verse number="4">وَلَكِنْ خَاصُّه يْكُونْ مْنْ لْدَاخْلْ، مْنْ الْقَلْبْ. زِينْ الرُّوحْ الضّْرِيّْفْ الْمْهَدّْنْ، هَادَا هُوَ الزِّينْ اللِّي مَا غَيْفْنَاشْ وْقِيمْتُه كْبِيرَة عَنْدْ اللَّهْ.</verse>
				<verse number="5">رَاهْ مْنْ قْبَلْ، هَكَّا كَانُو كَيْتّْزَيّْنُو الْعْيَالَاتْ الْمْقَدّْسَاتْ اللِّي كَيْتّْكْلُو عْلَى اللَّهْ، حِيتْ كَيْطِيعُو رْجَالْهُمْ،</verse>
				<verse number="6">كِيفْ كَانْتْ سَارَة كَتْطِيعْ إِبْرَاهِيمْ وْكَتْݣُولْ لِيهْ «سِيدِي». وْرَاكُمْ دَابَا وْلِّيتُو بْنَاتْهَا إِلَا كَتْدِيرُو الْخِيرْ وْمَا كَتْخَافُو مْنْ حْتَّى حَاجَة.</verse>
				<verse number="7">حْتَّى نْتُمَ آ الرّْجَالْ، عِيشُو مْعَ عْيَالَاتْكُمْ وْدِيرُو بْحْسَابْ الطّْبِيعَة دْيَالْهُمْ الضّْعِيفَة، وْخَاصّْكُمْ تْحْتَرْمُوهُمْ حِيتْ حْتَّى هُمَ غَيْوَرْتُو مْعَاكُمْ نِعْمَةْ الْحَيَاةْ، بَاشْ حْتَّى حَاجَة مَا تْوْقَفْ ضْدّْ صْلَاتْكُمْ.</verse>
				<verse number="8">وْفْاللّْخْرْ، كُونُو كُلّْكُمْ مْتَّافْقِينْ عْلَى رَأْيْ وَاحْدْ، وْحْسُّو بْبَعْضِيَّاتْكُمْ، وْبْغِيوْ بْعْضِيَّاتْكُمْ بْحَالْ الْخُوتْ، وْكُونُو حْنَانْ وْمْتْوَاضْعِينْ،</verse>
				<verse number="9">مَا تْرَدُّوشْ الشَّرّْ بْالشَّرّْ، وْلَا الْمْعْيَارْ بْالْمْعْيَارْ، وَلَكِنْ بْالْعَكْسْ طْلْبُو اللَّهْ بَاشْ يْبَارْكْهُمْ، عْلَاحْقَّاشْ هَادْشِّي عْلَاشْ عَيّْطْ لِيكُمْ اللَّهْ بَاشْ تْوَرْتُو الْبَرَكَة دْيَالُه.</verse>
				<verse number="10">حِيتْ مْكْتُوبْ فْكْتَابْ اللَّهْ: «اللِّي بْغَا يْتّْمَتّْعْ بْالْحَيَاةْ وْيْشُوفْ يَّامْ زْوِينَة، خَاصُّه يْحْضِي لْسَانُه مْنْ الشَّرّْ وْفُمُّه مْنْ كْلَامْ الْغْشّْ،</verse>
				<verse number="11">	وْيْبَعّْدْ عْلَى الشَّرّْ وْيْدِيرْ الْخِيرْ، وْيْقَلّْبْ عْلَى الْهْنَا وْيْتْبْعُه.</verse>
				<verse number="12">	عْلَاحْقَّاشْ عِينِينْ الرَّبّْ عْلَى اللِّي مْتَّاقْيِينُه، 	وْوْدْنِيهْ كَيْسَمْعُو لْصْلَاتْهُمْ، وَلَكِنْ الرَّبّْ رَاهْ ضْدّْ هَادُوكْ اللِّي كَيْدِيرُو الشَّرّْ».</verse>
				<verse number="13">وْشْكُونْ يْقْدَرْ يْآدِيكُمْ إِلَا كَانْتْ عَنْدْكُمْ الْغِيرَة بَاشْ تْدِيرُو الْخِيرْ؟</verse>
				<verse number="14">وَلَكِنْ سْعْدَاتْكُمْ إِلَا كَانْ خَاصّْكُمْ تْتْعَدّْبُو عْلَى وْدّْ التَّقْوَى اللِّي كَتْدِيرُوهَا. مَا تْخَافُوشْ مْنْ اللِّي كَيْآدِيوْكُمْ وْمَا تّْخَلْعُوشْ،</verse>
				<verse number="15">وَلَكِنْ قَدّْسُو الْمَسِيحْ اللِّي هُوَ الرَّبّْ فْقْلُوبْكُمْ، وْكُونُو دِيمَا مُوجُودِينْ بَاشْ تْجَاوْبُو ݣَاعْ هَادُوكْ اللِّي كَيْسْوّْلُوكُمْ عْلَى الرّْجَا اللِّي فِيكُمْ.</verse>
				<verse number="16">وْدِيرُو هَادْشِّي بْالضّْرَافَة وْالْإِحْتِرَامْ وْبْضَمِيرْ نْقِي، بَاشْ اللِّي كَيْتّْكَلّْمُو بْالشَّرّْ عْلَى الْحَيَاةْ دْيَالْكُمْ الْمْزْيَانَة فْالْمَسِيحْ، يْتّْحَشّْمُو بْالْكْدُوبْ اللِّي كَيْتَّهْمُوكُمْ بِيهْ.</verse>
				<verse number="17">حِيتْ خْيَرْ لِيكُمْ تْتْعَدّْبُو وْنْتُمَ كَتْدِيرُو الْخِيرْ، إِلَا كَانْ هَادَا هُوَ مُرَادْ اللَّهْ، وْمَا تْتْعَدّْبُوشْ وْنْتُمَ كَتْدِيرُو الشَّرّْ.</verse>
				<verse number="18">عْلَاحْقَّاشْ حْتَّى الْمَسِيحْ تّْعَدّْبْ مَرَّة وَحْدَة عْلَى وْدّْ دْنُوبْ النَّاسْ، هُوَ الْبَارِي مَاتْ عْلَى وْدّْ الْمُدْنِبِينْ بَاشْ يْجِيبْنَا لْلَّهْ، مَاتْ فْالدَّاتْ وَلَكِنْ حْيَا بْالرُّوحْ الْقُدُسْ.</verse>
				<verse number="19">وْبْهَادْ الرُّوحْ مْشَى بَشّْرْ الْأَرْوَاحْ الْمْسْجُونِينْ،</verse>
				<verse number="20">اللِّي مْنْ زْمَانْ رْفْضُو يْطِيعُو، مْلِّي كَانْ اللَّهْ كَيْتّْسْنَّاهُمْ بْالصّْبَرْ فْالْوَقْتْ اللِّي كَانْ فِيهْ نُوحْ كَيْصَاوْبْ السّْفِينَة، اللِّي نْجَاوْ فِيهَا بْالْمَا نَاسْ قْلَالْ، وْكَانُو غِيرْ تْمَنْيَة.</verse>
				<verse number="21">وْهَادْشِّي رَاهْ مْتَالْ دْيَالْ الْمَعْمُودِيَّة اللِّي كَتْنَجِّيكُمْ دَابَا، وْهِيَ مَاشِي الْغْسِيلْ دْ الْوْسَخْ دْيَالْ الدَّاتْ، وَلَكِنْ هِيَ عَهْدْ بْضَمِيرْ صَالْحْ قُدَّامْ اللَّهْ بْالْبَعْتْ دْيَالْ يَسُوعْ الْمَسِيحْ،</verse>
				<verse number="22">اللِّي طْلَعْ لْلسّْمَا وْݣْلَسْ عْلَى لِيمْنْ دْيَالْ اللَّهْ، وْرَاهْ الْمَلَايْكَة وْالسُّلُطَاتْ وْالْقُوَّاتْ دْيَالْ السّْمَا كَيْخَضْعُو لِيهْ.</verse>
			</chapter>
			<chapter number="4">
				<verse number="1">الْفَصْلْ الرَّابْعْ إِيوَا حِيتْ الْمَسِيحْ تّْعَدّْبْ فْالدَّاتْ، كُونُو حْتَّى نْتُمَ مُوجُودِينْ بَاشْ تْتْعَدّْبُو بْحَالُه. عْلَاحْقَّاشْ اللِّي تّْعَدّْبْ فْالدَّاتْ مَا كَيْبْقَاشْ يْدْنَبْ،</verse>
				<verse number="2">بَاشْ يْعِيشْ دَاكْشِّي اللِّي بَاقِي فْحْيَاتُه مَاشِي عْلَى حْسَابْ الشَّهْوَة دْيَالْ النَّاسْ وَلَكِنْ عْلَى حْسَابْ مُرَادْ اللَّهْ.</verse>
				<verse number="3">بَرَكَا عْلِيكُمْ مْنْ الْوَقْتْ اللِّي ضَيّْعْتُوهْ فْالْحْوَايْجْ اللِّي كَيْرْضِيوْ النَّاسْ اللِّي مَا كَيْآمْنُوشْ بْاللَّهْ، وْنْتُمَ عَايْشِينْ فْالْفْسَادْ وْالشَّهَوَاتْ وْالسّْكْرَة وْالْقْصَارَة وْالتّْعَرْبِيطَة وْالْعِبَادَة دْيَالْ الْأَصْنَامْ الْمْحَرّْمَة.</verse>
				<verse number="4">وْرَاهُمْ دَابَا كَيْتّْعَجّْبُو حِيتْ مَا بْقِيتُوشْ كَتْشَارْكُوهُمْ فْالْفْسَادْ، وْهَادْشِّي عْلَاشْ كَيْعَايْرُوكُمْ.</verse>
				<verse number="5">وَلَكِنْ غَيْعْطِيوْ الْحْسَابْ لْهَادَاكْ اللِّي مُوجُودْ بَاشْ يْحَاسْبْ الْحَيِّينْ وْالْمْيّْتِينْ.</verse>
				<verse number="6">حِيتْ هَادْشِّي عْلَاشْ حْتَّى الْمْيّْتِينْ تْخَبّْرُو بْالْبْشَارَة، بَاشْ يْتّْحَاسْبُو فْالدَّاتْ بْحَالْ النَّاسْ، وْيْحْيَاوْ بْحَالْ اللَّهْ بْالرُّوحْ الْقُدُسْ.</verse>
				<verse number="7">دَابَا رَاهْ قَرّْبْ اللّْخْرْ دْيَالْ كُلّْ حَاجَة، إِيوَا دِيرُو عْقَلْكُمْ وْكُونُو مْوَݣّْضِينْ بَاشْ تْقَدْرُو تْصَلِّيوْ.</verse>
				<verse number="8">وْقْبَلْ مْنْ كُلّْشِي، بْغِيوْ بْعْضِيَّاتْكُمْ بْزَّافْ، عْلَاحْقَّاشْ الْمْحَبَّة كَتْسْتَرْ دْنُوبْ كْتَارْ.</verse>
				<verse number="9">ضَايْفُو بْعْضِيَّاتْكُمْ بْلَا مَا تّْشْكَّاوْ.</verse>
				<verse number="10">وْكُلّْ وَاحْدْ مْنّْكُمْ خَاصُّه يْخَدّْمْ الْمَوْهِبَة اللِّي تّْعْطَاتْ لِيهْ، بَاشْ تْعَاوْنُو بْعْضِيَّاتْكُمْ وْهَكَّا غَتْكُونُو مْسْؤُولِينْ مْزْيَانِينْ عْلَى النِّعْمَة دْيَالْ اللَّهْ الْمْتْنَوّْعَة.</verse>
				<verse number="11">إِلَا شِي حَدّْ كَيْتّْكَلّْمْ خَاصُّه يْتّْكَلّْمْ بْكْلَامْ اللَّهْ. وْإِلَا شِي حَدّْ كَيْخْدَمْ لْلَّهْ خَاصُّه يْخْدَمْ بْالْقُوَّة اللِّي كَيْعْطِيهْ اللَّهْ، بَاشْ يْتّْعْطَى الْعَزّْ لْلَّهْ فْكُلّْشِي بْيَسُوعْ الْمَسِيحْ، اللِّي لِيهْ الْعَزّْ وْالْقُوَّة دِيمَا وْعْلَى الدّْوَامْ. آمِينْ.</verse>
				<verse number="12">آ خُوتِي الْعْزَازْ، مَا تّْعَجّْبُوشْ مْنْ الْمْحْنَة الصّْعِيبَة اللِّي كَتْدُوزُو فِيهَا بْحَالْ إِلَا رَاهَا شِي حَاجَة غْرِيبَة نْزْلَاتْ عْلِيكُمْ.</verse>
				<verse number="13">وَلَكِنْ كِمَا كَتّْشَارْكُو مْعَ الْمَسِيحْ فْالْعْدَابْ دْيَالُه، فْرْحُو حْتَّى مْلِّي غَيْبَانْ الْعَزّْ دْيَالُه بَاشْ تْفَرْحُو كْتَرْ.</verse>
				<verse number="14">سْعْدَاتْكُمْ إِلَا كَانُو كَيْعَايْرُوكُمْ عْلَى وْدّْ إِسْمْ الْمَسِيحْ، عْلَاحْقَّاشْ رُوحْ الْعَزّْ اللِّي هُوَ رُوحْ اللَّهْ كَيْسْكُنْ فِيكُمْ.</verse>
				<verse number="15">مَا خَاصّْشْ يْكُونْ فِيكُمْ شِي حَدّْ كَيْتّْعَدّْبْ حِيتْ هُوَ قْتَّالْ وْلَا شْفَّارْ وْلَا مْشْرَارْ وْلَا فْضُولِي.</verse>
				<verse number="16">وَلَكِنْ إِلَا تّْعَدّْبْ حِيتْ هُوَ مَسِيحِي، مَا خَاصُّوشْ يْحْشَمْ، رَاهْ خَاصُّه يْعْطِي الْعَزّْ لْلَّهْ عْلَى وْدّْ هَادْ الْإِسْمْ.</verse>
				<verse number="17">عْلَاحْقَّاشْ هَادَا هُوَ الْوَقْتْ اللِّي غَيْبْدَا فِيهْ الْحْكَامْ مْنْ بِيتْ اللَّهْ. إِيوَا إِلَا كَانْ الْحْكَامْ غَيْبْدَا بِينَا، كِيفَاشْ غَيْكُونْ اللّْخْرْ دْيَالْ هَادُوكْ اللِّي مَا آمْنُوشْ بْإِنْجِيلْ اللَّهْ؟</verse>
				<verse number="18">وْكِيفْ كَيْݣُولْ كْتَابْ اللَّهْ: «إِلَا كَانْ صْعِيبْ عْلَى اللِّي مْتَّاقِي اللَّهْ بَاشْ يْنْجَا، إِيوَا آشْ غَيْجْرَا لْلْمْشْرَارْ وْالْمُدْنِبْ؟».</verse>
				<verse number="19">وْهَكَّا حْتَّى اللِّي كَيْتّْعَدّْبُو عْلَى وْدّْ مُرَادْ اللَّهْ، خَاصّْهُمْ يْسَلّْمُو حْيَاتْهُمْ لْلْخَالْقْ اللِّي أَمِينْ، وْيْدِيرُو أَعْمَالْ الْخِيرْ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْكَنْطْلَبْ مْنْ الشّْيُوخْ دْيَالْ الْكْنِيسَة اللِّي مْعَاكُمْ، وْرَانِي شِيخْ بْحَالْهُمْ وْكْنْتْ شَاهْدْ عْلَى عْدَابْ الْمَسِيحْ، وْشْرِيكْ فْالْعَزّْ اللِّي غَيْبَانْ،</verse>
				<verse number="2">رْدُّو الْبَالْ لْلْقَطْعَة دْيَالْ اللَّهْ اللِّي كَلّْفْكُمْ بِيهَا، مَاشِي بَزّْزْ وَلَكِنْ بْخَاطْرْكُمْ كِيفْ بْغَا اللَّهْ، وْمَاشِي بْالطّْمَعْ وَلَكِنْ بْالْمْحَبَّة.</verse>
				<verse number="3">وْمَا تْفَرْضُوشْ السُّلْطَة دْيَالْكُمْ عْلَى هَادُوكْ اللِّي كَلّْفْكُمْ اللَّهْ بِيهُمْ، وَلَكِنْ كُونُو مْتَالْ لِيهُمْ.</verse>
				<verse number="4">وْمْلِّي يْرْجَعْ الرَّاعِي الْكْبِيرْ، غَتَاخْدُو التَّاجْ دْ الْعَزّْ اللِّي مَا كَيْقْدَامْشْ.</verse>
				<verse number="5">وْحْتَّى نْتُمَ آ الشُّبَّانْ، طِيعُو الشّْيُوخْ دْ الْكْنِيسَة. وْكُونُو كُلّْكُمْ مْتْوَاضْعِينْ مْعَ بْعْضِيَّاتْكُمْ حِيتْ كْتَابْ اللَّهْ كَيْݣُولْ: «اللَّهْ كَيْقَاوْمْ الْمْتْكَبّْرِينْ، وَلَكِنْ الْمْتْوَاضْعِينْ كَيْعْطِيهُمْ النِّعْمَة».</verse>
				<verse number="6">إِيوَا عْلِيهَا تْوَاضْعُو تَحْتْ يْدّْ اللَّهْ الْقْوِيَّة بَاشْ يْعَلِّي شَانْكُمْ فْالْوَقْتْ دْيَالُه،</verse>
				<verse number="7">حَطُّو ݣَاعْ هَمّْكُمْ عْلِيهْ، عْلَاحْقَّاشْ هُوَ اللِّي كَيْتّْهَلَّى فِيكُمْ.</verse>
				<verse number="8">كُونُو عْلَى بَالْ وْمُّوݣْضِينْ! رَاهْ الْعْدُو دْيَالْكُمْ إِبْلِيسْ، دَايْرْ بْحَالْ السّْبَعْ الْهَايْجْ كَيْضُورْ وْكَيْقَلّْبْ عْلَى شِي وَاحْدْ بَاشْ يْفَرْسُه.</verse>
				<verse number="9">إِيوَا قَاوْمُوهْ وْبْقَاوْ تَابْتِينْ فْالْإِيمَانْ، وْعَرْفُو بْلِّي خُوتْكُمْ الْمُومْنِينْ فْالدّْنْيَا كُلّْهَا كَيْقَاسِيوْ بْحَالْ هَادْ الْعْدَابْ.</verse>
				<verse number="10">وْالْإِلَاهْ دْيَالْ النِّعْمَة كُلّْهَا اللِّي عَيّْطْ لِيكُمْ لْلْعَزّْ دْيَالُه الدَّايْمْ فْالْمَسِيحْ يَسُوعْ، قَادْرْ يْرَدّْكُمْ مْكْمُولِينْ وْتَابْتِينْ وْقْوِيِّينْ وْوَاقْفِينْ عْلَى الصَّحْ مْنْ بَعْدْمَا تْعَدّْبْتُو شِي وَقْتْ قْلِيلْ.</verse>
				<verse number="11">لِيهْ الْقُوَّة دِيمَا وْعْلَى الدّْوَامْ. آمِينْ.</verse>
				<verse number="12">كْتَبْتْ لِيكُمْ هَادْ الرِّسَالَة الْقْصِيرَة عْلَى يْدّْ خُونَا سِلْوَانُسْ اللِّي كَنْعْتَبْرُه أَمِينْ، بَاشْ نْشَجّْعْكُمْ وْنْشْهَدْ لِيكُمْ بْلِّي هَادِي هِيَ نِعْمَةْ اللَّهْ الْحْقِيقِيَّة اللِّي نْتُمَ تَابْتِينْ فِيهَا.</verse>
				<verse number="13">كَتْسَلّْمْ عْلِيكُمْ الجّْمَاعَة دْ الْمُومْنِينْ اللِّي خْتَارْهُمْ اللَّهْ وْاللِّي كَايْنِينْ فْبَابِلْ، وْكَيْسَلّْمْ عْلِيكُمْ حْتَّى وْلْدِي مَرْقُسْ.</verse>
				<verse number="14">سَلّْمُو عْلَى بْعْضِيَّاتْكُمْ بْبُوسَة دْيَالْ الْمْحَبَّة. وْالْهْنَا يْكُونْ مْعَاكُمْ نْتُمَ كُلّْكُمْ اللِّي فْالْمَسِيحْ.</verse>
			</chapter>
		</book>
		<book number="61">
			<chapter number="1">
				<verse number="1">الْفَصْلْ اللّْوّْلْ أَنَا سِمْعَانْ بُطْرُسْ الْعَبْدْ وْالرَّسُولْ دْيَالْ يَسُوعْ الْمَسِيحْ، كَنْكْتَبْ لْهَادُوكْ اللِّي عَنْدْهُمْ إِيمَانْ غَالِي بْحَالْنَا بْفْضَلْ التَّقْوَى دْيَالْ إِلَاهْنَا وْمُنَجِّينَا يَسُوعْ الْمَسِيحْ.</verse>
				<verse number="2">كَنْطْلَبْ مْنْ اللَّهْ بَاشْ يْكَتّْرْ فِيكُمْ النِّعْمَة وْالْهْنَا بْفْضَلْ الْمَعْرِفَة دْيَالْكُمْ لْلَّهْ وْرَبّْنَا يَسُوعْ.</verse>
				<verse number="3">رَاهْ اللَّهْ بْالْقُدْرَة دْيَالُه الْإِلَاهِيَّة عْطَانَا كُلّْ مَا كَنْحْتَاجُو لِيهْ فْالْحَيَاةْ وْفْالتَّقْوَى، بَاشْ نْعَرْفُو هَادَاكْ اللِّي خْتَارْنَا بْالْعَزّْ وْالْخِيرْ دْيَالُه،</verse>
				<verse number="4">اللِّي بِيهُمْ عْطَانَا الْحْوَايْجْ الْمْزْيَانِينْ وْالْغَالْيِينْ اللِّي وَاعْدْنَا بِيهُمْ، بَاشْ تْقَدْرُو تْشَارْكُو فْالطّْبِيعَة الْإِلَاهِيَّة، وْتْهَرْبُو مْنْ الْفْسَادْ اللِّي كَيْجِي مْنْ الشَّهْوَة اللِّي فْالدّْنْيَا.</verse>
				<verse number="5">عْلَى هَادْشِّي، دِيرُو جَهْدْكُمْ بَاشْ تْزِيدُو عْلَى إِيمَانْكُمْ الْخِيرْ، وْعْلَى الْخِيرْ الْمَعْرِفَة،</verse>
				<verse number="6">وْعْلَى الْمَعْرِفَة الرّْزَانَة، وْعْلَى الرّْزَانَة الصّْبَرْ، وْعْلَى الصّْبَرْ التَّقْوَى،</verse>
				<verse number="7">وْعْلَى التَّقْوَى مْحَبَّةْ الْخُوتْ، وْعْلَى مْحَبَّةْ الْخُوتْ، الْمْحَبَّة.</verse>
				<verse number="8">حِيتْ إِلَا كَانُو فِيكُمْ هَادْ الْأُمُورْ وْتّْزَادُو بْالْكْتْرَة، مَا غَيْخَلِّيوْكُمْشْ تْكُونُو مْعْݣَازِينْ وْلَا بْلَا غْلَّة بَاشْ تْعَرْفُو رَبّْنَا يَسُوعْ الْمَسِيحْ.</verse>
				<verse number="9">وَلَكِنْ اللِّي مَا عَنْدُوشْ هَادْ الْأُمُورْ رَاهْ هُوَ عْمَى كَيْشُوفْ عْلَى قْدُّه، وْنْسَى بْلِّي رَاهْ تّْنَقَّى مْنْ دْنُوبُه الْقْدَامْ.</verse>
				<verse number="10">هَادْشِّي عْلَاشْ آ الْخُوتْ، دِيرُو جَهْدْكُمْ بَاشْ تْبَيّْنُو بْلِّي اللَّهْ عَيّْطْ لِيكُمْ بْالصَّحْ وْخْتَارْكُمْ. حِيتْ إِلَا دْرْتُو هَادْشِّي عَمّْرْكُمْ مَا غَتْطِيحُو.</verse>
				<verse number="11">حِيتْ هَكَّا غَيْتّْحَلّْ لِيكُمْ الْبَابْ كَامْلْ بَاشْ تْدَخْلُو لْلْمَمْلَكَة الدَّايْمَة دْيَالْ رَبّْنَا وْمُنَجِّينَا يَسُوعْ الْمَسِيحْ.</verse>
				<verse number="12">وْعْلَى هَادْشِّي، غَنْبْقَى دِيمَا نْفَكّْرْكُمْ بْهَادْ الْأُمُورْ، وَاخَّا كَتْعَرْفُوهُمْ وْتَابْتِينْ فْالْحَقّْ اللِّي عَنْدْكُمْ.</verse>
				<verse number="13">وَلَكِنْ كَنْشُوفْ بْلِّي وَاجْبْ نْفَكّْرْكُمْ بْهَادْشِّي، مَا حَدّْنِي فْهَادْ الْحَيَاةْ.</verse>
				<verse number="14">أَنَا عَارْفْ بْلِّي وْصَلْ الْوَقْتْ دْيَالِي فَاشْ غَنْرْحَلْ مْنْ هَادْ الْحَيَاةْ، كِيفْ بَيّْنْ لِيَّ رَبّْنَا يَسُوعْ الْمَسِيحْ.</verse>
				<verse number="15">وْغَنْدِيرْ جْهْدِي كُلُّه بَاشْ بَعْدْمَا نْمُوتْ، تْبْقَاوْ دِيمَا تْفَكّْرُو فْهَادْ الْأُمُورْ.</verse>
				<verse number="16">رَاهْ مْلِّي خَبّْرْنَاكُمْ عْلَى قُوَّةْ رَبّْنَا يَسُوعْ الْمَسِيحْ وْالْمْجِي دْيَالُه، مَا كْنَّاشْ كَنْعَاوْدُو لِيكُمْ الْخْرَايْفْ دْيَالْ الْكْدُوبْ. وَلَكِنْ شْفْنَا بْعِينِينَا الْعَظَمَة دْيَالُه.</verse>
				<verse number="17">حِيتْ هُوَ خْدَا مْنْ اللَّهْ الْآبْ الْكَرَامَة وْالْعَزّْ مْلِّي تّْكَلّْمْ مْعَاهْ وَاحْدْ الصُّوتْ مْنْ عَنْدْ مُولْ الْعَزّْ الْكْبِيرْ وْݣَالْ: «هَادَا هُوَ وْلْدِي الْعْزِيزْ اللِّي بِيهْ فْرَحْتْ».</verse>
				<verse number="18">وْحْنَا بْرَاسْنَا سْمَعْنَا هَادْ الصُّوتْ جَايْ مْنْ السّْمَا مْلِّي كْنَّا مْعَاهْ فْالجّْبَلْ الْمْقَدّْسْ.</verse>
				<verse number="19">وْعَنْدْنَا كْلَامْ الْأَنْبِيَا اللِّي زَادْ أَكّْدْ لِينَا هَادْشِّي، عْلِيهَا رْدُّو الْبَالْ مْزْيَانْ، رَاهْ هُوَ بْحَالْ شِي قْنْدِيلْ كَيْضَوِّي فْبْلَاصَة مْضَلّْمَة، حْتَّى يْطْلَعْ النّْهَارْ وْتْبَانْ نْجْمَةْ الصّْبَاحْ فْقْلُوبْكُمْ.</verse>
				<verse number="20">وْقْبَلْ مْنْ كُلّْشِي، مْزْيَانْ تْعَرْفُو بْلِّي مَا كَايْنْ حْتَّى شِي وَاحْدْ اللِّي يْقْدَرْ يْفَسّْرْ مْنْ رَاسُه شِي نُبُوَّة مْنْ الْكْتَابْ.</verse>
				<verse number="21">حِيتْ عَمّْرْ شِي نُبُوَّة مَا جَاتْ بْالْمُرَادْ دْيَالْ بْنَادْمْ، وَلَكِنْ شِي نَاسْ بْالْقُدْرَة دْيَالْ الرُّوحْ الْقُدُسْ تّْكَلّْمُو بْكْلَامْ اللَّهْ.</verse>
			</chapter>
			<chapter number="2">
				<verse number="1">الْفَصْلْ التَّانِي وَلَكِنْ كِمَا كَانُو فْشَعْبْ اللَّهْ أَنْبِيَا كْدَّابِينْ، هَكَّا غَيْكُونُو فِيكُمْ حْتَّى نْتُمَ مُعَلِّمِينْ كْدَّابِينْ غَيْجِيبُو تَعَالِيمْ غَالْطَة كَتْخَرّْبْ، وْغَيْنَكْرُو الرَّبّْ اللِّي شْرَاهُمْ، وْدْغْيَا غَيْجِيبُو الْهْلَاكْ لْرَاسْهُمْ.</verse>
				<verse number="2">وْبْزَّافْ دْ النَّاسْ غَيْتْبْعُوهُمْ فْالْفْسَادْ دْيَالْهُمْ، وْبْسْبَابْهُمْ غَيْݣُولُو كْلَامْ الْكُفْرْ عْلَى طْرِيقْ الْحَقّْ.</verse>
				<verse number="3">وْبْسْبَابْ الطّْمَعْ دْيَالْهُمْ كَيْسْتَغْلُّوكُمْ بْكْدُوبْهُمْ، وَلَكِنْ رَاهْ مْنْ مُدَّة طْوِيلَة تّْحْكَمْ عْلِيهُمْ بْالْعِقَابْ، وْالْهْلَاكْ دْيَالْهُمْ لَابْدّْ مْنُّه.</verse>
				<verse number="4">اللَّهْ مَا حَنّْشْ عْلَى الْمَلَايْكَة اللِّي دَنْبُو، وَلَكِنْ رْمَاهُمْ فْجَهْنَّمْ مْكَتّْفِينْ فْالضّْلَامْ وْخْلَّاهُمْ حْتَّى لْيُومْ الْحِسَابْ.</verse>
				<verse number="5">وْمَا حَنّْشْ عْلَى النَّاسْ دْ الزّْمَانْ الْقْدِيمْ، وَلَكِنْ نَزّْلْ الطُّوفَانْ عْلَى الْمْشْرَارِينْ وْنْجَّا تْمَنْيَة دْ النَّاسْ، مْنّْهُمْ نُوحْ اللِّي كَانْ كَيْخَبّْرْ بْالتَّقْوَى.</verse>
				<verse number="6">وْمْنْ بَعْدْ عَاقْبْ اللَّهْ مْدِينْةْ سَدُومْ وْعَمُورَة وْحْرَقْهُمْ حْتَّى وْلَّاوْ رْمَادْ، بَاشْ يْكُونُو مْتَالْ لْلنَّاسْ الْمْشْرَارِينْ.</verse>
				<verse number="7">وْعْتَقْ لُوطْ اللِّي كَانْ رَاجْلْ مْتَّاقِي اللَّهْ وْمَا كَانْشْ فْرْحَانْ بْسْبَابْ الْفْسَادْ اللِّي كَانُو عَايْشِينْ فِيهْ النَّاسْ الْفَاسْدِينْ.</verse>
				<verse number="8">حِيتْ هَادْ الرَّاجْلْ اللِّي مْتَّاقِي اللَّهْ كَانْ سَاكْنْ فْوَسْطْهُمْ، كَيْشُوفْهُمْ وْكَيْسْمَعْهُمْ نْهَارْ عْلَى نْهَارْ، وْكَانْتْ نْفْسُه الْمْزْيَانَة كَتْتْعَدّْبْ بْسْبَابْ فْعَايْلْهُمْ الْفَاسْدَة.</verse>
				<verse number="9">وْهَادْشِّي كَيْبَيّْنْ بْلِّي الرَّبّْ عَارْفْ كِيفَاشْ يْعْتَقْ النَّاسْ اللِّي مْتَّاقْيِينُه مْنْ الْمْحْنَة دْيَالْهُمْ، وْيْخَلِّي الْمُدْنِبِينْ حْتَّى لْيُومْ الْحِسَابْ بَاشْ يْعَاقْبْهُمْ،</verse>
				<verse number="10">بْالْخُصُوصْ هَادُوكْ اللِّي تَابْعِينْ الشَّهْوَة الْفَاسْدَة دْيَالْ دَاتْهُمْ، وْكَيْحْتَقْرُو السُّلْطَة دْيَالْ اللَّهْ. هَادْ الْمُعَلِّمِينْ الْكْدَّابِينْ كَيْتِيقُو بْزَّافْ فْرَاسْهُمْ وْمْتْكَبّْرِينْ وْمَا كَيْخَافُوشْ يْسَبُّو الْمَلَايْكَة دْ الْعَزّْ.</verse>
				<verse number="11">وْوَاخَّا الْمَلَايْكَة عَنْدْهُمْ الْقُوَّة وْالْقُدْرَة كْتَرْ مْنّْهُمْ، مَا كَيْتَّهْمُوهُمْشْ بْكْلَامْ خَايْبْ قُدَّامْ الرَّبّْ.</verse>
				<verse number="12">وَلَكِنْ هَادْ النَّاسْ، رَاهْ بْطْبِيعْتْهُمْ كَيْشَبْهُو لْلْحَيَوَانَاتْ دْ الْغَابَة اللِّي كَيْتّْوَلْدُو بَاشْ يْتّْصَيّْدُو وْيْتّْقْتْلُو. وْهَادْ النَّاسْ كَيْݣُولُو كْلَامْ خَايْبْ عْلَى الْأُمُورْ اللِّي مَا كَيْفَهْمُوهَاشْ، وْعْلِيهَا غَيْمُوتُو بْحَالْ هَادْ الْحَيَوَانَاتْ.</verse>
				<verse number="13">وْعْلَى وْدّْ الضُّلْمْ دْيَالْهُمْ غَيَاخْدُو الْأُجْرَة دْيَالْهُمْ. رَاهُمْ كَيْلْقَاوْ الْفَرْحَة دْيَالْهُمْ مْلِّي كَيْدِيرُو الْفْسَادْ فْوَسْطْ النّْهَارْ، وْكَيْحَشّْمُو بِيكُمْ وْكَيْطِيّْحُو مْنْ قِيمْتْكُمْ مْلِّي كَيْشَارْكُو مْعَاكُمْ فْالْعْرَاضَاتْ، وْكَيْكُونُو فْرْحَانِينْ مْلِّي كَيْخَدْعُوكُمْ.</verse>
				<verse number="14">عِينِيهُمْ عَامْرِينْ بْالْفْسَادْ، مَا كَيْشَبْعُوشْ مْنْ الدّْنُوبْ، وْكَيْخَدْعُو النَّاسْ الضّْعَافْ. وْقَلْبْهُمْ وْلّْفْ الطّْمَعْ. هُمَ وْلَادْ اللَّعْنَة.</verse>
				<verse number="15">خْلَّاوْ الطّْرِيقْ الْمْقَادَّة وْتْلْفُو. وْمْشَاوْ فْطْرِيقْ بَلْعَامْ وَلْدْ بَصُورْ اللِّي قْبَلْ فْلُوسْ الْحْرَامْ.</verse>
				<verse number="16">وَلَكِنْ رَاهْ خْدَا دَرْسْ عْلَى فْعَايْلُه، حِيتْ الْحْمَارْ اللِّي مَا كَيْهْضَرْشْ تّْكَلّْمْ بْصُوتْ بْنَادْمْ وْوَقّْفْ الْحْمَاقْ دْيَالْ هَادْ النّْبِي.</verse>
				<verse number="17">هَادْ النَّاسْ رَاهُمْ بْحَالْ الْبْيَارْ بْلَا مَا، وْالْغْيَامْ اللِّي دَافْعَاهْ رِيحْ قْوِيَّة، عْلَى هَادْشِّي وَجّْدْ لِيهُمْ اللَّهْ وَاحْدْ الْبْلَاصَة مْضَلّْمَة بْزَّافْ.</verse>
				<verse number="18">كَيْتّْكَلّْمُو بْكْلَامْ الْكِبْرْ اللِّي مَا فِيهْ فَايْدَة. وْبْالشَّهَوَاتْ دْيَالْهُمْ الْقْبِيحَة وْالْفْسَادْ كَيْخَدْعُو النَّاسْ اللِّي عَادْ هَرْبُو مْنْ الجّْمَاعَاتْ اللِّي عَايْشِينْ فْالدّْنُوبْ،</verse>
				<verse number="19">كَيْوَاعْدُوهُمْ بْالْحُرِّيَّة وْهُمَ بْرَاسْهُمْ عْبِيدْ لْلْفْسَادْ، حِيتْ بْنَادْمْ عَبْدْ لْكُلّْ حَاجَة كَتّْسَلّْطْ عْلِيهْ.</verse>
				<verse number="20">حِيتْ إِلَا نْجَاوْ مْنْ الْفْسَادْ دْيَالْ هَادْ الدّْنْيَا مْلِّي عَرْفُو رَبّْنَا وْمُنَجِّينَا يَسُوعْ الْمَسِيحْ، وَلَكِنْ رْجْعُو كَيْدِّيوْهَا فْهَادْ الْأُمُورْ وْتّْغَلْبُو، غَادِي يْوَلِّيوْ فْاللّْخْرْ كْفَسْ مْنْ اللّْوّْلْ.</verse>
				<verse number="21">رَاهْ حْسَنْ لِيهُمْ كُونْ مَا عَرْفُوشْ الطّْرِيقْ اللِّي كَتْدِّي لْطَاعْةْ اللَّهْ، فْعُوضْ مَا يْعَرْفُوهَا، وْمْنْ بَعْدْ يْرْجْعُو عْلَى الْوْصِيَّة الْمْقَدّْسَة اللِّي تّْعْطَاتْ لِيهُمْ.</verse>
				<verse number="22">وْرَاهْ جْرَا لِيهُمْ هَادْشِّي اللِّي كَيْݣُولُه الْمْتَالْ الصّْحِيحْ: «رْجَعْ الْكْلْبْ يَاكُلْ دَاكْشِّي اللِّي تْقِيَّ» وْالْمْتَالْ لَاخُرْ اللِّي كَيْݣُولْ: «الْحَلُّوفْ اللِّي تّْغْسَلْ رْجَعْ يْتّْمَرّْغْ فْالْغِيسْ».</verse>
			</chapter>
			<chapter number="3">
				<verse number="1">الْفَصْلْ التَّالْتْ آ خُوتِي الْعْزَازْ، هَادِي هِيَ الرِّسَالَة التَّانْيَة اللِّي كَنْكْتَبْ لِيكُمْ، وْفِيهُم بْجُوجْ كَنْفَكّْرْكُمْ بْهَادْ الْأُمُورْ بَاشْ نْوَݣّْضْ أَفْكَارْكُمْ النّْقِيَّة.</verse>
				<verse number="2">بَاشْ تْتْفَكّْرُو الْكْلَامْ اللِّي ݣَالُوهْ الْأَنْبِيَا الْمْقَدّْسِينْ مْنْ قْبَلْ، وْالْوْصِيَّاتْ دْيَالْ رَبّْنَا وْمُنَجِّينَا اللِّي وَصّْلُوهُمْ لِيكُمْ الرُّسُلْ دْيَالْكُمْ.</verse>
				<verse number="3">وْقْبَلْ مْنْ كُلّْشِي، خَاصّْكُمْ تْعَرْفُو بْلِّي فْلِيَّامْ اللّْخْرَة غَيْجِيوْ شِي نَاسْ كَيْعِيشُو عْلَى حْسَابْ الشَّهَوَاتْ دْيَالْهُمْ، وْغَيْضَحْكُو عْلِيكُمْ.</verse>
				<verse number="4">وْغَيْݣُولُو: «فِينْ هُوَ الْوَعْدْ بْالرّْجُوعْ دْيَالُه؟ حِيتْ هَادِي مُدَّة بَاشْ مَاتُو وَالِدِينَا، وْبَاقِي كُلّْشِي كِيفْ كَانْ مْنْ الْبْدُو مْلِّي خْلَقْ اللَّهْ الدّْنْيَا».</verse>
				<verse number="5">رَاهْ بْهَادْشِّي كَيْدِيرُو بْحَالْ إِلَا مَا كَيْعَرْفُوشْ، بْلِّي مْنْ زْمَانْ، بْكْلْمَة وَحْدَة مْنْ اللَّهْ تّْخَلْقَاتْ السّْمَا وْتّْكَوّْنَاتْ الْأَرْضْ مْنْ الْمَا وْبْالْمَا.</verse>
				<verse number="6">وْبْالْمَا نِيتْ غَرْقَاتْ الدّْنْيَا وْتّْهَلْكَاتْ مْنْ زْمَانْ.</verse>
				<verse number="7">وَلَكِنْ السّْمَا وْالْأَرْضْ اللِّي كَايْنِينْ دَابَا رَاهُمْ مَحْفُوضِينْ بْنَفْسْ الْكْلْمَة بَاشْ يْتّْحَرْقُو بْالْعَافْيَة، وْغَيْبْقَاوْ حْتَّى لْيُومْ الْحِسَابْ اللِّي فِيهْ غَيْتّْهَلْكُو الْمُدْنِبِينْ.</verse>
				<verse number="8">وَلَكِنْ آ خُوتِي الْعْزَازْ، مَا خَاصّْكُمْشْ تْنْسَاوْ هَادْ الْحَاجَة: نْهَارْ وَاحْدْ عَنْدْ الرَّبّْ بْحَالْ أَلْفْ عَامْ، وْأَلْفْ عَامْ بْحَالْ نْهَارْ وَاحْدْ.</verse>
				<verse number="9">وْالرَّبّْ مَا كَيْتّْعَطّْلْشْ بَاشْ يْحَقَّقْ الْوَعْدْ دْيَالُه كِمَا كَيْفَكّْرُو شِي وْحْدِينْ، وَلَكِنْ كَيْصْبَرْ عْلِيكُمْ، حِيتْ مَا بْغَا حْتَّى وَاحْدْ يْتّْهْلَكْ، وَلَكِنْ بْغَا كُلّْشِي يْتُوبْ.</verse>
				<verse number="10">وَلَكِنْ النّْهَارْ اللِّي غَيْجِي فِيهْ الرَّبّْ، غَيْكُونْ بْحَالْ الْمْجِي دْيَالْ شِي شْفَّارْ، وْفِيهْ غَيْفْنَاوْ السَّمَاوَاتْ بْوَاحْدْ الصُّوتْ قْوِي بْزَّافْ، وْغَيْتّْهْلَكْ ݣَاعْ دَاكْشِّي اللِّي فِيهُمْ بْالْعَافْيَة، وْغَتّْحْرَقْ الْأَرْضْ وْݣَاعْ دَاكْشِّي اللِّي فِيهَا.</verse>
				<verse number="11">إِيوَا إِلَا كَانْ ݣَاعْ هَادْشِّي غَيْتّْهْلَكْ، كِيفَاشْ خَاصّْكُمْ نْتُمَ تْكُونُو؟ رَاهْ خَاصّْكُمْ تْعِيشُو حَيَاةْ مْقَدّْسَة وْتْكُونُو مْتَّاقْيِينْ اللَّهْ.</verse>
				<verse number="12">وْخَاصّْكُمْ تّْسْنَّاوْ وْتْطْلْبُو الْمْجِي دْيَالْ النّْهَارْ دْ الرَّبّْ دْغْيَا، عْلَاحْقَّاشْ فِيهْ غَيْتّْهَلْكُو السَّمَاوَاتْ بْالْعَافْيَة وْكُلْ حَاجَة خْرَى غَتْدُوبْ.</verse>
				<verse number="13">وَلَكِنْ عْلَى حْسَابْ الْوَعْدْ دْيَالْ اللَّهْ، حْنَا كَنْتّْسَنَّاوْ سْمَا جْدِيدَة وْأَرْضْ جْدِيدَة فِينْ كَتْسْكُنْ التَّقْوَى.</verse>
				<verse number="14">دَاكْشِّي عْلَاشْ آ خُوتِي الْعْزَازْ، مَا حَدّْكُمْ كَتّْسْنَّاوْ هَادْ الْأُمُورْ، دِيرُو جَهْدْكُمْ بَاشْ تْكُونُو بْلَا لُومْ وْبْلَا عِيبْ فْالْهْنَا مْعَ اللَّهْ.</verse>
				<verse number="15">وْحْسْبُو الصّْبَرْ دْيَالْ رَبّْنَا وْجْبَة لْلنّْجَا، كِمَا كْتَبْ لِيكُمْ خُونَا الْعْزِيزْ بُولُسْ عْلَى حْسَابْ الْحْكْمَة اللِّي تّْعْطَاتْ لِيهْ،</verse>
				<verse number="16">وْكِمَا كْتَبْ فْالرَّسَائِلْ دْيَالُه كُلّْهُمْ، مْلِّي تّْكَلّْمْ فِيهُمْ عْلَى هَادْ الْأُمُورْ. هَادْ الرَّسَائِلْ فِيهُمْ شِي حْوَايْجْ صْعَابْ يْتّْفَهْمُو، وْرَاهْ النَّاسْ اللِّي مَا كَيْفَهْمُوشْ وْمَا تَابْتِينْشْ فْالْإِيمَانْ كَيْبَدّْلُو الْمَعْنَى دْيَالْ هَادْشِّي كِمَا كَيْدِيرُو بْالْكْتُبْ لْخْرِينْ الْمْقَدّْسِينْ، وْهَكَّا كَيْهَلْكُو رَاسْهُمْ.</verse>
				<verse number="17">وْنْتُمَ آ خُوتِي الْعْزَازْ، رَاكُمْ كَتْعَرْفُو هَادْشِّي مْنْ قْبَلْ، إِيوَا رْدُّو الْبَالْ بَاشْ مَا تّْبْعُوشْ التَّعْلِيمْ الْغَالْطْ دْيَالْ الْمُعَلِّمِينْ الْكْدَّابِينْ وْتْطِيحُو وْمَا تْبْقَاوْشْ تَابْتِينْ.</verse>
				<verse number="18">وَلَكِنْ كْبْرُو فْالنِّعْمَة وْفْمَعْرِفَةْ رَبّْنَا وْمُنَجِّينَا يَسُوعْ الْمَسِيحْ، لِيهْ الْعَزّْ مْنْ دَابَا وْعْلَى الدّْوَامْ! آمِينْ.</verse>
			</chapter>
		</book>
		<book number="62">
			<chapter number="1">
				<verse number="1">الْفَصْلْ اللّْوّْلْ هَادَاكْ اللِّي كَانْ مْنْ الْبْدُو، اللِّي سْمَعْنَاهْ وْاللِّي شْفْنَاهْ بْعِينِينَا، اللِّي بَانْ لِينَا مْزْيَانْ وْاللِّي مْسِّينَاهْ بْيْدِّينَا، هُوَ كْلْمَةْ الْحَيَاةْ.</verse>
				<verse number="2">هَادْ الْحَيَاةْ بَانْتْ، وْحْنَا شْفْنَاهَا وْكَنْشَهْدُو لِيهَا وْكَنْخَبّْرُوكُمْ بْالْحَيَاةْ الدَّايْمَة اللِّي كَانْتْ عَنْدْ الْآبْ وْبَانْتْ لِينَا.</verse>
				<verse number="3">دَاكْشِّي اللِّي شْفْنَاهْ وْسْمَعْنَاهْ كَنْخَبّْرُوكُمْ بِيهْ، بَاشْ تْكُونْ عَنْدْكُمْ حْتَّى نْتُمَ الشّْرْكَة مْعَانَا. وْالشّْرْكَة دْيَالْنَا رَاهَا مْعَ الْآبْ وْمْعَ الْوَلْدْ دْيَالُه يَسُوعْ الْمَسِيحْ.</verse>
				<verse number="4">وْكَنْكَتْبُو لِيكُمْ هَادْ الْأُمُورْ بَاشْ تْكُونْ الْفَرْحَة دْيَالْنَا مْكْمُولَة.</verse>
				<verse number="5">وْهَادِي هِيَ الْخْبَارْ اللِّي سْمَعْنَاهَا مْنْ يَسُوعْ الْمَسِيحْ وْكَنْخَبّْرُوكُمْ بِيهَا: اللَّهْ نُورْ وْمَا فِيهْشْ الضّْلَامْ ݣَاعْ.</verse>
				<verse number="6">إِلَا ݣْلْنَا بْلِّي عَنْدْنَا الشّْرْكَة مْعَاهْ وْحْنَا كَنْعِيشُو فْالضّْلَامْ، رَاهْ كَنْكَدْبُو وْمَا كَنْدِيرُوشْ بْالْحَقّْ.</verse>
				<verse number="7">وَلَكِنْ إِلَا كْنَّا كَنْمْشِيوْ فْالنُّورْ كِمَا اللَّهْ حْتَّى هُوَ فْالنُّورْ، غَتْكُونْ عَنْدْنَا الشّْرْكَة مْعَ بْعْضِيَّاتْنَا، وْالدّْمْ دْيَالْ يَسُوعْ الْمَسِيحْ وَلْدُه كَيْطَهّْرْنَا مْنْ ݣَاعْ الدّْنُوبْ.</verse>
				<verse number="8">إِلَا ݣْلْنَا بْلِّي مَا فِينَا حْتَّى دَنْبْ، رَاهْ كَنْغَلّْطُو رْيُوسْنَا وْمَا كَنْدِيرُوشْ بْالْحَقّْ.</verse>
				<verse number="9">وْإِلَا عْتَرْفْنَا بْدْنُوبْنَا رَاهْ اللَّهْ أَمِينْ وْكَيْحْكَمْ بْالْعَدْلْ، وْغَيْغْفَرْ لِينَا دْنُوبْنَا وْغَيْطَهّْرْنَا مْنْ كُلّْ إِتْمْ.</verse>
				<verse number="10">إِلَا ݣْلْنَا بْلِّي عَمّْرْنَا مَا دْنَبْنَا، رَاهْ كَنْرَدُّو اللَّهْ كْدَّابْ وْكْلَامُه مَا فِينَاشْ.</verse>
			</chapter>
			<chapter number="2">
				<verse number="1">الْفَصْلْ التَّانِي آ وْلِيدَاتِي، كَنْكْتَبْ لِيكُمْ هَادْ الْأُمُورْ بَاشْ مَا تْدَنْبُوشْ. وْإِلَا شِي وَاحْدْ فِيكُمْ دْنَبْ رَاهْ عَنْدْنَا اللِّي يْشْفَعْ فِينَا عَنْدْ الْآبْ، هُوَ يَسُوعْ الْمَسِيحْ الصَّالِحْ.</verse>
				<verse number="2">وْهُوَ الدّْبِيحَة اللِّي تْقَدّْمَاتْ بَاشْ يْتّْغَفْرُو بِيهَا دْنُوبْنَا. مَاشِي غِيرْ دْنُوبْنَا، وَلَكِنْ حْتَّى دْنُوبْ ݣَاعْ النَّاسْ.</verse>
				<verse number="3">وْهَكَّا كَنْعَرْفُو بْلِّي عْرَفْنَاهْ، إِلَا كَنْدِيرُو بْالْوْصِيَّاتْ دْيَالُه.</verse>
				<verse number="4">وْاللِّي كَيْݣُولْ: «رَانِي عْرَفْتُه» وْمَا كَيْدِيرْشْ بْالْوْصِيَّاتْ دْيَالُه، رَاهْ هُوَ كْدَّابْ وْمَا فِيهْشْ الْحَقّْ.</verse>
				<verse number="5">وَلَكِنْ اللِّي كَيْدِيرْ بْكْلَامُه، رَاهْ فْالْحَقِيقَة كْمْلَاتْ فِيهْ الْمْحَبَّة دْ اللَّهْ. وْبْهَادْشِّي كَنْعَرْفُو بْلِّي حْنَا تَابْتِينْ فِيهْ.</verse>
				<verse number="6">وْاللِّي كَيْݣُولْ بْلِّي هُوَ تَابْتْ فِيهْ خَاصُّه يْعِيشْ حْتَّى هُوَ كِمَا عَاشْ الْمَسِيحْ.</verse>
				<verse number="7">آ خُوتِي الْعْزَازْ، رَانِي مَا كَنْكْتَبْشْ لِيكُمْ وْصِيَّة جْدِيدَة، وَلَكِنْ وْصِيَّة قْدِيمَة كَانْتْ عَنْدْكُمْ مْنْ الْبْدُو. وْهَادْ الْوْصِيَّة الْقْدِيمَة هِيَ الْخْبَارْ اللِّي سْمَعْتُوهَا.</verse>
				<verse number="8">وَاخَّا هَكَّاكْ، رَانِي كَنْكْتَبْ لِيكُمْ وْصِيَّة جْدِيدَة، وْهَادِي حَقِيقَة كَتْبَانْ فْالْمَسِيحْ وْفِيكُمْ: رَاهْ الضّْلَامْ كَيْتّْحَيّْدْ، وْالنُّورْ الْحْقِيقِي مْضَوِّي مْنْ قْبَلْ.</verse>
				<verse number="9">وْاللِّي كَيْݣُولْ بْلِّي هُوَ فْالنُّورْ وَلَكِنْ كَيْكْرَهْ خُوهْ، رَاهْ هُوَ مَازَالْ فْالضّْلَامْ.</verse>
				<verse number="10">اللِّي كَيْبْغِي خُوهْ رَاهْ هُوَ تَابْتْ فْالنُّورْ وْمَا فِيهْ حْتَّى حَاجَة اللِّي غَتْخَلِّيهْ يْعْتَرْ.</verse>
				<verse number="11">وَلَكِنْ اللِّي كَيْكْرَهْ خُوهْ رَاهْ هُوَ فْالضّْلَامْ، وْفْالضّْلَامْ كَيْمْشِي وْمَا كَيْعْرَفْشْ فِينْ غَادِي، عْلَاحْقَّاشْ الضّْلَامْ عْمَى عِينِيهْ.</verse>
				<verse number="12">كَنْكْتَبْ لِيكُمْ آ الْوْلِيدَاتْ، عْلَاحْقَّاشْ اللَّهْ غْفَرْ دْنُوبْكُمْ بْفْضَلْ إِسْمْ الْمَسِيحْ.</verse>
				<verse number="13">كْنْكْتَبْ لِيكُمْ آ الْبَّاوَاتْ، عْلَاحْقَّاشْ عْرَفْتُو الْمَسِيحْ اللِّي كَانْ مْنْ الْبْدُو. كَنْكْتَبْ لِيكُمْ آ الشَّبَابْ، عْلَاحْقَّاشْ غْلَبْتُو الشِّيطَانْ.</verse>
				<verse number="14">كْتَبْتْ لِيكُمْ آ الْوْلَادْ، عْلَاحْقَّاشْ عْرَفْتُو الْآبْ، كْتَبْتْ لِيكُمْ آ الْبَّاوَاتْ، عْلَاحْقَّاشْ عْرَفْتُو الْمَسِيحْ اللِّي كَانْ مْنْ الْبْدُو. كْتَبْتْ لِيكُمْ آ الشَّبَابْ عْلَاحْقَّاشْ رَاكُمْ قْوِيِّينْ، وْكْلْمَةْ اللَّهْ تَابْتَة فِيكُمْ، وْغْلَبْتُو الشِّيطَانْ.</verse>
				<verse number="15">مَا تْبْغِيوْشْ الدّْنْيَا وَلَا الْحْوَايْجْ اللِّي فْالدّْنْيَا. إِلَا شِي حَدّْ كَيْبْغِي الدّْنْيَا رَاهْ مَا فِيهْشْ الْمْحَبَّة دْيَالْ الْآبْ.</verse>
				<verse number="16">عْلَاحْقَّاشْ ݣَاعْ الْأُمُورْ اللِّي فْالدّْنْيَا اللِّي هِيَ شَهْوَةْ الدَّاتْ، وْشَهْوَةْ الْعِينِينْ، وْالْإِفْتِخَارْ بْأُمُورْ الدّْنْيَا، مَا كَتْجِيشْ مْنْ الْآبْ وَلَكِنْ مْنْ الدّْنْيَا.</verse>
				<verse number="17">وْالدّْنْيَا وْالشَّهَوَاتْ اللِّي فِيهَا مَا دَايْمِينْشْ، وَلَكِنْ اللِّي كَيْدِيرْ بْمُرَادْ اللَّهْ غَيْبْقَى عَايْشْ عْلَى الدّْوَامْ.</verse>
				<verse number="18">آ الْوْلَادْ، هَادِي هِيَ السَّاعَة اللّْخْرَة. وْرَاكُمْ سْمَعْتُو بْلِّي الْعْدُو دْيَالْ الْمَسِيحْ جَايْ، وْدَابَا بَانُو بْزَّافْ دْيَالْ الْعْدْيَانْ دْ الْمَسِيحْ. وْبْهَادْشِّي كَنْعَرْفُو بْلِّي هَادِي هِيَ السَّاعَة اللّْخْرَة.</verse>
				<verse number="19">مْنْ عَنْدْنَا خَرْجُو، وَلَكِنْ مَا كَانُوشْ مْنَّا، حِيتْ كُونْ كَانُو مْنَّا كُونْ بْقَاوْ مْعَانَا. وَلَكِنْ بْهَادْشِّي كَيْبَيّْنُو بْلِّي مَاشِي كُلّْهُمْ مْنَّا.</verse>
				<verse number="20">نْتُمَ خْدِيتُو الرُّوحْ الْقُدُسْ اللِّي عْطَاهْ لِيكُمْ الْمَسِيحْ وْرَاكُمْ كَتْعَرْفُو كُلّْشِي.</verse>
				<verse number="21">وْأَنَا مَا كَنْكْتَبْشْ لِيكُمْ عْلَاحْقَّاشْ مَا كَتْعَرْفُوشْ الْحَقّْ، وَلَكِنْ عْلَاحْقَّاشْ كَتْعَرْفُوهْ، وْكَتْعَرْفُو بْلِّي الْكْدُوبْ كُلُّه مَا كَيْجِيشْ مْنْ الْحَقّْ.</verse>
				<verse number="22">شْكُونْ هُوَ الْكْدَّابْ مْنْ غِيرْ هَادَاكْ اللِّي كَيْنْكَرْ بْلِّي يَسُوعْ هُوَ الْمَسِيحْ؟ هَادَا هُوَ الْعْدُو دْيَالْ الْمَسِيحْ اللِّي كَيْنْكَرْ الْآبْ وْالْوَلْدْ.</verse>
				<verse number="23">اللِّي كَيْنْكَرْ الْوَلْدْ كَيْنْكَرْ الْآبْ حْتَّى هُوَ، وْاللِّي كَيْعْتَرْفْ بْالْوَلْدْ كَيْعْتَرْفْ بْالْآبْ حْتَّى هُوَ.</verse>
				<verse number="24">الْكْلَامْ اللِّي سْمَعْتُوهْ مْنْ اللّْوّْلْ خَاصُّه يْتْبَتْ فِيكُمْ. إِلَا تْبَتْ فِيكُمْ الْكْلَامْ اللِّي سْمَعْتُوهْ مْنْ اللّْوّْلْ، غَادِي تّْبْتُو حْتَّى نْتُمَ فْالْوَلْدْ وْفْالْآبْ.</verse>
				<verse number="25">وْهَادَا هُوَ الْوَعْدْ اللِّي وَاعْدْنَا بِيهْ الْمَسِيحْ: الْحَيَاةْ الدَّايْمَة.</verse>
				<verse number="26">كَنْكْتَبْ لِيكُمْ هَادْشِّي عْلَى هَادُوكْ اللِّي كَيْحَاوْلُو يْغَلّْطُوكُمْ.</verse>
				<verse number="27">وَلَكِنْ نْتُمَ رَاهْ الرُّوحْ الْقُدُسْ اللِّي خْدِيتُوهْ مْنْ الْمَسِيحْ تَابْتْ فِيكُمْ، وْهَادَا عْلَاشْ رَاكُمْ مَا مْحْتَاجِينْشْ لْلِّي يْعَلّْمْكُمْ، حِيتْ الرُّوحْ الْقُدُسْ كَيْعَلّْمْكُمْ كُلّْشِي، وْهُوَ صَادْقْ وْمَا فِيهْشْ الْكْدُوبْ. تْبْتُو فْالْمَسِيحْ كِمَا عَلّْمْكُمْ الرُّوحْ الْقُدُسْ.</verse>
				<verse number="28">وْدَابَا آ الْوْلَادْ، تْبْتُو فِيهْ، بَاشْ مْلِّي يْبَانْ فْالدّْنْيَا تْكُونْ عَنْدْنَا التِّقَة، وْمَا نْحَشْمُوشْ قُدَّامُه مْلِّي يْرْجَعْ.</verse>
				<verse number="29">إِلَا كَتْعَرْفُو بْلِّي الْمَسِيحْ صَالِحْ، إِيوَا خَاصّْكُمْ تْعَرْفُو بْلِّي كُلّْ وَاحْدْ كَيْدِيرْ الْأَعْمَالْ اللِّي كَتْرْضِي اللَّهْ رَاهْ تّْوْلَدْ مْنْ اللَّهْ.</verse>
			</chapter>
			<chapter number="3">
				<verse number="1">الْفَصْلْ التَّالْتْ شُوفُو شْحَالْ كَيْبْغِينَا الْآبْ حْتَّى وْلِّينَا كَنْتّْسَمَّاوْ وْلَادْ اللَّهْ! وْفْالْحَقِيقَة حْنَا وْلَادُه، وْهَادْشِّي عْلَاشْ مَا كَيْعَرْفُونَاشْ النَّاسْ دْ الدّْنْيَا، عْلَاحْقَّاشْ مَا كَيْعَرْفُوشْ اللَّهْ.</verse>
				<verse number="2">آ خُوتِي الْعْزَازْ، حْنَا دَابَا وْلَادْ اللَّهْ، وْمَازَالْ مَا بَانْ آشْنُو غَنْكُونُو مْنْ بَعْدْ، وَلَكِنْ كَنْعَرْفُو بْلِّي فْالْوَقْتْ اللِّي غَيْبَانْ فِيهْ الْمَسِيحْ، غَنْكُونُو بْحَالُه عْلَاحْقَّاشْ غَنْشُوفُوهْ كِمَا هُوَ.</verse>
				<verse number="3">اللِّي عَنْدُه هَادْ الرّْجَا فْالْمَسِيحْ، كَيْوَلِّي نْقِي كِمَا الْمَسِيحْ نْقِي.</verse>
				<verse number="4">اللِّي كَيْدِيرْ الدّْنُوبْ رَاهْ كَيْتّْعَدَّى عْلَى شْرَعْ اللَّهْ. حِيتْ الدَّنْبْ هُوَ التَّعَدُّو عْلَى شْرَعْ اللَّهْ.</verse>
				<verse number="5">وْنْتُمَ كَتْعَرْفُو بْلِّي الْمَسِيحْ بَانْ بَاشْ يْحَيّْدْ الدّْنُوبْ، وْهُوَ مَا فِيهْ حْتَّى شِي دَنْبْ.</verse>
				<verse number="6">كُلّْ وَاحْدْ كَيْتْبَتْ فِيهْ مَا كَيْدِيرْشْ الدّْنُوبْ، وْاللِّي كَيْدِيرْ الدّْنُوبْ عَمّْرُه مَا شَافُه وَلَا عَرْفُه.</verse>
				<verse number="7">آ الْوْلِيدَاتْ، مَا تْخَلِّيوْشْ شِي وَاحْدْ يْغَلّْطْكُمْ، اللِّي كَيْدِيرْ الْأَعْمَالْ اللِّي كَتْرْضِي اللَّهْ رَاهْ مْتَّاقِي اللَّهْ بْحَالْ الْمَسِيحْ.</verse>
				<verse number="8">وْاللِّي كَيْدِيرْ الدّْنُوبْ رَاهْ هُوَ مْنْ إِبْلِيسْ، عْلَاحْقَّاشْ مْنْ اللّْوّْلْ وْإِبْلِيسْ كَيْدِيرْ الدّْنُوبْ. هَادْشِّي عْلَاشْ جَا وَلْدْ اللَّهْ بَاشْ يْخَرّْبْ أَعْمَالْ إِبْلِيسْ.</verse>
				<verse number="9">اللِّي تّْوْلَدْ مْنْ اللَّهْ رَاهْ مَا كَيْدِيرْشْ الدّْنُوبْ، عْلَاحْقَّاشْ الزّْرِّيعَة اللِّي زْرَعْهَا فِيهْ اللَّهْ كَتْتْبَتْ فِيهْ، وْمَا يْقْدَرْشْ يْدِيرْ الدّْنُوبْ عْلَاحْقَّاشْ تّْوْلَدْ مْنْ اللَّهْ.</verse>
				<verse number="10">بْهَادْشِّي كَيْبَانُو وْلَادْ اللَّهْ وْوْلَادْ إِبْلِيسْ: اللِّي مَا كَيْدِيرْشْ الْأَعْمَالْ اللِّي كَتْرْضِي اللَّهْ وْحْتَّى اللِّي مَا كَيْبْغِيشْ خُوهْ رَاهْ هُوَ مَاشِي مْنْ اللَّهْ.</verse>
				<verse number="11">هَادِي هِيَ الْخْبَارْ اللِّي سْمَعْتُوهَا مْنْ اللّْوّْلْ: خَاصّْنَا نْبْغِيوْ بْعْضِيَّاتْنَا.</verse>
				<verse number="12">مَاشِي بْحَالْ قَايِينْ اللِّي كَانْ مْنْ إِبْلِيسْ وْقْتَلْ خُوهْ. وْعْلَاشْ قْتْلُه؟ حِيتْ أَعْمَالُه كَانْتْ دْيَالْ الشَّرّْ، وْالْأَعْمَالْ دْيَالْ خُوهْ كَانْتْ مْزْيَانَة.</verse>
				<verse number="13">إِيوَا آ خُوتِي، بْلَا مَا تْتّْعَجّْبُو إِلَا كْرْهُوكُمْ نَاسْ الدّْنْيَا.</verse>
				<verse number="14">حْنَا كَنْعَرْفُو بْلِّي دْزْنَا مْنْ الْمُوتْ لْلْحَيَاةْ، عْلَاحْقَّاشْ كَنْبْغِيوْ خُوتْنَا. اللِّي مَا كَيْبْغِيشْ خُوهْ كَيْبْقَى تَحْتْ حْكَامْ الْمُوتْ.</verse>
				<verse number="15">اللِّي كَيْكْرَهْ خُوهْ رَاهْ هُوَ قْتَّالْ، وْنْتُمَ كَتْعَرْفُو بْلِّي الْقْتَّالْ مَا غَتْكُونْشْ عَنْدُه الْحَيَاةْ الدَّايْمَة.</verse>
				<verse number="16">بْهَادْشِّي عْرَفْنَا الْمْحَبَّة: يَسُوعْ عْطَى حْيَاتُه عْلَى وْدّْنَا. إِيوَا حْتَّى حْنَا خَاصّْنَا نْعْطِيوْ حْيَاتْنَا عْلَى وْدّْ خُوتْنَا.</verse>
				<verse number="17">إِلَا كَانْ شِي وَاحْدْ لَبَاسْ عْلِيهْ، وْشَافْ خُوهْ مْحْتَاجْ، وْمَا حَنّْشْ عْلِيهْ، كِيفَاشْ غَتْكُونْ مْحَبَّةْ اللَّهْ تَابْتَة فِيهْ؟</verse>
				<verse number="18">آ الْوْلِيدَاتْ، مَا خَاصّْشْ الْمْحَبَّة دْيَالْنَا تْكُونْ غِيرْ بْالْهَضْرَة وْلَا بْاللّْسَانْ، وَلَكِنْ خَاصّْهَا تْكُونْ بْالْأَعْمَالْ وْالْحَقّْ.</verse>
				<verse number="19">هَكَّا غَنْعَرْفُو بْلِّي حْنَا مْنْ الْحَقّْ وْغَيْكُونْ قَلْبْنَا مْرْتَاحْ قُدَّامْ اللَّهْ.</verse>
				<verse number="20">وْإِلَا قَلْبْنَا تَّهْمْنَا، رَاهْ اللَّهْ كْبَرْ مْنْ قَلْبْنَا وْهُوَ كَيْعْرَفْ كُلّْشِي.</verse>
				<verse number="21">آ خُوتِي الْعْزَازْ، إِلَا مَا كَانْشْ قَلْبْنَا كَيْتَّهْمْنَا، رَاهْ عَنْدْنَا تِقَة كْبِيرَة فْاللَّهْ.</verse>
				<verse number="22">وْݣَاعْ دَاكْشِّي اللِّي كَنْطْلْبُوهْ مْنُّه كَنَاخْدُوهْ، عْلَاحْقَّاشْ كَنْطِيعُو الْوْصِيَّاتْ دْيَالُه، وْكَنْدِيرُو دَاكْشِّي اللِّي كَيْرْضِيهْ.</verse>
				<verse number="23">وْهَادِي هِيَ الْوْصِيَّة دْيَالُه: خَاصّْنَا نْآمْنُو بْالْإِسْمْ دْيَالْ وَلْدُه يَسُوعْ الْمَسِيحْ، وْنْبْغِيوْ بْعْضِيَّاتْنَا كِمَا وْصَّانَا.</verse>
				<verse number="24">وْاللِّي كَيْطِيعْ الْوْصِيَّاتْ دْيَالْ اللَّهْ، رَاهْ كَيْتْبَتْ فْاللَّهْ وْاللَّهْ كَيْتْبَتْ فِيهْ. وْهَكَّا كَنْعَرْفُو بْلِّي اللَّهْ كَيْتْبَتْ فِينَا بْالرُّوحْ الْقُدُسْ اللِّي عْطَاهْ لِينَا.</verse>
			</chapter>
			<chapter number="4">
				<verse number="1">الْفَصْلْ الرَّابْعْ آ خُوتِي الْعْزَازْ، مَا تِّيقُوشْ فْكُلّْ وَاحْدْ كَيْݣُولْ بْاللِّي عَنْدُه الرُّوحْ الْقُدُسْ، وَلَكِنْ جَرّْبُو الْأَرْوَاحْ اللِّي عَنْدْهُمْ بَاشْ تْعَرْفُو وَاشْ هُمَ مْنْ اللَّهْ، عْلَاحْقَّاشْ بْزَّافْ دْ الْأَنْبِيَا الْكْدَّابِينْ جَاوْ لْلدّْنْيَا.</verse>
				<verse number="2">وْهَا كِيفَاشْ تْعَرْفُو رُوحْ اللَّهْ: كُلّْ رُوحْ كَيْعْتَرْفْ بْلِّي يَسُوعْ الْمَسِيحْ جَا فْالدَّاتْ رَاهْ هُوَ مْنْ اللَّهْ،</verse>
				<verse number="3">وْكُلّْ رُوحْ مَا كَيْعْتَرْفْشْ بْيَسُوعْ، رَاهْ مَاشِي مْنْ اللَّهْ، وَلَكِنْ هُوَ الرُّوحْ دْيَالْ الْعْدُو دْ الْمَسِيحْ اللِّي سْمَعْتُو بْلِّي جَايْ، وْدَابَا رَاهْ هُوَ كَايْنْ فْالدّْنْيَا.</verse>
				<verse number="4">نْتُمَ مْنْ اللَّهْ آ وْلِيدَاتِي، وْرَاكُمْ غْلَبْتُو الْأَنْبِيَا الْكْدَّابِينْ، عْلَاحْقَّاشْ هَادَاكْ اللِّي فِيكُمْ قْوَى مْنْ هَادَاكْ اللِّي فْالدّْنْيَا.</verse>
				<verse number="5">هُمَ مْنْ هَادْ الدّْنْيَا، وْعْلَى هَادْشِّي كَيْتّْكَلّْمُو بْالْهَضْرَة دْيَالْ الدّْنْيَا، وْالدّْنْيَا كَتْسْمَعْ لِيهُمْ.</verse>
				<verse number="6">حْنَا مْنْ اللَّهْ، وْاللِّي كَيْعْرَفْ اللَّهْ كَيْسْمَعْ لِينَا، وْاللِّي مَاشِي مْنْ اللَّهْ مَا كَيْسْمَعْشْ لِينَا. وْهَكَّا كَنْعَرْفُو الْفَرْقْ بِينْ رُوحْ الْحَقّْ وْرُوحْ الْبَاطْلْ.</verse>
				<verse number="7">آ خُوتِي الْعْزَازْ، خَاصّْنَا نْبْغِيوْ بْعْضِيَّاتْنَا، عْلَاحْقَّاشْ الْمْحَبَّة كَتْجِي مْنْ اللَّهْ، وْاللِّي كَيْحَبّْ رَاهْ تّْوْلَدْ مْنْ اللَّهْ وْكَيْعْرَفْ اللَّهْ.</verse>
				<verse number="8">وْاللِّي مَا كَيْحَبّْشْ مَا كَيْعْرَفْشْ اللَّهْ، عْلَاحْقَّاشْ اللَّهْ مْحَبَّة.</verse>
				<verse number="9">وْهَا كِيفَاشْ بَانْتْ مْحَبَّةْ اللَّهْ فِينَا: اللَّهْ صِيفْطْ وَلْدُه الْوْحِيدْ لْلدّْنْيَا بَاشْ نْحْيَاوْ بِيهْ.</verse>
				<verse number="10">وْهَادِي هِيَ الْمْحَبَّة: مَاشِي حْنَا اللِّي بْغِينَا اللَّهْ، وَلَكِنْ هُوَ اللِّي بْغَانَا وْصِيفْطْ وَلْدُه دْبِيحَة تْقَدّْمَاتْ بَاشْ يْتّْغَفْرُو بِيهَا دْنُوبْنَا.</verse>
				<verse number="11">آ خُوتِي الْعْزَازْ، إِلَا اللَّهْ بْغَانَا حْتَّى لْهَادْ الدَّرَجَة، رَاهْ خَاصّْنَا حْتَّى حْنَا نْبْغِيوْ بْعْضِيَّاتْنَا.</verse>
				<verse number="12">عَمّْرْ شِي حَدّْ مَا شَافْ اللَّهْ، وْإِلَا كَنْبْغِيوْ بْعْضِيَّاتْنَا، اللَّهْ تَابْتْ فِينَا، وْمْحَبّْتُه مْكْمُولَة فِينَا.</verse>
				<verse number="13">هَكَّا كَنْعَرْفُو بْلِّي حْنَا تَابْتِينْ فْاللَّهْ وْهُوَ فِينَا، عْلَاحْقَّاشْ عْطَانَا مْنْ الرُّوحْ دْيَالُه.</verse>
				<verse number="14">وْحْنَا شْفْنَا وْكَنْشَهْدُو بْلِّي الْآبْ صِيفْطْ وَلْدُه بَاشْ يْنَجِّي ݣَاعْ النَّاسْ.</verse>
				<verse number="15">وْكُلّْ مْنْ كَيْعْتَرْفْ بْلِّي يَسُوعْ هُوَ وَلْدْ اللَّهْ، اللَّهْ كَيْتْبَتْ فِيهْ وْهُوَ كَيْتْبَتْ فْاللَّهْ.</verse>
				<verse number="16">وْحْنَا كَنْعَرْفُو وْكَنْآمْنُو بْلِّي اللَّهْ كَيْبْغِينَا. اللَّهْ مْحَبَّة، وْاللِّي كَيْتْبَتْ فْالْمْحَبَّة، كَيْتْبَتْ فْاللَّهْ وْاللَّهْ كَيْتْبَتْ فِيهْ.</verse>
				<verse number="17">وْهَا كِيفَاشْ كْمْلَاتْ فِينَا الْمْحَبَّة: خَاصّْ تْكُونْ عَنْدْنَا تِقَة كْبِيرَة فْيُومْ الْحِسَابْ، عْلَاحْقَّاشْ حْيَاتْنَا كَتْشْبَهْ لْحَيَاةْ الْمَسِيحْ فْهَادْ الدّْنْيَا.</verse>
				<verse number="18">الْخُوفْ مَا كَايْنْشْ فْالْمْحَبَّة، وَلَكِنْ الْمْحَبَّة الْمْكْمُولَة كَتْخَرّْجْ الْخُوفْ عْلَى بْرَّا، عْلَاحْقَّاشْ الْخُوفْ كَيْجِي مْلِّي كَيْكُونْ الْعِقَابْ. وْاللِّي كَيْخَافْ رَاهْ مَازَالْ مَا كْمْلَاتْ فِيهْ الْمْحَبَّة.</verse>
				<verse number="19">حْنَا كَنْبْغِيوْ اللَّهْ، عْلَاحْقَّاشْ هُوَ اللِّي بْغَانَا اللّْوّْلْ.</verse>
				<verse number="20">إِلَا شِي وَاحْدْ ݣَالْ: «أَنَا كَنْبْغِي اللَّهْ» وْكَيْكْرَهْ خُوهْ، رَاهْ هُوَ كْدَّابْ، حِيتْ اللِّي مَا كَيْبْغِيشْ خُوهْ اللِّي كَيْشُوفُه، كِيفَاشْ يْقْدَرْ يْبْغِي اللَّهْ اللِّي عَمّْرُه مَا شَافُه؟</verse>
				<verse number="21">وْهَادِي هِيَ الْوْصِيَّة اللِّي عْطَاهَا لِينَا اللَّهْ: اللِّي كَيْبْغِي اللَّهْ كَيْبْغِي خُوهْ حْتَّى هُوَ.</verse>
			</chapter>
			<chapter number="5">
				<verse number="1">الْفَصْلْ الْخَامْسْ اللِّي كَيْآمْنْ بْلِّي يَسُوعْ هُوَ الْمَسِيحْ رَاهْ تّْوْلَدْ مْنْ اللَّهْ. وْاللِّي كَيْبْغِي الْبُو رَاهْ كَيْبْغِي وْلَادُه حْتَّى هُمَ.</verse>
				<verse number="2">وْهَكَّا كَنْعَرْفُو بْلِّي حْنَا كَنْبْغِيوْ وْلَادْ اللَّهْ، إِلَا كَنْبْغِيوْ اللَّهْ وْكَنْدِيرُو بْالْوْصِيَّاتْ دْيَالُه.</verse>
				<verse number="3">حِيتْ هَادِي هِيَ الْمْحَبَّة دْيَالْ اللَّهْ: نْدِيرُو بْالْوْصِيَّاتْ دْيَالُه، وْرَاهْ الْوْصِيَّاتْ دْيَالُه مَاشِي صْعَابْ.</verse>
				<verse number="4">عْلَاحْقَّاشْ اللِّي تّْوْلَدْ مْنْ اللَّهْ كَيْغْلَبْ الدّْنْيَا. وْاللِّي كَيْخَلِّينَا نْغَلْبُو الدّْنْيَا هُوَ إِيمَانْنَا.</verse>
				<verse number="5">وْشْكُونْ اللِّي كَيْغْلَبْ هَادْ الدّْنْيَا، مْنْ غِيرْ هَادَاكْ اللِّي كَيْآمْنْ بْلِّي يَسُوعْ هُوَ وَلْدْ اللَّهْ؟</verse>
				<verse number="6">يَسُوعْ الْمَسِيحْ هُوَ اللِّي جَا بْالْمَا وْالدّْمْ، مَاشِي بْالْمَا بُوحْدُه، وَلَكِنْ بْالْمَا وْالدّْمْ. وْالرُّوحْ الْقُدُسْ هُوَ اللِّي كَيْشْهَدْ، عْلَاحْقَّاشْ الرُّوحْ الْقُدُسْ هُوَ الْحَقّْ.</verse>
				<verse number="7">رَاهْ كَايْنِينْ تْلَاتَة اللِّي كَيْشَهْدُو لْلْمَسِيحْ</verse>
				<verse number="8">هُمَ: الرُّوحْ الْقُدُسْ، وْالْمَا، وْالدّْمْ. وْهَادْ التّْلَاتَة هُمَ فْوَاحْدْ.</verse>
				<verse number="9">إِلَا كَنْقْبْلُو الشّْهَادَة دْيَالْ النَّاسْ، رَاهْ الشّْهَادَة دْيَالْ اللَّهْ كْبَرْ مْنْ كُلّْشِي، عْلَاحْقَّاشْ هَادِي هِيَ الشّْهَادَة اللِّي شْهَدْ بِيهَا لْوَلْدُه.</verse>
				<verse number="10">اللِّي كَيْآمْنْ بْوَلْدْ اللَّهْ كَتْكُونْ هَادْ الشّْهَادَة تَابْتَة فِيهْ. وْاللِّي مَا كَيْآمْنْشْ بْاللَّهْ، كَيْرَدّْ اللَّهْ كْدَّابْ، عْلَاحْقَّاشْ مَا كَيْآمْنْشْ بْالشّْهَادَة اللِّي شْهَدْ بِيهَا لْوَلْدُه.</verse>
				<verse number="11">وْهَادِي هِيَ الشّْهَادَة: اللَّهْ عْطَانَا الْحَيَاةْ الدَّايْمَة، وْهَادْ الْحَيَاةْ هِيَ فْالْوَلْدْ دْيَالُه.</verse>
				<verse number="12">اللِّي عَنْدُه وَلْدْ اللَّهْ عَنْدُه الْحَيَاةْ الدَّايْمَة، وْاللِّي مَا عَنْدُوشْ وَلْدْ اللَّهْ مَا عَنْدُوشْ الْحَيَاةْ الدَّايْمَة.</verse>
				<verse number="13">كْتَبْتْ لِيكُمْ هَادْشِّي، بَاشْ تْعَرْفُو، نْتُمَ الْمُومْنِينْ بْإِسْمْ وَلْدْ اللَّهْ، بْلِّي عَنْدْكُمْ الْحَيَاةْ الدَّايْمَة.</verse>
				<verse number="14">وْهَادِي هِيَ التِّقَة اللِّي عَنْدْنَا فْاللَّهْ: مْلِّي كَنْطْلْبُو شِي حَاجَة عْلَى حْسَابْ مُرَادُه كَيْسْتَاجْبْ لِينَا.</verse>
				<verse number="15">وْإِلَا كْنَّا كَنْعَرْفُو بْلِّي اللَّهْ كَيْسْمَعْ لْكُلّْ حَاجَة كَنْطْلْبُوهَا مْنُّه، رَاهْ حْنَا كَنْعَرْفُو بْلِّي ݣَاعْ دَاكْشِّي اللِّي كَنْطْلْبُوهْ مْنُّه غَنَاخْدُوهْ.</verse>
				<verse number="16">إِلَا شِي وَاحْدْ شَافْ خُوهْ كَيْدِيرْ شِي دَنْبْ مَا كَيْتّْسَبّْبْشْ فْالْمُوتْ، خَاصُّه يْطْلَبْ مْنْ اللَّهْ بَاشْ يْعْطِيهْ الْحَيَاةْ، وْهَادْشِّي رَاهْ غِيرْ لْلِّي دْنُوبْهُمْ مَا كَيْتّْسَبّْبُوشْ فْالْمُوتْ. وْكَايْنْ الدَّنْبْ اللِّي كَيْتّْسَبّْبْ فْالْمُوتْ، وْمَاشِي عْلَى وْدّْ هَادَا ݣْلْتْ بْلِّي خَاصّْنَا نْطْلْبُو اللَّهْ.</verse>
				<verse number="17">كُلّْ إِتْمْ هُوَ دَنْبْ، وَلَكِنْ مَاشِي كُلَّ دَنْبْ كَيْدِّي لْلْمُوتْ.</verse>
				<verse number="18">كَنْعَرْفُو بْلِّي كُلّْ وَاحْدْ تّْوْلَدْ مْنْ اللَّهْ مَا كَيْدِيرْشْ الدّْنُوبْ، وَلَكِنْ اللِّي تّْوْلَدْ مْنْ اللَّهْ كَيْحَفْضُه وْالشِّيطَانْ مَا كَيْمَسُّوشْ.</verse>
				<verse number="19">كَنْعَرْفُو بْلِّي حْنَا مْنْ اللَّهْ، وْبْلِّي الدّْنْيَا كُلّْهَا تَحْتْ حْكَامْ الشِّيطَانْ.</verse>
				<verse number="20">وْكَنْعَرْفُو بْلِّي وَلْدْ اللَّهْ جَا وْعْطَانَا الْفَهْمْ بَاشْ نْعَرْفُو الْحَقّْ. وْحْنَا فْالْحَقّْ بْفْضَلْ وَلْدُه يَسُوعْ الْمَسِيحْ، اللِّي هُوَ الْإِلَاهْ الْحْقِيقِي وْالْحَيَاةْ الدَّايْمَة.</verse>
				<verse number="21">آ وْلِيدَاتِي، حْضِيوْ رَاسْكُمْ مْنْ الْأَصْنَامْ!</verse>
			</chapter>
		</book>
		<book number="63">
			<chapter number="1">
				<verse number="1">مْنْ يُوحَنَّا الْمْسْؤُولْ الْكْبِيرْ دْيَالْ الْكْنِيسَة، لْلسَّيّْدَة اللِّي خْتَارْهَا اللَّهْ، وْلْوْلَادْهَا اللِّي كَنْبْغِيهُمْ فْالْحَقّْ، مَاشِي غِيرْ أَنَا بُوحْدِي، وَلَكِنْ حْتَّى اللِّي كَيْعَرْفُو الْحَقّْ كُلّْهُمْ.</verse>
				<verse number="2">عْلَى وْدّْ الْحَقّْ اللِّي تَابْتْ فِينَا وْغَيْبْقَى مْعَانَا عْلَى الدّْوَامْ:</verse>
				<verse number="3">كَنْطْلَبْ مْنْ اللَّهْ الْآبْ، وْمْنْ يَسُوعْ الْمَسِيحْ اللِّي هُوَ وَلْدْ الْآبْ، يْعْطِيوْنَا النِّعْمَة وْالرَّحْمَة وْالْهْنَا فْالْحَقّْ وْالْمْحَبَّة.</verse>
				<verse number="4">رَانِي فْرَحْتْ بْزَّافْ مْلِّي لْقِيتْ شِي وْحْدِينْ مْنْ وْلَادْكْ كَيْعِيشُو فْالْحَقّْ كِمَا وْصَّانَا الْآبْ.</verse>
				<verse number="5">وْدَابَا كَنْطْلَبْ مْنّْكْ آ لَالَّة، بْلِّي خَاصّْنَا نْبْغِيوْ بْعْضِيَّاتْنَا، مَاشِي بْحَالْ إِلَا كَنْكْتَبْ لِيكْ شِي وْصِيَّة جْدِيدَة، وَلَكِنْ وْصِيَّة اللِّي كَانْتْ عَنْدْنَا مْنْ اللّْوّْلْ.</verse>
				<verse number="6">رَاهْ الْمْحَبَّة هِيَ نْعِيشُو عْلَى حْسَابْ الْوْصِيَّاتْ دْيَالْ اللَّهْ، وْالْوْصِيَّة اللِّي سْمَعْتُوهَا مْنْ اللّْوّْلْ هِيَ تْعِيشُو فْالْمْحَبَّة.</verse>
				<verse number="7">عْلَاحْقَّاشْ كْتْرُو فْهَادْ الدّْنْيَا اللِّي كَيْعَلّْمُو الْكْدُوبْ، وْمَا كَيْعْتَرْفُوشْ بْلِّي يَسُوعْ الْمَسِيحْ جَا فْصِفْةْ بْنَادْمْ. هَادَا هُوَ الْكْدَّابْ، وْالْعْدُو دْيَالْ الْمَسِيحْ.</verse>
				<verse number="8">رْدُّو بَالْكُمْ بَاشْ مَا تْضِيعْشْ تَمَارَة اللِّي ضْرَبْنَاهَا عْلَى وْدّْكُمْ، وَلَكِنْ بَاشْ تَاخْدُو الْأَجْرْ دْيَالْكُمْ كَامْلْ.</verse>
				<verse number="9">اللِّي خْرَجْ مْنْ التَّعْلِيمْ دْيَالْ الْمَسِيحْ وْمَا تْبَتْشْ فِيهْ، رَاهْ مَا عَنْدُوشْ اللَّهْ. وْاللِّي تْبَتْ فْالتَّعْلِيمْ دْيَالْ الْمَسِيحْ رَاهْ عَنْدُه الْآبْ وْعَنْدُه حْتَّى الْوَلْدْ.</verse>
				<verse number="10">إِلَا جَاكُمْ شِي وَاحْدْ بْتَعْلِيمْ آخُرْ مْنْ غِيرْ هَادْ التَّعْلِيمْ، مَا تْقْبْلُوهْشْ فْدَارْكُمْ وْمَا تْسَلّْمُوشْ عْلِيهْ.</verse>
				<verse number="11">حِيتْ اللِّي سَلّْمْ عْلِيهْ، كَيْشَارْكْ مْعَاهْ فْأَعْمَالْ الشَّرّْ.</verse>
				<verse number="12">رَاهْ عَنْدِي بْزَّافْ دْ الْأُمُورْ مَا نْكْتَبْ لِيكُمْ، وَلَكِنْ مَا بْغِيتْشْ نْدِيرْ هَادْشِّي بْالْوَرْقَة وْالْمْدَادْ، وْكَنْتّْمَنَّى نْجِي لْعَنْدْكُمْ وْنْتّْكَلّْمْ مْعَاكُمْ وْجَهْ لْوْجَهْ، بَاشْ تْكْمَلْ الْفَرْحَة دْيَالْنَا.</verse>
				<verse number="13">كَيْسَلّْمُو عْلِيكْ وْلَادْ خْتْكْ اللِّي خْتَارْهَا اللَّهْ.</verse>
			</chapter>
		</book>
		<book number="64">
			<chapter number="1">
				<verse number="1">مْنْ يُوحَنَّا الْمْسْؤُولْ الْكْبِيرْ دْ الْكْنِيسَة، لْخُويَا الْعْزِيزْ غَايُوسْ اللِّي كَنْبْغِيهْ فْالْحَقّْ.</verse>
				<verse number="2">آ خُويَا الْعْزِيزْ، كَنْتّْمَنَّى تْكُونْ بِخِيرْ وْعْلَى خِيرْ، وْتْكُونْ صَحّْتْكْ مْزْيَانَة، كِمَا حْيَاتْكْ الرُّوحِيَّة مْزْيَانَة.</verse>
				<verse number="3">فْرَحْتْ بْزَّافْ مْلِّي جَاوْ شِي خُوتْ، وْشْهْدُو لِيكْ بْلِّي نْتَ تَابْتْ فْالْحَقّْ وْكَتْعِيشْ فْالْحَقّْ.</verse>
				<verse number="4">رَاهْ الْفَرْحَة دْيَالِي مَا لِيهَا مْتِيلْ مْلِّي كَنْسْمَعْ بْلِّي وْلَادِي كَيْعِيشُو فْالْحَقّْ.</verse>
				<verse number="5">آ خُويَا الْعْزِيزْ، نْتَ أَمِينْ فْكُلّْ حَاجَة كَتْدِيرْهَا مْعَ الْخُوتْ الْمُومْنِينْ وْخُصُوصًا الْبْرَّانِيِّينْ،</verse>
				<verse number="6">اللِّي شْهْدُو بْالْمْحَبَّة دْيَالْكْ قُدَّامْ الْكْنِيسَة. إِيوَا رَاهْ مْزْيَانْ تْعَاوْنْهُمْ بَاشْ يْكَمّْلُو السّْفَرْ دْيَالْهُمْ كِمَا كَيْبْغِي اللَّهْ،</verse>
				<verse number="7">حِيتْ عْلَى وْدّْ إِسْمْ الرَّبّْ خَرْجُو، وْهُمَ مَا كَيَاخْدُو حْتَّى حَاجَة مْنْ عَنْدْ النَّاسْ اللِّي مَاشِي مُومْنِينْ.</verse>
				<verse number="8">عْلَى هَادْشِّي، بْحَالْ هَادْ النَّاسْ خَاصّْنَا نْرَحّْبُو بِيهُمْ، بَاشْ نْشَارْكُوهُمْ فْالْخْدْمَة دْيَالْ الْحَقّْ.</verse>
				<verse number="9">رَانِي كْتَبْتْ شِي حَاجَة لْلْكْنِيسَة، وَلَكِنْ دِيُوتْرِيفِسْ اللِّي كَيْبْغِي يْكُونْ مْسْؤُولْ عْلِيهُمْ، مَا قْبَلْشْ كْلَامْنَا.</verse>
				<verse number="10">وْعْلَى هَادْشِّي، مْلِّي نْجِي غَنْتّْكَلّْمْ عْلَى دَاكْشِّي اللِّي كَيْدِيرْ، وْعْلَى كِيفَاشْ كَيْتّْكَلّْمْ عْلِينَا بْكْلَامْ خَايْبْ. وْفُوقْ مْنْ هَادْشِّي مَا كَيْرَحّْبْشْ حْتَّى بْالْخُوتْ الْمُومْنِينْ إِلَا جَاوْ، وْمَا كَيْخَلِّيشْ اللِّي يْرَحّْبْ بِيهُمْ، وْكَيْجَرِّي عْلِيهُمْ مْنْ الْكْنِيسَة.</verse>
				<verse number="11">آ خُويَا الْعْزِيزْ، مَا تّْبَعْشْ الشَّرّْ وَلَكِنْ تْبَعْ الْخِيرْ، حِيتْ اللِّي كَيْدِيرْ الْخِيرْ رَاهْ مْنْ اللَّهْ، وْاللِّي كَيْدِيرْ الشَّرّْ رَاهْ مَا عْرَفْشْ اللَّهْ.</verse>
				<verse number="12">أَمَّا دِيمِتْرِيُوسْ رَاهْ ݣَاعْ النَّاسْ كَيْشَهْدُو لِيهْ بْالْخِيرْ، وْالْحَقّْ بْرَاسُه كَيْشْهَدْ لِيهْ، وْحْتَّى حْنَا كَنْشَهْدُو لِيهْ، وْرَاكْ كَتْعْرَفْ بْلِّي الشّْهَادَة دْيَالْنَا صْحِيحَة.</verse>
				<verse number="13">عَنْدِي بْزَّافْ دْ الْأُمُورْ مَا نْكْتَبْ لِيكْ، وَلَكِنْ مَا بْغِيتْشْ نْكْتَبْهَا لِيكْ بْالْمْدَادْ وْالرِّيشَة.</verse>
				<verse number="14">وْكَنْتّْمَنَّى نْشُوفْكْ قْرِيبْ وْنْتّْكَلّْمُو وْجَهْ لْوْجَهْ.</verse>
				<verse number="15">وْكَنْطْلَبْ مْنْ اللَّهْ يْعْطِيكْ الْهْنَا. رَاهْ كَيْسَلّْمُو عْلِيكْ ݣَاعْ الْخُوتْ. سَلّْمْ عْلَى الْخُوتْ الْعْزَازْ، كُلّْ وَاحْدْ بْسْمِيتُه.</verse>
			</chapter>
		</book>
		<book number="65">
			<chapter number="1">
				<verse number="1">أَنَا يَهُودَا الْعَبْدْ دْيَالْ يَسُوعْ الْمَسِيحْ، وْخُو يَعْقُوبْ، كَنْكْتَبْ لْهَادُوكْ اللِّي عَيّْطْ لِيهُمْ اللَّهْ الْآبْ وْكَيْبْغِيهُمْ، وْكَيْحْفَضْهُمْ لْيَسُوعْ الْمَسِيحْ،</verse>
				<verse number="2">اللَّهْ يْكَتّْرْ لِيكُمْ الرَّحْمَة وْالْهْنَا وْالْمْحَبَّة.</verse>
				<verse number="3">آ خُوتِي الْعْزَازْ، كْنْتْ كَنْتّْمَنَّى نْكْتَبْ لِيكُمْ عْلَى الْمُوضُوعْ دْيَالْ النّْجَا اللِّي كَنْتّْشَارْكُو فِيهْ كُلّْنَا، وَلَكِنْ دَابَا بَانْ لِيَّ بْلِّي خَاصّْنِي نْكْتَبْ لِيكُمْ بَاشْ نْشَجّْعْكُمْ تْكَافْحُو عْلَى وْدّْ الْإِيمَانْ اللِّي عْطَاهْ اللَّهْ فْمَرَّة لْلْمُومْنِينْ دْيَالُه الْمْقَدّْسِينْ.</verse>
				<verse number="4">حِيتْ شِي نَاسْ فِيهُمْ الشَّرّْ تْسَلُّو فْوَسْطْكُمْ، وْرَاهُمْ كَيْحَوّْلُو النِّعْمَة دْيَالْ إِلَاهْنَا لْلْفْسَادْ، وْكَيْنَكْرُو السِّيّْدْ دْيَالْنَا الْوْحِيدْ، الرَّبّْ يَسُوعْ الْمَسِيحْ. هَادُو ݣَالْ عْلِيهُمْ الْكْتَابْ بْلِّي مْحْكُومْ عْلِيهُمْ مْنْ قْدِيمْ الزّْمَانْ.</verse>
				<verse number="5">وَاخَّا كَتْعَرْفُو هَادْشِّي، بْغِيتْ نْفَكّْرْكُمْ بْلِّي الرَّبّْ مْنْ بَعْدْمَا نْجَّا الشَّعْبْ دْيَالُه مْنْ أَرْضْ مِصْرْ، هْلَكْ اللِّي مَا آمْنُوشْ بِيهْ.</verse>
				<verse number="6">وْالْمَلَايْكَة اللِّي مَا تّْهَلَّاوْشْ فْالسُّلْطَة دْيَالْهُمْ وْسْمْحُو فْبْلَايْصْهُمْ، خْلَّاهُمْ الرَّبّْ مْرْبُوطِينْ دِيمَا بْالسّْنَاسْلْ فْالضّْلَامْ حْتَّى لْيُومْ الْحِسَابْ.</verse>
				<verse number="7">وْحْتَّى سَدُومْ وْعَمُورَة وْالْمْدُونْ اللِّي مْجَاوْرِينْهُمْ، وْاللِّي دَارُو الْفْسَادْ بْنَفْسْ الطَّرِيقَة، وْتْبْعُو طْبِيعَة خْرَى، رَاهُمْ تْعَدّْبُو بْالنَّارْ الدَّايْمَة وْوْلَّاوْ مْتَالْ لْوْحْدِينْ خْرِينْ.</verse>
				<verse number="8">وْرَاهْ هَادْشِّي اللِّي كَيْدِيرُو حْتَّى هَادْ النَّاسْ اللِّي كَيْتّْخَيّْلُو شِي حْوَايْجْ مَا كَايْنَاشْ، كَيْنَجّْسُو الدَّاتْ دْيَالْهُمْ، وْكَيْحْتَقْرُو سُلْطَةْ اللَّهْ، وْكَيْسَبُّو الْمَلَايْكَة دْ الْعَزّْ.</verse>
				<verse number="9">وْرَاهْ مِيخَائِيلْ رَئِيسْ الْمَلَايْكَة مْلِّي تّْخَاصْمْ مْعَ إِبْلِيسْ وْتّْنَاقْشْ مْعَاهْ عْلَى الدَّاتْ دْيَالْ مُوسَى، مَا بْغَاشْ يْحْكَمْ عْلِيهْ وْيْݣُولْ فْحَقُّه كْلَامْ خَايْبْ وَلَكِنْ ݣَالْ لِيهْ: «الرَّبّْ غَيْعَاقْبْكْ!».</verse>
				<verse number="10">وَلَكِنْ هَادْ النَّاسْ كَيْسَبُّو أَيّْ حَاجَة مَا عَارْفِينْهَاشْ، وْدَاكْشِّي اللِّي كَيْفَهْمُوهْ بْالطّْبِيعَة دْيَالْهُمْ اللِّي بْحَالْ وْحُوشْ الْغَابَة هُوَ بْنَفْسُه اللِّي كَيْتْسَبّْبْ لِيهُمْ فْالْهْلَاكْ.</verse>
				<verse number="11">يَا وِيلْ هَادْ النَّاسْ! عْلَاحْقَّاشْ تْبْعُو طْرِيقْ قَايِينْ، وْمْشَاوْ فْالْغَلَطْ بْحَالْ بَلْعَامْ عْلَى وْدّْ الْفْلُوسْ، وْتَارُو كِمَا تَارْ قُورَحْ وْتّْهَلْكُو.</verse>
				<verse number="12">رَاهْ هَادُو خَطَرْ عْلِيكُمْ فْالْحَفَلَاتْ دْيَالْ الْمْحَبَّة، كَيْشَارْكُوكُمْ فِيهُمْ بْلَا حْشْمَة، وْكَيْعَمّْرُو كْرُوشْهُمْ. هُمَ بْحَالْ الْغْيَامْ بْلَا شْتَا وْدَافْعَاهْ الرِّيحْ. وْبْحَالْ شْجَرْ الْخْرِيفْ بْلَا غْلَّة، مْقَلّْعْ مْنْ جْدُورُه وْمْيّْتْ جُوجْ مْرَّاتْ.</verse>
				<verse number="13">هُمَ بْحَالْ مَّاجْ الْبْحَرْ الْهَايْجَة اللِّي كَتْرْمِي الرّْغْوَة دْيَالْهَا، وْالنّْجُومْ الْمُّوضّْرَة اللِّي غَيْبْقَاوْ عْلَى الدّْوَامْ فْوَسْطْ الضّْلَامْ الْقْوِي.</verse>
				<verse number="14">وْحْتَّى أَخْنُوخْ اللِّي هُوَ الْجِيلْ السَّابْعْ مْنْ آدَمْ تّْنَبّْأْ عْلِيهُمْ وْݣَالْ: «هَا هُوَ الرَّبّْ جَا مْعَ الْمَلَايِينْ دْ الْمْقَدّْسِينْ دْيَالُه!</verse>
				<verse number="15">بَاشْ يْحْكَمْ عْلَى ݣَاعْ النَّاسْ، وْيْعَاقْبْ ݣَاعْ الْمْشْرَارِينْ عْلَى وْدّْ ݣَاعْ فْعَايْلْ الشَّرّْ اللِّي دَارُوهَا، وْعْلَى وْدّْ كُلّْ كْلْمَة دْ الْكُفْرْ ݣَالُوهَا فْحَقُّه هَادْ النَّاسْ الْمُدْنِبِينْ اللِّي مَا كَيْآمْنُوشْ».</verse>
				<verse number="16">هَادُو كَيْݣَمْݣْمُو وْكَيْتّْشْكَّاوْ، وْكَيْتْبْعُو الشَّهْوَة دْيَالْهُمْ، وْكَيْهَضْرُو بْالْكِبْرْ، وْكَيْضَحْكُو فْوْجَهْ النَّاسْ عْلَى وْدّْ مْصْلَحْتْهُمْ.</verse>
				<verse number="17">وَلَكِنْ نْتُمَ آ الْخُوتْ الْعْزَازْ، تْفَكّْرُو الْكْلَامْ اللِّي ݣَالُوهْ لِيكُمْ مْنْ قْبَلْ الرُّسُلْ دْيَالْ رَبّْنَا يَسُوعْ الْمَسِيحْ.</verse>
				<verse number="18">مْلِّي ݣَالُو لِيكُمْ: «رَاهْ فْاللّْخْرْ دْيَالْ الزّْمَانْ غَادِي يْجِيوْ شِي وْحْدِينْ كَيْضَحْكُو عْلَى النَّاسْ وْتَابْعِينْ شَهْوَةْ الشَّرّْ دْيَالْهُمْ».</verse>
				<verse number="19">هَادُو هُمَ اللِّي كَيْتّْسَبّْبُو فْالتَّفْرِقَة دْيَالْ النَّاسْ، وْالشَّهْوَة دْيَالْ الدَّاتْ دْيَالْهُمْ هِيَ اللِّي كَتّْحَكّْمْ فِيهُمْ، وْمَا فِيهُمْشْ رُوحْ اللَّهْ.</verse>
				<verse number="20">وَلَكِنْ نْتُمَ آ الْخُوتْ الْعْزَازْ، قْوِّيوْ حْيَاتْكُمْ فْإِيمَانْكُمْ الْمْقَدّْسْ، وْصَلِّيوْ فْالرُّوحْ الْقُدُسْ.</verse>
				<verse number="21">تْبْتُو فْمْحَبَّةْ اللَّهْ، وْنْتُمَ كَتّْسْنَّاوْ رَحْمَةْ رَبّْنَا يَسُوعْ الْمَسِيحْ بَاشْ يْعْطِيكُمْ الْحَيَاةْ الدَّايْمَة.</verse>
				<verse number="22">وْحْنُّو عْلَى اللِّي كَيْشَكُّو.</verse>
				<verse number="23">وْعْتْقُو وْحْدِينْ خْرِينْ، وْبَعّْدُوهُمْ مْنْ الْعَافْيَة، وْحْنُّو عْلَى وْحْدِينْ خْرِينْ وْرَدُّو بَالْكُمْ مْنّْهُمْ، وْكْرْهُو حْتَّى اللّْبَاسْ اللِّي نَجّْسُوهْ بْدَاتْهُمْ.</verse>
				<verse number="24">وْلْلَّهْ اللِّي قَادْرْ يْحْضِيكُمْ بَاشْ مَا تْطِيحُوشْ، وْيْوَقَفّْكُمْ قُدَّامْ الْعَزّْ دْيَالُه بْلَا عِيبْ وْفْرْحَانِينْ.</verse>
				<verse number="25">لْلْإِلَاهْ الْوَاحْدْ، مُنَجِّينَا بْيَسُوعْ الْمَسِيحْ رَبّْنَا، يْكُونْ الْعَزّْ، وْالْجَلَالْ، وْالْقُوَّة، وْالسُّلْطَة، قْبَلْ مْنْ الزّْمَانْ وْدَابَا وْعْلَى الدّْوَامْ. آمِينْ.</verse>
			</chapter>
		</book>
		<book number="66">
			<chapter number="1">
				<verse number="1">الْفَصْلْ اللّْوّْلْ هَادِي هِيَ الرُّؤْيَا اللِّي عْطَاهَا اللَّهْ لْيَسُوعْ الْمَسِيحْ بَاشْ يْبَيّْنْ لْلْعْبِيدْ دْيَالُه دَاكْشِّي اللِّي لَابْدّْ مَا يْجْرَا فْوَقْتْ قْرِيبْ. وْصِيفْطْ الْمَلَاكْ دْيَالُه بَاشْ يْبَيّْنْهَا لْلْعَبْدْ دْيَالُه يُوحَنَّا.</verse>
				<verse number="2">اللِّي شْهَدْ بْلِّي ݣَاعْ دَاكْشِّي اللِّي شَافْ هُوَ كْلَامْ اللَّهْ، وْهُوَ الشّْهَادَة دْيَالْ يَسُوعْ الْمَسِيحْ.</verse>
				<verse number="3">سْعْدَاتْ اللِّي كَيْقْرَا الْكْلَامْ دْيَالْ هَادْ النُّبُوَّة، وْسْعْدَاتْ اللِّي كَيْسَمْعُو، وْكَيْدِيرُو بْدَاكْشِّي اللِّي مْكْتُوبْ فِيهَا، حِيتْ الْوَقْتْ قَرّْبْ.</verse>
				<verse number="4">مْنْ يُوحَنَّا، لْلْكْنَايْسْ السّْبْعَة اللِّي فْبْلَادْ آسْيَا: النِّعْمَة وْالْهْنَا مْنْ اللَّهْ اللِّي كَايْنْ وْاللِّي كَانْ وْاللِّي غَيْجِي، وْمْنْ الْأَرْوَاحْ السّْبْعَة اللِّي قُدَّامْ الْعَرْشْ دْيَالُه،</verse>
				<verse number="5">وْمْنْ يَسُوعْ الْمَسِيحْ الشَّاهْدْ الْأَمِينْ، اللّْوّْلْ اللِّي تّْبْعَتْ مْنْ بِينْ الْمُوتَى، وْرَئِيسْ مُلُوكْ الْأَرْضْ. لْهَادَاكْ اللِّي كَيْبْغِينَا، وْبْدْمُّه حَرّْرْنَا مْنْ دْنُوبْنَا،</verse>
				<verse number="6">وْدَارْ مْنَّا مَمْلَكَةْ وْرْجَالْ الدِّينْ لْلَّهْ بَّاهْ، لِيهْ الْعَزّْ وْالْقُدْرَة عْلَى الدّْوَامْ. آمِينْ.</verse>
				<verse number="7">	هَا هُوَ جَايْ فْالسّْحَابْ، 	وْغَتْشُوفُه كُلّْ عِينْ، 		حْتَّى هَادُوكْ اللِّي ضْرْبُوهْ، 			وْݣَاعْ قْبَايْلْ الْأَرْضْ غَيْنَدْبُو عْلِيهْ. إِيِّهْ! هَادْشِّي غَيْكُونْ. آمِينْ!</verse>
				<verse number="8">كَيْݣُولْ الرَّبّْ الْإِلَاهْ اللِّي كَايْنْ، وْاللِّي كَانْ، وْاللِّي غَيْجِي، وْالْقَادْرْ عْلَى كُلّْشِي: «أَنَا هُوَ الْأَلِفْ وْالْيَاءْ».</verse>
				<verse number="9">أَنَا يُوحَنَّا خُوكُمْ وْشْرِيكْكُمْ فْالْمْحْنَة، وْفْمَمْلَكَةْ اللَّهْ، وْفْالصّْبَرْ فْيَسُوعْ. كْنْتْ مْنْفِي فْالْجَزِيرَة اللِّي كَتّْسْمَّى بَطْمُسْ بْسْبَابْ كْلَامْ اللَّهْ وْالشّْهَادَة لْيَسُوعْ.</verse>
				<verse number="10">وْفْنْهَارْ الرَّبّْ، نْزَلْ عْلِيَّ رُوحْ اللَّهْ، وْسْمَعْتْ مْنْ وْرَايَ وَاحْدْ الصُّوتْ قْوِي بْحَالْ صُوتْ الْبُوقْ</verse>
				<verse number="11">كَيْݣُولْ: «كْتَبْ دَاكْشِّي اللِّي كَتْشُوفُه فْكْتَابْ وْصِيفْطُه لْلْكْنَايْسْ السّْبْعَة: أَفَسُسْ، وْسِمِيرْنَا، وْبَرْغَامُسْ، وْتِيَاتِيرَا، وْسَارْدِسْ، وْفِيلَادِلْفِيَا، وْلَاوُدِكِيَّة».</verse>
				<verse number="12">وْتْلَفّْتّْ بَاشْ نْشُوفْ شْكُونْ اللِّي تّْكَلّْمْ مْعَايَ. وْمْلِّي تْلَفّْتْ بَانُو لِيَّ سْبْعَة دْ الْحَسْكَاتْ دْيَالْ الدّْهَبْ.</verse>
				<verse number="13">وْفْوَسْطْ الْحَسْكَاتْ وَاحْدْ كَيْشْبَهْ لْوَلْدْ الْإِنْسَانْ، لَابْسْ لْبَاسْ طْوِيلْ حْتَّى لْرْجْلِيهْ، وْمْحَزّْمْ صَدْرُه بْحْزَامْ دْيَالْ الدّْهَبْ.</verse>
				<verse number="14">وْالشّْعَرْ دْيَالْ رَاسُه بْيَضْ بْحَالْ الصُّوفَة، وْبْحَالْ التّْلْجْ، وْعِينِيهْ بْحَالْ الشّْعَالَة دْ الْعَافْيَة.</verse>
				<verse number="15">وْرْجْلِيهْ بْحَالْ النّْحَاسْ الْمْصْقُولْ فْزُوبْيَة دْ الْعَافْيَة. وْصُوتُه بْحَالْ صُوتْ الْمَا دْيَالْ الشّْلَّالَاتْ.</verse>
				<verse number="16">وْفْيْدُّه لِيمْنَى سْبْعَة دْ النّْجْمَاتْ، وْمْنْ فُمُّه خَارْجْ سِيفْ مَاضِي مْنْ جُوجْ جْوَايْهْ، وْوْجْهُه كَيْلْمَعْ بْحَالْ الشّْمْسْ مْلِّي كَتْضَوِّي فْوَسْطْ النّْهَارْ.</verse>
				<verse number="17">وْمْلِّي شْفْتُه طْحْتْ عَنْدْ رْجْلِيهْ بْحَالْ الْمْيّْتْ، وْهُوَ يْحَطّْ عْلِيَّ يْدُّه لِيمْنَى وْݣَالْ: «مَا تْخَافْشْ، أَنَا هُوَ اللّْوّْلْ وْاللّْخْرْ،</verse>
				<verse number="18">وْالْحَيّْ. كْنْتْ مْيّْتْ وَلَكِنْ دَابَا هَانِي حَيّْ دِيمَا وْعْلَى الدّْوَامْ، وْعَنْدِي سْوَارْتْ الْمُوتْ وْالْهَاوِيَة.</verse>
				<verse number="19">إِيوَا كْتَبْ دَاكْشِّي اللِّي شْفْتِيهْ، وْدَاكْشِّي اللِّي كَيْجْرَا دَابَا، وْدَاكْشِّي اللِّي غَيْجْرَا مْنْ بَعْدْ هَادْ الْأُمُورْ.</verse>
				<verse number="20">رَاهْ السِّرّْ دْيَالْ النّْجْمَاتْ السّْبْعَة اللِّي شْفْتِي فْيْدِّي لِيمْنَى، وْالْحَسْكَاتْ السّْبْعَة دْيَالْ الدّْهَبْ هُوَ هَادَا: النّْجْمَاتْ السّْبْعَة هُمَ الْمَلَايْكَة دْيَالْ الْكْنَايْسْ السّْبْعَة، وْالْحَسْكَاتْ السّْبْعَة هُمَ الْكْنَايْسْ السّْبْعَة».</verse>
			</chapter>
			<chapter number="2">
				<verse number="1">الْفَصْلْ التَّانِي كْتَبْ لْلْمَلَاكْ دْيَالْ كْنِيسْةْ أَفَسُسْ: «هَا مَا كَيْݣُولْ هَادَاكْ اللِّي شَادّْ فْيْدُّه لِيمْنَى النّْجْمَاتْ السّْبْعَة، وْكَيْمْشِي وَسْطْ الْحَسْكَاتْ السّْبْعَة دْيَالْ الدّْهَبْ:</verse>
				<verse number="2">كَنْعْرَفْ كُلّْ مَا كَتْدِيرْ وْكَنْعْرَفْ تَمَارَة وْالصّْبَرْ دْيَالْكْ، وْبْلِّي مَا كَتْسْتَحْمَلْشْ الْمْشْرَارِينْ، وْجَرّْبْتِي هَادُوكْ اللِّي كَيْݣُولُو عْلَى رَاسْهُمْ رُسُلْ وْهُمَ مَاشِي رُسُلْ، وْلْقِيتِيهُمْ كْدَّابِينْ.</verse>
				<verse number="3">نْتَ عَنْدْكْ الصّْبَرْ، وْقَاسِيتِي عْلَى وْدّْ الْإِسْمْ دْيَالِي بْلَا مَا تْعْيَا.</verse>
				<verse number="4">وَلَكِنْ كَنْلُومْكْ حِيتْ سْمَحْتِي فْمْحَبّْتْكْ اللّْوّْلَى.</verse>
				<verse number="5">إِيوَا تْفَكّْرْ فِينْ كْنْتِ قْبَلْ مَا تْطِيحْ وْتُوبْ، وْرْجَعْ لْلْأَعْمَالْ اللِّي كْنْتِ كَتْدِيرْ فْاللّْوّْلْ. وْلَّا رَانِي غَنْجِي نْحَيّْدْ الْحَسْكَة دْيَالْكْ مْنْ بْلَاصْتْهَا إِلَا مَا بْغِيتِيشْ تُّوبْ.</verse>
				<verse number="6">وَلَكِنْ فِيكْ هَادْ الْحَاجَة الْمْزْيَانَة: كَتْكْرَهْ الْأَعْمَالْ دْيَالْ النِّيقُولَاوِيِّينْ كِمَا كَنْكْرَهْهَا حْتَّى أَنَا.</verse>
				<verse number="7">إِيوَا اللِّي عَنْدُه شِي وْدْنِينْ، يْسْمَعْ آشْ كَيْݣُولْ رُوحْ اللَّهْ لْلْكْنَايْسْ. اللِّي غْلَبْ، غَنْعْطِيهْ الْحَقّْ بَاشْ يَاكُلْ مْنْ شَجْرَةْ الْحَيَاةْ اللِّي كَايْنَة فْجْنَّةْ اللَّهْ».</verse>
				<verse number="8">وْكْتَبْ لْلْمَلَاكْ دْيَالْ كْنِيسْةْ سِمِيرْنَا: «هَا مَا كَيْݣُولْ اللّْوّْلْ وْاللّْخْرْ، اللِّي كَانْ مْيّْتْ وْعَاوْدْ حْيَا:</verse>
				<verse number="9">كَنْعْرَفْ الْمْحْنَة وْالْفَقْرْ دْيَالْكْ وَاخَّا نْتَ غَنِي. وْكَنْعْرَفْ الْكْلَامْ الْخَايْبْ اللِّي كَيْݣُولُوهْ ضْدّْكْ هَادُوكْ اللِّي كَيْݣُولُو عْلَى رَاسْهُمْ يْهُودْ وْهُمَ مَاشِي يْهُودْ، وَلَكِنْ هُمَ دَارْ الْعِبَادَة دْيَالْ الشِّيطَانْ.</verse>
				<verse number="10">ݣَاعْ مَا تْخَافْ مْنْ الْعْدَابْ اللِّي غَتْقَاسِيهْ. هَا إِبْلِيسْ غَيْرْمِي شِي وْحْدِينْ مْنّْكُمْ فْالْحَبْسْ بَاشْ تْتْجَرّْبُو، وْغَتْدَوّْزُو عَشْرْ يَّامْ دْيَالْ الْمْحْنَة. كُونْ أَمِينْ حْتَّى لْلْمُوتْ، وْأَنَا غَنْعْطِيكْ التَّاجْ دْيَالْ الْحَيَاةْ.</verse>
				<verse number="11">إِيوَا اللِّي عَنْدُه شِي وْدْنِينْ، يْسْمَعْ آشْ كَيْݣُولْ رُوحْ اللَّهْ لْلْكْنَايْسْ. رَاهْ اللِّي غْلَبْ مَا غَتْآدِيهْشْ الْمُوتْ التَّانْيَة».</verse>
				<verse number="12">وْكْتَبْ لْلْمَلَاكْ دْيَالْ كْنِيسْةْ بَرْغَامُسْ: «هَا مَا كَيْݣُولْ مُولْ السِّيفْ الْمَاضِي مْنْ جُوجْ جْوَايْهْ:</verse>
				<verse number="13">كَنْعْرَفْ فِينْ كَتْسْكُنْ، فْالْبْلَاصَة فِينْ كَايْنْ الْعَرْشْ دْيَالْ الشِّيطَانْ. وَاخَّا هَكَّاكْ بْقِيتِي شَادّْ فْالْإِسْمْ دْيَالِي، وْمَا نْكَرْتِيشْ الْإِيمَانْ دْيَالْكْ بِيَّ حْتَّى فْيَّامْ أَنْتِيبَاسْ الشَّاهْدْ الْأَمِينْ دْيَالِي، اللِّي تّْقْتَلْ عَنْدْكُمْ فِينْ كَيْسْكُنْ الشِّيطَانْ.</verse>
				<verse number="14">وَلَكِنْ عَنْدِي عْلَاشْ نْلُومْكْ، عْلَاحْقَّاشْ عَنْدْكْ شِي نَاسْ كَيْتْبْعُو التَّعْلِيمْ دْيَالْ بَلْعَامْ، اللِّي عَلّْمْ بَالَاقْ كِيفَاشْ يْطِيّْحْ شَعْبْ إِسْرَائِيلْ فْالْمْصِيدَة، بَاشْ يَاكْلُو الدّْبَايْحْ الْمْدْبُوحِينْ لْلْأَصْنَامْ وْيْفَسْدُو.</verse>
				<verse number="15">وْعَنْدْكْ عَاوْتَانِي شِي وْحْدِينْ كَيْتْبْعُو التَّعْلِيمْ دْيَالْ النِّيقُولَاوِيِّينْ.</verse>
				<verse number="16">إِيوَا تُوبْ، وْلَّا رَانِي غَنْجِي عَنْدْكْ دْغْيَا وْغَنْتّْحَارْبْ مْعَاهُمْ بْالسِّيفْ دْيَالْ فُمِّي.</verse>
				<verse number="17">إِيوَا اللِّي عَنْدُه شِي وْدْنِينْ، يْسْمَعْ آشْ كَيْݣُولْ رُوحْ اللَّهْ لْلْكْنَايْسْ. رَاهْ اللِّي غْلَبْ غَنْعْطِيهْ مْنْ الْمَنّْ الْمْخَبِّي، وْغَنْعْطِيهْ حَجْرَة بِيضَا مْنْقُوشْ عْلِيهَا وَاحْدْ الْإِسْمْ جْدِيدْ، حْتَّى وَاحْدْ مَا كَيْعَرْفُه مْنْ غِيرْ اللِّي غَيَاخْدُه».</verse>
				<verse number="18">وْكْتَبْ لْلْمَلَاكْ دْيَالْ كْنِيسْةْ تِيَاتِيرَا: «هَا مَا كَيْݣُولْ وَلْدْ اللَّهْ اللِّي عِينِيهْ بْحَالْ الشّْعَالَة دْ الْعَافْيَة، وْرْجْلِيهْ بْحَالْ النّْحَاسْ الْمْصْقُولْ:</verse>
				<verse number="19">كَنْعْرَفْ كُلّْ مَا كَتْدِيرْ، وْكَنْعْرَفْ الْمْحَبَّة وْالْإِيمَانْ وْالْخْدْمَة وْالصّْبَرْ دْيَاوْلْكْ، وْكَنْعْرَفْ بْلِّي دَاكْشِّي اللِّي دْرْتِيهْ فْاللّْخْرْ كْتَرْ مْنْ اللِّي دْرْتِيهْ فْاللّْوّْلْ.</verse>
				<verse number="20">وَلَكِنْ عَنْدِي عْلَاشْ نْلُومْكْ، حِيتْ كَتّْسَاهْلْ مْعَ هَادِيكْ الْمْرَاة اللِّي سْمِيتْهَا إِيزَابِيلْ، اللِّي كَتْݣُولْ عْلَى رَاسْهَا نْبِيَّة، وْكَتْغَرّْ الْعْبِيدْ دْيَالِي بْالتَّعْلِيمْ دْيَالْهَا بَاشْ يْفَسْدُو وْيَاكْلُو مْنْ الدّْبَايْحْ الْمْدْبُوحِينْ لْلْأَصْنَامْ.</verse>
				<verse number="21">وْرَانِي عْطِيتْهَا الْوَقْتْ بَاشْ تُّوبْ، وَلَكِنْ مَا بْغَاتْشْ تُّوبْ مْنْ الْفْسَادْ دْيَالْهَا.</verse>
				<verse number="22">هَانِي غَنْرْمِيهَا فْفْرَاشْ الْمَرْضْ، وْنْرْمِي فْالْمْحْنَة وْالضِّيقْ حْتَّى هَادُوكْ اللِّي كَيْفَسْدُو مْعَاهَا إِلَا مَا تَابُوشْ مْنْ دَاكْشِّي اللِّي عَلّْمَاتْهُمْ.</verse>
				<verse number="23">وْغَنْهْلَكْ وْلَادْهَا بْالْمُوتْ، وْغَيْعَرْفُو الْكْنَايْسْ كُلّْهُمْ بْلِّي أَنَا اللِّي كَنْفْحَصْ الْعْقُولْ وْالْقْلُوبْ. وْغَنْجَازِي كُلّْ وَاحْدْ فِيكُمْ عْلَى حْسَابْ أَعْمَالُه.</verse>
				<verse number="24">وَلَكِنْ نْتُمَ لْخْرِينْ اللِّي فْتِيَاتِيرَا، اللِّي مَا تْبَعْتُوشْ هَادْ التَّعْلِيمْ وْمَا دْرْتُوشْ بْدَاكْشِّي اللِّي سْمَّاوْهْ شِي وْحْدِينْ أَسْرَارْ الشِّيطَانْ، رَانِي نْݣُولْ لِيكُمْ بْلِّي مَا غَادِيشْ نْزِيدْ عْلِيكُمْ شِي حْمَلْ آخُرْ تْقِيلْ.</verse>
				<verse number="25">وَلَكِنْ بْقَاوْ تَابْتِينْ فْدَاكْشِّي اللِّي عَنْدْكُمْ حْتَّى نْجِي.</verse>
				<verse number="26">وْاللِّي غْلَبْ وْكَيْدِيرْ بْالْوْصِيَّاتْ دْيَالِي حْتَّى لْلّْخْرْ، غَنْعْطِيهْ السُّلْطَة عْلَى ݣَاعْ الشّْعُوبْ،</verse>
				<verse number="27">	وْغَيْحْكَمْهُمْ بْوَاحْدْ الْقْطِيبْ دْيَالْ الْحْدِيدْ، وْغَيْهَرّْسْهُمْ بْحَالْ الْمَّاعْنْ دْيَالْ الْفْخَّارْ،</verse>
				<verse number="28">كِيفْمَا خْدِيتْ أَنَا السُّلْطَة مْنْ عَنْدْ بَّا. وْغَنْعْطِيهْ النّْجْمَة دْيَالْ الصّْبَاحْ.</verse>
				<verse number="29">إِيوَا اللِّي عَنْدُه شِي وْدْنِينْ، يْسْمَعْ آشْ كَيْݣُولْ رُوحْ اللَّهْ لْلْكْنَايْسْ».</verse>
			</chapter>
			<chapter number="3">
				<verse number="1">الْفَصْلْ التَّالْتْ وْكْتَبْ لْلْمَلَاكْ دْيَالْ كْنِيسْةْ سَارْدِسْ: «هَا مَا كَيْݣُولْ هَادَاكْ اللِّي عَنْدُه الْأَرْوَاحْ السّْبْعَة اللِّي كَيْخَدْمُو لْلَّهْ وْعَنْدُه النّْجْمَاتْ السّْبْعَة: كَنْعْرَفْ كُلّْ مَا كَتْدِيرْ، رَاكْ كَتْبَانْ حَيّْ وَلَكِنْ نْتَ مْيّْتْ.</verse>
				<verse number="2">سْهَرْ وْتّْقُوَّى مْنْ جْدِيدْ فْدَاكْشِّي اللِّي بْقَى لِيكْ قْبَلْ مَا يْمُوتْ، حِيتْ دَاكْشِّي اللِّي كَتْدِيرْ مَا لْقِيتُوشْ كَامْلْ قُدَّامْ اللَّهْ.</verse>
				<verse number="3">إِيوَا تْفَكّْرْ دَاكْشِّي اللِّي تْعَلّْمْتِيهْ وْسْمَعْتِيهْ، وْدِيرْ بِيهْ وْتُوبْ، حِيتْ إِلَا مَا سْهَرْتِيشْ غَنْجِي لِيكْ بْحَالْ الشّْفَارْ، وْمَا غَتْعْرَفْشْ آشْ مْنْ سَاعَة فَاشْ غَنْجِي عْلَى غَفْلَة.</verse>
				<verse number="4">وَلَكِنْ عَنْدْكْ نَاسْ قْلَالْ فْسَارْدِسْ مَا وَسّْخُوشْ حْوَايْجْهُمْ، هَادُو هُمَ اللِّي غَيْمْشِيوْ مْعَايَ بْحْوَايْجْ بِيضِينْ عْلَاحْقَّاشْ كَيْسْتَاهْلُو.</verse>
				<verse number="5">اللِّي غْلَبْ غَيْلْبَسْ حْوَايْجْ بِيضِينْ، وْمَا غَادِيشْ نْمْحِي سْمِيتُه مْنْ كْتَابْ الْحَيَاةْ. وْغَنْعْتَرْفْ بْسْمِيتُه قُدَّامْ بَّا وْالْمَلَايْكَة دْيَالُه.</verse>
				<verse number="6">إِيوَا اللِّي عَنْدُه شِي وْدْنِينْ، يْسْمَعْ آشْ كَيْݣُولْ رُوحْ اللَّهْ لْلْكْنَايْسْ».</verse>
				<verse number="7">وْكْتَبْ لْلْمَلَاكْ دْيَالْ كْنِيسْةْ فِيلَادِلْفْيَا: «هَا مَا كَيْݣُولْ الْمْقَدّْسْ اللِّي هُوَ الْحَقّْ، اللِّي عَنْدُه السَّارُوتْ دْيَالْ دَاوُدْ، اللِّي كَيْحَلّْ وْحْتَّى وَاحْدْ مَا يْقْدَرْ يْسَدّْ، وْكَيْسَدّْ وْحْتَّى وَاحْدْ مَا يْقْدَرْ يْحَلّْ:</verse>
				<verse number="8">كَنْعْرَفْ كُلّْ مَا كَتْدِيرْ، هَانِي حْلِّيتْ قُدَّامْكْ بَابْ حْتَّى وَاحْدْ مَا يْقْدَرْ يْسَدُّه، عْلَاحْقَّاشْ وَاخَّا الْقُوَّة دْيَالْكْ قْلِيلَة، رَاكْ دْرْتِي بْكْلَامِي وْمَا نْكَرْتِيشْ الْإِسْمْ دْيَالِي.</verse>
				<verse number="9">هَا مَا غَنْدِيرْ بْهَادُوكْ اللِّي مْنْ دَارْ الْعِبَادَة دْيَالْ الشِّيطَانْ، اللِّي كَيْݣُولُو بْلِّي هُمَ يْهُودْ وْهُمَ مَاشِي يْهُودْ وَلَكِنْ غِيرْ كَيْكْدْبُو، غَنْجِيبْهُمْ بَزّْزْ بَاشْ يْسَجْدُو قُدَّامْ رْجْلِيكْ وْغَيْعَرْفُو بْلِّي أَنَا كَنْبْغِيكْ.</verse>
				<verse number="10">وْعْلَاحْقَّاشْ دْرْتِي بْكْلَامِي وْصْبَرْتِي، حْتَّى أَنَا غَنْحْمِيكْ فْسَاعْةْ الْمْحْنَة اللِّي غَتْدُوزْ فِيهَا الدّْنْيَا كُلّْهَا بَاشْ يْتّْجَرّْبُو بِيهَا ݣَاعْ سُكَّانْ الْأَرْضْ.</verse>
				<verse number="11">هَانِي جَايْ دْغْيَا. إِيوَا تْبَتْ مْزْيَانْ فْدَاكْشِّي اللِّي عَنْدْكْ بَاشْ حْتَّى وَاحْدْ مَا يْخْطَفْ لِيكْ التَّاجْ دْيَالْكْ.</verse>
				<verse number="12">اللِّي غْلَبْ، غَنْرَدُّه سَارْيَة فْبِيتْ اللَّهْ الْإِلَاهْ دْيَالِي، وْعَمّْرُه مَا غَيْخْرُجْ مْنُّه، وْغَنْكْتَبْ عْلِيهْ إِسْمْ الْإِلَاهْ دْيَالِي وْسْمِيّْةْ مْدِينْةْ الْإِلَاهْ دْيَالِي، اللِّي هِيَ أُورْشَلِيمْ الجّْدِيدَة النَّازْلَة مْنْ السّْمَا مْنْ عَنْدْ الْإِلَاهْ دْيَالِي، وْغَنْكْتَبْ عْلِيهْ الْإِسْمْ دْيَالِي الجّْدِيدْ.</verse>
				<verse number="13">إِيوَا اللِّي عَنْدُه شِي وْدْنِينْ، يْسْمَعْ آشْ كَيْݣُولْ رُوحْ اللَّهْ لْلْكْنَايْسْ».</verse>
				<verse number="14">وْكْتَبْ لْلْمَلَاكْ دْيَالْ كْنِيسْةْ لَاوُدِكِيَّة: «هَا مَا كَيْݣُولْ اللِّي هُوَ الْحَقّْ ، الشَّاهْدْ الْأَمِينْ الصَّادْقْ، أَصْلْ الْخَلِيقَة دْ اللَّهْ.</verse>
				<verse number="15">كَنْعْرَفْ كُلّْ مَا كَتْدِيرْ، بْلِّي رَاكْ مَا بَارْدْ مَا سْخُونْ. كُونْ غِيرْ كْنْتِ بَارْدْ وْلَا سْخُونْ!</verse>
				<verse number="16">وْعْلَاحْقَّاشْ نْتَ دَافِي، وْمَا بَارْدْ مَا سْخُونْ، رَانِي غَنْتْقِيَّاكْ مْنْ فُمِّي،</verse>
				<verse number="17">حِيتْ كَتْݣُولْ: أَنَا لَبَاسْ عْلِيَّ وْزْدْتْ خِيرْ عْلَى خِيرْ، وْمَا بْقَى خَاصّْنِي وَالُو، وَلَكِنْ مَا كَتْعْرَفْشْ بْلِّي رَاكْ مْتْعُوسْ، وْمْحْݣُورْ، وْفَقِيرْ، وْعْمَى، وْعْرْيَانْ.</verse>
				<verse number="18">كَنّْصْحَكْ تْشْرِي مْنْ عَنْدِي الدّْهَبْ الْمْصَفِّي بْالْعَافْيَة بَاشْ تْوَلِّي لَبَاسْ عْلِيكْ، وْتْشْرِي حْوَايْجْ بِيضِينْ بَاشْ تْلْبَسْهُمْ وْتْسْتَرْ الْعْرَا دْيَالْكْ وْمَا تْبْقَاشْ مْحَشّْمْ. وْالْكْحُلْ تْكَحّْلْ بِيهْ عِينِيكْ بَاشْ تْقْدَرْ تْشُوفْ.</verse>
				<verse number="19">ݣَاعْ اللِّي كَنْبْغِيهْ، كَنْخَاصْمْ عْلِيهْ وْكَنْرَبِّيهْ. إِيوَا دِيرْ جَهْدْكْ وْتُوبْ.</verse>
				<verse number="20">هَانِي وَاقْفْ عَنْدْ الْبَابْ وْكَنْدَقّْ، إِلَا شِي وَاحْدْ سْمَعْ صُوتِي وْحَلّْ الْبَابْ، غَنْدْخُلْ لْعَنْدُه وْغَنْتّْعَشَّى مْعَاهْ وْهُوَ مْعَايَ.</verse>
				<verse number="21">رَاهْ اللِّي غْلَبْ غَنْعْطِيهْ الْحَقّْ بَاشْ يْݣْلَسْ مْعَايَ عْلَى الْعَرْشْ دْيَالِي، كِيفْمَا غْلَبْتْ حْتَّى أَنَا وْݣْلَسْتْ مْعَ بَّا عْلَى الْعَرْشْ دْيَالُه.</verse>
				<verse number="22">إِيوَا اللِّي عَنْدُه شِي وْدْنِينْ، يْسْمَعْ آشْ كَيْݣُولْ رُوحْ اللَّهْ لْلْكْنَايْسْ».</verse>
			</chapter>
			<chapter number="4">
				<verse number="1">الْفَصْلْ الرَّابْعْ مْنْ بَعْدْ هَادْشِّي، شْفْتْ وْهُوَ يْبَانْ لِيَّ وَاحْدْ الْبَابْ مْحْلُولْ فْالسّْمَا، وْهَادَاكْ الصُّوتْ اللِّي سْمَعْتُه مْنْ قْبَلْ تّْكَلّْمْ مْعَايَ بْحَالْ الْبُوقْ وْݣَالْ: «طْلَعْ لّْهْنَا وْغَنْوَرِّيكْ اللِّي لَابْدّْ مَا يْوْقَعْ مْنْ بَعْدْ هَادْشِّي».</verse>
				<verse number="2">وْفْدِيكْ السَّاعَة نْزَلْ عْلِيَّ رُوحْ اللَّهْ، وْأَنَا نْشُوفْ وَاحْدْ الْعَرْشْ فْالسّْمَا ݣَالْسْ عْلِيهْ شِي وَاحْدْ،</verse>
				<verse number="3">وْهَادَاكْ اللِّي ݣَالْسْ عْلِيهْ كَيْلْمَعْ بْحَالْ الْحْجَرْ دْيَالْ الْيَشْبْ وْالْعْقِيقْ الْحْمَرْ. وْقَوْسْ قُزَحْ ضَايْرْ بْالْعَرْشْ كَيْلْمَعْ بْحَالْ الزُّمُرُّدْ.</verse>
				<verse number="4">وْضَايْرْ بْالْعَرْشْ رْبْعَة وْعْشْرِينْ عَرْشْ، وْݣَالْسِينْ عْلَى هَادْ رْبْعَة وْعْشْرِينْ عَرْشْ رْبْعَة وْعْشْرِينْ شِيخْ مْسْؤُولْ، لَابْسِينْ حْوَايْجْ بِيضِينْ وْعْلَى رْيُوسْهُمْ تِيجَانْ دْيَالْ الدّْهَبْ.</verse>
				<verse number="5">وْمْنْ الْعَرْشْ كَيْخْرُجْ الْبَرْقْ وْالصُّوتْ وْالرَّعْدْ، وْقُدَّامْ هَادْ الْعَرْشْ سْبْعَة دْ الْمْشَاهْبْ دْيَالْ الْعَافْيَة شَاعْلِينْ، وْهَادُو هُمَ الْأَرْوَاحْ السّْبْعَة اللِّي كَيْخَدْمُو لْلَّهْ.</verse>
				<verse number="6">وْقُدَّامْ الْعَرْشْ كَايْنَة شِي حَاجَة كَتْشْبَهْ لْوَاحْدْ الْبْحَرْ دْيَالْ الجَّاجْ، صَافِي بْحَالْ الْبْلَّارْ. وْفْوَسْطْ الْعَرْشْ وْفْالجّْنَابْ دْيَالُه كَايْنِينْ رْبْعَة دْ الْمْخْلُوقَاتْ عَامْرِينْ بْالْعِينِينْ مْنْ الْقُدَّامْ وْمْنْ اللُّورْ.</verse>
				<verse number="7">الْمْخْلُوقْ اللّْوّْلْ كَيْشْبَهْ لْلسّْبَعْ، وْالتَّانِي كَيْشْبَهْ لْلْعْجَلْ، وْالتَّالْتْ عَنْدُه وْجَهْ بْحَالْ دْيَالْ بْنَادْمْ، وْالرَّابْعْ كَيْشْبَهْ لْلنّْسَرْ الطَّايْرْ.</verse>
				<verse number="8">وْكُلّْ وَاحْدْ مْنْ هَادْ الرّْبْعَة دْ الْمْخْلُوقَاتْ عَنْدُه سْتَّة دْ الجّْنَاوْحْ، عَامْرْ بْالْعِينِينْ مْنْ بْرَّا وْمْنْ لْدَاخْلْ. وْكَيْسَبّْحْ لِيلْ وْنْهَارْ وْكَيْݣُولْ: «قُدُّوسْ، قُدُّوسْ، قُدُّوسْ، 	الرَّبّْ الْإِلَاهْ الْقَادْرْ عْلَى كُلّْشِي، اللِّي كَانْ وْكَايْنْ وْغَيْجِي!»</verse>
				<verse number="9">وْمْلِّي كَيْسَبّْحُو هَادْ الْمْخْلُوقَاتْ بْالْعَزّْ وْالْكَرَامَة وْالشُّكْرْ لْهَادَاكْ اللِّي ݣَالْسْ عْلَى الْعَرْشْ، وْاللِّي حَيّْ دِيمَا وْعْلَى الدّْوَامْ،</verse>
				<verse number="10">كَيْرَكْعُو الرّْبْعَة وْعْشْرِينْ شِيخْ مْسْؤُولْ قُدَّامْ هَادَاكْ اللِّي ݣَالْسْ عْلَى الْعَرْشْ، وْكَيْسَجْدُو لْلِّي هُوَ حَيّْ دِيمَا وْعْلَى الدّْوَامْ، وْكَيْرْمِيوْ التِّيجَانْ دْيَالْهُمْ قُدَّامْ الْعَرْشْ وْكَيْݣُولُو:</verse>
				<verse number="11">«يَا رَبّْنَا وْيَا إِلَاهْنَا، نْتَ اللِّي كَتْسْتَاهْلْ الْعَزّْ وْالْكَرَامَة وْالْقُدْرَة، حِيتْ نْتَ اللِّي خْلَقْتِي كُلّْشِي، وْبْالْمُرَادْ دْيَالْكْ كُلّْشِي كَانْ وْتّْخْلَقْ».</verse>
			</chapter>
			<chapter number="5">
				<verse number="1">الْفَصْلْ الْخَامْسْ وْمْنْ بَعْدْ، شْفْتْ فْالْيْدّْ لِيمْنَى دْيَالْ هَادَاكْ اللِّي ݣَالْسْ عْلَى الْعَرْشْ، وَاحْدْ الْكْتَابْ مْكْتُوبْ مْنْ لْدَاخْلْ وْمْنْ بْرَّا، وْمْشَمّْعْ سْبْعَة دْ الْمَرَّاتْ.</verse>
				<verse number="2">وْشْفْتْ وَاحْدْ الْمَلَاكْ قْوِي كَيْبَرّْحْ عْلَى حَرّْ جْهْدُه وْكَيْݣُولْ: «شْكُونْ اللِّي عَنْدُه الْحَقّْ بَاشْ يْحَلّْ الْكْتَابْ وْيْفَكّْ الْعْقْدَاتْ دْيَالُه؟».</verse>
				<verse number="3">وْمَا قْدَرْ حْتَّى شِي وَاحْدْ لَا فْالسّْمَا وَلَا فْالْأَرْضْ وَلَا تَحْتْ الْأَرْضْ يْحَلّْ الْكْتَابْ وَلَا يْشُوفْ أَشْنُو فِيهْ!</verse>
				<verse number="4">وْبْدِيتْ كَنْبْكِي بْزَّافْ، عْلَاحْقَّاشْ مَا كَانْ حْتَّى شِي وَاحْدْ اللِّي عَنْدُه الْحَقّْ بَاشْ يْحَلّْ الْكْتَابْ وَلَا يْشُوفْ أَشْنُو فِيهْ.</verse>
				<verse number="5">وْهُوَ يْݣُولْ لِيَّ وَاحْدْ مْنْ الشّْيُوخْ الْمْسْؤُولِينْ: «مَا تْبْكِيشْ، هَا السّْبَعْ اللِّي مْنْ قْبِيلْةْ يَهُودَا وْمْنْ تْرِّيكْةْ دَاوُدْ، غْلَبْ. وْهُوَ اللِّي يْقْدَرْ يْحَلّْ الْكْتَابْ وْيْفَكّْ الْعْقْدَاتْ دْيَالُه».</verse>
				<verse number="6">وْشْفْتْ فْوَسْطْ الْعَرْشْ، وْفْوَسْطْ الرّْبْعَة دْ الْمْخْلُوقَاتْ، وْفْوَسْطْ الشّْيُوخْ الْمْسْؤُولِينْ، وَاحْدْ الْخْرُوفْ وَاقْفْ كَيْبَانْ بْحَالْ إِلَا مْدْبُوحْ، عَنْدُه سْبْعَة دْ الْݣْرُونْ وْسْبْعَة دْ الْعِينِينْ، وْهَادُو هُمَ الْأَرْوَاحْ السّْبْعَة اللِّي كَيْخَدْمُو لْلَّهْ وْاللِّي صِيفْطْهُمْ لْلْأَرْضْ كُلّْهَا.</verse>
				<verse number="7">وْجَا الْخْرُوفْ وْخْدَا الْكْتَابْ مْنْ الْيْدّْ لِيمْنَى دْيَالْ هَادَاكْ اللِّي ݣَالْسْ عْلَى الْعَرْشْ.</verse>
				<verse number="8">وْمْلِّي خْدَا الْكْتَابْ، سْجْدُو الرّْبْعَة دْ الْمْخْلُوقَاتْ هُمَ وْالرّْبْعَة وْعْشْرِينْ شِيخْ مْسْؤُولْ قُدَّامْ الْخْرُوفْ، كُلّْ وَاحْدْ مْنّْهُمْ عَنْدُه ݣِيتَارْ وْكِيسَانْ دْيَالْ الدّْهَبْ عَامْرِينْ بْالْبْخُورْ، هُمَ الصّْلَاة دْيَالْ الْمْقَدّْسِينْ.</verse>
				<verse number="9">وْكَانُو كَيْرَنّْمُو وَاحْدْ التَّرْنِيمَة جْدِيدَة وْكَيْݣُولُو: «نْتَ كَتْسْتَاهْلْ تَاخُدْ الْكْتَابْ وْتْفَكّْ الْعْقْدَاتْ دْيَالُه، عْلَاحْقَّاشْ تّْدْبَحْتِي وْبْدْمّْكْ شْرِيتِي لْلَّهْ نَاسْ مْنْ كُلّْ قْبِيلَة وْلُغَة وْشَعْبْ وْأُمَّة.</verse>
				<verse number="10">وْدْرْتِي مْنّْهُمْ لْلْإِلَاهْ دْيَالْنَا مَمْلَكَة وْرْجَالْ الدِّينْ، وْغَيْمَلْكُو عْلَى الْأَرْضْ».</verse>
				<verse number="11">وْشْفْتْ، وْأَنَا نْسْمَعْ الصُّوتْ دْيَالْ بْزَّافْ دْ الْمَلَايْكَة كَيْتّْحَسْبُو بْالْأُلُوفَاتْ وْبْالْمَلَايِينْ، ضَايْرِينْ بْالْعَرْشْ وْبْالْمَخْلُوقَاتْ وْبْالشّْيُوخْ الْمْسْؤُولِينْ،</verse>
				<verse number="12">كَيْسَبّْحُو بْصُوتْ عَالِي وْكَيْݣُولُو: «كَيْسْتَاهْلْ الْخْرُوفْ الْمْدْبُوحْ يَاخُدْ الْقُدْرَة، وْالْغِنَى، وْالْحْكْمَة، وْالْقُوَّة، وْالْكَرَامَة، وْالْعَزّْ، وْالْحَمْدْ!».</verse>
				<verse number="13">وْسْمَعْتْ ݣَاعْ الْمْخْلُوقَاتْ اللِّي فْالسّْمَا وْفْالْأَرْضْ وْتَحْتْ الْأَرْضْ، وْفْالْبْحَرْ، وْاللِّي فْالدّْنْيَا كُلّْهَا، كَيْݣُولُو: «الْحَمْدْ، وْالْكَرَامَة، وْالْعَزّْ، وْالْقُوَّة، دِيمَا وْعْلَى الدّْوَامْ لْهَادَاكْ اللِّي ݣَالْسْ عْلَى الْعَرْشْ وْلْلْخْرُوفْ».</verse>
				<verse number="14">وْݣَالُو الرّْبْعَة دْ الْمْخْلُوقَاتْ: «آمِينْ». وْالشّْيُوخْ الْمْسْؤُولِينْ رْكْعُو وْسْجْدُو.</verse>
			</chapter>
			<chapter number="6">
				<verse number="1">الْفَصْلْ السَّادْسْ وْمْنْ بَعْدْ، شْفْتْ الْخْرُوفْ مْلِّي فَكّْ الْعْقْدَة اللّْوّْلَى مْنْ الْعْقْدَاتْ السّْبْعَة، وْسْمَعْتْ وَاحْدْ الْمْخْلُوقْ مْنْ الْمْخْلُوقَاتْ الرّْبْعَة كَيْݣُولْ بْوَاحْدْ الصُّوتْ بْحَالْ صُوتْ الرَّعْدْ: «أَجِي!».</verse>
				<verse number="2">وْشْفْتْ، وْهُوَ يْبَانْ لِيَّ وَاحْدْ الْعَوْدْ بْيَضْ وْاللِّي رَاكْبْ عْلِيهْ هَازّْ قُوسْ، وْتّْعْطَى لِيهْ وَاحْدْ التَّاجْ وْخْرَجْ غَالْبْ وْبَاشْ يْعَاوْدْ يْغْلَبْ.</verse>
				<verse number="3">وْمْلِّي فَكّْ الْخْرُوفْ الْعْقْدَة التَّانْيَة سْمَعْتْ الْمْخْلُوقْ التَّانِي كَيْݣُولْ: «أَجِي!».</verse>
				<verse number="4">وْخْرَجْ وَاحْدْ الْعَوْدْ آخُرْ لُونُه حْمَرْ بْحَالْ اللُّونْ دْ الْعَافْيَة، وْهَادَاكْ اللِّي رَاكْبْ عْلِيهْ تّْعْطَاتُه الْقُدْرَة بَاشْ يْحَيّْدْ الْهْنَا مْنْ الْأَرْضْ، وْبَاشْ يْخَلِّي النَّاسْ يْتّْقَاتْلُو مْعَ بْعْضِيَّاتْهُمْ، وْتّْعْطَى لِيهْ وَاحْدْ السِّيفْ كْبِيرْ.</verse>
				<verse number="5">وْمْلِّي فَكّْ الْخْرُوفْ الْعْقْدَة التَّالْتَة، سْمَعْتْ الْمْخْلُوقْ التَّالْتْ كَيْݣُولْ: «أَجِي!». وْشْفْتْ وْهُوَ يْبَانْ لِيَّ وَاحْدْ الْعَوْدْ كْحَلْ وْهَادَاكْ اللِّي رَاكْبْ عْلِيهْ هَازّْ مِيزَانْ فْيْدُّه.</verse>
				<verse number="6">وْسْمَعْتْ بْحَالْ شِي صُوتْ فْوَسْطْ الرّْبْعَة دْ الْمْخْلُوقَاتْ كَيْݣُولْ: «كِيلُو دْ الْݣْمْحْ بْدِينَارْ، وْتْلَاتَة كِيلُو دْ الشّْعِيرْ بْدِينَارْ. وَلَكِنْ الزِّيتْ وْالْخْمَرْ مَا تْضَيّْعْهُومْشْ».</verse>
				<verse number="7">وْمْلِّي فَكّْ الْخْرُوفْ الْعْقْدَة الرَّابْعَة، سْمَعْتْ الصُّوتْ دْيَالْ الْمْخْلُوقْ الرَّابْعْ كَيْݣُولْ: «أَجِي!».</verse>
				<verse number="8">وْشْفْتْ، وْهُوَ يْبَانْ لِيَّ وَاحْدْ الْعَوْدْ لُونُه خْضَرْ مْفْتُوحْ، وْهَادَاكْ اللِّي رَاكْبْ عْلِيهْ سْمِيتُه الْمُوتْ، وْتَابْعَاهْ الْهَاوِيَة، وْتّْعْطَاتْهُمْ السُّلْطَة عْلَى الرّْبَعْ دْيَالْ سُكَّانْ الْأَرْضْ بَاشْ يْقْتْلُوهُمْ بْالسِّيفْ، وْبْالجُّوعْ، وْبْالطَّاعُونْ، وْبْوْحُوشْ الْغَابَة.</verse>
				<verse number="9">وْمْلِّي فَكّْ الْخْرُوفْ الْعْقْدَة الْخَامْسَة، شْفْتْ تَحْتْ الْمَدْبَحْ أَرْوَاحْ هَادُوكْ اللِّي تّْدَبْحُو عْلَى قْبَلْ كْلْمَةْ اللَّهْ وْالشّْهَادَة اللِّي عْطَاوْهَا،</verse>
				<verse number="10">وْغَوّْتُو عْلَى حَرّْ جَهْدْهُمْ وْݣَالُو: «آ سِيدِي الْمْقَدّْسْ وْالْحَقّْ، حْتَّى لْإِيمْتَى مَا غَادِيشْ تْحْكَمْ وْتْنْتَقْمْ لْلدّْمْ دْيَالْنَا مْنْ السُّكَّانْ دْ الْأَرْضْ؟».</verse>
				<verse number="11">وْتّْعْطَى لْكُلّْ وَاحْدْ فِيهُمْ لْبَاسْ بْيَضْ، وْتّْݣَالْ لِيهُمْ يْصَبْرُو شْوِيَّة حْتَّى يْتّْقْتْلُو بْحَالْهُمْ ݣَاعْ الْعْبِيدْ دْيَالْ الْمَسِيحْ وْخُوتْهُمْ الْمُومْنِينْ.</verse>
				<verse number="12">وْمْنْ بَعْدْ، شْفْتْ الْخْرُوفْ فَكّْ الْعْقْدَة السَّادْسَة، وْهُوَ يْضْرَبْ وَاحْدْ الزّْلْزَالْ قْوِي، وْكْحَالْتْ الشّْمْسْ بْحَالْ الْفَاخْرْ، وْوْلَّى الْقَمَرْ كُلُّه حْمَرْ بْحَالْ الدّْمْ،</verse>
				<verse number="13">وْطَاحُو نْجُومْ السّْمَا عْلَى الْأَرْضْ كِيفْ كَيْطِيحْ الْكَرْمُوسْ الْخْضَرْ مْنْ الْكَرْمَة، مْلِّي كَتْضْرَبْهَا شِي رِيحْ قْوِيَّة.</verse>
				<verse number="14">وْتّْجَمْعَاتْ السّْمَا بْحَالْ شِي وَرْقَة مْطْوِيَّة، وْݣَاعْ الجّْبَالْ وْالْجَزِيرَاتْ تّْزَعْزْعُو مْنْ بْلَايْصْهُمْ.</verse>
				<verse number="15">وْالْمُلُوكْ دْيَالْ الْأَرْضْ، وْالْمْسْؤُولِينْ الْكْبَارْ، وْالرُّؤَسَا دْ الْعَسْكَرْ، وْالْأَغْنِيَا، وْالنَّاسْ الْقْوِيِّينْ، وْكُلّْ عَبْدْ وْحُرّْ، تْخَبَّاوْ فْالْغِيرَانْ وْبِينْ الصّْخُورْ دْ الجّْبَالْ،</verse>
				<verse number="16">وْهُمَ كَيْݣُولُو لْلجّْبَالْ وْلْلْصّْخُورْ: «طِيحُو عْلِينَا وْخَبِّيوْنَا مْنْ وْجَهْ هَادَاكْ اللِّي ݣَالْسْ عْلَى الْعَرْشْ وْمْنْ الْغَضَبْ دْيَالْ الْخْرُوفْ،</verse>
				<verse number="17">عْلَاحْقَّاشْ جَا النّْهَارْ الْعْظِيمْ دْيَالْ الْغَضَبْ دْيَالُه، وْشْكُونْ اللِّي يْقْدَرْ يْتّْحَمّْلْ؟».</verse>
			</chapter>
			<chapter number="7">
				<verse number="1">الْفَصْلْ السَّابْعْ وْمْنْ بَعْدْ هَادْشِّي، شْفْتْ رْبْعَة دْ الْمَلَايْكَة وَاقْفِينْ عْلَى رْبْعَة دْ الجّْوَايْهْ دْيَالْ الْأَرْضْ، قَابْطِينْ الرِّيحْ اللِّي جَايَّة مْنْ هَادْ الرّْبْعَة دْ الجّْوَايْهْ بَاشْ حْتَّى رِيحْ مْنّْهُمْ مَا تْضْرَبْ لَا الْبْرّْ، وَلَا الْبْحَرْ، وَلَا حْتَّى شِي شَجْرَة.</verse>
				<verse number="2">وْشْفْتْ مَلَاكْ آخُرْ طَالْعْ مْنْ الشَّرْقْ وْهَازّْ مْعَاهْ الطَّابْعْ دْيَالْ اللَّهْ الْحَيّْ، وْعَيّْطْ بْصُوتْ عَالِي عْلَى الْمَلَايْكَة الرّْبْعَة اللِّي تّْعْطَاتْ لِيهُمْ الْقُدْرَة بَاشْ يْآدِيوْ الْبْرّْ وْالْبْحَرْ،</verse>
				<verse number="3">وْݣَالْ لِيهُمْ: «مَا تْآدِيوْشْ الْبْرّْ وَلَا الْبْحَرْ وَلَا الشّْجَرْ، حْتَّى نْرَشْمُو الْعْبِيدْ دْيَالْ إِلَاهْنَا عْلَى جْبَهْتْهُمْ».</verse>
				<verse number="4">وْسْمَعْتْ بْلِّي الْمْرْشُومِينْ هُمَ مْيَة وْرْبْعَة وْرْبْعِينْ أَلْفْ مْنْ ݣَاعْ قْبَايْلْ شَعْبْ إِسْرَائِيلْ:</verse>
				<verse number="5">طْنَاشْرْ أَلْفْ مْرْشُومْ مْنْ قْبِيلْةْ يَهُودَا، وْطْنَاشْرْ أَلْفْ مْنْ قْبِيلْةْ رَأُوبِينْ، وْطْنَاشْرْ أَلْفْ مْنْ قْبِيلْةْ جَادْ،</verse>
				<verse number="6">وْطْنَاشْرْ أَلْفْ مْنْ قْبِيلْةْ أَشِيرْ، وْطْنَاشْرْ أَلْفْ مْنْ قْبِيلْةْ نَفْتَالِي، وْطْنَاشْرْ أَلْفْ مْنْ قْبِيلْةْ مَنَسَّى،</verse>
				<verse number="7">وْطْنَاشْرْ أَلْفْ مْنْ قْبِيلْةْ شِمْعُونْ، وْطْنَاشْرْ أَلْفْ مْنْ قْبِيلْةْ لَاوِي، وْطْنَاشْرْ أَلْفْ مْنْ قْبِيلْةْ يَسَّاكَرْ،</verse>
				<verse number="8">وْطْنَاشْرْ أَلْفْ مْنْ قْبِيلْةْ زَبُولُونْ، وْطْنَاشْرْ أَلْفْ مْنْ قْبِيلْةْ يُوسْفْ، وْطْنَاشْرْ أَلْفْ مْنْ قْبِيلْةْ بْنْيَامِينْ. وْهَادُو كُلّْهُمْ مْرْشُومِينْ بْالطَّابْعْ.</verse>
				<verse number="9">وْمْنْ بَعْدْ هَادْشِّي، شْفْتْ وْبَانْتْ لِيَّ وَاحْدْ الجّْمَاعَة كْبِيرَة دْ النَّاسْ، حْتَّى وَاحْدْ مَا قْدَرْ يْحْسَبْهُمْ، مْنْ كُلّْ أُمَّة وْمْنْ كُلّْ قْبِيلَة وْمْنْ كُلّْ شَعْبْ وْمْنْ كُلّْ لُغَة، وَاقْفِينْ قُدَّامْ الْعَرْشْ وْقُدَّامْ الْخْرُوفْ، وْلَابْسِينْ حْوَايْجْ بِيضِينْ وْهَازِّينْ فْيْدِّيهُمْ الجّْرِيدْ دْ النّْخَلْ.</verse>
				<verse number="10">وْكَيْغَوّْتُو بْصُوتْ عَالِي وْكَيْݣُولُو: «النّْجَا مْنْ عَنْدْ الْإِلَاهْ دْيَالْنَا اللِّي ݣَالْسْ عْلَى الْعَرْشْ وْمْنْ عَنْدْ الْخْرُوفْ».</verse>
				<verse number="11">وْݣَاعْ الْمَلَايْكَة كَانُو وَاقْفِينْ وْضَايْرِينْ بْالْعَرْشْ، وْبْالشّْيُوخْ الْمْسْؤُولِينْ وْبْالرّْبْعَة دْ الْمْخْلُوقَاتْ وْتّْحْنَاوْ عْلَى جْبَهْتْهُمْ قُدَّامْ الْعَرْشْ وْسْجْدُو لْلَّهْ،</verse>
				<verse number="12">وْݣَالُو: «آمِينْ! الْحَمْدْ، وْالْعَزّْ، وْالْحْكْمَة، وْالشُّكْرْ، وْالْكَرَامَة، وْالْقُدْرَة، وْالْقُوَّة، لْلْإِلَاهْ دْيَالْنَا دِيمَا وْعْلَى الدّْوَامْ. آمِينْ!»</verse>
				<verse number="13">وْݣَالْ لِيَّ وَاحْدْ مْنْ الشّْيُوخْ الْمْسْؤُولِينْ: «شْكُونْ هُمَ هَادُوكْ اللِّي لَابْسِينْ حْوَايْجْ بِيضِينْ؟ وْمْنِينْ جَاوْ؟».</verse>
				<verse number="14">وْجَاوْبْتُه: «آ سِيدِي، نْتَ اللِّي كَتْعْرَفْ». وْهُوَ يْݣُولْ لِيَّ: «هَادُوكْ رَاهْ هُمَ اللِّي نْجَاوْ مْنْ الْمْحْنَة الْكْبِيرَة، وْغْسْلُو حْوَايْجْهُمْ وْرَدُّوهُمْ بِيضِينْ بْالدّْمْ دْيَالْ الْخْرُوفْ،</verse>
				<verse number="15">دَاكْشِّي عْلَاشْ هُمَ قُدَّامْ الْعَرْشْ دْ اللَّهْ، وْكَيْخَدْمُو لِيهْ لِيلْ وْنْهَارْ فْالْبِيتْ دْيَالُه، وْهَادَاكْ اللِّي ݣَالْسْ عْلَى الْعَرْشْ غَيْسْتَرْهُمْ بْالْخِيمَة دْيَالُه.</verse>
				<verse number="16">وْعَمّْرْهُمْ مَا غَيْجُوعُو وَلَا يْعَطْشُو، وْمَا غَتْحْرَقْهُمْ لَا شْمْسْ وَلَا صَهْدْ،</verse>
				<verse number="17">حِيتْ الْخْرُوفْ اللِّي فْوَسْطْ الْعَرْشْ غَيْرْعَاهُمْ، وْغَيْدِّيهُمْ لْلْعْيُونْ دْ الْمَا الْحَيّْ، وْاللَّهْ غَيْمْسَحْ كُلّْ دَمْعَة مْنْ عِينِيهُمْ».</verse>
			</chapter>
			<chapter number="8">
				<verse number="1">الْفَصْلْ التَّامْنْ وْمْلِّي فَكّْ الْخْرُوفْ الْعْقْدَة السَّابْعَة، كَانْ وَاحْدْ السّْكَاتْ فْالسّْمَا لْمُدَّةْ نَصّْ سَاعَة تْقْرِيبًا.</verse>
				<verse number="2">وْشْفْتْ الْمَلَايْكَة السّْبْعَة اللِّي وَاقْفِينْ قُدَّامْ اللَّهْ، تّْعْطَاوْهُمْ سْبْعَة دْ الْبْوَاقْ.</verse>
				<verse number="3">وْجَا مَلَاكْ آخُرْ هَازّْ مْجْمَرْ دْ الْبْخُورْ دْيَالْ الدّْهَبْ، وْوْقَفْ حْدَا الْمَدْبَحْ، وْتّْعْطَاهْ بْزَّافْ دْ الْبْخُورْ بَاشْ يْقَدّْمُه عْلَى مَدْبَحْ الدّْهَبْ اللِّي قُدَّامْ الْعَرْشْ وْيْقَدّْمْ مْعَاهْ الصّْلَاة دْيَالْ ݣَاعْ النَّاسْ الْمْقَدّْسِينْ،</verse>
				<verse number="4">وْطْلَعْ الدّْخَّانْ دْيَالْ الْبْخُورْ مْنْ يْدّْ الْمَلَاكْ قُدَّامْ اللَّهْ مْعَ الصّْلَاة دْيَالْ الْمْقَدّْسِينْ.</verse>
				<verse number="5">وْمْنْ بَعْدْ، خْدَا الْمَلَاكْ الْمْجْمَرْ دْ الْبْخُورْ وْعَمّْرُه مْنْ الْعَافْيَة دْيَالْ الْمَدْبَحْ وْرْمَاهْ عْلَى الْأَرْضْ، وْهُوَ يْكُونْ الرَّعْدْ وْالصُّوتْ وْالْبَرْقْ وْالزّْلْزَالْ.</verse>
				<verse number="6">وْالْمَلَايْكَة السّْبْعَة اللِّي هَازِّينْ الْبْوَاقْ السّْبْعَة، وَجّْدُو رَاسْهُمْ بَاشْ يْنَفْخُو فِيهُمْ.</verse>
				<verse number="7">وْنْفَخْ الْمَلَاكْ اللّْوّْلْ فْالْبُوقْ دْيَالُه، وْطَاحْ التّْبْرُورِي وْالْعَافْيَة مْخَلّْطِينْ بْالدّْمْ عْلَى الْأَرْضْ، وْتّْحْرَقْ التُّلُتْ دْ الْأَرْضْ وْالتُّلُتْ دْ الشّْجَرْ، وْݣَاعْ الرّْبِيعْ الْخْضَرْ.</verse>
				<verse number="8">وْنْفَخْ الْمَلَاكْ التَّانِي فْالْبُوقْ دْيَالُه، وْتّْرْمَاتْ فْالْبْحَرْ شِي حَاجَة بْحَالْ شِي جْبَلْ كْبِيرْ شَاعْلَة فِيهْ الْعَافْيَة، وْوْلَّى التُّلُتْ دْ الْبْحَرْ دْمّْ.</verse>
				<verse number="9">وْمَاتْ التُّلُتْ دْ الْمْخْلُوقَاتْ اللِّي فْالْبْحَرْ، وْتّْهْلَكْ التُّلُتْ دْيَالْ السّْفِينَاتْ.</verse>
				<verse number="10">وْنْفَخْ الْمَلَاكْ التَّالْتْ فْالْبُوقْ دْيَالُه، وْطَاحْتْ نْجْمَة كْبِيرَة مْنْ السّْمَا كَتّْحْرَقْ بْحَالْ الشّْعَالَة دْ الْعَافْيَة عْلَى التُّلُتْ دْ الْوِيدَانْ وْعْلَى الْعْيُونْ دْ الْمَا.</verse>
				<verse number="11">وْسْمِيّْةْ هَادْ النّْجْمَة: «الْعَلْقَمْ»، وْبِيهَا وْلَّى التُّلُتْ دْيَالْ الْمَا مْرّْ، وْمَاتُو بْزَّافْ دْيَالْ النَّاسْ بْسْبَابْ هَادْ الْمَا عْلَاحْقَّاشْ مْرّْ.</verse>
				<verse number="12">وْنْفَخْ الْمَلَاكْ الرَّابْعْ فْالْبُوقْ دْيَالُه، وْتّْضْرَبْ التُّلُتْ دْ الشّْمْسْ وْالتُّلُتْ دْ الْقَمَرْ وْالتُّلُتْ دْ النّْجُومْ، بَاشْ يْضْلَامْ التُّلُتْ دْيَالْهُمْ، وْوْلَّى التُّلُتْ دْيَالْ النّْهَارْ مَا كَيْضَوِّيشْ، وْحْتَّى التُّلُتْ دْيَالْ اللِّيلْ.</verse>
				<verse number="13">وْمْنْ بَعْدْ شْفْتْ، وْأَنَا نْسْمَعْ وَاحْدْ النّْسَرْ طَايْرْ فْوَسْطْ السّْمَا كَيْݣُولْ عْلَى حَرّْ جْهْدُه: «الْوِيلْ! الْوِيلْ! الْوِيلْ لْسُكَّانْ الْأَرْضْ، مْلِّي غَيْنَفْخُو الْمَلَايْكَة التّْلَاتَة اللِّي بَاقْيِينْ فْالْبْوَاقْ دْيَالْهُمْ».</verse>
			</chapter>
			<chapter number="9">
				<verse number="1">الْفَصْلْ التَّاسْعْ وْنْفَخْ الْمَلَاكْ الْخَامْسْ فْالْبُوقْ دْيَالُه، وْشْفْتْ وَاحْدْ النّْجْمَة طَاحْتْ مْنْ السّْمَا لْلْأَرْضْ، وْتّْعْطَى لِيهَا السَّارُوتْ دْيَالْ بِيرْ الْهَاوِيَة.</verse>
				<verse number="2">وْحْلَّاتْ النّْجْمَة بِيرْ الْهَاوِيَة، وْطْلَعْ مْنْ الْبِيرْ دْخَّانْ بْحَالْ الدّْخَّانْ دْيَالْ شِي زُوبْيَة دْ الْعَافْيَة كْبِيرَة، وْضْلَامْتْ الشّْمْسْ وْالسّْمَا بْدْخَّانْ الْبِيرْ.</verse>
				<verse number="3">وْمْنْ هَادْ الدّْخَّانْ خْرَجْ الجّْرَادْ وْغْطَّا وْجَهْ الْأَرْضْ، وْتّْعْطَاتْ لِيهْ الْقُدْرَة بْحَالْ الْقُدْرَة دْيَالْ الْعْݣَارْبْ دْ الْأَرْضْ.</verse>
				<verse number="4">وْتّْݣَالْ لِيهْ بَاشْ مَا يْآدِيشْ الرّْبِيعْ دْيَالْ الْأَرْضْ، وَلَا حْتَّى شِي حَاجَة خَضْرَا وَلَا شِي شَجْرَة، مْنْ غِيرْ النَّاسْ اللِّي مَا عَنْدْهُمْشْ الطَّابْعْ دْ اللَّهْ عْلَى جْبَهْتْهُمْ.</verse>
				<verse number="5">وْتّْعْطَاهْ الْحَقّْ بَاشْ مَا يْقْتَلْهُومْشْ وَلَكِنْ يْعَدّْبْهُمْ خَمْسْ شْهُورْ. وْالْعْدَابْ اللِّي كَيْتّْسَبّْبْ فِيهْ كَيْشْبَهْ لْعْدَابْ الْعَݣْرْبْ مْلِّي كَتْعَضّْ بْنَادْمْ.</verse>
				<verse number="6">وْفْدِيكْ لِيَّامْ، غَيْقَلّْبُو النَّاسْ عْلَى الْمُوتْ وْمَا غَيْلْقَاوْهَاشْ، وْغَيْتّْمْنَّاوْ يْمُوتُو وْالْمُوتْ غَتْهْرَبْ مْنّْهُمْ.</verse>
				<verse number="7">وْهَادْ الجّْرَادْ كَانْ كَيْشْبَهْ لْلْخِيلْ اللِّي مْوَجّْدَة لْلْحَرْبْ، وْعْلَى رْيُوسْهُمْ بْحَالْ التِّيجَانْ دْيَالْ الدّْهَبْ، وْوْجُوهْهُمْ بْحَالْ وْجَهْ بْنَادْمْ.</verse>
				<verse number="8">وْعَنْدْهُمْ الشّْعَرْ بْحَالْ شْعَرْ الْعْيَالَاتْ، وْسْنَانْهُمْ بْحَالْ سْنَانْ السّْبُوعَ،</verse>
				<verse number="9">وْعَنْدْهُمْ الضّْرَّاݣَاتْ بْحَالْ الضّْرَّاݣَاتْ دْ الْحْدِيدْ، وْالصُّوتْ دْ الجّْنَاوْحْ دْيَالْهُمْ بْحَالْ صُوتْ الْكْرَارْسْ كَتْجَرّْهَا بْزَّافْ دْ الْخِيلْ اللِّي كَتْجْرِي لْلْحَرْبْ.</verse>
				<verse number="10">وْكَيْعَضُّو بْحَالْ الْعْݣَارْبْ بْالْقَزِّيبَاتْ دْيَالْهُمْ اللِّي فِيهُمْ الْقُدْرَة بَاشْ يْآدِيوْ النَّاسْ لْمُدَّةْ خَمْسْ شْهُورْ.</verse>
				<verse number="11">وْعَنْدْهُمْ مَلِكْ هُوَ مَلَاكْ الْهَاوِيَة، سْمِيتُه بْالْعِبْرِيَّة «أَبَدُّونْ» وْبْالْيُونَانِيَّة «أَبُولِّيُّونْ».</verse>
				<verse number="12">الْوِيلْ اللّْوّْلْ دَازْ، وْهَا هُمَ جُوجْ خْرِينْ غَيْجِيوْ مْنْ بَعْدْ هَادْشِّي.</verse>
				<verse number="13">وْنْفَخْ الْمَلَاكْ السَّادْسْ فْالْبُوقْ دْيَالُه، وْسْمَعْتْ وَاحْدْ الصُّوتْ خَارْجْ مْنْ الرّْبْعَة دْ الْݣْرُونْ دْ الْمَدْبَحْ دْيَالْ الدّْهَبْ اللِّي قُدَّامْ اللَّهْ،</verse>
				<verse number="14">وْݣَالْ هَادْ الصُّوتْ لْلْمَلَاكْ السَّادْسْ اللِّي هَازّْ الْبُوقْ: «فَكّْ الرّْبْعَة دْ الْمَلَايْكَة اللِّي مْكَتّْفِينْ حْدَا الْوَادْ الْكْبِيرْ اللِّي هُوَ الْفُرَاتْ».</verse>
				<verse number="15">وْتّْفَكُّو الرّْبْعَة دْ الْمَلَايْكَة اللِّي كَانُو مْوَجّْدِينْ لْهَادْ السَّاعَة وْالنّْهَارْ وْالشّْهَرْ وْالْعَامْ، بَاشْ يْقْتْلُو التُّلُتْ دْيَالْ النَّاسْ.</verse>
				<verse number="16">وْسْمَعْتْ بْلِّي كَانْ عَنْدْهُمْ مْيَتَايْنْ مْلْيُونْ دْيَالْ الْخْيَّالَة.</verse>
				<verse number="17">وْهَكَّا شْفْتْ فْالرُّؤْيَا دْيَالِي الْخِيلْ رَاكْبِينْ عْلِيهَا الْخْيَّالَة: لَابْسِينْ ضْرَّاݣَاتْ لُونْهُمْ حْمَرْ بْحَالْ الْعَافْيَة، وْزْرَقْ بْحَالْ حْجَرْ سَفِيرْ، وْصْفَرْ بْحَالْ الْكْبْرِيتْ، وْرْيُوسْ الْخِيلْ بْحَالْ رْيُوسْ السّْبُوعَ، وْمْنْ فُمّْهُمْ كَتْخْرَجْ الْعَافْيَة وْالدّْخَّانْ وْالْكْبْرِيتْ.</verse>
				<verse number="18">وْبْهَادْ التّْلَاتَة دْ الْمْصَايْبْ اللِّي هُمَ الْعَافْيَة وْالدّْخَّانْ وْالْكْبْرِيتْ اللِّي خَارْجِينْ مْنْ فَّامْ الْخِيلْ فْنَى التُّلُتْ دْيَالْ النَّاسْ.</verse>
				<verse number="19">حِيتْ الْقُدْرَة اللِّي عَنْدْ هَادْ الْخِيلْ كَايْنَة فْفَّامْهُمْ، وْفْقْزَازْبْهُمْ، حِيتْ قْزَازْبْهُمْ كَيْشَبْهُو لْرْيُوسْ اللّْفَاعِي وْبِيهُمْ كَيْآدِيوْ.</verse>
				<verse number="20">وْالنَّاسْ اللِّي بْقَاوْ وْمَا مَاتُوشْ بْهَادْ الْمْصَايْبْ، ݣَاعْ مَا تَابُو عْلَى دَاكْشِّي اللِّي دَارْتْ يْدِّيهُمْ، وْبْقَاوْ كَيْعَبْدُو الشَّيَاطِينْ، وْالْأَصْنَامْ دْيَالْ الدّْهَبْ، وْالْفْضَّة، وْالنّْحَاسْ، وْالْحْجَرْ، وْالْخْشَبْ، اللِّي مَا كَيْقَدْرُو لَا يْشُوفُو وَلَا يْسَمْعُو وَلَا يْمْشِيوْ،</verse>
				<verse number="21">وْمَا تَابُوشْ حْتَّى عْلَى الْقْتِيلَة، وْالسّْحُورْ، وْالْفْسَادْ، وْالسّْرْقَة دْيَالْهُمْ.</verse>
			</chapter>
			<chapter number="10">
				<verse number="1">الْفَصْلْ الْعَاشْرْ وْمْنْ بَعْدْ، شْفْتْ مَلَاكْ آخُرْ قْوِي نَازْلْ مْنْ السّْمَا، لَابْسْ سْحَابَة وْفُوقْ رَاسُه قَوْسْ قُزَحْ، وْوْجْهُه بْحَالْ الشّْمْسْ، وْرْجْلِيهْ بْحَالْ الْعْمُودْ دْيَالْ الْعَافْيَة،</verse>
				<verse number="2">وْشَادّْ فْيْدُّه كْتَابْ صْغِيرْ مْحْلُولْ. وْحَطّْ الرّْجَلْ لِيمْنَى فْالْبْحَرْ وْلِيسْرَى فْالْبْرّْ،</verse>
				<verse number="3">وْهُوَ يْغَوّْتْ بْصُوتْ قْوِي بْحَالْ صُوتْ السّْبَعْ، وْمْلِّي غَوّْتْ تّْسْمَعْ صُوتْ الرَّعْدَاتْ السّْبْعَة.</verse>
				<verse number="4">وْمْلِّي تّْكَلّْمُو الرَّعْدَاتْ السّْبْعَة، كْنْتْ مْعَوّْلْ بَاشْ نْكْتَبْ، وْأَنَا نْسْمَعْ صُوتْ مْنْ السّْمَا كَيْݣُولْ لِيَّ: «خْبِّي السِّرّْ اللِّي تّْكَلّْمُو بِيهْ الرَّعْدَاتْ السّْبْعَة وْمَا تْكَتْبُوشْ».</verse>
				<verse number="5">وْالْمَلَاكْ اللِّي شْفْتُه وَاقْفْ عْلَى الْبْحَرْ وْالْبْرّْ، هْزّْ يْدُّه لِيمْنَى لْجِهْةْ السّْمَا،</verse>
				<verse number="6">وْحْلَفْ بْاللَّهْ الْحَيّْ دِيمَا وْعْلَى الدّْوَامْ، اللِّي خْلَقْ السّْمَا وْمَا فِيهَا، وْالْبْرّْ وْمَا فِيهْ، وْالْبْحَرْ وْمَا فِيهْ، بْلِّي مَا غَيْبْقَى وَقْتْ مْنْ بَعْدْ!</verse>
				<verse number="7">وَلَكِنْ فْلِيَّامْ اللِّي غَيْنْفَخْ فِيهَا الْمَلَاكْ السَّابْعْ فْالْبُوقْ دْيَالُه غَيْكْمَلْ السِّرّْ دْيَالْ اللَّهْ كِيفْ خَبّْرْ بِيهْ عْبِيدُه الْأَنْبِيَا.</verse>
				<verse number="8">وْالصُّوتْ اللِّي سْمَعْتُه مْنْ السّْمَا تّْكَلّْمْ مْعَايَ مَرَّة خْرَى وْݣَالْ لِيَّ: «سِيرْ خُدْ الْكْتَابْ الْمْحْلُولْ مْنْ يْدّْ الْمَلَاكْ اللِّي وَاقْفْ عْلَى الْبْحَرْ وْالْبْرّْ».</verse>
				<verse number="9">وْمْشِيتْ عَنْدْ الْمَلَاكْ وْݣْلْتْ لِيهْ: «عْطِينِي الْكْتَابْ الصّْغِيرْ»، وْݣَالْ لِيَّ: «خُدُه وْكُولُه، رَاهْ غَيْرَدّْ جُوفْكْ مْرّْ، وَلَكِنْ غَيْكُونْ حْلُو بْحَالْ الْعْسَلْ فْفُمّْكْ».</verse>
				<verse number="10">وْخْدِيتْ الْكْتَابْ الصّْغِيرْ مْنْ يْدّْ الْمَلَاكْ وْكْلِيتُه، وْهُوَ يْجِينِي حْلُو بْحَالْ الْعْسَلْ فْفُمِّي، وْمْلِّي سْرَطْتُه وْلَّى جُوفِي مْرّْ.</verse>
				<verse number="11">وْتّْݣَالْ لِيَّ: «خَاصّْكْ تْعَاوْدْ تْتْنَبّْأْ عْلَى بْزَّافْ دْ الشّْعُوبْ وْالْأُمَمْ وْاللُّغَاتْ وْالْمُلُوكْ».</verse>
			</chapter>
			<chapter number="11">
				<verse number="1">الْفَصْلْ حْضَاشْ وْمْنْ بَعْدْ تّْعْطَاتْنِي قْصْبَة دْ الْعْبَارْ كَتْشْبَهْ لْلعْصَا، وْتّْݣَالْ لِيَّ: «سِيرْ وْعْبَرْ بِيتْ اللَّهْ وْالْمَدْبَحْ، وْحْسَبْ هَادُوكْ اللِّي كَيْعَبْدُو فِيهْ.</verse>
				<verse number="2">وْالْوْسْعَة دْيَالْ بِيتْ اللَّهْ اللِّي عْلَى بْرَّا خَلِّيهَا وْمَا تْعْبَرْهَاشْ، عْلَاحْقَّاشْ تّْعْطَاتْ لْلشّْعُوبْ اللِّي مَا كَيْآمْنُوشْ بْاللَّهْ، اللِّي غَيْخَرّْبُو الْمْدِينَة الْمْقَدّْسَة لْمُدَّةْ تْنِينْ وْرْبْعِينْ شْهَرْ.</verse>
				<verse number="3">وْغَنْعْطِي السُّلْطَة لْجُوجْ دْ الشّْهُودْ دْيَاوْلِي، بَاشْ يْتّْنَبّْأُو لْمُدَّةْ أَلْفْ وْمْيَتَايْنْ وْسْتِّينْ يُومْ وْهُمَ لَابْسِينْ الْخِيشْ».</verse>
				<verse number="4">وْهَادْ جُوجْ دْ الشّْهُودْ هُمَ جُوجْ دْ الشّْجْرَاتْ دْ الزِّيتُونْ وْجُوجْ دْ الْحَسْكَاتْ، وْهُمَ اللِّي وَاقْفِينْ قُدَّامْ رَبّْ الْأَرْضْ.</verse>
				<verse number="5">وْإِلَا بْغَا شِي وَاحْدْ يْآدِيهُمْ، كَتْخْرَجْ الْعَافْيَة مْنْ فُمّْهُمْ وْكَتَاكُلْ عْدْيَانْهُمْ. وْإِلَا بْغَا شِي وَاحْدْ يْآدِيهُمْ، بْحَالْ هَكَّا خَاصُّه يْتّْهْلَكْ.</verse>
				<verse number="6">وْهَادْ الشّْهُودْ عَنْدْهُمْ السُّلْطَة بَاشْ يْسَدُّو السّْمَا بَاشْ مَا تْطِيحْشْ الشّْتَا فْلِيَّامْ اللِّي غَيْتّْنَبّْأُو فِيهَا، وْعَنْدْهُمْ السُّلْطَة بَاشْ يْرَدُّو الْمَا دْمّْ، وْيْسَلّْطُو ݣَاعْ الْمْصَايْبْ عْلَى الْأَرْضْ وَقْتْمَا بْغَاوْ.</verse>
				<verse number="7">وْمْلِّي غَيْكَمّْلُو الشّْهَادَة دْيَالْهُمْ، رَاهْ الْحَيَوَانْ اللِّي غَادِي يْطْلَعْ مْنْ الْهَاوِيَة غَيْتّْحَارْبْ مْعَاهُمْ وْغَيْغْلَبْهُمْ وْغَيْقْتَلْهُمْ.</verse>
				<verse number="8">وْالدَّاتْ دْيَالْهُمْ غَتْبْقَى مْرْمِيَّة فْوَسْطْ الْمْدِينَة الْكْبِيرَة اللِّي كَيْشَبّْهُوهَا بْسَدُومْ وْمِصْرْ، وْاللِّي فِيهَا تّْصْلَبْ الْإِلَاهْ دْيَالْهُمْ.</verse>
				<verse number="9">وْغَيْشُوفُو النَّاسْ مْنْ ݣَاعْ الشّْعُوبْ، وْالْقْبَايْلْ، وْاللُّغَاتْ، وْالْأُمَمْ، الدَّاتْ دْيَالْهُمْ لْمُدَّةْ تْلْتْ يَّامْ وْنَصّْ، وْمَا غَادِيشْ يْخَلِّيوْهُمْ يْتّْدْفْنُو.</verse>
				<verse number="10">وْغَيْفَرْحُو سُكَّانْ الْأَرْضْ وْغَيْحْتَفْلُو، وْغَيْعْطِيوْ الْهْدِيَّاتْ لْبَعْضِيَّاتْهُمْ، عْلَاحْقَّاشْ هَادْ جُوجْ دْ الْأَنْبِيَا كَانُو كَيْعَدّْبُو سُكَّانْ الْأَرْضْ بْزَّافْ.</verse>
				<verse number="11">وْمْنْ بَعْدْ تْلْتْ يَّامْ وْنَصّْ، رْجْعَاتْ رُوحْ الْحَيَاةْ مْنْ عَنْدْ اللَّهْ لْهَادُوكْ الجُّوجْ اللِّي مَاتُو، وْوْقْفُو عْلَى رْجْلِيهُمْ، وْتّْخَلْعُو هَادُوكْ اللِّي كَانُو كَيْشُوفُو فِيهُمْ.</verse>
				<verse number="12">وْسْمْعُو بْجُوجْ وَاحْدْ الصُّوتْ قْوِي مْنْ السّْمَا كَيْݣُولْ لِيهُمْ: «طْلْعُو لّْهْنَا». وْطْلْعُو لْلسّْمَا فْالسّْحَابْ وْعْدْيَانْهُمْ كَيْشُوفُو فِيهُمْ.</verse>
				<verse number="13">وْفْدِيكْ السَّاعَة وْقَعْ وَاحْدْ الزّْلْزَالْ قْوِي، وْطَاحْ الْعُشُرْ دْيَالْ الْمْدِينَة، وْمَاتُو بْالزّْلْزَالْ سْبْعَالَافْ وَاحْدْ، وْاللِّي بْقَاوْ كَانُو خَايْفِينْ، وْعْطَاوْ الْعَزّْ لْإِلَاهْ السّْمَا.</verse>
				<verse number="14">الْوِيلْ التَّانِي دَازْ، وْهَا الْوِيلْ التَّالْتْ قْرِيبْ يْجِي.</verse>
				<verse number="15">وْنْفَخْ الْمَلَاكْ السَّابْعْ فْالْبُوقْ دْيَالُه، وْتّْسَمْعَاتْ صْوَاتْ قْوِيَّة فْالسّْمَا كَتْݣُولْ: «الْمَمْلَكَة دْيَالْ الدّْنْيَا وْلَّاتْ دْيَالْ رَبّْنَا وْالْمَسِيحْ دْيَالُه، وْغَيْمْلَكْ دِيمَا وْعْلَى الدّْوَامْ».</verse>
				<verse number="16">وْالرّْبْعَة وْعْشْرِينْ شِيخْ مْسْؤُولْ، اللِّي كُلّْ وَاحْدْ فِيهُمْ ݣَالْسْ عْلَى الْعَرْشْ دْيَالُه قُدَّامْ اللَّهْ، تّْحْنَاوْ عْلَى وْجُوهْهُمْ وْسْجْدُو لْلَّهْ</verse>
				<verse number="17">وْهُمَ كَيْݣُولُو: «كَنْشَكْرُوكْ آ الرَّبّْ الْإِلَاهْ الْقَادْرْ عْلَى كُلّْشِي اللِّي كَايْنْ وْاللِّي كَانْ، عْلَاحْقَّاشْ بَيّْنْتِي الْقُوَّة دْيَالْكْ الْكْبِيرَة، وْرْسِّيتِي الْمُلْكْ دْيَالْكْ.</verse>
				<verse number="18">وْتّْقَلّْقُو الشّْعُوبْ اللِّي مَاشِي يْهُودْ، وْهُوَ يْنْزَلْ الْغَضَبْ دْيَالْكْ، وْجَا الْوَقْتْ اللِّي فِيهْ غَيْتّْحَاسْبُو الْمُوتَى، وْيْتّْجَازَاوْ عْبِيدْكْ الْأَنْبِيَا وْالْمْقَدّْسِينْ وْاللِّي كَيْحْتَرْمُو الْإِسْمْ دْيَالْكْ، الصّْغَارْ وْالْكْبَارْ، وْيْتّْهَلْكُو اللِّي كَيْخَرّْبُو الْأَرْضْ».</verse>
				<verse number="19">وْتّْحَلّْ بِيتْ اللَّهْ اللِّي فْالسّْمَا، وْبَانْ فِيهْ تَابُوتْ الْعَهْدْ دْيَالُه، وْهُوَ يْوْقَعْ بَرْقْ وْصُوتْ وْرَعْدْ وْزْلْزَالْ وْتْبْرُورِي قْوِي.</verse>
			</chapter>
			<chapter number="12">
				<verse number="1">الْفَصْلْ طْنَاشْ وْبَانْتْ عَلَامَة كْبِيرَة فْالسّْمَا: وَاحْدْ الْمْرَاة لَابْسَة الشّْمْسْ، وْالْقَمَرْ تَحْتْ رْجْلِيهَا، وْعْلَى رَاسْهَا تَاجْ فِيهْ طْنَاشْرْ نْجْمَة،</verse>
				<verse number="2">وْكَانْتْ حَامْلَة وْكَتْغَوّْتْ مْنْ قُوَّةْ الْوْجَعْ دْيَالْ الْوْلَادَة.</verse>
				<verse number="3">وْبَانْتْ عَلَامَة خْرَى فْالسّْمَا: وَاحْدْ الْوَحْشْ كْبِيرْ، لُونُه حْمَرْ، وْعَنْدُه سْبْعَة دْ الرّْيُوسْ، وْعَشْرَة دْ الْݣْرُونْ، وْعْلَى كُلّْ رَاسْ تَاجْ،</verse>
				<verse number="4">وْجْرّْ بْقَزِّيبْتُه التُّلُتْ دْيَالْ النّْجُومْ اللِّي فْالسّْمَا، وْلَاحْهُمْ لْلْأَرْضْ. وْوْقَفْ قُدَّامْ الْمْرَاة اللِّي كَانْتْ قْرِيبَة تْوْلَدْ بَاشْ يْفْرَسْ هَادِيكْ التّْرَبْيَة اللِّي غَتّْزَادْ.</verse>
				<verse number="5">وْمْنْ بَعْدْ، وْلْدَاتْ الْمْرَاة وَلْدْ، هُوَ اللِّي غَيْحْكَمْ الشّْعُوبْ كُلّْهُمْ بْقْطِيبْ دْيَالْ الْحْدِيدْ، وْتّْخْطَفْ وَلْدْهَا لْعَنْدْ اللَّهْ وْلْلْعَرْشْ دْيَالُه.</verse>
				<verse number="6">وْهَرْبَاتْ الْمْرَاة لْلصَّحْرَا، فِينْ وَجّْدْ لِيهَا اللَّهْ الْبْلَاصَة بَاشْ يْتّْهَلَّى فِيهَا لْمُدَّةْ أَلْفْ وْمْيَتَايْنْ وْسْتِّينْ يُومْ.</verse>
				<verse number="7">وْنَاضْتْ وَاحْدْ الْحَرْبْ فْالسّْمَا بِينْ مِيخَائِيلْ وْالْمَلَايْكَة دْيَالُه مْعَ الْوَحْشْ وْالْمَلَايْكَة دْيَالُه،</verse>
				<verse number="8">وَلَكِنْ الْوَحْشْ تّْغْلَبْ، وْمَا بْقَاتْشْ عَنْدْهُمْ مَازَالْ بْلَاصَة فْالسّْمَا.</verse>
				<verse number="9">وْالْوَحْشْ الْكْبِيرْ اللِّي هُوَ اللّْفْعَى الْقْدِيمَة، اللِّي كَيْتّْسْمَّى إِبْلِيسْ وْالشِّيطَانْ، وْاللِّي كَيْخْدَعْ الدّْنْيَا كُلّْهَا، تّْرْمَى لْلْأَرْضْ، وْتّْرْمَاوْ مْعَاهْ الْمَلَايْكَة دْيَالُه.</verse>
				<verse number="10">وْسْمَعْتْ وَاحْدْ الصُّوتْ قْوِي فْالسّْمَا كَيْݣُولْ: «هَادَا هُوَ وَقْتْ النّْجَا وْالْقُوَّة وْالْمُلْكْ دْيَالْ إِلَاهْنَا، وْالسُّلْطَة دْ الْمَسِيحْ دْيَالُه، عْلَاحْقَّاشْ تّْرْمَى لْلْأَرْضْ هَادَاكْ اللِّي كَانْ كَيْتَّهْمْ خُوتْنَا قُدَّامْ الْإِلَاهْ دْيَالْنَا لِيلْ وْنْهَارْ.</verse>
				<verse number="11">وْهُمَ غْلْبُوهْ بْدْمّْ الْخْرُوفْ وْبْالشّْهَادَة دْيَالْهُمْ، حِيتْ حْيَاتْهُمْ مَا عْزَّاتْشْ عْلِيهُمْ لْدَرَجْةْ كَانُو مُوجُودِينْ بَاشْ يْمُوتُو.</verse>
				<verse number="12">عْلَى هَادْشِّي، فْرْحِي آ السَّمَاوَاتْ وْاللِّي سَاكْنِينْ فِيهَا. الْوِيلْ لِيكُمْ آ اللِّي سَاكْنِينْ فْالْأَرْضْ وْالْبْحَرْ، عْلَاحْقَّاشْ إِبْلِيسْ نْزَلْ لْعَنْدْكُمْ وْهُوَ غْضْبَانْ بْزَّافْ، وْعَارْفْ بْلِّي وَقْتُه قْصِيرْ».</verse>
				<verse number="13">وْمْلِّي الْوَحْشْ شَافْ رَاسُه بْلِّي تّْرْمَى لْلْأَرْضْ، بْدَا كَيْتّْعَدَّى عْلَى الْمْرَاة اللِّي وْلْدَاتْ الْوَلْدْ.</verse>
				<verse number="14">وَلَكِنْ تّْعْطَاوْ لْلْمْرَاة الجّْنَاوْحْ دْيَالْ النّْسَرْ الْكْبِيرْ بَاشْ تْطِيرْ لْلصَّحْرَا، لْلْبْلَاصَة الْمْوَجّْدَة لِيهَا فِينْ غَتْلْقَا التَّهَلُّو تْلْتْ سْنِينْ وْنَصّْ وْهِيَ بْعِيدَة عْلَى اللّْفْعَى.</verse>
				<verse number="15">وْخَرّْجَاتْ اللّْفْعَى مْنْ فُمّْهَا الْمَا كَيْجْرِي بْحَالْ شِي وَادْ وْرَا الْمْرَاة بَاشْ يْجَرّْهَا.</verse>
				<verse number="16">وَلَكِنْ عْتْقَاتْ الْأَرْضْ الْمْرَاة، وْحْلَّاتْ فُمّْهَا وْبْلْعَاتْ الْمَا كُلُّه دْيَالْ الْوَادْ اللِّي خَرّْجُه الْوَحْشْ مْنْ فُمُّه.</verse>
				<verse number="17">وْهَاجْ الْوَحْشْ عْلَى الْمْرَاة، وْمْشَى يْتّْحَارْبْ مْعَ اللِّي بْقَاوْ مْنْ تْرِّيكْتْهَا، اللِّي كَيْدِيرُو بْوْصِيَّاتْ اللَّهْ وْكَيْشَهْدُو لْيَسُوعْ.</verse>
				<verse number="18">وْوْقَفْ الْوَحْشْ عْلَى الرّْمْلَة فْجَنْبْ الْبْحَرْ.</verse>
			</chapter>
			<chapter number="13">
				<verse number="1">الْفَصْلْ تْلْطَاشْ وْمْنْ بَعْدْ، شْفْتْ وَاحْدْ الْحَيَوَانْ خَارْجْ مْنْ الْبْحَرْ عَنْدُه عَشْرَة دْ الْݣْرُونْ وْسْبْعَة دْ الرّْيُوسْ، وْعْلَى ݣْرُونُه عَشْرَة دْ التِّيجَانْ، وْعْلَى رْيُوسُه السّْمِيَّة دْ كْلَامْ الْكُفْرْ.</verse>
				<verse number="2">وْهَادْ الْحَيَوَانْ اللِّي شْفْتُه كَانْ كَيْشْبَهْ لْلنّْمَرْ، وْعَنْدُه رْجْلِينْ بْحَالْ دْيَالْ الدُّبّْ، وْفُمُّه بْحَالْ فُمّْ السّْبَعْ. وْعْطَاهْ الْوَحْشْ الْقُوَّة وْالْعَرْشْ دْيَالُه وْالسُّلْطَة الْكْبِيرَة.</verse>
				<verse number="3">وْوَاحْدْ الرَّاسْ مْنْ رْيُوسْ الْحَيَوَانْ كَانْ بْحَالْ إِلَا مْجْرُوحْ جَرْحْ الْمُوتْ، وْالجّْرْحْ دْيَالُه تّْشَافَى. وْتّْعَجّْبُو سُكَّانْ الْأَرْضْ كُلّْهُمْ وْتْبْعُو الْحَيَوَانْ.</verse>
				<verse number="4">وْسْجْدُو لْلْوَحْشْ عْلَاحْقَّاشْ عْطَى السُّلْطَة لْلْحَيَوَانْ، وْسْجْدُو لْلْحَيَوَانْ وْݣَالُو: «شْكُونْ اللِّي بْحَالْ الْحَيَوَانْ؟ وْشْكُونْ اللِّي يْقْدَرْ يْتّْحَارْبْ مْعَاهْ؟».</verse>
				<verse number="5">وْتّْعْطَاهْ وَاحْدْ الْفُمّْ كَيْخَرّْجْ كْلَامْ الْكِبْرْ وْكْلَامْ الْكُفْرْ، وْتّْعْطَاتُه السُّلْطَة بَاشْ يْدِيرْ دَاكْشِّي اللِّي بْغَا لْمُدَّةْ تْنِينْ وْرْبْعِينْ شْهَرْ.</verse>
				<verse number="6">وْنْطَقْ فُمُّه بْكْلَامْ الْكُفْرْ عْلَى اللَّهْ وْالْإِسْمْ دْيَالُه وْالسُّكْنَى دْيَالُه الْمْقَدّْسَة، وْعْلَى اللِّي سَاكْنِينْ فْالسّْمَا.</verse>
				<verse number="7">وْتّْعْطَاهْ الْحَقّْ بَاشْ يْتّْحَارْبْ مْعَ الْمْقَدّْسِينْ وْيْغْلَبْهُمْ، وْتّْعْطَاتُه السُّلْطَة عْلَى كُلَّ قْبِيلَة وْشَعْبْ وْلُغَة وْأُمَّة.</verse>
				<verse number="8">وْݣَاعْ اللِّي سَاكْنِينْ فْالْأَرْضْ غَيْسَجْدُو لْلْحَيَوَانْ، اللِّي سْمِيتْهُمْ مَا مْكْتُوبَاشْ مْنْ الْوَقْتْ اللِّي تّْخَلْقَاتْ فِيهْ الدّْنْيَا فْكْتَابْ الْحَيَاةْ دْيَالْ الْخْرُوفْ اللِّي تّْدْبَحْ.</verse>
				<verse number="9">إِيوَا اللِّي عَنْدُه شِي وْدْنِينْ يْسْمَعْ!</verse>
				<verse number="10">إِلَا شِي وَاحْدْ غَيْتّْشَدّْ فْالْحَبْسْ رَاهْ غَيْتّْحْبَسْ، وْإِلَا شِي وَاحْدْ غَيْتّْقْتَلْ بْالسِّيفْ رَاهْ غَيْتّْقْتَلْ بْالسِّيفْ، وْهْنَا كَيْبَانْ الصّْبَرْ وْالْإِيمَانْ دْيَالْ الْمْقَدّْسِينْ.</verse>
				<verse number="11">وْمْنْ بَعْدْ، شْفْتْ وَاحْدْ الْحَيَوَانْ آخُرْ خَارْجْ مْنْ الْأَرْضْ وْعَنْدُه جُوجْ ݣْرُونْ بْحَالْ الْخْرُوفْ، وْكَانْ كَيْهْضَرْ بْحَالْ الْوَحْشْ،</verse>
				<verse number="12">وْكَيْتّْصَرّْفْ بْݣَاعْ السُّلْطَة دْيَالْ الْحَيَوَانْ اللّْوّْلْ وْهُوَ حَاضْرْ، وْكَيْلَزّْمْ عْلَى الْأَرْضْ وْسُكَّانْهَا بَاشْ يْسَجْدُو لْلْحَيَوَانْ اللّْوّْلْ اللِّي تّْشَافَى مْنْ الجّْرْحْ اللِّي كَانْ غَيْقْتْلُه،</verse>
				<verse number="13">وْدَارْ عَلَامَاتْ كْبَارْ، وْنَزّْلْ حْتَّى الْعَافْيَة مْنْ السّْمَا عْلَى الْأَرْضْ قُدَّامْ النَّاسْ،</verse>
				<verse number="14">وْخْدَعْ سُكَّانْ الْأَرْضْ بْالْعَلَامَاتْ اللِّي تّْعْطَاوْهْ يْدِيرْهُمْ قُدَّامْ الْحَيَوَانْ، وْݣَالْ لْسُكَّانْ الْأَرْضْ يْصَايْبُو وَاحْدْ الصَّنَمْ لْلْحَيَوَانْ اللِّي تّْجْرَحْ بْالسِّيفْ وْعَاوْدْ حْيَا.</verse>
				<verse number="15">وْتّْعْطَاتُه الْقُدْرَة يْدِيرْ الرُّوحْ فْهَادْ الصَّنَمْ دْيَالْ الْحَيَوَانْ بَاشْ يْتّْكَلّْمْ، وْيْقْتَلْ ݣَاعْ اللِّي مَا بْغَاوْشْ يْسَجْدُو لْلصَّنَمْ دْيَالْ الْحَيَوَانْ.</verse>
				<verse number="16">وْلَزّْمْ عْلَى النَّاسْ كُلّْهُمْ، الصّْغَارْ وْالْكْبَارْ، الْأَغْنِيَا وْالْفُقَرَا، الْعْبِيدْ وْالْحْرَارْ، بَاشْ تْكُونْ عَنْدْهُمْ عَلَامَة عْلَى يْدّْهُمْ لِيمْنَى وْلَا عْلَى جْبَهْتْهُمْ.</verse>
				<verse number="17">وْحْتَّى وَاحْدْ مَا يْقْدَرْ يْشْرِي وْلَا يْبِيعْ، مْنْ غِيرْ اللِّي عَنْدُه الْعَلَامَة وْلَا سْمِيّْةْ الْحَيَوَانْ وْلَا الرَّقْمْ دْيَالْ سْمِيتُه.</verse>
				<verse number="18">وْهْنَا فِينْ خَاصّْ تْكُونْ الْحْكْمَة. اللِّي دْكِي رَاهْ يْقْدَرْ يْحْسَبْ الرَّقْمْ دْيَالْ الْحَيَوَانْ اللِّي هُوَ الرَّقْمْ دْيَالْ بْنَادْمْ، وْهَادْ الرَّقْمْ هُوَ سْتّْمْيَة وْسْتَّة وْسْتِّينْ.</verse>
			</chapter>
			<chapter number="14">
				<verse number="1">الْفَصْلْ رْبَعْطَاشْ وْمْنْ بَعْدْ، شْفْتْ وْهُوَ يْبَانْ لِيَّ وَاحْدْ الْخْرُوفْ وَاقْفْ فُوقْ جْبَلْ صِهْيَوْنْ، وْمْعَاهْ مْيَة وْرْبْعَة وْرْبْعِينْ أَلْفْ وَاحْدْ مْكْتُوبَة عْلَى جْبَاهِيهُمْ سْمِيّْةْ الْخْرُوفْ وْسْمِيّْةْ بَّاهْ.</verse>
				<verse number="2">وْسْمَعْتْ وَاحْدْ الصُّوتْ جَايْ مْنْ السّْمَا بْحَالْ صُوتْ الْمَا دْيَالْ الشّْلَّالَاتْ، وْبْحَالْ الصُّوتْ دْ الرَّعْدْ الْقْوِي. وْالصُّوتْ اللِّي سْمَعْتُه كَيْشْبَهْ لْلنَّغْمَة دْيَالْ الْݣِيتَارْ مْلِّي كَيْضْرْبُو عْلِيهْ الْمُوسِيقِيِّينْ،</verse>
				<verse number="3">وْكَانُو كَيْرَنّْمُو تَرْنِيمَة جْدِيدَة قُدَّامْ الْعَرْشْ وْقُدَّامْ الرّْبْعَة دْ الْمْخْلُوقَاتْ وْقُدَّامْ الشّْيُوخْ الْمْسْؤُولِينْ. وْحْتَّى وَاحْدْ مَا قْدَرْ يْتّْعَلّْمْ التَّرْنِيمَة مْنْ غِيرْ هَادُوكْ الْمْيَة وْرْبْعَة وْرْبْعِينْ أَلْفْ اللِّي تّْشْرَاوْ مْنْ الْأَرْضْ.</verse>
				<verse number="4">هَادُو هُمَ اللِّي مَا فْسْدُوشْ مْعَ الْعْيَالَاتْ وْبْقَاوْ نْقِيِّينْ، وْهَادُو هُمَ اللِّي كَيْتْبْعُو الْخْرُوفْ فِينْ مَّا مْشَى. هَادُو رَاهُمْ مْشْرِيِّينْ مْنْ بِينْ النَّاسْ، وْتّْهْدَاوْ لْلَّهْ وْلْلْخْرُوفْ بْحَالْ الْغْلَّة اللّْوّْلَى.</verse>
				<verse number="5">وْعَمّْرْ فُمّْهُمْ مَا نْطَقْ بْالْكْدُوبْ، وْمَا فِيهُمْ حْتَّى عِيبْ.</verse>
				<verse number="6">وْمْنْ بَعْدْ، شْفْتْ مَلَاكْ آخُرْ كَيْطِيرْ فْالسّْمَا، جَايْبْ مْعَاهْ وَاحْدْ الْبْشَارَة دَايْمَة، بَاشْ يْخَبّْرْ بِيهَا اللِّي سَاكْنِينْ فْالْأَرْضْ مْنْ كُلّْ أُمَّة وْقْبِيلَة وْلُغَة وْشَعْبْ.</verse>
				<verse number="7">وْكَانْ كَيْبَرّْحْ بْوَاحْدْ الصُّوتْ قْوِي وْكَيْݣُولْ: «خَافُو اللَّهْ وْعْطِيوْهْ الْعَزّْ، حِيتْ جَاتْ سَاعْةْ الْحْسَابْ دْيَالُه، إِيوَا سْجْدُو لْلِّي خْلَقْ السّْمَا وْالْأَرْضْ وْالْبْحَرْ وْالْعْيُونْ دْ الْمَا».</verse>
				<verse number="8">وْتْبْعُه الْمَلَاكْ التَّانِي كَيْݣُولْ: «تْخَرّْبَاتْ! تْخَرّْبَاتْ بَابِلْ الْكْبِيرَة اللِّي سْقَاتْ الشّْعُوبْ كُلّْهُمْ مْنْ خْمَرْ الْغَضَبْ دْ الْفْسَادْ دْيَالْهَا!».</verse>
				<verse number="9">وْتْبَعْهُمْ الْمَلَاكْ التَّالْتْ كَيْݣُولْ بْوَاحْدْ الصُّوتْ قْوِي: «اللِّي سْجَدْ لْهَادَاكْ الْحَيَوَانْ وْلْلصَّنَمْ دْيَالُه، وْقْبَلْ الْعَلَامَة دْيَالُه عْلَى جْبَهْتُه وْلَا عْلَى يْدُّه،</verse>
				<verse number="10">رَاهْ حْتَّى هُوَ غَيْشْرَبْ مْنْ خْمَرْ الْغَضَبْ دْ اللَّهْ اللِّي تّْخْوَى فْالْكَاسْ دْ الْغَضَبْ دْيَالُه بْلَا مَا يْتّْخَلّْطْ، وْغَيْتّْعَدّْبْ بْالْعَافْيَة وْالْكْبْرِيتْ قُدَّامْ الْمَلَايْكَة الْمْقَدّْسِينْ وْقُدَّامْ الْخْرُوفْ.</verse>
				<verse number="11">وْغَيْطْلَعْ دْخَّانْ عْدَابْهُمْ دِيمَا وْعْلَى الدّْوَامْ، وْمَا غَتْكُونْشْ الرَّاحَة لَا لِيلْ وَلَا نْهَارْ عَنْدْ هَادُوكْ اللِّي كَيْسَجْدُو لْلْحَيَوَانْ وْلْلصَّنَمْ دْيَالُه، وْاللِّي قْبْلُو الْعَلَامَة دْيَالْ سْمِيتُه».</verse>
				<verse number="12">وْهْنَا فِينْ كَيْبَانْ الصّْبَرْ دْيَالْ الْمْقَدّْسِينْ اللِّي كَيْدِيرُو بْوْصِيَّاتْ اللَّهْ، وْاللِّي تَابْتِينْ فْإِيمَانْهُمْ بْيَسُوعْ.</verse>
				<verse number="13">وْمْنْ بَعْدْ، سْمَعْتْ وَاحْدْ الصُّوتْ مْنْ السّْمَا كَيْݣُولْ: «كْتَبْ: سْعْدَاتْ هَادُوكْ اللِّي مْنْ دَابَا كَيْمُوتُو وْهُمَ مْآمْنِينْ بْالرَّبّْ». «إِيِّهْ» كَيْݣُولْ رُوحْ اللَّهْ: «غَيْرْتَاحُو مْنْ تَمَارَة دْيَالْهُمْ، حِيتْ أَعْمَالْهُمْ كَيْتْبْعُوهُمْ».</verse>
				<verse number="14">وْمْنْ بَعْدْ، شْفْتْ وْبَانْتْ لِيَّ وَاحْدْ السّْحَابَة بِيضَا، وْعْلَى السّْحَابَة ݣَالْسْ شِي وَاحْدْ كَيْشْبَهْ لْوَلْدْ الْإِنْسَانْ، عْلَى رَاسُه تَاجْ دْيَالْ الدّْهَبْ وْفْيْدُّه مْنْجَلْ مَاضِي.</verse>
				<verse number="15">وْخْرَجْ مْنْ بِيتْ اللَّهْ مَلَاكْ آخُرْ، كَيْغَوّْتْ بْصُوتْ عَالِي وْكَيْݣُولْ لْهَادَاكْ اللِّي ݣَالْسْ عْلَى السّْحَابَة: «خُدْ الْمْنْجَلْ دْيَالْكْ وْحْصَدْ، عْلَاحْقَّاشْ وَقْتْ الْحْصَادْ وْصَلْ، حِيتْ حْصَادْ الْأَرْضْ وْجَدْ».</verse>
				<verse number="16">وْدَوّْزْ هَادَاكْ اللِّي ݣَالْسْ عْلَى السّْحَابَة الْمْنْجَلْ دْيَالُه عْلَى الْأَرْضْ، وْتّْحْصْدَاتْ الْأَرْضْ،</verse>
				<verse number="17">وْخْرَجْ مَلَاكْ آخُرْ مْنْ بِيتْ اللَّهْ اللِّي فْالسّْمَا، وْحْتَّى هُوَ عَنْدُه مْنْجَلْ مَاضِي.</verse>
				<verse number="18">وْخْرَجْ مَلَاكْ آخُرْ مْنْ الْمَدْبَحْ عَنْدُه السُّلْطَة عْلَى الْعَافْيَة، وْغَوّْتْ بْصُوتْ عَالِي وْݣَالْ لْهَادَاكْ اللِّي هَازّْ الْمْنْجَلْ الْمَاضِي: «خُدْ الْمْنْجَلْ دْيَالْكْ الْمَاضِي وْقَطّْعْ عْنَاقْدْ الدَّالْيَاتْ دْيَالْ الْأَرْضْ، عْلَاحْقَّاشْ الْعْنَبْ دْيَالْهُمْ طَابْ».</verse>
				<verse number="19">وْدَوّْزْ الْمَلَاكْ الْمْنْجَلْ دْيَالُه عْلَى الْأَرْضْ، وْقَطّْعْ عْنَاقْدْ الدَّالْيَاتْ دْيَالْ الْأَرْضْ وْرْمَاهُمْ فْالْمْعَصْرَة الْكْبِيرَة دْيَالْ غَضَبْ اللَّهْ.</verse>
				<verse number="20">وْتّْعْفَسْ عْلَى الْعْنَبْ فْالْمْعَصْرَة عْلَى بْرَّا دْ الْمْدِينَة، وْخْرَجْ الدّْمْ مْنْ الْمْعَصْرَة وْوْصَلْ لْفُمّْ الْخِيلْ، تْقْرِيبًا عْلَى تْلْتْ مْيَةْ كِيلُومِتْرْ.</verse>
			</chapter>
			<chapter number="15">
				<verse number="1">الْفَصْلْ خْمْسْطَاشْ وْمْنْ بَعْدْ، شْفْتْ فْالسّْمَا عَلَامَة خْرَى كْبِيرَة وْعْجِيبَة: سْبْعَة دْ الْمَلَايْكَة هَازِّينْ سْبْعَة دْ الْمْصَايْبْ اللّْخْرِينْ، عْلَاحْقَّاشْ بِيهُمْ كْمَلْ غَضَبْ اللَّهْ.</verse>
				<verse number="2">وْشْفْتْ شِي حَاجَة كَتْشْبَهْ لْلْبْحَرْ دْيَالْ الجَّاجْ مْخَلّْطْ بْالْعَافْيَة، وْهَادُوكْ اللِّي غْلْبُو الْحَيَوَانْ وْالصَّنَمْ دْيَالُه وْالْأَرْقَامْ اللِّي كَيْبَيّْنُو سْمِيتُه، وَاقْفِينْ عْلَى هَادْ الْبْحَرْ وْهَازِّينْ مْعَاهُمْ الْݣِيتَارَاتْ اللِّي عْطَاهُمْ اللَّهْ،</verse>
				<verse number="3">كَيْغَنِّيوْ تَرْنِيمَةْ مُوسَى الْعَبْدْ دْيَالْ اللَّهْ، وْتَرْنِيمَةْ الْخْرُوفْ وْكَيْݣُولُو: «يَا رَبّْ، الْإِلَاهْ الْقَادْرْ عْلَى كُلّْشِي، رَاهْ أَعْمَالْكْ كْبِيرَة وْعْجِيبَة! وْطْرْقَانْكْ عَادْلَة وْحَقّْ آ مَلِكْ الشّْعُوبْ!</verse>
				<verse number="4">شْكُونْ اللِّي مَا كَيْخَافْكْشْ آ رْبِّي وْمَا كَيْعْطِيشْ الْعَزّْ لْإِسْمْكْ؟ حِيتْ نْتَ بُوحْدْكْ اللِّي قُدُّوسْ، وْالشّْعُوبْ كُلّْهُمْ غَيْجِيوْ وْغَيْسَجْدُو قُدَّامْكْ، عْلَاحْقَّاشْ أَعْمَالْكْ اللِّي هِيَ حَقّْ بَانْتْ».</verse>
				<verse number="5">وْمْنْ بَعْدْ هَادْشِّي شْفْتْ، وْهُوَ يْبَانْ لِيَّ بْلِّي بِيتْ اللَّهْ دْيَالْ خِيمْةْ الشّْهَادَة اللِّي فْالسّْمَا تّْحَلّْ،</verse>
				<verse number="6">وْمْنُّه خَرْجُو الْمَلَايْكَة السّْبْعَة اللِّي عَنْدْهُمْ الْمْصَايْبْ السّْبْعَة، لَابْسِينْ كْتَّانْ نْقِي كَيْلْمَعْ، وْمْحَزّْمِينْ صْدَرْهُمْ بْحْزَامْ دْيَالْ الدّْهَبْ،</verse>
				<verse number="7">وْوَاحْدْ مْنْ هَادُوكْ الْمْخْلُوقَاتْ الرّْبْعَة، عْطَى لْلْمَلَايْكَة السّْبْعَة سْبْعَة دْ الْكِيسَانْ دْيَالْ الدّْهَبْ، عَامْرِينْ بْغَضَبْ اللَّهْ الْحَيّْ دِيمَا وْعْلَى الدّْوَامْ.</verse>
				<verse number="8">وْعْمَرْ بِيتْ اللَّهْ بْالدّْخَّانْ بْسْبَابْ الْعَزّْ وْالْقُوَّة دْيَالُه، وْحْتَّى وَاحْدْ مَا قْدَرْ يْدْخَلْ لْبِيتْ اللَّهْ، حْتَّى كْمْلُو الْمْصَايْبْ السّْبْعَة اللِّي جَايْبِينْهُمْ الْمَلَايْكَة السّْبْعَة.</verse>
			</chapter>
			<chapter number="16">
				<verse number="1">الْفَصْلْ سْطَّاشْ وْمْنْ بَعْدْ، سْمَعْتْ وَاحْدْ الصُّوتْ قْوِي مْنْ بِيتْ اللَّهْ كَيْݣُولْ لْلْمَلَايْكَة السّْبْعَة: «سِيرُو وْكْبُّو عْلَى الْأَرْضْ الْكِيسَانْ السّْبْعَة دْيَالْ غَضَبْ اللَّهْ».</verse>
				<verse number="2">وْمْشَى الْمَلَاكْ اللّْوّْلْ وْكْبّْ كَاسُه عْلَى الْأَرْضْ، وْبَانْ حْبُوبْ خَايْبْ وْكَيْحْرَقْ فْالنَّاسْ اللِّي عَنْدْهُمْ الْعَلَامَة دْ الْحَيَوَانْ وْاللِّي كَيْسَجْدُو لْلصَّنَمْ دْيَالُه.</verse>
				<verse number="3">وْكْبّْ الْمَلَاكْ التَّانِي كَاسُه عْلَى الْبْحَرْ، وْهُوَ يْوَلِّي دْمّْ بْحَالْ دْمّْ الْمْيّْتْ، وْمَاتْ كُلّْ مْخْلُوقْ حَيّْ فْالْبْحَرْ.</verse>
				<verse number="4">وْكْبّْ الْمَلَاكْ التَّالْتْ كَاسُه عْلَى الْوِيدَانْ وْعْلَى الْعْيُونْ دْ الْمَا، وْهُمَ يْوَلِّيوْ دْمّْ.</verse>
				<verse number="5">وْسْمَعْتْ مَلَاكْ الْمَا كَيْݣُولْ: «نْتَ عَادْلْ فْحْكَامْكْ آ الْقُدُّوسْ اللِّي كَايْنْ وْاللِّي كَانْ، عْلَاحْقَّاشْ هَكَّا حْكَمْتِي.</verse>
				<verse number="6">هُمَ سْيّْلُو دْمّْ الْمْقَدّْسِينْ وْالْأَنْبِيَا، وْنْتَ عْطِيتِيهُمْ الدّْمْ بَاشْ يْشَرْبُوهْ، رَاهْ هَادْشِّي اللِّي كَيْسْتَاهْلُو!».</verse>
				<verse number="7">وْسْمَعْتْ وَاحْدْ الصُّوتْ جَايْ مْنْ الْمَدْبَحْ كَيْݣُولْ: «بْالصَّحْ، آ الرَّبّْ الْإِلَاهْ الْقَادْرْ عْلَى كُلّْشِي! رَاهْ حْكَامْكْ عَادْلَة وْحَقّْ».</verse>
				<verse number="8">وْكْبّْ الْمَلَاكْ الرَّابْعْ كَاسُه عْلَى الشّْمْسْ، وْهُوَ يْتّْعْطَى لِيهَا بَاشْ تْحْرَقْ النَّاسْ بْالْعَافْيَة.</verse>
				<verse number="9">وْتّْحَرْقُو النَّاسْ مْنْ كْتْرَةْ السّْخُونِيَّة دْ الْعَافْيَة، وْݣَالُو كْلَامْ الْكُفْرْ عْلَى إِسْمْ اللَّهْ اللِّي عَنْدُه السُّلْطَة عْلَى هَادْ الْمْصَايْبْ، وْمَا تَابُوشْ بَاشْ يْعْطِيوْهْ الْعَزّْ.</verse>
				<verse number="10">وْكْبّْ الْمَلَاكْ الْخَامْسْ كَاسُه عْلَى عَرْشْ الْحَيَوَانْ، وْهِيَ تْضْلَامْ الْمَمْلَكَة دْيَالُه. وْعَضُّو النَّاسْ لْسَانْهُمْ مْنْ كْتْرَةْ الْوْجَعْ،</verse>
				<verse number="11">وْݣَالُو كْلَامْ الْكُفْرْ عْلَى إِلَاهْ السّْمَا بْسْبَابْ الْوْجَعْ وْالْحْبُوبْ اللِّي فِيهُمْ، وْمَا تَابُوشْ مْنْ أَعْمَالْهُمْ.</verse>
				<verse number="12">وْكْبّْ الْمَلَاكْ السَّادْسْ كَاسُه عْلَى وَادْ الْفُرَاتْ الْكْبِيرْ، وْهُوَ يْنْشَفْ مْنْ الْمَا دْيَالُه، بَاشْ يْوَلِّي طْرِيقْ لْلْمُلُوكْ اللِّي جَايِّينْ مْنْ الشَّرْقْ.</verse>
				<verse number="13">وْشْفْتْ تْلَاتَة دْ الْأَرْوَاحْ مْنْجُوسِينْ كَيْشَبْهُو لْلجّْرَانْ، خَارْجِينْ مْنْ فُمّْ الْوَحْشْ وْمْنْ فُمّْ الْحَيَوَانْ وْمْنْ فُمّْ النّْبِي الْكْدَّابْ،</verse>
				<verse number="14">حِيتْ هُمَ أَرْوَاحْ شَيَاطِينْ اللِّي كَيْدِيرُو الْعَلَامَاتْ، وْاللِّي كَيْمْشِيوْ عَنْدْ مُلُوكْ الدّْنْيَا كُلّْهَا بَاشْ يْجَمْعُوهُمْ لْلْحَرْبْ لْلنّْهَارْ الْكْبِيرْ دْيَالْ اللَّهْ الْقَادْرْ عْلَى كُلّْشِي.</verse>
				<verse number="15">وْݣَالْ الرَّبّْ: «هَانِي جَايْ بْحَالْ شِي شْفَّارْ! سْعْدَاتْ اللِّي كَيْسْهَرْ وْكَيْحْضِي حْوَايْجُه بَاشْ مَا يْمْشِيشْ عْرْيَانْ وْيْتّْحَشّْمْ قُدَّامْ النَّاسْ».</verse>
				<verse number="16">وْالْأَرْوَاحْ دْيَالْ الشَّيَاطِينْ جْمْعُو الْمُلُوكْ فْالْبْلَاصَة اللِّي سْمِيتْهَا بْالْعِبْرِيَّة «هَرْمَجِدُّونْ».</verse>
				<verse number="17">وْكْبّْ الْمَلَاكْ السَّابْعْ كَاسُه فْالْهْوَا، وْهُوَ يْتّْسْمَعْ وَاحْدْ الصُّوتْ قْوِي جَايْ مْنْ الْعَرْشْ اللِّي فْبِيتْ اللَّهْ كَيْݣُولْ: «رَاهْ كُلّْشِي كْمَلْ!».</verse>
				<verse number="18">وْكَانْ الْبَرْقْ وْالصُّوتْ وْالرَّعْدْ. وْضْرَبْ زْلْزَالْ قْوِي، عَمّْرْ الْأَرْضْ مَا عَرْفَاتْ بْحَالُه مْنْ النّْهَارْ اللِّي وْلَّى فِيهْ بْنَادْمْ فْالْأَرْضْ.</verse>
				<verse number="19">وْتّْقَسْمَاتْ الْمْدِينَة الْكْبِيرَة عْلَى تْلَاتَة، وْطَاحُو مْدُونْ الشّْعُوبْ، وْتّْفَكّْرْ اللَّهْ بَابِلْ الْمْدِينَة الْكْبِيرَة بَاشْ يْشَرّْبْهَا الْكَاسْ اللِّي كَيْغْلِي بْالْخْمَرْ دْ الْغَضَبْ دْيَالُه.</verse>
				<verse number="20">وْݣَاعْ الْجَزِيرَاتْ هَرْبُو، وْالجّْبَالْ غْبْرُو،</verse>
				<verse number="21">وْطَاحْ تْبْرُورِي تْقِيلْ بْزَّافْ مْنْ السّْمَا عْلَى النَّاسْ. وْݣَالُو كْلَامْ الْكُفْرْ عْلَى اللَّهْ بْسْبَابْ هَادْ الْمُصِيبَة دْيَالْ التّْبْرُورِي، عْلَاحْقَّاشْ كَانْتْ صْعِيبَة بْزَّافْ.</verse>
			</chapter>
			<chapter number="17">
				<verse number="1">الْفَصْلْ سْبَعْطَاشْ وْمْنْ بَعْدْ، جَا عَنْدِي وَاحْدْ مْنْ الْمَلَايْكَة السّْبْعَة اللِّي عَنْدْهُمْ الْكِيسَانْ السّْبْعَة، وْݣَالْ لِيَّ: «أَجِي نْوَرِّيكْ الْعِقَابْ اللِّي غَيْنْزَلْ عْلَى الْفَاسْدَة الْكْبِيرَة اللِّي ݣَالْسَة حْدَا الْمَا الْكْتِيرْ.</verse>
				<verse number="2">هَادِيكْ اللِّي فْسْدُو مْعَاهَا مُلُوكْ الْأَرْضْ، وْسْكْرُو سُكَّانْ الْأَرْضْ مْنْ خْمَرْ فْسَادْهَا».</verse>
				<verse number="3">وْهْزّْنِي الْمَلَاكْ فْالرُّوحْ لْلصَّحْرَا، وْأَنَا نْشُوفْ وَاحْدْ الْمْرَاة ݣَالْسَة عْلَى حَيَوَانْ حْمَرْ عَامْرْ بْسْمِيَّاتْ فِيهُمْ كْلَامْ الْكُفْرْ، عَنْدُه سْبْعَة دْ الرّْيُوسْ وْعَشْرَة دْ الْݣْرُونْ.</verse>
				<verse number="4">وْكَانْتْ الْمْرَاة لَابْسَة حْوَايْجْ فْالْمْدَادِي وْالْحْمَرْ، وْمْتّْزَيّْنَة بْالدّْهَبْ وْالْعْقِيقْ الْغَالِي وْاللُّؤْلُؤْ، وْشَادَّة فْيْدّْهَا كَاسْ دْيَالْ الدّْهَبْ عَامْرْ بْالْمُنْكَرْ وْالنَّجَاسَة دْ الْفْسَادْ دْيَالْهَا،</verse>
				<verse number="5">وْعْلَى جْبَهْتْهَا مْكْتُوبَة وَاحْدْ السّْمِيَّة حْتَّى وَاحْدْ مَا كَيْعْرَفْ الْمَعْنَى دْيَالْهَا: «بَابِلْ الْكْبِيرَة أُمّْ الْفَاسْدَاتْ وْالْمُنْكَرْ دْيَالْ الْأَرْضْ».</verse>
				<verse number="6">وْشْفْتْ هَادْ الْمْرَاة سْكْرَانَة بْدْمّْ الْمْقَدّْسِينْ وْبْدْمّْ هَادُوكْ اللِّي شْهْدُو لْيَسُوعْ. وْمْلِّي شْفْتْهَا تّْعَجّْبْتْ بْزَّافْ!</verse>
				<verse number="7">وْهُوَ يْݣُولْ لِيَّ الْمَلَاكْ: عْلَاشْ تّْعَجّْبْتِي؟ غَادِي نْبَيّْنْ لِيكْ السِّرّْ دْيَالْ الْمْرَاة وْدْيَالْ الْحَيَوَانْ مُولْ السّْبْعَة دْ الرّْيُوسْ وْالْعَشْرَة دْ الْݣْرُونْ اللِّي هَازّْ الْمْرَاة.</verse>
				<verse number="8">الْحَيَوَانْ اللِّي شْفْتِيهْ، كَانْ وْمَا بْقَاشْ وْرَاهْ قْرِيبْ يْطْلَعْ مْنْ الْهَاوِيَة وْيْمْشِي لْلْهْلَاكْ. وْسُكَّانْ الْأَرْضْ اللِّي سْمِيَّاتْهُمْ مَا مْكْتُوبِينْشْ فْكْتَابْ الْحَيَاةْ مْنْ النّْهَارْ اللِّي تّْخَلْقَاتْ فِيهْ الدّْنْيَا، غَيْتّْعَجّْبُو مْلِّي يْشُوفُو الْحَيَوَانْ، عْلَاحْقَّاشْ كَانْ وْمَا بْقَاشْ وَلَكِنْ غَيْرْجَعْ.</verse>
				<verse number="9">وْهْنَا فِينْ خَاصّْ تْكُونْ الْفْهَامَة وْالْحْكْمَة: الرّْيُوسْ السّْبْعَة هُمَ سْبْعَة دْ الجّْبَالْ اللِّي ݣَالْسَة عْلِيهُمْ الْمْرَاة، وْهُمَ سْبْعَة دْ الْمُلُوكْ.</verse>
				<verse number="10">خَمْسَة مْنّْهُمْ مَاتُو، وْوَاحْدْ كَيْحْكَمْ، وْلَاخُرْ بَاقِي مَا جَا. وَلَكِنْ مْلِّي غَيْجِي، غَيْحْكَمْ غِيرْ وَقْتْ قْلِيلْ،</verse>
				<verse number="11">وْحْتَّى الْحَيَوَانْ اللِّي كَانْ وْمَا بْقَاشْ، هُوَ الْمَلِكْ التَّامْنْ، وْرَاهْ هُوَ وَاحْدْ مْنْ الْمُلُوكْ السّْبْعَة، وْحْتَّى هُوَ غَيْتّْهْلَكْ.</verse>
				<verse number="12">وْالْعَشْرَة دْ الْݣْرُونْ اللِّي شْفْتِي رَاهْ هُمَ عَشْرَة دْ الْمُلُوكْ اللِّي مَازَالْ مَا خْدَاوْ الْمُلْكْ، وَلَكِنْ غَتْكُونْ عَنْدْهُمْ السُّلْطَة دْيَالْ الْمُلْكْ غِيرْ سَاعَة وَحْدَة مْعَ الْحَيَوَانْ.</verse>
				<verse number="13">هَادُو رَاهُمْ مْتَّافْقِينْ عْلَى رَأْيْ وَاحْدْ، بَاشْ يْعْطِيوْ الْقُوَّة وْالسُّلْطَة دْيَالْهُمْ لْلْحَيَوَانْ.</verse>
				<verse number="14">وْغَيْتّْحَارْبُو مْعَ الْخْرُوفْ، وْالْخْرُوفْ غَيْغْلَبْهُمْ هُوَ وْهَادُوكْ الْأُمَنَا اللِّي عَيّْطْ عْلِيهُمْ وْاللِّي خْتَارْهُمْ. عْلَاحْقَّاشْ هُوَ رَبّْ الْأَرْبَابْ وْمَلِكْ الْمُلُوكْ.</verse>
				<verse number="15">وْعَاوْدْ ݣَالْ لِيَّ الْمَلَاكْ: «الْمَا الْكْتِيرْ اللِّي شْفْتِي، فِينْ ݣَالْسَة الْمْرَاة الْفَاسْدَة، هُوَ الشّْعُوبْ وْالجّْمَاعَاتْ دْ النَّاسْ وْالْأُمَمْ وْاللُّغَاتْ.</verse>
				<verse number="16">وْالْعَشْرَة دْ الْݣْرُونْ اللِّي شْفْتِيهُمْ وْالْحَيَوَانْ، رَاهْ غَيْكَرْهُو الْمْرَاة الْفَاسْدَة وْغَيْدِّيوْ لِيهَا ݣَاعْ دَاكْشِّي اللِّي كَتْمْلَكْ وْغَيْعَرِّيوْهَا، وْغَيَاكْلُو لْحَمْهَا وْغَيْحَرْقُوهَا بْالْعَافْيَة،</verse>
				<verse number="17">حِيتْ اللَّهْ هُوَ اللِّي خْلَّاهُمْ يْدِيرُو مُرَادُه، وْيْتَّافْقُو عْلَى رَأْيْ وَاحْدْ بَاشْ يْعْطِيوْ لْلْحَيَوَانْ السُّلْطَة دْ الْمُلْكْ دْيَالْهُمْ حْتَّى يْكْمَلْ كْلَامْ اللَّهْ.</verse>
				<verse number="18">وْالْمْرَاة اللِّي شْفْتِيهَا رَاهْ هِيَ الْمْدِينَة الْكْبِيرَة اللِّي حَاكْمَة عْلَى مُلُوكْ الْأَرْضْ».</verse>
			</chapter>
			<chapter number="18">
				<verse number="1">الْفَصْلْ تْمَنْطَاشْ وْمْنْ بَعْدْ هَادْشِّي، شْفْتْ وَاحْدْ الْمَلَاكْ آخُرْ نَازْلْ مْنْ السّْمَا، عَنْدُه سُلْطَة كْبِيرَة، وْالْعَزّْ دْيَالُه ضْوَّى الْأَرْضْ.</verse>
				<verse number="2">وْهُوَ يْغَوّْتْ عْلَى حَرّْ جْهْدُه وْݣَالْ: «تْخَرّْبَاتْ، تْخَرّْبَاتْ بَابِلْ الْكْبِيرَة! وْوْلَّاتْ مْسْكُونَة بْالشَّيَاطِينْ وْبْݣَاعْ الْأَرْوَاحْ الْمْنْجُوسِينْ، وْبْݣَاعْ نْوَاعْ الطّْيُورْ الْمْنْجُوسِينْ وْالْمْكْرُوهِينْ،</verse>
				<verse number="3">عْلَاحْقَّاشْ الشّْعُوبْ كُلّْهُمْ شَرْبُو مْنْ خْمَرْ فْسَادْهَا، وْمُلُوكْ الْأَرْضْ فْسْدُو مْعَاهَا، وْتُجَّارْ الدّْنْيَا تّْغْنَاوْ مْنْ كْتْرَةْ الْخِيرْ دْيَالْهَا».</verse>
				<verse number="4">وْسْمَعْتْ وَاحْدْ الصُّوتْ آخُرْ مْنْ السّْمَا كَيْݣُولْ: «خَرْجُو آ الشَّعْبْ دْيَالِي مْنّْهَا، بَاشْ مَا تْشَارْكُوشْ فْدْنُوبْهَا، وْمَا يْضْرْبُوكُمْشْ مْصَايْبْهَا.</verse>
				<verse number="5">عْلَاحْقَّاشْ دْنُوبْهَا تْعَرّْمُو حْتَّى وْصْلُو لْلسّْمَا، وْاللَّهْ مَا نْسَاشْ الْإِتْمْ دْيَالْهَا،</verse>
				<verse number="6">دِيرُو مْعَاهَا كِمَا دَارْتْ هِيَ، وْرْدُّو لِيهَا جُوجْ دْ الْمَرَّاتْ دَاكْشِّي اللِّي دَارْتْ، خَلّْطُو لِيهَا جُوجْ دْ الْمَرَّاتْ فْالْكَاسْ اللِّي خَلّْطَاتْ فِيهْ.</verse>
				<verse number="7">عْلَى قْدّْ مَا تّْمْتّْعَاتْ وْعْطَاتْ الْعَزّْ لْرَاسْهَا، عَدّْبُوهَا وْرَدُّوهَا حْزِينَة. عْلَاحْقَّاشْ كَتْݣُولْ فْخَاطْرْهَا: أَنَا ݣَالْسَة هْنَا بْحَالْ شِي مَلِكَة، وْأَنَا مَاشِي هْجَّالَة وْعَمّْرْنِي مَا غَنْكُونْ حْزِينَة.</verse>
				<verse number="8">دَاكْشِّي عْلَاشْ غَيْنَزْلُو عْلِيهَا فْنْهَارْ وَاحْدْ هَادْ الْمْصَايْبْ: الطَّاعُونْ، وْالْحُزْنْ، وْالجُّوعْ، وْبْالْعَافْيَة غَتّْحْرَقْ، عْلَاحْقَّاشْ اللِّي حْكَمْ عْلِيهَا هُوَ الرَّبّْ الْإِلَاهْ الْقْوِي.</verse>
				<verse number="9">وْغَيْبْكِيوْ وْيْنْوّْحُو عْلِيهَا مُلُوكْ الْأَرْضْ اللِّي فْسْدُو وْتّْمَتّْعُو مْعَاهَا، مْلِّي غَيْشُوفُو الدّْخَّانْ دْيَالْهَا وْهِيَ كَتّْحْرَقْ،</verse>
				<verse number="10">وْغَيْوَقْفُو مْنْ بْعِيدْ، عْلَاحْقَّاشْ غَيْكُونُو خَايْفِينْ مْنْ عْدَابْهَا وْغَيْݣُولُو: يَا وِيلْكْ! يَا وِيلْكْ! آ مْدِينَة بَابِلْ الْكْبِيرَة! آ الْمْدِينَة الْقْوِيَّة! حِيتْ غِيرْ فْسَاعَة وَحْدَة نْزَلْ عْلِيكْ الْعِقَابْ.</verse>
				<verse number="11">وْغَيْبْكِيوْ وْيْنْوّْحُو عْلِيهَا تُجَّارْ الدّْنْيَا، عْلَاحْقَّاشْ حْتَّى وَاحْدْ مَا بْقَى كَيْشْرِي سْلَعْتْهُمْ.</verse>
				<verse number="12">هَادْ السّْلْعَة فِيهَا الدّْهَبْ وْالْفْضَّة وْالْعْقِيقْ الْغَالِي وْاللُّؤْلُؤْ، وْالْكْتَّانْ وْالتُّوبْ الْمْدَادِي وْالْحْرِيرْ وْالتُّوبْ الْحْمَرْ، وْالْعُودْ الْحُرّْ، وْالْمَّاعْنْ دْ الْعَاجْ وْالْمَّاعْنْ دْ الْخْشَبْ الْغَالِي، وْالنّْحَاسْ وْالْحْدِيدْ وْالرّْخَامْ،</verse>
				<verse number="13">وْالْقَرْفَة وْالْعَطْرِيَة، وْالرِّيحَة وْالْمُرّْ وْبْخُورْ اللُّبَانْ، وْالْخْمَرْ وْالزِّيتْ، وْالدّْݣِيݣْ وْالْݣْمْحْ، وْالْبْهَايْمْ وْالْغْنَمْ، وْالْخِيلْ وْالْكْرَارْسْ، وْالْعْبِيدْ وْالْمْشْدُودِينْ فْالْحَرْبْ.</verse>
				<verse number="14">وْالتُّجَارْ غَيْݣُولُو لِيهَا: الْغْلَّة اللِّي كَيْتّْشْهَّاهَا خَاطْرْكْ مَا بْقَاتْشْ عَنْدْكْ، وْمْشَاتْ لِيكْ الرَّفَاهِيَّة وْالْعَزّْ اللِّي كْنْتِ عَايْشَة فِيهُمْ، وْهَادْشِّي عَمّْرَكْ مَا غَتْلْقَايْهْ!</verse>
				<verse number="15">التُّجَّارْ اللِّي تّْغْنَاوْ مْنْ الْبِيعْ وْالشّْرَا دْيَالْ هَادْ السّْلْعَة، غَيْوَقْفُو مْنْ بْعِيدْ، حِيتْ خَايْفِينْ مْنْ عْدَابْهَا، وْغَيْبْكِيوْ وْيْنْوّْحُو.</verse>
				<verse number="16">وْغَيْݣُولُو: يَا وِيلْكْ! يَا وِيلْكْ! آ هَادْ الْمْدِينَة الْكْبِيرَة! اللِّي كَانْتْ لَابْسَة الْكْتَّانْ وْالتُّوبْ الْمْدَادِي وْالْحْمَرْ، وْمْتّْزَيّْنَة بْالدّْهَبْ وْالْعْقِيقْ الْغَالِي وْاللُّؤْلُؤْ!</verse>
				<verse number="17">وْغِيرْ فْسَاعَة وَحْدَة ضَاعْ ݣَاعْ هَادْ الْخِيرْ. وْݣَاعْ الرِّيَّاسْ دْيَالْ السّْفِينَاتْ وْالنَّاسْ اللِّي كَيْسَافْرُو فْالْبْحَرْ وْالْبْحَّارَة، وْاللِّي كَيْتّْرَزّْقُو مْنْ الْبْحَرْ، وْقْفُو مْنْ بْعِيدْ،</verse>
				<verse number="18">وْمْلِّي شَافُوهَا كَتّْحْرَقْ وْدْخَّانْهَا طَالْعْ، غَوّْتُو وْݣَالُو: آشْ مْنْ مْدِينَة كَانْتْ بْحَالْ هَادْ الْمْدِينَة الْكْبِيرَة؟</verse>
				<verse number="19">وْرْمَاوْ التّْرَابْ عْلَى رَاسْهُمْ وْبْدَاوْ كَيْبْكِيوْ بْالْغْوَاتْ وْكَيْنْوّْحُو وْهُمَ كَيْݣُولُو: يَا وِيلْكْ! يَا وِيلْكْ! آ الْمْدِينَة الْكْبِيرَة! اللِّي مْنْ خِيرْهَا تّْغْنَاوْ ݣَاعْ صْحَابْ السّْفِينَاتْ دْ الْبْحَرْ! وْفْسَاعَة وَحْدَة تّْخَرّْبَاتْ!</verse>
				<verse number="20">فْرْحِي لِيهَا آ السّْمَا! فْرْحُو آ الْمْقَدّْسِينْ وْالرُّسُلْ وْالْأَنْبِيَا، عْلَاحْقَّاشْ اللَّهْ عَاقْبْهَا عْلَى دَاكْشِّي اللِّي دَارْتْ لِيكُمْ».</verse>
				<verse number="21">وْخْدَا وَاحْدْ الْمَلَاكْ قْوِي حَجْرَة بْحَالْ شِي رْحَى كْبِيرَة، وْرْمَاهَا فْالْبْحَرْ وْݣَالْ: «هَكَّا غَتّْرْمَى بَابِلْ الْمْدِينَة الْكْبِيرَة بْقُوَّة وْمَا غَيْبْقَاشْ لِيهَا لَاتَرْ.</verse>
				<verse number="22">وْمَا غَتْبْقَاشْ تّْسْمَعْ فِيكْ الْمُوسِيقَى دْيَالْ اللِّي كَيْعَزْفُو الْݣِيتَارْ وْاللِّي كَيْغَنِّيوْ وْاللِّي كَيْنَفْخُو فْاللِّيرَة وْالْبُوقْ، وْمَا غَيْبْقَى فِيكْ حْتَّى شِي صْنَايْعِي كِمَا كَانْتْ صْنَعْتُه، وْمَا غَيْبْقَاشْ يْتّْسْمَعْ فِيكْ مَازَالْ صُوتْ الرّْحَى.</verse>
				<verse number="23">وْمَا غَيْبْقَاشْ ضَوّْ الْقْنْدِيلْ يْضَوِّي فِيكْ، وَلَا غَيْتّْسْمَعْ فِيكْ صُوتْ شِي عْرِيسْ وْعْرُوسَة، عْلَاحْقَّاشْ التُّجَّارْ دْيَالْكْ كَانُو هُمَ الْكْبَارْ فْالدّْنْيَا، وْبْالسّْحُورْ دْيَالْكْ تّْخَدْعُو ݣَاعْ الشّْعُوبْ،</verse>
				<verse number="24">وْفِيكْ تّْلْقَا دْمّْ الْأَنْبِيَا وْدْمّْ الْمْقَدّْسِينْ وْݣَاعْ هَادُوكْ اللِّي تّْقْتْلُو فْالْأَرْضْ».</verse>
			</chapter>
			<chapter number="19">
				<verse number="1">الْفَصْلْ تْسَعْطَاشْ وْمْنْ بَعْدْ هَادْشِّي، سْمَعْتْ وَاحْدْ الصُّوتْ قْوِي بْحَالْ صُوتْ شِي جْمَاعَة كْبِيرَة فْالسّْمَا كَيْݣُولْ: «هَلِّلُويَا! رَاهْ النّْجَا وْالْعَزّْ وْالْقُوَّة دْيَاوْلْ إِلَاهْنَا،</verse>
				<verse number="2">حِيتْ حْكَامُه عَادْلَة وْعْلَى حَقّْ، عْلَاحْقَّاشْ حْكَمْ عْلَى الْفَاسْدَة الْكْبِيرَة اللِّي وْسّْخَاتْ الْأَرْضْ بْفْسَادْهَا، وْنْتَقْمْ مْنّْهَا حِيتْ قْتْلَاتْ عْبِيدُه».</verse>
				<verse number="3">وْݣَالُو عَاوْتَانِي: «هَلِّلُويَا! رَاهْ الدّْخَّانْ دْيَالْهَا غَيْبْقَى طَالْعْ دِيمَا وْعْلَى الدّْوَامْ».</verse>
				<verse number="4">وْرْكْعُو الرّْبْعَة وْعْشْرِينْ شِيخْ مْسْؤُولْ، هُمَ وْالرّْبْعَة دْ الْمْخْلُوقَاتْ، وْسْجْدُو لْلَّهْ اللِّي ݣَالْسْ عْلَى الْعَرْشْ، وْݣَالُو: «آمِينْ! هَلِّلُويَا!».</verse>
				<verse number="5">وْخْرَجْ مْنْ الْعَرْشْ وَاحْدْ الصُّوتْ كَيْݣُولْ: «سَبّْحُو لْإِلَاهْنَا آ ݣَاعْ الْعْبِيدْ دْيَالُه، وْاللِّي كَيْخَافُوهْ، صْغَارْ وْكْبَارْ».</verse>
				<verse number="6">وْسْمَعْتْ بْحَالْ شِي صُوتْ دْيَالْ وَاحْدْ الجّْمَاعَة كْبِيرَة، وْبْحَالْ صُوتْ الْمَا دْيَالْ الشّْلَّالَاتْ، وْبْحَالْ صُوتْ الرَّعْدْ الْقْوِي كَيْݣُولْ: «هَلِّلُويَا! عْلَاحْقَّاشْ الرَّبّْ إِلَاهْنَا الْقَادْرْ عْلَى كُلّْشِي هُوَ الْمَلِكْ.</verse>
				<verse number="7">يَالَّاهْ نْفَرْحُو وْنْسَعْدُو وْنْعْطِيوْهْ الْعَزّْ! عْلَاحْقَّاشْ جَا وَقْتْ الْعَرْسْ دْيَالْ الْخْرُوفْ، وْالْعْرُوسَة دْيَالُه وَجّْدَاتْ رَاسْهَا.</verse>
				<verse number="8">وْتّْعْطَى لِيهَا تْلْبَسْ كْتَّانْ نْقِي وْكَيْلْمَعْ، وْهَادْ الْكْتَّانْ هُوَ الْأَعْمَالْ الْمْزْيَانَة دْيَالْ الْمْقَدّْسِينْ».</verse>
				<verse number="9">وْݣَالْ لِيَّ وَاحْدْ الْمَلَاكْ: «كْتَبْ: سْعْدَاتْ اللِّي مْعْرُوضِينْ لْلْعْشَا دْيَالْ عَرْسْ الْخْرُوفْ!» وْعَاوْدْ ݣَالْ لِيَّ: «هَادَا هُوَ كْلَامْ الْحَقّْ دْيَالْ اللَّهْ».</verse>
				<verse number="10">وْطْحْتْ عَنْدْ رْجْلِيهْ بَاشْ نْسْجَدْ لِيهْ، وْݣَالْ لِيَّ: «لَّا! مَا تْدِيرْشْ هَادْشِّي! رَانِي غِيرْ عَبْدْ بْحَالْكْ وْبْحَالْ خُوتْكْ اللِّي عَنْدْهُمْ الشّْهَادَة دْيَالْ يَسُوعْ. رَاهْ لْلَّهْ لَمّْنْ خَاصّْكْ تْسْجَدْ! حِيتْ الشّْهَادَة دْيَالْ يَسُوعْ هِيَ الرُّوحْ دْيَالْ النُّبُوَّة».</verse>
				<verse number="11">وْمْنْ بَعْدْ، شْفْتْ السّْمَا مْحْلُولَة، وْهُوَ يْبَانْ لِيَّ فِيهَا عَوْدْ بْيَضْ رَاكْبْ عْلِيهْ وَاحْدْ سْمِيتُه الْأَمِينْ وْالصَّادْقْ، كَيْحْكَمْ وْكَيْتّْحَارْبْ بْالْعَدْلْ.</verse>
				<verse number="12">عِينِيهْ بْحَالْ الشّْعَالَة دْ الْعَافْيَة، وْعْلَى رَاسُه بْزَّافْ دْيَالْ التِّيجَانْ وْمْكْتُوبَة عْلِيهْ وَاحْدْ السّْمِيَّة هُوَ بُوحْدُه اللِّي كَيْعْرَفْهَا.</verse>
				<verse number="13">وْكَانْ لَابْسْ لْبَاسْ عَامْرْ بْالدّْمْ، وْالْإِسْمْ دْيَالُه كْلْمَةْ اللَّهْ.</verse>
				<verse number="14">وْالْعَسْكَرْ دْيَالْ السّْمَا كَانُو تَابْعِينُه بْالْخِيلْ اللِّي لُونْهَا بْيَضْ، وْلَابْسِينْ كْتَّانْ بْيَضْ وْنْقِي.</verse>
				<verse number="15">وْمْنْ فُمُّه خَارْجْ وَاحْدْ السِّيفْ مَاضِي بَاشْ يْضْرَبْ بِيهْ الشّْعُوبْ. وْغَيْحْكَمْ عْلِيهُمْ بْقْطِيبْ دْيَالْ الْحْدِيدْ، وْغَيْعْفَسْ فْالْمْعَصْرَة اللِّي كَتْغْلِي بْالْخْمَرْ دْيَالْ غَضَبْ اللَّهْ الْقَادْرْ عْلَى كُلّْشِي.</verse>
				<verse number="16">وْكَانْ مْكْتُوبْ عْلَى لْبَاسُه وْعْلَى فْخْدُه هَادْ الْإِسْمْ: مَلِكْ الْمُلُوكْ وْرَبّْ الْأَرْبَابْ.</verse>
				<verse number="17">وْمْنْ بَعْدْ، شْفْتْ وَاحْدْ الْمَلَاكْ وَاقْفْ فْالشّْمْسْ، كَيْغَوّْتْ عْلَى حَرّْ جْهْدُه وْكَيْݣُولْ لْݣَاعْ الطّْيُورْ اللِّي كَيْطِيرُو فْالسّْمَا: «أَجِيوْ، تّْجَمْعُو لْلْعْشَا الْكْبِيرْ دْيَالْ اللَّهْ،</verse>
				<verse number="18">بَاشْ تَاكْلُو لْحَمْ الْمُلُوكْ، وْلْحَمْ الرُّؤَسَا دْ الْعَسْكَرْ، وْلْحَمْ الْعَسْكَرْ الْقْوِيِّينْ، وْلْحَمْ الْخِيلْ وْالْخْيَّالَة، وْلْحَمْ ݣَاعْ النَّاسْ الْعْبِيدْ وْالْحْرَارْ، الصّْغَارْ وْالْكْبَارْ».</verse>
				<verse number="19">وْشْفْتْ الْحَيَوَانْ وْمُلُوكْ الْأَرْضْ وْالْعَسْكَرْ دْيَالْهُمْ مْجْمُوعِينْ بَاشْ يْتّْحَارْبُو مْعَ هَادَاكْ اللِّي رَاكْبْ عْلَى الْعَوْدْ وْمْعَ الْعَسْكَرْ دْيَالُه.</verse>
				<verse number="20">وْتّْشَدّْ الْحَيَوَانْ هُوَ وْالنّْبِي الْكْدَّابْ اللِّي دَارْ الْمُعْجِزَاتْ قُدَّامْ الْحَيَوَانْ، وْبِيهُمْ خْدَعْ هَادُوكْ اللِّي قْبْلُو الْعَلَامَة دْ الْوَحْشْ وْاللِّي سْجْدُو لْلصَّنَمْ دْيَالُه. وْتّْرْمَاوْ بْجُوجْ وْهُمَ حَيِّينْ فْالْبُحَيْرَة دْ الْعَافْيَة الشَّاعْلَة بْالْكْبْرِيتْ.</verse>
				<verse number="21">وْاللِّي بْقَاوْ، تّْقْتْلُو بْالسِّيفْ اللِّي خَارْجْ مْنْ فُمّْ هَادَاكْ اللِّي رَاكْبْ عْلَى الْعَوْدْ، وْݣَاعْ الطّْيُورْ شْبْعُو مْنْ اللّْحَمْ دْيَالْهُمْ.</verse>
			</chapter>
			<chapter number="20">
				<verse number="1">الْفَصْلْ عْشْرِينْ وْمْنْ بَعْدْ، شْفْتْ وَاحْدْ الْمَلَاكْ نَازْلْ مْنْ السّْمَا، شَادّْ فْيْدُّه سَارُوتْ الْهَاوِيَة وْسْنْسْلَة كْبِيرَة.</verse>
				<verse number="2">وْشْدّْ الْوَحْشْ، اللِّي هُوَ اللّْفْعَى الْقْدِيمَة، وْاللِّي هُوَ إِبْلِيسْ وْالشِّيطَانْ، وْكَتّْفُه لْمُدَّةْ أَلْفْ عَامْ،</verse>
				<verse number="3">وْرْمَاهْ فْالْهَاوِيَة وْسْدّْ عْلِيهْ وْشَمّْعْ، بَاشْ مَا يْبْقَاشْ يْخْدَعْ الشّْعُوبْ حْتَّى تْكْمَلْ أَلْفْ عَامْ. وْمْنْ بَعْدْ هَادْشِّي خَاصُّه يْتّْطْلَقْ لْشِي وَقْتْ قْلِيلْ.</verse>
				<verse number="4">وْشْفْتْ الْكْرَاسَى دْيَالْ الْمُلْكْ، وْاللِّي ݣَالْسِينْ عْلِيهُمْ تّْعْطَاتْهُمْ السُّلْطَة بَاشْ يْحَكْمُو. وْشْفْتْ أَرْوَاحْ هَادُوكْ اللِّي تّْقْطَعْ لِيهُمْ الرَّاسْ عْلَى قْبَلْ الشّْهَادَة دْيَالْهُمْ لْيَسُوعْ وْعْلَى قْبَلْ كْلْمَةْ اللَّهْ، وْاللِّي مَا سْجْدُوشْ لْلْحَيَوَانْ وَلَا لْلصَّنَمْ دْيَالُه، وْمَا قْبْلُوشْ الْعَلَامَة دْيَالُه عْلَى جْبَهْتْهُمْ وْعْلَى يْدّْهُمْ، وْرْجْعُو لْلْحَيَاةْ وْحْكْمُو مْعَ الْمَسِيحْ أَلْفْ عَامْ.</verse>
				<verse number="5">أَمَّا الْمُوتَى لْخْرِينْ رَاهْ مَا غَيْرْجْعُوشْ لْلْحَيَاةْ حْتَّى تْكْمَلْ أَلْفْ عَامْ. وْهَادِي هِيَ الْمَرَّة اللّْوّْلَى اللِّي غَيْتّْبَعْتُو فِيهَا النَّاسْ مْنْ الْمُوتْ.</verse>
				<verse number="6">سْعْدَاتْ اللِّي غَيْتّْبَعْتُو مْنْ الْمُوتْ فْهَادْ الْوَقْتْ، وْشْحَالْ هُمَ مْقَدّْسِينْ. رَاهْ الْمُوتْ التَّانْيَة مَا عَنْدْهَاشْ السُّلْطَة عْلِيهُمْ، وَلَكِنْ غَيْكُونُو رْجَالْ الدِّينْ لْلَّهْ وْلْلْمَسِيحْ، وْغَيْحَكْمُو مْعَاهْ أَلْفْ عَامْ.</verse>
				<verse number="7">وْمْلِّي غَتْكْمَلْ الْأَلْفْ عَامْ، غَيْتّْطْلَقْ الشِّيطَانْ مْنْ الْحَبْسْ دْيَالُه،</verse>
				<verse number="8">وْغَيْخْرُجْ بَاشْ يْخْدَعْ الشّْعُوبْ اللِّي فْالرّْبْعَة دْ الجّْوَايْهْ دْ الْأَرْضْ، هَادْ الشّْعُوبْ هُمَ جُوجْ وْمَاجُوجْ، وْغَيْجْمَعْهُمْ بَاشْ يْتّْحَارْبُو، وْالْعَدَدْ دْيَالْهُمْ بْحَالْ الرّْمْلَة دْ الْبْحَرْ.</verse>
				<verse number="9">وْخَرْجُو لْكُلّْ مُوضْعْ فْالْأَرْضْ، وْضَارُو بْالْخْيَامْ دْيَالْ النَّاسْ الْمْقَدّْسِينْ وْبْالْمْدِينَة الْعْزِيزَة عَنْدْ اللَّهْ، وَلَكِنْ نْزْلَاتْ الْعَافْيَة مْنْ السّْمَا وْكْلَاتْهُمْ.</verse>
				<verse number="10">وْتّْرْمَى إِبْلِيسْ اللِّي كَيْخْدَعْهُمْ فْالْبُحَيْرَة دْ الْعَافْيَة وْالْكْبْرِيتْ، فِينْ تّْرْمَى الْحَيَوَانْ وْالنّْبِي الْكْدَّابْ. وْتْمَّ غَيْقَاسِيوْ الْعْدَابْ نْهَارْ وْلِيلْ دِيمَا وْعْلَى الدّْوَامْ.</verse>
				<verse number="11">وْمْنْ بَعْدْ، شْفْتْ وَاحْدْ الْعَرْشْ كْبِيرْ بْيَضْ، وْشْفْتْ اللِّي ݣَالْسْ عْلِيهْ. وْمْنْ قُدَّامْ وْجْهُه غْبْرَاتْ الْأَرْضْ وْالسّْمَا، وْمَا بْقَاشْ لِيهُمْ لَاتَرْ.</verse>
				<verse number="12">وْشْفْتْ الْمُوتَى كْبَارْ وْصْغَارْ، وَاقْفِينْ قُدَّامْ الْعَرْشْ. وْتّْحَلُّو الْكْتُبْ، وْتّْحَلّْ كْتَابْ آخُرْ اللِّي هُوَ كْتَابْ الْحَيَاةْ. وْتّْحَاكْمُو الْمُوتَى عْلَى حْسَابْ أَعْمَالْهُمْ، كِمَا كَانْ مْكْتُوبْ فْالْكْتُبْ.</verse>
				<verse number="13">وْالْبْحَرْ لَاحْ الْمُوتَى اللِّي فِيهْ، وْالْمُوتْ وْالْهَاوِيَة لَاحُو الْمُوتَى اللِّي فِيهُمْ، وْكُلّْ وَاحْدْ تّْحَاكْمْ عْلَى حْسَابْ أَعْمَالُه.</verse>
				<verse number="14">وْتّْرْمَاتْ الْمُوتْ وْالْهَاوِيَة فْالْبُحَيْرَة دْ الْعَافْيَة. هَادْ الْبُحَيْرَة هِيَ الْمُوتْ التَّانْيَة.</verse>
				<verse number="15">وْݣَاعْ اللِّي مَا كَانْتْشْ سْمِيتُه مْكْتُوبَة فْكْتَابْ الْحَيَاةْ تّْرْمَى فْالْبُحَيْرَة دْ الْعَافْيَة.</verse>
			</chapter>
			<chapter number="21">
				<verse number="1">الْفَصْلْ وَاحْدْ وْعْشْرِينْ وْمْنْ بَعْدْ، شْفْتْ سْمَا جْدِيدَة وْأَرْضْ جْدِيدَة، عْلَاحْقَّاشْ السّْمَا اللّْوّْلَى وْالْأَرْضْ اللّْوّْلَى غْبْرُو، وْحْتَّى الْبْحَرْ مَا بْقَاشْ.</verse>
				<verse number="2">وْشْفْتْ الْمْدِينَة الْمْقَدّْسَة، أُورْشَلِيمْ الجّْدِيدَة، نَازْلَة مْنْ السّْمَا مْنْ عَنْدْ اللَّهْ بْحَالْ شِي عْرُوسَة وَجّْدَاتْ رَاسْهَا بَاشْ تّْلَاقَى مْعَ عْرِيسْهَا.</verse>
				<verse number="3">وْسْمَعْتْ صُوتْ قْوِي جَايْ مْنْ الْعَرْشْ كَيْݣُولْ: «هَا هِيَ السُّكْنَى دْ اللَّهْ مْعَ النَّاسْ، هُوَ غَيْسْكُنْ مْعَاهُمْ، وْهُمَ غَيْكُونُو الشَّعْبْ دْيَالُه، وْهُوَ بْرَاسُه غَيْكُونْ مْعَاهُمْ وْغَيْكُونْ الْإِلَاهْ دْيَالْهُمْ.</verse>
				<verse number="4">وْغَيْمْسَحْ كُلّْ دَمْعَة مْنْ عِينِيهُمْ، وْمَا غَتْكُونْ لَا مُوتْ، وَلَا حُزْنْ، وَلَا نْوَاحْ، وَلَا وْجَعْ، عْلَاحْقَّاشْ الْأُمُورْ الْقْدِيمَة مَا بْقَاتْشْ».</verse>
				<verse number="5">وْهَادَاكْ اللِّي ݣَالْسْ عْلَى الْعَرْشْ ݣَالْ: «هَانِي غَنْدِيرْ كُلّْشِي جْدِيدْ». وْعَاوْدْ ݣَالْ لِيَّ: «كْتَبْ: هَادْ الْكْلَامْ رَاهْ صَادْقْ وْحَقّْ».</verse>
				<verse number="6">وْݣَالْ لِيَّ: «كُلّْشِي كْمَلْ! أَنَا هُوَ الْأَلِفْ وْالْيَاءْ، اللّْوّْلْ وْاللّْخْرْ. أَنَا غَنْعْطِي لْلْعْطْشَانْ مْنْ الْعِينْ دْ الْمَا دْيَالْ الْحَيَاةْ بْلَا تَمَنْ.</verse>
				<verse number="7">اللِّي غْلَبْ غَيْوْرَتْ هَادْشِّي كُلُّه، وْأَنَا غَنْكُونْ الْإِلَاهْ دْيَالُه، وْهُوَ غَيْكُونْ وْلْدِي.</verse>
				<verse number="8">أَمَّا اللِّي كَيْخَافُو، وْاللِّي مَا بْقَاوْشْ مُومْنِينْ، وْاللِّي كَيْدِيرُو الْمُنْكَرْ، وْالْقْتَّالَة، وْالْفَاسْدِينْ، وْالسّْحَّارَا، وْاللِّي كَيْعَبْدُو الْأَصْنَامْ، وْݣَاعْ الْكْدَّابِينْ، هَادُو كُلّْهُمْ حَقّْهُمْ فْالْبُحَيْرَة الشَّاعْلَة بْالْعَافْيَة وْالْكْبْرِيتْ، وْهَادِي هِيَ الْمُوتْ التَّانْيَة».</verse>
				<verse number="9">وْمْنْ بَعْدْ، جَانِي وَاحْدْ مْنْ الْمَلَايْكَة السّْبْعَة اللِّي عَنْدْهُمْ الْكِيسَانْ السّْبْعَة اللِّي عَامْرِينْ بْالْمْصَايْبْ السّْبْعَة اللّْخْرِينْ، وْݣَالْ لِيَّ: «أَجِي، غَنْوَرِّيكْ الْعْرُوسَة مْرَاةْ الْخْرُوفْ».</verse>
				<verse number="10">وْهُوَ يْهَزّْنِي فْالرُّوحْ لْوَاحْدْ الجّْبَلْ كْبِيرْ وْعَالِي، وْوْرَّانِي الْمْدِينَة الْمْقَدّْسَة، أُورْشَلِيمْ نَازْلَة مْنْ السّْمَا مْنْ عَنْدْ اللَّهْ،</verse>
				<verse number="11">عَنْدْهَا الْعَزّْ دْيَالُه، وْكَتْلْمَعْ بْحَالْ الْعْقِيقْ الْغَالِي، بْحَالْ الْيَشْبْ الصَّافِي بْحَالْ الْبْلَّارْ،</verse>
				<verse number="12">وْعَنْدْهَا سُورْ عْرِيضْ وْعَالِي، وْعَنْدْهَا طْنَاشْرْ بَابْ، وْعْلَى الْبِيبَانْ كَايْنِينْ طْنَاشْرْ مَلَاكْ، وْعْلَى كُلّْ بَابْ مْكْتُوبَة السّْمِيَّة دْيَالْ قْبِيلَة مْنْ الْقْبَايْلْ الطّْنَاشْ دْيَالْ شَعْبْ إِسْرَائِيلْ:</verse>
				<verse number="13">مْنْ الشَّرْقْ تْلَاتَة دْ الْبِيبَانْ، وْمْنْ الشَّمَالْ تْلَاتَة دْ الْبِيبَانْ، وْمْنْ الْجَنُوبْ تْلَاتَة دْ الْبِيبَانْ، وْمْنْ الْغَرْبْ تْلَاتَة دْ الْبِيبَانْ.</verse>
				<verse number="14">وْالسُّورْ دْ الْمْدِينَة وَاقْفْ عْلَى طْنَاشْرْ سَاسْ، وْعْلَى كُلّْ سَاسْ مْكْتُوبَة سْمِيَة مْنْ سْمِيَّاتْ الرُّسُلْ الطّْنَاشْ دْيَالْ الْخْرُوفْ.</verse>
				<verse number="15">وْكَانْ هَادَاكْ اللِّي كَيْتّْكَلّْمْ مْعَايَ هَازّْ قْصْبَة دْيَالْ الدّْهَبْ بَاشْ يْعْبَرْ بِيهَا الْمْدِينَة وْبِيبَانْهَا وْالسُّورْ دْيَالْهَا.</verse>
				<verse number="16">وْكَانْتْ الْمْدِينَة مْرَبّْعَة، قْدّْ طُولْهَا قْدّْ عَرْضْهَا. وْمْلِّي عْبَرْهَا بْالْقْصْبَة، لْقَا فِيهَا أَلْفَيْنْ وْرْبَعْمِيَةْ كِيلُومِتْرْ، وْكَانْ الطُّولْ وْالْعَرْضْ وْالْعْلُو دْيَالْهَا مْقَادِّينْ.</verse>
				<verse number="17">وْعْبَرْ السُّورْ دْيَالْهَا وْلْقَا فِيهْ مْيَة وْرْبْعَة وْرْبْعِينْ دْرَاعْ، وْهَادْ الدّْرَاعْ بَاشْ عْبَرْ الْمَلَاكْ كَيْسَاوِي دْرَاعْ بْنَادْمْ.</verse>
				<verse number="18">وْكَانْ السُّورْ مْبْنِي بْحْجَرْ الْيَشْبْ، وْالْمْدِينَة مْبْنِيَة بْالدّْهَبْ النّْقِي اللِّي بْحَالْ الْبْلَّارْ النّْقِي.</verse>
				<verse number="19">وْكَانُو السِّيسَانْ دْيَالْ سُورْ الْمْدِينَة مْزَوّْقِينْ بْݣَاعْ النّْوَاعْ دْيَالْ الْحْجَرْ الْغَالِي. السَّاسْ اللّْوّْلْ بْالْيَشْبْ، وْالتَّانِي بْالْيَاقُوتْ الزّْرَقْ، وْالتَّالْتْ بْالْعْقِيقْ الْبْيَضْ، وْالرَّابْعْ بْالزُّمُرُّدْ.</verse>
				<verse number="20">وْالْخَامْسْ بْالْعْقِيقْ دْيَالْ الْجَزَعْ، وْالسَّادْسْ بْالْعْقِيقْ الْحْمَرْ، وْالسَّابْعْ بْالزَّبَرْجَدْ، وْالتَّامْنْ بْالزُّمُرُّدْ، وْالتَّاسْعْ بْالْيَاقُوتْ الصّْفَرْ، وْالْعَاشْرْ بْالْعْقِيقْ الْخْضَرْ، وْالْحْضَاشْ بْالْعْقِيقْ الزّْرَقْ، وْالطّْنَاشْ بْالْجَمَشْتْ.</verse>
				<verse number="21">وْطْنَاشْرْ بَابْ هُمَ طْنَاشْرْ لُؤْلُؤَة، وْكُلّْ بَابْ مْصَايْبْ مْنْ لُؤْلُؤَة وَحْدَة. وْالسَّاحَة دْ الْمْدِينَة مْصَايْبَة مْنْ الدّْهَبْ النّْقِي اللِّي بْحَالْ الْبْلَّارْ الصَّافِي.</verse>
				<verse number="22">وْمَا شْفْتْ حْتَّى شِي بِيتْ اللَّهْ فْهَادْ الْمْدِينَة، حِيتْ الرَّبّْ الْإِلَاهْ الْقَادْرْ عْلَى كُلّْشِي وْالْخْرُوفْ هُمَ بِيتْ اللَّهْ دْيَالْهَا.</verse>
				<verse number="23">وْالْمْدِينَة مَا مْحْتَاجَة لَا لْلشّْمْسْ وَلَا لْلْقَمَرْ بَاشْ يْضَوِّيوْهَا، حِيتْ الْعَزّْ دْيَالْ اللَّهْ مْضَوِّيهَا وْالْخْرُوفْ هُوَ الْقْنْدِيلْ دْيَالْهَا.</verse>
				<verse number="24">وْالشّْعُوبْ غَيْمْشِيوْ فْالنُّورْ دْيَالْهَا، وْمُلُوكْ الْأَرْضْ غَيْجِيبُو الْعَزّْ دْيَالْهُمْ لِيهَا.</verse>
				<verse number="25">وْبِيبَانْهَا عَمّْرْهُمْ مَا غَيْتّْسَدُّو النّْهَارْ كُلُّه، حِيتْ مَا غَيْكُونْشْ فِيهَا اللِّيلْ،</verse>
				<verse number="26">وْغَيْجِيبُو لِيهَا الْعَزّْ وْالْكَرَامَة دْيَالْ الشّْعُوبْ.</verse>
				<verse number="27">وْمَا غَتْدْخُلْ لِيهَا حْتَّى شِي حَاجَة مْنْجُوسَة، وَلَا شِي وَاحْدْ كَيْدِيرْ الْمُنْكَرْ وْكَيْكْدَبْ، مْنْ غِيرْ هَادُوكْ اللِّي سْمِيَّاتْهُمْ مْكْتُوبِينْ فْكْتَابْ الْحَيَاةْ دْيَالْ الْخْرُوفْ.</verse>
			</chapter>
			<chapter number="22">
				<verse number="1">الْفَصْلْ تْنِينْ وْعْشْرِينْ وْمْنْ بَعْدْ، وْرَّانِي الْمَلَاكْ وَادْ فِيهْ الْمَا دْيَالْ الْحَيَاةْ، كَيْلْمَعْ بْحَالْ الْبْلَّارْ، خَارْجْ مْنْ عَرْشْ اللَّهْ وْالْخْرُوفْ،</verse>
				<verse number="2">وْهَادْ الْوَادْ دَايْزْ فْوَسْطْ سَاحَةْ الْمْدِينَة، وْعْلَى جُوجْ دْ الجِّهَاتْ دْيَالُه كَايْنَة شَجْرَةْ الْحَيَاةْ، كَتْعْطِي غَلّْتْهَا طْنَاشْرْ مَرَّة، مَرَّة فْكُلّْ شْهَرْ، وْبْوْرَاقْهَا كَيْتّْشَافَاوْ الشّْعُوبْ.</verse>
				<verse number="3">وْمَا غَتْكُونْ حْتَّى لَعْنَة فْهَادْ الْمْدِينَة. وْغَيْكُونْ فِيهَا عَرْشْ اللَّهْ وْالْخْرُوفْ، وْالْعْبِيدْ دْيَالُه غَيْعَبْدُوهْ.</verse>
				<verse number="4">وْغَيْشُوفُو وْجْهُه، وْغَيْكُونْ الْإِسْمْ دْيَالُه عْلَى جْبَهْتْهُمْ.</verse>
				<verse number="5">وْمَا غَيْكُونْشْ اللِّيلْ تْمَّ، وْمَا غَيْحْتَاجُو لَا لْلضُّو دْيَالْ الْقْنْدِيلْ وْلَا دْيَالْ الشّْمْسْ، عْلَاحْقَّاشْ الرَّبّْ الْإِلَاهْ هُوَ اللِّي غَيْضَوِّي عْلِيهُمْ، وْغَيْمَلْكُو دِيمَا وْعْلَى الدّْوَامْ.</verse>
				<verse number="6">وْمْنْ بَعْدْ، ݣَالْ لِيَّ الْمَلَاكْ: «هَادْ الْكْلَامْ صَادْقْ وْحَقّْ، وْالرَّبّْ الْإِلَاهْ اللِّي وْحَى لْلْأَنْبِيَا، صِيفْطْ الْمَلَاكْ دْيَالُه بَاشْ يْبَيّْنْ لْعْبِيدُه آشْ خَاصّْ يْجْرَى فْوَقْتْ قْرِيبْ».</verse>
				<verse number="7">«هَانِي جَايْ دْغْيَا. سْعْدَاتْ اللِّي كَيْدِيرْ بْكْلَامْ النُّبُوَّة دْيَالْ هَادْ الْكْتَابْ».</verse>
				<verse number="8">وْأَنَا يُوحَنَّا اللِّي سْمَعْ وْشَافْ هَادْشِّي. وْمْلِّي سْمَعْتْ وْشْفْتْ، طْحْتْ بَاشْ نْسْجَدْ عَنْدْ رْجْلِينْ الْمَلَاكْ اللِّي وْرَّانِي هَادْشِّي.</verse>
				<verse number="9">وْهُوَ يْݣُولْ لِيَّ: «لَّا، مَا تْدِيرْشْ هَادْشِّي! رَانِي غِيرْ عَبْدْ بْحَالْكْ وْبْحَالْ خُوتْكْ الْأَنْبِيَا، وْبْحَالْ هَادُوكْ اللِّي كَيْدِيرُو بْالْكْلَامْ دْيَالْ هَادْ الْكْتَابْ، رَاهْ لْلَّهْ لَمّْنْ خَاصّْكْ تْسْجَدْ».</verse>
				<verse number="10">وْعَاوْدْ ݣَالْ لِيَّ: «مَا تْخَبِّيشْ كْلَامْ النُّبُوَّة اللِّي فْهَادْ الْكْتَابْ، حِيتْ الْوَقْتْ قَرّْبْ.</verse>
				<verse number="11">اللِّي كَيْضْلَمْ غِيرْ يْزِيدْ فْالضُّلْمْ دْيَالُه، وْاللِّي مْنْجُوسْ غِيرْ يْزِيدْ يْتّْنَجّْسْ. وْاللِّي مْتَّاقِي اللَّهْ يْزِيدْ فْالتَّقْوَى دْيَالُه، وْاللِّي مْقَدّْسْ يْزِيدْ يْتّْقَدّْسْ.</verse>
				<verse number="12">هَانِي جَايْ دْغْيَا وْمْعَايَ الْأُجْرَة بَاشْ نْجَازِي كُلّْ وَاحْدْ عْلَى حْسَابْ أَعْمَالُه.</verse>
				<verse number="13">أَنَا الْأَلِفْ وْالْيَاءْ، اللّْوّْلْ وْاللّْخْرْ، الْبْدُو وْالتَّالِي».</verse>
				<verse number="14">سْعْدَاتْ اللِّي كَيْصَبّْنُو حْوَايْجْهُمْ، بَاشْ يْكُونْ عَنْدْهُمْ الْحَقّْ فْشَجْرَةْ الْحَيَاةْ، وْبَاشْ يْدَخْلُو لْلْمْدِينَة مْنْ بِيبَانْهَا.</verse>
				<verse number="15">حِيتْ عْلَى بْرَّا كَايْنِينْ الْكْلَابْ، وْالسّْحَّارَا، وْالْفَاسْدِينْ، وْالْقْتَّالَة، وْاللِّي كَيْعَبْدُو الْأَصْنَامْ، وْكُلّْ مْنْ كَيْكْدَبْ وْكَيْبْغِي الْكْدُوبْ!</verse>
				<verse number="16">«أَنَا يَسُوعْ، صِيفْطْتْ الْمَلَاكْ دْيَالِي بَاشْ يْشْهَدْ لِيكُمْ بْهَادْ الْأُمُورْ عْلَى الْكْنَايْسْ. أَنَا أَصْلْ دَاوُدْ وْمْنْ تْرِّيكْتُه، وْأَنَا نْجْمَةْ الصّْبَاحْ الْمْضَوّْيَة».</verse>
				<verse number="17">رُوحْ اللَّهْ وْالْعْرُوسَة كَيْݣُولُو: «أَجِي!»، وْاللِّي سْمَعْ يْݣُولْ: «أَجِي!» وْاللِّي عْطْشَانْ يْجِي. وْاللِّي بْغَا، يَاخُدْ الْمَا دْيَالْ الْحَيَاةْ بْلَا تَمَنْ.</verse>
				<verse number="18">أَنَا يُوحَنَّا، كَنَّبّْهْ كُلّْ مْنْ كَيْسْمَعْ كْلَامْ النُّبُوَّة اللِّي فْهَادْ الْكْتَابْ: إِلَا شِي وَاحْدْ زَادْ عْلَى هَادْشِّي، رَاهْ اللَّهْ غَيْزِيدْ عْلِيهْ الْمْصَايْبْ اللِّي مْكْتُوبِينْ فْهَادْ الْكْتَابْ.</verse>
				<verse number="19">وْإِلَا شِي وَاحْدْ حَيّْدْ شِي حَاجَة مْنْ كْلَامْ النُّبُوَّة اللِّي فْهَادْ الْكْتَابْ، رَاهْ اللَّهْ غَيْحَيّْدْ حَقُّه مْنْ شَجْرَةْ الْحَيَاةْ وْمْنْ الْمْدِينَة الْمْقَدّْسَة اللِّي مْكْتُوبِينْ فْهَادْ الْكْتَابْ.</verse>
				<verse number="20">هَادَاكْ اللِّي شْهَدْ بْهَادْ الْأُمُورْ كَيْݣُولْ: «إِيِّهْ، هَانِي جَايْ دْغْيَا». آمِينْ، أَجِي آ الرَّبّْ يَسُوعْ.</verse>
				<verse number="21">نِعْمَةْ الرَّبّْ يَسُوعْ تْكُونْ مْعَاكُمْ كُلّْكُمْ.</verse>
			</chapter>
		</book>
	</testament>
</bible>