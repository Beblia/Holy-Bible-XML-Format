<?xml version="1.0" encoding="utf-8"?>
<bible language="Bundeli (Bundeli Holy Bible)" status="New Testament books: © 2018 Central India Christian Mission. Old Testament books: © 2018 Central India Christian Mission and Pioneer Bible Translators" link="https://www.bible.com/bible/2338/REV.17.BHB">
	<testament name="New">
		<book number="40">
			<chapter number="1">
				<verse number="1">इब्राहीम को कुल, दाऊद को कुल, यीशु मसीह को वंस।</verse>
				<verse number="2">इब्राहीम से इसहाक भए; इसहाक से याकूब और याकूब से यहूदा और ऊके भईया भए।</verse>
				<verse number="3">यहूदा से फिरिस, यहूदा और तामार से जोरह भए; फिरिस से हिस्त्रोन और हिस्त्रोन से एराम भए।</verse>
				<verse number="4">एराम से अम्मीनादाब भओ; अम्मीनादाब से नहशोन और नहशोन से सलमोन भओ।</verse>
				<verse number="5">सलमोन और राहब से बोअज भओ। और बोअज और रूत से ओबेद भओ; और ओबेद से यिशै भओ।</verse>
				<verse number="6">और यिशै से दाऊद राजा भओ।</verse>
				<verse number="7">और दाऊद से सुलैमान ऊ बईयर से भओ जौन पेंला उरिय्याह की घरवारी हती।</verse>
				<verse number="8">और सुलैमान से रहबाम भओ; और रहबाम से अबिय्याह और अबिय्याह से आसा भओ; और आसा से यहोशाफात भओ; और यहोशाफात से योराम भओ, और योराम से उज्जिय्याह भओ।</verse>
				<verse number="9">और उज्जियाह से योताम भओ; और योताम से आहाज भओ; और आहाज से हिजकिय्याह भओ।</verse>
				<verse number="10">और हिजकिय्याह से मनश्शिह भओ। और मनश्शिह से आमोन और आमोन से योशिय्याह भओ।</verse>
				<verse number="11">और बन्दी होकें बाबुल हां जाबे की बेरा में योशिय्याह से यकुन्याह, और ऊके भईया भए।</verse>
				<verse number="12">बन्दी होकें बाबुल पोंचाए जाबे के बादई यकुन्याह से शालतिएल भओ; और शालतिएल से जरूब्बाबिल भओ।</verse>
				<verse number="13">और जरूब्बाबिल से अबीहूद भओ, और अबीहूद से इल्याकीम और इल्याकीम से अजोर भओ।</verse>
				<verse number="14">और अजोर से सदोक भओ; और सदोक से अखीम और अखीम से एलीहूद भओ।</verse>
				<verse number="15">और एलीहूद से इलियाजार भओ; और इलियाजार से मत्तान और मत्तान से याकूब भओ।</verse>
				<verse number="16">और याकूब से यूसुफ भओ; जो मरियम कौ घरवालो हतो जीसे यीशु पैदा भओ जौन मसीह कहाऊ त आय।</verse>
				<verse number="17">इब्राहीम से दाऊद तक सबई चौदह पीढ़ियां भईं और दाऊद से बाबुल हां बन्दी होकें पहुंचाए जाबे लौ चौदह पीढ़ियां और बन्दी होकें बाबुल हां पहुंचाए जाबे की बेरा से लेके मसीह लौ चौदह पीढ़ियां भईं।</verse>
				<verse number="18">यीशु मसीह कौ जन्म ऐसो भओ, कि जब ऊकी मताई मरियम की पक्‍यात यूसुफ के संग्गै हो गई, तो उनके जुरबे के पेंलईं बे पवित्र आत्मा की कोद से गरभ से पाई गई।</verse>
				<verse number="19">ऊको घरवारो यूसुफ ने जौन धर्मी हतो, ऊहां बदनाम करबो नईं चाहत हतो, और मसकई ऊहां छोड़ देबे की सोसी।</verse>
				<verse number="20">परन्त जब बो जौ सब सोचई रओ हतो तो पिरभू कौ एक सरगदूत ऊहां सपने में जौ कहत भओ दिखो; कि ऐ यूसुफ दाद के पूत, तें मरियम हां अपनी घरवाली बनाबे से न डरा; कायसे जौन ऊके गरभ में आय, बो पवित्र आत्मा की कोद से आय।</verse>
				<verse number="21">बो पूत हां जन्म दै है और तें ऊकौ नाओं यीशु धरियो; कायसे बे अपने लोगन हां उन के पापन से छुड़ै है।</verse>
				<verse number="22">जौ सब ई काजें भओ कि जो बचन पिरभु के आगमवकता ने कहे हते; बो पूरे होबें।</verse>
				<verse number="23">कि हेरो, एक कुंवारी गरभ से हुईये बो एक पूत हा जन्म दै है और ऊको नाओं इम्मानुएल धरो जै है, जीको मतलब आय “परमेसुर हमाए संग्गै”।</verse>
				<verse number="24">सो यूसुफ सोउत से जागो और पिरभू के सरगदूत की आग्यां मान के ऊहां ब्याह के ले आओ।</verse>
				<verse number="25">मरियम के ऐंगर जब लौ नईं गओ, जब लौ बो पूत हां नईं जनी: और यूसुफ ने ऊको नाओं यीशु धरो।</verse>
			</chapter>
			<chapter number="2">
				<verse number="1">राजा हेरोदेस के दिना में जब यहूदिया के बैतलहम में यीशु कौ जन्म भओ, तो तको, पूरब दिसा से ज्योतिषी आके पूंछन लगे।</verse>
				<verse number="2">कि यहूदियन कौ राजा जीको जन्म भओ है, बो किते आय? कायसे पूरब में ऊको तारा दिखानो और हमन ऊहां परनाम करबे हां चले आए।</verse>
				<verse number="3">जब हरोदेस राजा ने ऐसो सुनो, तो बो और ऊके संग्गै सबरो यरूशेलम घबरया गओ।</verse>
				<verse number="4">ऊने सबई महायाजकन और शास्त्रियन हां जोड़ के उन से पूंछी, कि मसीह कौ जन्म किते हुईये?</verse>
				<verse number="5">उनन ने ऊसे कई, यहूदिया के बैतलहम में; कायसे आगमवकता ने ऐसई लिखो आय।</verse>
				<verse number="6">कि ऐ बैतलहम, जौन यहूदा के देस में आय, तें यहूदा के हाकिमन में कोऊ से हल्को नईंयां; कायसे तो में से एक हाकिम कड़ है, जो मोरी परजा इस्राएल की रखनवारी कर है।</verse>
				<verse number="7">तो हेरोदेस ने ज्योतिषियन हां बालई बाला टेर के उन से पूंछो, कि तारा सही की बेरा दिखानो हतो।</verse>
				<verse number="8">और जौ कहके उन हां बैतलहम पठैव, कि जाओ ऊ मोंड़ा कौ सही सही पता लगईयो और जब बो तुम हां मिल जै है, तो मोय खबर दईयो कि मैं सोई जाके ऊहां परनाम करों।</verse>
				<verse number="9">राजा की बात सुनके बे चल पड़े, और हेरो, जौन तारा, उन ने पूरब में तको हतो, बो उन के आंगू आंगू चलत रओ, और ऊ जांगह के ऊपरै ठहरो, जिते मोंड़ा हतो।</verse>
				<verse number="10">बे ऊ तारे हां हेर के बिलात खुस भए।</verse>
				<verse number="11">उन ने घर के भीतरै मोंड़ा हां ऊकी मताई मरियम के संग्गै देखो, और धरती पे झुक के ऊहां परनाम करो; और अपनो अपनो झोला खोल के ऊहां सोना, लोहबान, और गन्धरस की भेंट चढ़ाई।</verse>
				<verse number="12">और सपने में परमेसुर से चितौनी मिली, कि फिरके हेरोदस के ऐंगर न जईयो, बे दूसरी गैल से अपने मुलक हां चले गए।</verse>
				<verse number="13">जब बे चले गए तो हेरो, पिरभू के दूत ने सपने में यूसुफ हां दिखाई देके कई, उठो; और मोंड़ा और ऊकी मताई हां लेके मिस्र देश हां चलो जा, और जब लौ मैं न कहों, तब लौ उतईं रहियो; कायसे हेरोदेस ई मोंड़ा हां ढूढ़त आय कि ऊहां मरवा डारे।</verse>
				<verse number="14">बो रातई में उठके मोंड़ा और ऊकी मताई हां लैके मिस्र हां चल दओ।</verse>
				<verse number="15">और हेरोदस के मरबे लौ उतईं रओ; ई लाने कि जौन चरचा पिरभू के आगमवकता ने कई हती, कि मैं ने अपने पूत हां मिस्र से बुलाओ पूरी भई।</verse>
				<verse number="16">जब हेरोदस ने जौ हेरो, कि ज्योतिषयन ने मोरे संग्गै दगा करो आय, तो बो आग-बबूला भओ; ऊने हुकम दैके बैतलहम और ऊके ऐंगर के सबरे मोंड़न हां जौन दो बरस, और ऊसे हल्के हते, मरवा डारो।</verse>
				<verse number="17">तो जो बात यिर्मयाह आगमवकता द्वारा कही गई हती, पूरी भई।</verse>
				<verse number="18">कि रामाह में एक गुहार और चिचयाबो सुनाई पड़ो, रोबो और बड़ो कलपबो, राहेल अपने मोंड़न के लाने रो रई हती, चिमाओ न चाहत हती, कायसे बे अब नईं रए।</verse>
				<verse number="19">जब हेरोदस मर गओ तो हेरो, मिस्र में प्रभु के दूत ने यूसुफ हां सपने में दिखाई दैके कई।</verse>
				<verse number="20">कि उठ, मोंड़ा और ऊकी मताई हां लैके इस्राएल के देश में चलो जा; कायसे जो ऊको प्राण लेबो चाहत हतो, बो मर गओ।</verse>
				<verse number="21">बो उठो, और मोंड़ा और ऊकी मताई हां संग्गै लैके इस्राएल के देश में चलो आओ।</verse>
				<verse number="22">पर जौ सुनके कि अरखिलाउस अपने बाप हेरोदस की जांगा यहूदिया में राज्य करत आय, ऊतै जाबे से डरानो; फिन सपने में परमेसुर से चितौनी पाके बो गलील देश में चलो गओ।</verse>
				<verse number="23">और नासरत नाओं के एक नगर में जाके रान लगो; जीसे आगमवकता की कई बात पूरी होबै, कि बो नासरी कहा है।</verse>
			</chapter>
			<chapter number="3">
				<verse number="1">उन दिनन में यूहन्ना बपतिस्मा देबेवारो यहूदिया के हार में आओ और जौ कह के परचार करत हतो।</verse>
				<verse number="2">कि मन फेरो; कायसे सरग कौ राज्य ऐंगर आ गओ आय।</verse>
				<verse number="3">जौ ओई आय जीको बखान आगमवकता यशायाह ने जौ कहत भए करो हतो कि हार में कोऊ बोलबेवारे कौ ऐरो हो रओ आय, कि पिरभू की गैल सई करो, ऊको रास्तो सूदो करो।</verse>
				<verse number="4">यूहन्ना ऊंट के बाल कौ उन्ना पैरें हतो, और अपनी करियाई में चमड़ा कौ फेंटा बांधे हतो, और ऊ टिडि्डयां और मैपर खात हतो।</verse>
				<verse number="5">तबई ऊके ऐंगर यरूशेलम और सारे यहूदिया और यरदन के असपेर के सबरे परगना के मान्स ऊके ऐंगर आए।</verse>
				<verse number="6">और उन ने अपने पापन हां मानो और ऊसे यरदन नदिया में बपतिस्मा लओ।</verse>
				<verse number="7">जब ऊने बिलात फरीसियन और सदूकियन हां बपतिस्मा लेबे आत तको, तो उन से कई, हे सांप की लड़ेर, तुम हां कीने चिता दओ, कि आबेवारे कोप से भगो?</verse>
				<verse number="8">ई लाने अपने मन फिराबे के जैसे फल लाओ।</verse>
				<verse number="9">और अपने मन में जौ न सोचियो, कि हमाओ बाप इब्राहीम आय; कायसे मैं तुम से कहत आंव, कि परमेसुर, इन पथरन से इब्राहीम के लाने लड़ेर पैदा कर सकत आय।</verse>
				<verse number="10">कुलरिया अबै पेड़न की जड़ पे धरी आय, और जौन जौन पेड़ साजो फल नईं लात, उन हां काटो और आगी में डारो जै है।</verse>
				<verse number="11">मैं तुम हां पानू से मन फिराबे कौ बपतिस्मा देत आंव, पर जो मोरे बाद आबेवारो आय, बो मोय से बली आय; मैं ऊकी पनईयां उठाबे के लाक नईंयां, बो तुम हां पवित्र आत्मा और आगी से बपतिस्मा दै है।</verse>
				<verse number="12">ऊको सूपा ऊके हाथन में आय, बो अपनो खलिहान हां पूरो साफ्र कर है, और अपने नांज हां बन्डा में धर है, और भुसा हां ऊ आगी में बार दै है जौन बुझत नईंयां।</verse>
				<verse number="13">यीशु गलील से यरदन नदिया के तीरे यूहन्ना के ऐंगर बपतिस्मा लैबे आए।</verse>
				<verse number="14">यूहन्ना जौ कै के ऊहां रोकन लगो, कि मोय तोसे बपतिस्मा लैबे की जरूरत आय, और तें मोरे ऐंगर आओ आय?</verse>
				<verse number="15">यीशु ने ऊसे कई, अब तो ऐसई होन दे, कायसे हमाए लाने जौई साजो आय कि ई तरहां ऐसई सबरी धार्मिकता हां पूरो करबें, तब ऊने ऊकी बात मान लई।</verse>
				<verse number="16">बपतिस्मा लेबे के बाद यीशु तुरतईं पानू के बायरें आए, और हेरो, ऊके लाने आकास खुल गओ; और ऊने परमेसुर के आत्मा हां परेवा की भांत उतरत और अपने ऊपरै आत तको।</verse>
				<verse number="17">और हेरो, जा आकासवानी भई, कि जौ मोरो प्यारो पूत आय, जीसे मैं बिलात खुस हों।</verse>
			</chapter>
			<chapter number="4">
				<verse number="1">तबई आत्मा यीशु हां हार में लै गओ कि शैतान छलिया ऊकी परख करे।</verse>
				<verse number="2">बो चालीस दिना, और चालीस रात, उपासो रहो, और ऊहां भूख लगी।</verse>
				<verse number="3">और परखबेवारे ने ऐंगर आके ऊसे कई, अगर तें परमेसुर कौ पूत आय, तो हुकम दे, कि जे पत्थरा रोटियां बन जाबें।</verse>
				<verse number="4">ऊने उत्तर दओ; जौ भी लिखो है कि मान्स केवल रोटी से नईं, पर हर एक बोल से जो परमेसुर के मों से कड़त आय जीयत रै है।</verse>
				<verse number="5">तब शैतान ऊहां पवित्र नगरी में ले गओ और मन्दर के कंगूरे पे ठांड़ो करो।</verse>
				<verse number="6">और ऊसे कई अगर तें परमेसुर कौ पूत आय, तो अपने हां खालें गिरा दे; कायसे लिखो है, कि बो तोरे बारे में स्वर्गदूतन हां हुकुम दै है; और बे तोहां हाथन पे उठा लै हैं; कहूं ऐसो न होबै कि तोरे गोड़न में पत्थरा से ठेस लगे।</verse>
				<verse number="7">यीशु ने ऊसे कई; जौ भी लिखो है, कि तें अपने प्रभु परमेसुर हां न परख।</verse>
				<verse number="8">फिन शैतान ऊहां एक बिलात ऊंचे पहरवा पै लै गओ, और जगत कौ पूरो राज्य और सिहांसन तका के।</verse>
				<verse number="9">ऊसे कई, अगर तें गिरके मोय परनाम करे, तो मैं जौ सब कछु तोय दै दे हों।</verse>
				<verse number="10">तब यीशु ने ऊसे कई; हे शैतान छलिया दूर हट जा, कायसे लिखो आय, कि तें प्रभु अपने परमेसुर हां परनाम कर, और केवल उनईं की भक्ति कर।</verse>
				<verse number="11">तब शैतान उनहां छोड़ के चलो गओ; और हेरो, सरगदूत आके ऊकी खुसामत करन लगे।</verse>
				<verse number="12">जब ऊने सुनो कि यूहन्ना पकड़वा दओ गओ है, तो बो गलील हां चलो गओ।</verse>
				<verse number="13">और बो नासरत हां छोड़ के कफरनहूम में आओ जो बड़े ताल के तीरे जबूलून और नपताली परगना में आय उते जाके रहन लगो।</verse>
				<verse number="14">जीसे कि बा बात जो यशायाह आगमवकता ने कई हती, पूरी होबै।</verse>
				<verse number="15">कि जबूलून और नपताली के देश, बड़े तला की गैल से यरदन के पार अन्‍यजातन कौ गलील।</verse>
				<verse number="16">जौन मान्स अन्धयारे में बैठे हते उन ने बड़ो उजेरो तको; और जो मृत्यु के देश और छांव में बैठे हते, उन पे एक उजयारो चमको।</verse>
				<verse number="17">ऊ बेरा से यीशु ने प्रचार करबो और कहबो शुरू करो, कि मन फिराओ कायसे सरग कौ राज्य ऐंगर आ गओ है।</verse>
				<verse number="18">ऊ ने गलील की झील के किनारे निंगत भए ऊने दो भईयन हां शमौन जो पतरस कहाऊ त हतो, और ऊके भईया अन्द्रियास हां झील में जाल डारत तको; कायसे बे ढीमर हते।</verse>
				<verse number="19">ऊने उन से कई, मोरे पाछें चले आओ, तो मैं तुमन हां मान्सन कौ पकड़बेवारो बना हों।</verse>
				<verse number="20">बे तुरतईं जाल हां छोड़ के ऊके पाछें निंगन लगे।</verse>
				<verse number="21">और उते से आंगू बढ़के, ऊने दूसरे दो भईयन हां यानि जब्दी के पूत याकूब और ऊके भईया यूहन्ना हां तको, जो अपने दद्दा जब्दी के संग्गै डोंगी पे जाल हां सुलझा रए हते; और ऊने उन हां टेरो।</verse>
				<verse number="22">बे तुरतईं अपनी नाव और बाप हां छोड़के, ऊके पाछें चले आय।</verse>
				<verse number="23">यीशु सबरे गलील में निंगत भओ उन के सभाघरन में सन्देस देत और राज्य कौ सन्देसो सुनाउत, और लोगन की हर एक बीमारियन हां और हर तरहां की कमजोरियन हां दूर करत रहो।</verse>
				<verse number="24">और ऊकी खबर पूरे सीरिया में फैल गई; और मान्स सब बीमारन हां, जौन तरह तरह की बीमारियन और पिराबे में गसे हते, और जिन में दुष्ट आत्माएं हतीं, मिरगी वारन और लकवा के मारे भयन हां, ऊके ऐंगर ले आए और ऊने उन हां साजो करो।</verse>
				<verse number="25">और गलील और दिकापुलिस और यरूशेलम और यहूदिया और यरदन नदिया के पार से भीड़ की भीड़ ऊके पाछें चली आई।</verse>
			</chapter>
			<chapter number="5">
				<verse number="1">बो ई भीड़ हां हेरके, पहरवा पे चढ़ गओ; और जब बैठ गओ, ऊके चेला ऊके ऐंगर आए।</verse>
				<verse number="2">और बो अपनो मों खोलके उन हां जौ सन्देसो देन लगो।</verse>
				<verse number="3">धन्न आंय बे, जौन मन के दीन आंय, कायसे सरग कौ राज्य उनईं कौ आय।</verse>
				<verse number="4">धन्न आंय बे, जौन रंज करत आंय, कायसे उनहां सान्ति मिल है।</verse>
				<verse number="5">धन्न आंय बे, जौन नरम हैं, कायसे बे धरती के अधकारी हुईंये।</verse>
				<verse number="6">धन्न आंय बे, जौन धर्म के भूखे और प्यासे हैं, कायसे बे अफर जें हैं।</verse>
				<verse number="7">धन्न आंय बे, जौन दयावान हैं, कायसे उन पै दया करी जै है।</verse>
				<verse number="8">धन्न आंय बे, जिन के हिये साजे हैं, कायसे बे परमेसुर हां तक हैं।</verse>
				<verse number="9">धन्न आंय बे, जौन मेल कराबेवारे हैं, कायसे बे परमेसुर के पूत कहा हैं।</verse>
				<verse number="10">धन्न आंय बे, जौन धर्म के लाने मारे पीटे जात हैं, कायसे स्वर्ग कौ राज्य उनईं कौ आय।</verse>
				<verse number="11">धन्न आव तुमन, जब मान्स मोरे काजें तुमाई हंसी उड़ाबें, और तुम हां सताएं और लबरो बोल बोल के तुमाए बिरोध में सब तरहां की बातें कयें।</verse>
				<verse number="12">खुस और मगन हुईयो कायसे स्वर्ग में तुमाए लाने बड़ो फल धरो है, उन ने तो उन आगमवकता हां भी जौन तुम से पेंला हते ऐई तरहां सताओ हतो।</verse>
				<verse number="13">तुम धरती के नोंन आव; पर जदि नोंन कौ सुवाद बिगड़ जाबै, तो बो काय से नोंनो करो जै है? बो कोऊ काम कौ नईं रै जै है, केवल ईके कि बायरें फेंको जाए और मान्सन के गोड़े तरें रोंदो जाए।</verse>
				<verse number="14">तुम जगत की ज्योत आव; पहरवा पे बसो नगर छुप नईं सकत।</verse>
				<verse number="15">और लोग दिया हां बार के टुकनियां के खालें नईं पर दीवट पे धरत आंय, तब ऊसे घर के सबरे जनन हां उजयारो मिलत है।</verse>
				<verse number="16">तुमाओ उजयारो मान्सन के सामूं ई तरहां चमके, कि बे तुमाए भले कामन हां हेर के तुमाए बाप की, जो स्वर्ग में है, गुनगान करें।</verse>
				<verse number="17">जौ न समझियो, कि मैं रीतियन हां और आगमवकतन की पोथियन की बातन हां मिटाबे आओ हों।</verse>
				<verse number="18">मिटाबे नईं, परन्त पूरो करबे आओ हों; कायसे मैं तुम से सांची कहत हों, कि जब लौ आकास और धरती टर न जाएं, तौ लौ व्यवस्था में से एकऊ चिन्न नईं टल है, जब लौ की सबई कछु पूरो न हो जाबै।</verse>
				<verse number="19">ई लाने कोऊ इन हल्की से हल्की कौनऊं एक आज्ञा हां तोड़े, और ऐसई सीख दूसरन हां दे, बो परमेसुर के राज्य में सब से हल्को कहा है; परन्त जौन ऊको मान है और दूसरन हां सोऊ सिखा है, बो परमेसुर के राज्य में बड़ो कहा है।</verse>
				<verse number="20">कायसे मैं तुम से कहत आंव, कि जब लौ तुमाओ धरम करम शास्त्रियन और फरीसियन के धरम करम से बढ़के न हुईये, तो तुम सरग के राज्य में कभऊं भीतरे नें जै पाहौ।</verse>
				<verse number="21">तुमन ने सुनो है, कि पुरखन से कहो गओ हतो कि हत्या न करियो, और जौन हत्या कर है बो कचहरी में सजा कौ भागी हुईये।</verse>
				<verse number="22">परन्त मैं तुमन से कैत हों, कि जौन कोनऊ अपने भईया पे खुन्सयाबे, ऊहां कचहरी में सजा मिल है: और जो कोऊ अपने भईया हां निकम्मो कै है बो पंचायट में दोषी ठहर है; और जो कोऊ कैबे “अरे मूरख” बो नरक की आगी के दण्ड के जोग हुईये।</verse>
				<verse number="23">ई लाने अगर तें अपनी भेंट बेदी पे लाए, और उते तोय याद आय, कि मोरे भईया हां मोय से कछु अनबन है, तो अपनी भेंट उतईं बेदी के आंगू छोड़ दे।</verse>
				<verse number="24">और जाके पेंला अपने भईया से मेल कर; और तब आके अपनी भेंट हां चढ़ा।</verse>
				<verse number="25">जब लौ तें अपने साहूकार के संग्गै गैल में है, तो ऊसे जल्दी मेलजोल कर ले कहूं ऐसो न होए कि साहूकार तोय न्यायी हां सौंप दे, और न्यायी तोय सिपाई हां सौंप दे और तें जेहल में डार दओ जाए।</verse>
				<verse number="26">मैं तोसे सांची कैत हों कि जब लौ तें पईसा पईसा चुकता नईं कर है, तब लौ उते से छूट नईं पा है।</verse>
				<verse number="27">तुम ने सुनी है कि कहो गओ हतो, कि परतिरिया संगत नईं करियो।</verse>
				<verse number="28">परन्त मैं तुम से कैत हों, कि जो मान्स कोनऊ बईयर हां बुरी नजर से हेरे समझो बो अपने मन में ऊसे ब्याभिचार कर चुको।</verse>
				<verse number="29">अगर तोरी दांई आंख तोय से पाप करवाए, तो ऊहां काड़ के दूर मेंक दे; कायसे तोरे लाने जौई उमदा आय, कि तोरे अंग में से एक नास हो जाए, जीसे तोरो सबरो सरीर नरक में नईं डारो जाए।</verse>
				<verse number="30">और जदि तोरो दायनो हाथ तोसें पाप करवाए, तो ऊहां काट के दूर मेंक दे, कायसे तोरे लाने जौई उमदा आय, कि तोरे अंगन में से एक नास हो जाए, जीसे तोरो सबरो सरीर नरक में न डारो जाए।</verse>
				<verse number="31">जौ भी कहो गओ हतो, कि जो कोऊ अपनी घरवारी हां छोड़ दे तो ऊहां छोड़ छुट्टी की लिखत देबे।</verse>
				<verse number="32">पर मैं तुम से जौ कहत आंव कि जौन कोनऊं ब्याभिचार के कारन अपनी घरवारी हां छोड़ छुट्टी देत आय, तो बो ऊसे ब्याभिचार करात आय; और जो कोऊ छोड़ छुट्टी वारी से ब्याव करत आय, बो सोऊ ब्याभिचार करत आय।</verse>
				<verse number="33">फिन तुम ने सुन लओ आय, कि पुरखन से कई गई हती कि तुम लबरो कौल न खईयो, पर पिरभू के लाने अपने कौल पूरे करियो।</verse>
				<verse number="34">पर मैं तुम से जौ कहत आंव, कि कभऊं कौल न खईयो; न तो सरग की, कायसे बो परमेसुर कौ सिंहासन आय।</verse>
				<verse number="35">न धरती की, कायसे बो ऊके चरन की चौकी आय; न यरूशेलम की, कायसे बो महान राजा कौ नगर आय।</verse>
				<verse number="36">अपने मूंड़ कौ कौल भी न खईयो, कायसे तें अपने एक बाल हां भी करिया या सफेद नईं कर सकत आय।</verse>
				<verse number="37">पर तुमाई बात हओ की हओ, या नईं की नईं होबै; कायसे जो क छु तनक से बिलात होत आय बो बुराई से होत आय।</verse>
				<verse number="38">तुम ने सुन लओ आय, कि कहो गओ हतो; कि आंख के बदले में आंख, और दांत के बदले दांत।</verse>
				<verse number="39">पर मैं तुम से जौ कहत आंव, कि बुरय कौ सामना न करियो; पर जो तोरे दांए गाल पे चांटा मारे, ऊकी कोद दूसरो गाल सोई फेर दे।</verse>
				<verse number="40">और जदि कोऊ तोपे नालिस कर के तोरो कुरता लेबो चाहे, तो ऊहां परदनिया सोई लै लेन दे।</verse>
				<verse number="41">और कोऊ तोय बेगार में एक कोस लै जाबै तो ऊके संग्गै दो कोस चलो जाबै।</verse>
				<verse number="42">जो तोसें मांगे, ऊहां दे; और जो तोसे कर्जा लेबो चाहे, ऊसे मों न मोड़ियो।</verse>
				<verse number="43">तुम ने सुन लओ आय, कि कहो गओ हतो; कि तें अपने पड़ोसी से प्रेम रखिये, और अपने बैरियन से बैर।</verse>
				<verse number="44">पर मैं तुम से कैत आंव, कि अपने बैरियन से प्रेम रखियो और जो तुम हां परेसान करै उन के लाने बिन्तवाई करियो।</verse>
				<verse number="45">जीसे तुम अपने स्वर्गीय बाप की लड़ेर बन सको, कायसे बो अपनो सूरज भले और बुरय दोई के लाने उगात आय, और धर्मियन और अधर्मियन दोई पे पानू बरसात आय।</verse>
				<verse number="46">कायसे जदि तुम ऊसे प्रेम करत आव जौन तुम से प्रेम करत आय, तो तुम हां का फल मिल है? का चुंगी लेबेवाले भी ऐसई नईं करत?</verse>
				<verse number="47">और जदि तुम अपने भईयन हां परनाम करत आव, तो कोऊ बड़ो काम नईं करत आव? का गैर जात भी ऐसई नईं करत?</verse>
				<verse number="48">ई लाने तुम सिद्ध बनो, जैसो कि तुमाओ स्वर्गीय बाप सिद्ध आय।</verse>
			</chapter>
			<chapter number="6">
				<verse number="1">चौकन्ने रओ! तुम अपने धर्म के काम मान्सन हां दिखाबे के लाने न करियो, नईं तो अपने स्वर्गीय बाप से कोऊ भी फल न पाहौ।</verse>
				<verse number="2">ई लाने जब तें दान पुन्न करे, तो अपने आंगू बाजे न बजवा, जैसो कपटी सभाओं और गैलों में करत आंय, जीसे लोगबाग उन की बड़वाई करें, मैं तुम से सांची सांची कैत आंव, कि बे अपनो फल पा चुके आंय।</verse>
				<verse number="3">पर जब तें दान करे, तो जो तोरो सूदो हाथ कर रओ आय, ऊहां तोरो बांया हाथ न जान पाबे।</verse>
				<verse number="4">जीसे तोरो दान गुप्त रए; और तोरो बाप जो गुप्त में हेरत आय, तोय फल दै है।</verse>
				<verse number="5">जब तें बिन्तवाई करे, तो कपटियों जैसो न बन कायसे मान्सन हां दिखाबे के लाने सभाघरन और गैलों के मोड़ पे ठांड़े होकें बिन्तवाई करबो उन हां उमदा लगत आय; मैं तुम से सांची कैत आंव, कि बे अपनो फल पा चुके।</verse>
				<verse number="6">बरन तें जब बिन्तवाई करे, तो अपनी कुठरिया में जा; और किवाड़ बन्द करके अपने बाप से जो गुप्त में है बिन्तवाई कर; और तब तोरो बाप जो गुप्त में हेरत आय, तोय फल दै है।</verse>
				<verse number="7">और जब तें बिन्तवाई करे, अन्यजातिन जैसो बक बक न करिये; कायसे बे सोचत आंय कि उनके बिलात बोलवे से उन की सुनी जै है।</verse>
				<verse number="8">ई लाने उन जैसो न बनियो, कायसे तुमाओ बाप तुमाए मांगबे से पेंलई तुमाई जरूरतें जानत आय।</verse>
				<verse number="9">ई लाने तुम ई तरहां बिन्तवाई करियो; “हे हमाए बाप, तें जौन सरग में है; तोरो नाम पवित्र मानो जाबे।</verse>
				<verse number="10">तोरो राज्य आबे; तोरी मनसा जैसे सरग में पूरी होत आय, वैसई धरती पे भी पूरी होबे।</verse>
				<verse number="11">हमाए दिन भर की रोटी आज हम हां दे।</verse>
				<verse number="12">और जैसे हम ने अपने अपराधियन हां क्षमा करो आय, वैसई तें हमाए अपराधन हां क्षमा कर।</verse>
				<verse number="13">और हम हां परीक्षा में न डारियो, परन्त बुराई से बचाईयो; कायसे राज्य, पराक्रम और मईमा तोरी ही आंय”। आमीन।</verse>
				<verse number="14">अगर तुम मान्सन के अपराध हां क्षमा कर हौ, तो तुमाओ स्वर्गीय बाप भी तुम हां क्षमा कर है।</verse>
				<verse number="15">और जदि तुम मान्सन के अपराध हां क्षमा न कर हौ, तो तुमाओ बाप भी तुमाए अपराध क्षमा न कर है।</verse>
				<verse number="16">जब तुम उपास करौ, तो कपटियन घांई तुमाए मों पे उदासी नईं दिखै, कायसे बे अपनो मों बनाए रहत आंय, जीसे मान्स उन हां उपासो जानें; मैं तुम से सांची कहत आंव, कि बे अपनो फल पा चुके।</verse>
				<verse number="17">पर तें जब उपासो रए तो अपने मूंड में तेल लगाईयो और मों धोईये।</verse>
				<verse number="18">जीसे तें मान्सन हां उपासो न दिखे, बरन अपने बाप हां जौन गुप्त में आय; और तोरो बाप जौन गुप्त में हेरत आय, तोय फल दै है।</verse>
				<verse number="19">अपने लाने धरती पे धन जमा न करियो; जिते कीड़ा और जंग नास करत आंय, और जिते भड़या सेंध मारके भड़याई करत आंय।</verse>
				<verse number="20">पर अपने लाने सरग में धन जमा करो, जिते न कीड़ा, और न जंग नास करत आय, और न भड़या सेंध मारके भड़याई करत आंय।</verse>
				<verse number="21">कायसे जिते तोरो धन आय उतईं तोरो हिया सोई लगो रै है।</verse>
				<verse number="22">सरीर कौ दिया आंख आय: ई लाने जदि तोरी आंख साफ होए, तो तोरो सबरो सरीर उजयारा हुईये।</verse>
				<verse number="23">पर जदि तोरी आंख बुरई होबे, तो तोरो सबरो सरीर अन्धयारो जैसे हुईये; ई लाने जौन उजयारो तो में आय जदि अन्धयारो होए तो बौ अन्धयारो कैसो घोर हुईये!</verse>
				<verse number="24">कोऊ मान्स दो मालकन की चाकरी नईं कर सकत, कायसे बो एक से बैर और दूसरे से प्रेम रख है, या एक से मिलो रै है और दूसरे हां नैचों जान है; “तुम परमेसुर और धन दोई की भक्ति नईं कर सकत”।</verse>
				<verse number="25">ई लाने मैं तुम से कहत आंव, कि अपने प्राण के लाने जा चिन्ता न करियो कि हम का खै हैं? और का पी हैं? और न अपने सरीर के लाने कि का पैर हैं? का प्राण खाबे से, और सरीर उन्ना से बढ़के नईंयां?</verse>
				<verse number="26">आकास के चिरईयन हा हेरो! कि बे न तो बोत आंय, और न काटत आंय, और न खत्तों में बटोरत आंय, फिन भी तुमाओ स्वर्गीय बाप उन हां खिलात आय; का तुमाओ मोल उन से बढ़के नईंयां।</verse>
				<verse number="27">तुम में से कौन आय, जो चिन्ता कर के अपनी उमर में एक घड़ी भी बढ़ा सकत आय?</verse>
				<verse number="28">उन्ना के लाने तुम काए चिन्ता करत आव? हार के फूलन हां हेरो, कि बे कैसे बढ़त आंय, बे न तो मेहनत करत आंय, और न कातत आंय।</verse>
				<verse number="29">फिन भी मैं तुम से कैत आंव, कि सुलैमान भी, अपने राजसी ठाट में उन में से कौनऊ के समान उन्ना पैरें भए नईं हतो।</verse>
				<verse number="30">ई लाने जब परमेसुर हार की घांस हां, जौन आज आय, और कल भटिया में झोंक दई जै है, ऐसो उन्ना पैरात आय, तो हे कम भरोसा करबेवारो, तो बो तुम हां काय न पैहरा है?</verse>
				<verse number="31">ई लाने जौ कै के चिन्ता न करियो, कि हम का खै हैं, या का पी हैं, या का पैर हैं?</verse>
				<verse number="32">कायसे अन्य जातियन इन सब बस्तन की खोज में रैत आंय, और तुमाओ स्वर्गीय बाप जानत आय, कि तुम हां जे सब बस्तन चाने।</verse>
				<verse number="33">ई लाने पेंला परमेसुर के राज्य और धर्म हां खोजो तो जे सब बस्तें भी तुम हां मिल जै हैं।</verse>
				<verse number="34">ई लाने कल की चिन्ता न करियो, कायसे कल कौ दिना अपनी चिन्ता आपऊं कर लै है; आज के लाने आज कौ दुख बिलात आय।</verse>
			</chapter>
			<chapter number="7">
				<verse number="1">लांछन न लगाओ, जीसे तुम पे भी लांछन न लगाओ जाबै।</verse>
				<verse number="2">कायसे जी भांत तुम लांछन लगात आव, ओई भांत तुम पे भी लांछन लगाओ जै है; और जी हिसाब से तुम नापत आव, ओई हिसाब से तुमाए लाने सोई नापो जै है।</verse>
				<verse number="3">तें काय अपने भईया की आंख के तिनूका हां तकत है, और अपनी आंख कौ लठ्ठा तोए नईं सूजत?</verse>
				<verse number="4">यानि तें अपने भईया से कैसे कह सकत आय, कि आ मैं तोरी आंख कौ तिनूका काड़ देओं।</verse>
				<verse number="5">हे कपटी, पेंला अपनी आंखन कौ लठ्ठा काड़ ले, तब तें अपने भईया की आंख कौ तिनूका साजो हेर के काड़ सक है।</verse>
				<verse number="6">शुद्ध बस्त कूकरन हां न देओ, और अपने मोती सुंगरन के आंगू न डारो; कहूं ऐसो न होबै कि बे उन हां गोड़न तरें रौंदें और पलट के तुम हां फाड़ डारें।</verse>
				<verse number="7">मांगौ, तो तुम हां दओ जै है; ढूढ़ौ, तो तुम पा हौ; खटखटा हौ, तो तुमाए लाने खोलो जै है।</verse>
				<verse number="8">कायसे जो कौनऊं मांगत आय, ऊहां मिलत आय; और जो खोजत आय, बो पात है? और जो खटखटात आय, ऊके लाने खोलो जै है।</verse>
				<verse number="9">तुम में से ऐसो कौन मान्स आय, कि जब ऊकौ पूत रोटी मांगे, तो ऊहां पत्थरा दे?</verse>
				<verse number="10">या मछरिया मांगे, तो ऊहां सांप देबे?</verse>
				<verse number="11">सो जब तुम बुरय होकें, अपनी लडेर हां साज़ी बस्त देबो जानत आव, तो तुमाओ बाप जौन सरग में रहत आय अपने मांगबे बारन हां साजी बस्त काय न दै है।</verse>
				<verse number="12">ई लाने जैसो तुम चाहत आव, कि मान्स तुमाए संग्गै करें, तुम सोई उन के संग्गै वैसई करो; कायसे पुराने नैम और आगमवकतन की जाई शिक्षा आय।</verse>
				<verse number="13">सकरे द्वारे से घुसो, कायसे बड़ो आय बो फाटक और चौंड़ी आय बा गैल जो विनास हां लै जात आय; और बिलात आंय जो ऊमें पिड़त आंय।</verse>
				<verse number="14">कायसे सकरो आय बो फाटक और सकरी आय बो गैल जो जीवन की कोद लै जात आय, और तनकई आंय जो ऊमें पिड़ पात आंय।</verse>
				<verse number="15">लबरे आगमवकतन से चौकन्ने रहियो, जौन गाड़रन के भेष धरके तुमाए ऐंगर आत आंय, पर भीतरै से बे भूखे फाड़खाबे वारे बिगना आंय।</verse>
				<verse number="16">उन के फलन से तुम चीन लै हौ का झड़ियन से अंगूर, वा ऊंटकटारे से अंजीर तोड़त आंय?</verse>
				<verse number="17">ऐसई हरएक उमदा पेड़ उमदा फल लात है, पर बुरओ पेड़ो, बुरओ फल देत आय।</verse>
				<verse number="18">उमदा पेड़ बुरओ फल नईं दे सकत, और न बुरओ पेड़ उमदा फल दे सकत है।</verse>
				<verse number="19">हर एक पेड़ जो उमदा फल नईं देत, बो काटो और आगी में बारो जै है।</verse>
				<verse number="20">ई लाने तुम उन के फलन से ऊहां चीन लै हौ।</verse>
				<verse number="21">जो मोसें, हे पिरभू, हे पिरभू कैत आय, उन में से हर एक सरग के राज्य में नईं पिड़ पा है, पर जो मोरे स्वर्गीय बाप की कई पे निंगत आय ओई पिड़ पा है।</verse>
				<verse number="22">ऊ दिना बिलात लोग मोसें कै हैं; हे पिरभू, हे पिरभू, का हम ने तोरे नाओं से आगे की बातें नईं बताईं, और तोरे नाओं से भूत प्रेत हां नईं काड़ो, और तोरे नाओं से बिलात अचरज के काम नईं करे?</verse>
				<verse number="23">तब मैं उन से साफ्र कह दै हों कि मैं ने तुम हां कभऊं नईं चीनो, हे बुरय काम करबेवारो, मोरे ऐंगर से दूर रहियो।</verse>
				<verse number="24">ई लाने जो कोऊ मोरी इन बातन हां सुनके ऊन हां मानत आय, बो ऊ होसियार मान्स की तरहां हुईये जीने अपनो घर चट्टान पे बनाओ।</verse>
				<verse number="25">और पानू बरसो बाढ़ें आईं, आंधी चलीं, और ऊ घर से टकराईं, परन्त बो नईं गिरो, कायसे ऊकी नी चट्टान पे डारी गई हती।</verse>
				<verse number="26">पर जो कोई मोरी इन बातन हां सुनत आय और ऊको पालन नईं करत, बो ऊ मूरख की घांई आय जीने अपनो घर रेता पे बनाओ।</verse>
				<verse number="27">और पानू बरसो, बाढ़ें आंईं, और आंधी चली, और ऊ घर से टकराईं, और बो गिर पड़ो और पूरो सत्यानास हो गओ।</verse>
				<verse number="28">जब यीशु जे बातन कह चुको, तो भीड़ ऊके सन्देसे से चकरया गई।</verse>
				<verse number="29">कायसे बो उन के शास्त्रियन के समान नईं परन्त अधकारी के जैसो सन्देसो दे रओ हतो।</verse>
			</chapter>
			<chapter number="8">
				<verse number="1">जब बो ऊ पहड़वा पे से उतरो, तो बिलात भीड़ ऊके पाछें हो लई।</verse>
				<verse number="2">और हेरो, एक कोढ़ी ने ऊके ऐंगर आके ऊहां परनाम करो और कहन लगो; कि हे प्रभु अगर तें चाहे, तो मोय शुद्ध कर सकत आय।</verse>
				<verse number="3">यीशु ने हाथ बढ़ाके ऊहां छुओ, और कई, मैं चाहत आंव, कि तें शुद्ध हो जा और बो तुरतईं साजो हो गओ।</verse>
				<verse number="4">यीशु ने ऊसे कई; कोऊ से न कहिये पर जाके अपने आप हां, याजक हां तका और मूसा के द्वारा ठहराओ गओ चढ़ावा चढ़ा, कि उन पे गवाही होबै।</verse>
				<verse number="5">और जब बो कफरनहूम में गओ तो एक दरोगा ऊके ऐंगर आओ और बिनती करी।</verse>
				<verse number="6">कि हे पिरभू, मोरो चाकर लकबे कौ मारो घर में पड़ो भओ, बिलात पीड़ा में तड़फ रओ है।</verse>
				<verse number="7">ऊने ऊसे कई; मैं आके ऊहां साजो कर हों।</verse>
				<verse number="8">दरोगा ने कई; हे पिरभू मैं ई लायक नईंयां, कि तें मोरी छत के तरें आबै, तें अपने मों से कह दे तो मोरो चाकर साजो हो जै है।</verse>
				<verse number="9">कायसे मैं भी सरकारी अफसर आंव, और मोरे तरें सिपाही आंय, और जब मैं एक से कहत हों, जा, तो बो जात आय; और दूसरां हां कि आ, तो बो आत आय; और जब अपने चाकर से कहत हों, कि जौ कर, तो बो करत आय।</verse>
				<verse number="10">जब यीशु ने जा सुनी तो अचम्भा करो, और अपने पाछें आबेवारन से कई; कि मैं ने इस्राएल में भी ऐसो भरोसा नईं देखो।</verse>
				<verse number="11">और मैं तुम से कहत आंव, कि पूरब और पच्‍छिम से बिलात लोग आके इब्राहीम और इसहाक और याकूब के संग्गै सरग के राज्य में बैठ हैं।</verse>
				<verse number="12">पर राज्य की लड़ेर हां बायरै अन्धयारे में डाल दओ जै है: उते रोबो और दांत मीसबो हुईये।</verse>
				<verse number="13">और यीशु ने दरोगा से कई, जा; जैसो तोरो बिसवास आय, वैसई तोरे लाने होए: और चाकर ओई घड़ी साजो हो गओ।</verse>
				<verse number="14">जब यीशु पतरस के घरै आओ तो ऊकी सास ताप में पड़ी हती।</verse>
				<verse number="15">ऊने ऊको हाथ छिओ और ऊको ताप उतर गओ; और बा उठके ऊकी सेवा खुसामद करन लगी।</verse>
				<verse number="16">और जब संझा भई तो बे बिलात दुष्ट आत्मा से पीड़ित मान्सन हां ऊके ऐंगर लाए, ऊके कहबे से ही दुष्ट आत्माएं कड़ गईं, और ऊने सब हां साजो करो जौन बीमार हते।</verse>
				<verse number="17">जीसे जौन बचन यशायाह आगमवकता ने कहो हतो बो पूरो होय, ऊने खुद हमाई कमजोरियन हां हर लओ और हमाए रोगन हां उठा लओ।</verse>
				<verse number="18">यीशु ने जब अपने चारऊं कोद भीड़ हां तको तो ऊ पार जाबे कौ हुकुम दओ।</verse>
				<verse number="19">और एक शास्त्री ने ऐंगर आके ऊसे कई, हे गुरू, जिते तें जै है, मैं तोरे पाछें पाछें निंग हों।</verse>
				<verse number="20">यीशु ने ऊसे कई, लुखरियन की खोह और आकास के पंछियन के बसेरा होत आंय; पर मान्स के पूत के लाने मूड़ धरबे की भी जांगह नईंयां।</verse>
				<verse number="21">ऊके चेलन में से एक ने ऊसे कई, हे पिरभू, पेंला मोय जान दे, कि मैं जाके अपने बाप हां गाड़ आओं।</verse>
				<verse number="22">यीशु ने ऊसे कई, तें मोरे पाछें चलो आ; और मुरदन हां अपने मुरदा गाड़न दे।</verse>
				<verse number="23">जब ऊ नाव पे चढ़ो, तो ऊके चेले ऊके पाछें हो लए।</verse>
				<verse number="24">और हेरो, झील में एक ऐसो बड़ो तूफान उठो कि नाव लहरन से डूबन लगी; और यीशु सो रओ हतो।</verse>
				<verse number="25">तब बे ऊके ऐंगर आए और ऊसे कई, हे पिरभू, हमें बचा लेओ, हम मरे जात आंय।</verse>
				<verse number="26">ऊ ने उन से कई; हे तनक भरोसा करबेवाले, काय डरात आव? तब उठके ऊने तूफान और पानू हां डांटो, और पूरी सान्ति हो गई।</verse>
				<verse number="27">और लोग चकित होकें कहन लगे जौ कैसो मान्स आय, कि तूफान और पानू ऊकी बात हां मानत आंय।</verse>
				<verse number="28">जब बो ऊ पार गदरेनियों के परगना में पहुंचो, तो दो मान्स जीमें दुष्ट आत्माएं हतीं कबरन से कड़के ऊसे मिलीं, बे इतेक बिलात हतीं, कि कोऊ भी ऊ गैल से नईं कड़ पात हतो।</verse>
				<verse number="29">और हेरो, उन ने चिल्या के कई; हे परमेसुर के पूत, हमाओ तोसें का काम? का तें इते हम हां बेरा से पैलईं सताबे हां आओ है?</verse>
				<verse number="30">कछु दूर पे, बिलात सुंगरन कौ एक झुण्ड चर रओ हतो।</verse>
				<verse number="31">दुष्ट आत्माओं ने ऊसे जौ कह के बिनती करी, कि जदि तें हम हां काड़न चाहत आय, तो सुगरन के झुण्ड में पठै दे।</verse>
				<verse number="32">ऊने उन से कई, जाओ, और बे कड़के सुगरन में समा गईं, और हेरो, बो सबरो झुण्ड तुरतईं ढलान पे से पानू में जा गिरो, और डूब के मर गओ।</verse>
				<verse number="33">और बरेदी गदबद देत नगर में पहुंचे, और दुष्ट आत्मन से दुखी मान्सन पे जौन कछु बीतो हतो, उन कौ सबरो हाल कै सुनाओ।</verse>
				<verse number="34">और हेरो, सबरे नगर के लोग बाग यीशु से मिलबे कड़ आए, और जब उन ने ऊहां तको, जी में से भूत कड़ गए हते, तब यीशु से बिनती करी, कि हमाए परगना से बायरें चलो जा।</verse>
			</chapter>
			<chapter number="9">
				<verse number="1">फिन बो नाव पे बैठ के ऊ पार गओ; और अपने नगर में आओ।</verse>
				<verse number="2">और हेरो, कछु लोगबाग लकवा के मारे भए हां खाट पे डाल के ऊके ऐंगर ले आए; यीशु ने उन कौ भरोसा देख के, ऊ लकवा के मारे से कई; हे पूत, हिम्मत बांध; तोरे पाप क्षमा भए।</verse>
				<verse number="3">और हेरो, शास्त्रियन में से कछु आपस में कहन लगे, जौ तो परमेसुर कौ ठठ्ठा करत आय।</verse>
				<verse number="4">यीशु ने उन के मन कौ विचार जानके कई, तुम अपने अपने मन में बुरय विचार काय कर रए आव?</verse>
				<verse number="5">सहज का आय? जौ कहबो, कि तोरे पाप क्षमा भए; या जौ कहबो कि उठ और चल फिर?</verse>
				<verse number="6">पर ई लाने की तुम जान लेओ कि मान्स के पूत हां धरती पे पाप क्षमा करबे कौ हक आय (ऊने लकवे के मारे से कई) उठ: और अपनी खटिया उठा, और अपने घरै चलो जा।</verse>
				<verse number="7">बो उठके अपने घरै चलो गओ।</verse>
				<verse number="8">जब भीड़ ने जौ देखो, तो उन में डर समा गओ और लोग परमेसुर की बड़वाई करन लगे, जीने मान्स हां ऐसो हक दओ आय।</verse>
				<verse number="9">यीशु उते से आंगू बढ़े तो ऊने मत्ती नाओं के एक मान्स हां चुंगी नाके पे बैठो तको, और ऊने ऊसे कई, मोरे पाछें हो ले। बो उठो और ऊके पाछें चल दओ।</verse>
				<verse number="10">और जब बो घर में खाबे हां बैठो तो बिलात चुंगी लेबेवाले और पापी आके यीशु और ऊके चेलन के संग्गै खाबे हां बैठ गए।</verse>
				<verse number="11">जब फरीसियन ने जौ तको तो ऊके चेलन से कई; तुमाओ गुरू चुंगी लेबेवारन और पापियन के संग्गै काय खात है?</verse>
				<verse number="12">ऊने जा सुनके उन से कई, भले मान्सन हां वैद्य की जरूरत नईंयां पर बीमारन हां होत आय।</verse>
				<verse number="13">तुम जाओ और ईको मतलब सीख लेओ, मैं बलि नईं बल्कि दया चाहत आंव; कायसे मैं धर्मियन हां नईं पर पापियन हां बचाबे हां आओ हों।</verse>
				<verse number="14">तब यूहन्ना के चेले ऊके ऐंगर आके कैन लगे; का कारन आय कि हम और फरीसी तो उपासे रहत आंय, पर तोरे चेले उपास नईं धरत?</verse>
				<verse number="15">यीशु ने उन से कई; जब लौ दूल्हा बरातियन के संग्गै आय, तो का बे दुख मना सकत आंय? पर बे दिन भी आ हैं, जब दूल्हा उन से न्यारो करो जै है, ऊ बेरा बे उपास कर हैं।</verse>
				<verse number="16">पुराने उन्ना पे कोरे उन्ना कौ थिगड़ा कोऊ नईं लगात, कायसे थिगड़ा ऊ उन्ना हां खेंच लेत आय, और बो पेंलई से भी बिलात फट जात आय।</verse>
				<verse number="17">पुरानी मशकन में नओ दाखन कौ रस नईं भरत: कायसे ऐसो करबे से मशकें फट जै हैं, और दाखन कौ रस बह जात आय, और मशकें नास हो जात आंय, पर नओ दाखन कौ रस नई मशकन में भरत आंय और दोनऊ साजे बचे रहत आंय।</verse>
				<verse number="18">जब बो उन से जे बातें कैई रओ हतो, तो हेरो, प्रार्थनाघर कौ एक हाकिम आओ और ऊहां परनाम कर के कहन लगो, मोरी बिटिया अबई मरी आय; चल के अपनो हाथ ऊपे धर दे, तो बा जिन्दा हो जै है।</verse>
				<verse number="19">यीशु उठो और अपने चेलन के संग्गै ऊके पाछें चल दओ।</verse>
				<verse number="20">और हेरो, एक बईयर ने जौन बारह बरसन से खून बहवे की बीमारी से दुखी हती, ऊके पाछें से आके ऊको चोगा कौ सिरा छू लओ।</verse>
				<verse number="21">कायसे बा अपने मन में कैत हती जदि मैं ऊके उन्ना हां छी लै हों, तो साजी हो जै हों।</verse>
				<verse number="22">यीशु ने मुड़के पाछें ऊहां हेरो, और कई; बिटिया हिम्मत धर; तोरे भरोसे ने तोय साजो कर दओ आय; बा बईयर ओई घड़ी साजी हो गई।</verse>
				<verse number="23">जब यीशु ऊ हाकिम के घरै पहुंचो और ऊने बांसुरी बजाबेवारनऔर भीड़ हां हल्ला करत हेरो।</verse>
				<verse number="24">तो ऊने उन से कई, हट जाओ, मोंड़ी मरी नईंयां, परन्त सोऊत है; ई पे बे ऊकी हंसी करन लगे।</verse>
				<verse number="25">पर जब भीड़ बायरें काड़ दई, तो यीशु भीतरै गओ और ऊने हाथ पकड़ के मोंड़ी हां उठाओ, और बा जी उठी।</verse>
				<verse number="26">जा खबर ऊ सारे परगना में फैल गई।</verse>
				<verse number="27">जब यीशु उते से आंगू बढ़ो, तो दो अन्धरे ऊके पाछें जे चिल्लाउत चले, कि हे दाऊद की सन्तान, हम पे दया करौ।</verse>
				<verse number="28">जब बो घर पहुंचो, तब बे अन्धरे ऊके ऐंगर आए; और यीशु ने उन से कई; का तुम भरोसा करत आव, कि मैं जौ कर सकत हों? उन ने ऊसे कई; हओ, पिरभू।</verse>
				<verse number="29">तब ऊने जा कहत भए उन की आंखन हां छुओ, तुमाए भरोसे के अन्सार तुमाए लाने होबै।</verse>
				<verse number="30">और उन की आंखें खुल गईं और यीशु ने उन हां कड़ी चितावनी दैके उन से कई; हेरो जौ कोऊहां न बतईयो।</verse>
				<verse number="31">पर उन ने जाके सारे परगना में ऊकी चरचा करी।</verse>
				<verse number="32">जब बे बायरें जा रए हते, तो लोग एक गूंगे हां जौन दुष्ट आत्मा से पीड़ित हतो यीशु के ऐंगर ले आए।</verse>
				<verse number="33">और जब दुष्ट आत्मा काड़ दई गई, तो गूंगा बोलन लगो; ई पे भीड़ चकित होकें कैन लगी इस्राएल में ऐसो कभऊं नईं भओ।</verse>
				<verse number="34">पर फरीसी कहन लगे, बो तो दुष्ट आत्मन के मुखिया की मदद से दुष्ट आत्माओं हां काड़त आय।</verse>
				<verse number="35">यीशु सब नगरन और गांवन में जाके उन के प्रार्थनाघरन में प्रवचन देत, और राज्य के सन्देस कौ प्रचार करत भओ, और सब भांत की बीमरियन और हर तरह की कमजोरिन हां दूर करत रओ।</verse>
				<verse number="36">और भीड़ हां देख के ऊहां मान्सन पे तरस आओ, कायसे बे उन गाड़रन जैसे पीड़ित और उदास हतीं, जिन कौ कोऊ रखनवारो न होए।</verse>
				<verse number="37">ऊने अपने चेलन से कई, पकी फसल तो बिलात आय पर मजूर थोड़े आंय।</verse>
				<verse number="38">ई लाने फसल के मालक से बिनती करियो कि बो फसल काटबे के लाने मजूर पठैय दे।</verse>
			</chapter>
			<chapter number="10">
				<verse number="1">तब यीशु ने अपने बारह चेलन हां टेर के, उन हां असुद्ध आत्मन पे हक दओ, कि उन हां काड़ें और सब तरहां की बीमारियन और सब तरहां की कमजोरियन हां हटा दें।</verse>
				<verse number="2">बारह प्रेरितन के नाम जे आंय: पेंला शिमौन, जौन पतरस कहाऊ त आय, और ऊको भईया अन्द्रियास; जब्दी कौ पूत याकूब, और ऊको भईया यूहन्ना;</verse>
				<verse number="3">फिलिपुस और बर-तुल्मै, थोमा और चुंगी लेबेवारो मत्ती, हल्फै कौ पूत याकूब और तद्दै।</verse>
				<verse number="4">शिमौन कनानी, और यूहदा इस्करियोती, जीने ऊहां पकड़वा सोऊ दओ।</verse>
				<verse number="5">इन बारह हां यीशु ने जौ हुकुम दैके पठैव कि अन्यजातियन के ऐंगर न जईयो, और न सामरियन के नगर में पिड़ियो।</verse>
				<verse number="6">पर इस्राएल के घराने की हिराई भई गाड़रन के ऐंगर जईयो।</verse>
				<verse number="7">और गैल चलत चलत तुम प्रचार करत कहियो कि सरग कौ राज्य ऐंगर आ गओ आय।</verse>
				<verse number="8">बीमारन हां साजो करियो: मरे भयन हां जिलाईयो: कोढ़ियन हां शुद्ध करियो: दुष्ट आत्मन हां काड़ियो: तुम ने सेंतमेंत पाओ आय, सेंतमेंत दईयो।</verse>
				<verse number="9">अपने बटुआ में न सोनो, न चांदी, और न तांबा धरियो।</verse>
				<verse number="10">गैल के लाने न झोला धरोे, और न दो कुरता, न पनईंयां और न लठिया लईयो, कायसे मजूर हां ऊकौ भोजन मिलबो चईये।</verse>
				<verse number="11">जो कोऊ नगर या गांव में तुम पिड़ो, तो पूंछतांछ करियो कि उते कोऊ भलो जनो है? और विदा होबे लौ, ओई के इते रहियो।</verse>
				<verse number="12">जब तुम ऊ घर में पिड़ो, तो सान्ति की आसीष दईयो।</verse>
				<verse number="13">जदि ऊ घर में लायक हुईयें तो तुमाई सान्ति उते बनी रै है, पर लायक न हुईयें तो सान्ति कौ तुमाओ सन्देस तुमाए ऐंगर लौट आ है।</verse>
				<verse number="14">जो कोऊ तुम हां न माने, और न तुमाई बातन सुने, तो तुम ऊ घर या नगर से कड़त भए अपने गोड़न की धूरा झार डारियो।</verse>
				<verse number="15">मैं तुम से सांची कहत आंव, कि न्याव के दिना ऊ नगर की दसा सदोम और अमोरा देश की दसा से बिलात सहबे लाक हुईये।</verse>
				<verse number="16">हेरो, मैं तुम हां भेड़न जैसो बिगना के मजारें पठैत आंव, ई लाने सांपन की भांत चतुर और परेवा जैसो भोलो बनियो।</verse>
				<verse number="17">मगर मान्सन से होसियार रहियो, कायसे बे तुम हां कचहरियन में सौंप हैं, और अपनी कचहरियन में कोड़े लगवा हैं।</verse>
				<verse number="18">तुम मोरे लाने हाकमन और राजन के आंगू पेस करे जै हौ, कि उन पे और अन्यजातियन पे गवाही होबे।</verse>
				<verse number="19">जब बे तुम हां पकरवाएं तो चिन्ता न करियो, कि हम की विधी से; या का कै हैं: कायसे जो कछु तुम हां कहने हुईये, बो ओई बेरा तुम हां बता दओ जै है।</verse>
				<verse number="20">कायसे बोलबेवारे तुम नईं आव पर तुमाए बाप कौ आत्मा तुम में बोलत आय।</verse>
				<verse number="21">भईया, भईया को और बाप अपने बच्चन हां, मार डालबे के लाने पकरवा दै हैं, और लरकावारे मताई-बाप के बिरोध में ठांड़े होकें उन हां मरवा डार हैं।</verse>
				<verse number="22">मोरे नाओं के काजें सब तुम से बैर कर हैं, पर जौन अन्त लौ गम खै है ओई की मुक्ति हुईये।</verse>
				<verse number="23">जब बे एक नगर में तुम हां सताएं, तो दूसरी जांगह भग जईयो। कायसे मैं तुम से सांची कैत हों, तुम इस्राएल के सब नगरन में न फिर पा हौ, मान्स कौ पूत आ जै है।</verse>
				<verse number="24">न चेला अपने गुरू से, और न चाकर अपने मालक से बढ़के होत आय।</verse>
				<verse number="25">चेले हां अपने गुरू के, और चाकर हां अपने मालक के बरोबर होबो कठन है; जब उन ने घर के मालक हां शैतान कई तो का ऊके घरवाले कछु न कै हैं?</verse>
				<verse number="26">ई लाने उन से न डरियो, कायसे कछु ढको नईंयां, जौन उगारो न जै है; और न कछु लुको आय, जौन जानो न जै है।</verse>
				<verse number="27">जौन मैं तुम से अन्धयारे में कहत आंव, ऊहां तुम उजयारे में कहियो; और जौन तुम कानों कान सुनत आव, ऊहां छत पे चढ़के बतईयो।</verse>
				<verse number="28">उन से न डरियो, जौन शरीर हां मार डारत आंय, बे आत्मा हां घात नईं कर सकत आंय, बल्कि उन से डरियो, जो आत्मा और सरीर दोई हां नरक में नास कर सकत आय।</verse>
				<verse number="29">का एक पईसा में दो गौरईंयां नईं बिकत? तौभी तुमाए बाप की मनसा के बिना उन में से एक भी धरती पे नईं गिर सकत आय।</verse>
				<verse number="30">तुमाए मूंड़ के बाल लौ गिने भए आंय।</verse>
				<verse number="31">ई लाने न डरिया; तुम बिलात गौरईंयन से बढ़ के आव।</verse>
				<verse number="32">ई लाने जौन मान्सन के आंगू मोहां मान लै हैं, मैं भी ऊहां अपने बाप के आंगू जौन सरग में आय, मान लै हों।</verse>
				<verse number="33">पर जौन मान्सन के आंगू मोय नईं मान है, मैं भी ऊहां अपने बाप के आंगू जौन सरग में आय नईं मान हों।</verse>
				<verse number="34">जौ न समझो, कि मैं धरती पे मेल कराबे आओ हों; मैं मेल कराबे नईं, बल्कि तलवार चलवाबे हां आओ हों।</verse>
				<verse number="35">मैं तो ई लाने आओ कि मान्स हां, ऊके बाप, बिटिया हां ऊकी मताई से, और बहू हां ऊकी सास के खिलाफ कर देओं।</verse>
				<verse number="36">और मान्स के बैरी ऊके घरई के लोग हुईयें।</verse>
				<verse number="37">जौन मोय से बढ़के अपने मताई या बाप से प्रेम करत आय, बो मोरे लायक नईंयां जौन मोय से बढ़के अपने बिटवा और बिटियन से प्रेम करत आय, बो मोरे जोग नईंयां।</verse>
				<verse number="38">और जौन अपनो क्रूस उठाके मोरे पाछें नईं निंगत, बो मोरे लायक नईंयां।</verse>
				<verse number="39">जौन अपनो प्राण बचात आय, बो ऊहां खो है; और जौन कोऊ मोरे काजें अपनो प्राण खोत आय, बो ऊहां पा है।</verse>
				<verse number="40">जौन तुम हां अपनात आय, बो मोय अपनात आय; और जौन मोय अपनात आय, बो मोरे पठैबेवारे हां अपनात आय।</verse>
				<verse number="41">जौन आगमवकता हां, आगमवकता जानके अपनात है, बो आगमवकता कौ फल पा है; और जौन धर्मी हां धर्मी जानके अपना है, बो धर्मी कौ फल पा है।</verse>
				<verse number="42">जौन कोऊ इन हल्कन में से एक हां चेला जानके ठंड़ो पानू पीबे हां दै है, मैं तुम से सांची कैत आंव, कि बो अपनो जस कभऊं नईं खो है।</verse>
			</chapter>
			<chapter number="11">
				<verse number="1">जब यीशु अपने बारह चेलन हां हुकुम दै चुको, तो उते से बो उन के नगरन में सीख देबे और प्रचार करबे चलो गओ।</verse>
				<verse number="2">जब जेलखाने में यूहन्ना ने मसीह के कामन की चरचा सुनी, तो अपने चेलन हां, ऊके ऐंगर जौ पूछबे हां पठैव।</verse>
				<verse number="3">का आबेवारो तेंई आय: या हम कोऊ और की बाट हेरें?</verse>
				<verse number="4">यीशु ने उन से कई, कि जो कछु तुम सुनत और हेरत आव, जाके ऊकी खबर यूहन्ना हां देओ।</verse>
				<verse number="5">कि अंधरे हेरत आंय और लंगड़े निगत आंय; कोढ़ी शुद्ध करे जात आंय और बहिरे सुनत आंय, मुरदा जिलाए जात आंय; और कंगालन हां भलो सन्देसो सुनाओ जात आय।</verse>
				<verse number="6">और धन्य आय बो, जौन मोरे काजें ठोकर न खाबै।</verse>
				<verse number="7">उन के जातई बेरा यीशु भीड़ के लोगन से यूहन्ना के बारे में कहन लगो; तुम हार में का हेरबे गए हते? का हवा से हिलत भए सरकन्डन हां?</verse>
				<verse number="8">फिन तुम का हेरबे गए हते? का रूआं के उन्ना पैरे भए मान्स हां? हेरो, रूआं के उन्ना पैरबेवाले राज-महलन में रहत आंय।</verse>
				<verse number="9">फिन तुम का देखबे गए हते? का कोनऊ आगमवकता हां हेरबे हों? हओ; मैं तुम से कैत हों, आगमवकता से भी बड़े जन हां।</verse>
				<verse number="10">जौ ओई आय, जीके बारे में लिखो आय, कि हेरो; मैं अपने दूत हां तोरे आंगू पठैत आंव, जौन तोरी गैल तोरे आंगू तईयार कर है।</verse>
				<verse number="11">मैं तुम से सांची कहत आंव, कि नारियन में से जन्म लेबेवारन में, यूहन्ना बपतिस्मा देबेवारे से बड़ो कोऊ भी नईं भओ; फिन भी जौन सरग के राज्य मैं हल्के से हल्को आय बो ऊसे बड़ो आय।</verse>
				<verse number="12">यूहन्ना बपतिस्मा देबेवारे के दिना से अबै लौ सरग के राज्य पे जोर अजमाइस होत रई आय, और बलवान मान्स ऊपे कब्जा कर लेत आंय।</verse>
				<verse number="13">कायसे सब आगमवकता और नैम आगमवानी करत रए।</verse>
				<verse number="14">और तुम चाहौ तो मानो, एलिय्याह जौन आबेवारो हतो, बो जौई आय।</verse>
				<verse number="15">जीके सुनबे के कान होबें, बो सुन ले।</verse>
				<verse number="16">मैं ई पीढ़ी की बरोबरी कीसे करों? जे मान्स बाजारन मैं बैठबेवारे लड़ेरन घांई आंय, जौन दूसरी लड़ेरन हां टेर के कहत आंय।</verse>
				<verse number="17">हम ने तुमाए लाने बांसुरी बजाई, और तुम नईं नाचे; हम ने दुख मनाओ, और तुम ने छाती नईं पीटी।</verse>
				<verse number="18">कायसे यूहन्ना न खात आओ और न पीयत आओ, और बे कहत आंय कि ऊमें भूत हतो।</verse>
				<verse number="19">मान्स कौ पूत खात पीयत आओ, और बे कहत आंय कि हेरो, पेटू और पियक्कड़ मान्स, चुंगी लेबेवारन और पापियन कौ संगी, पर बुद्धि अपने कामन से सांची ठहराई गई आय।</verse>
				<verse number="20">तब बो उन नगरन हां, जिन में बिलात चमत्कार के काम करे गए हते उलानो देन लगो; कायसे उन ने मन न फिराओ।</verse>
				<verse number="21">हाय खुराजीन; हाय, बैतसैदा; कायसे जौन चमत्कार के काम तुम में करे गए, अगर बे सूर और सैदा में करे जाते, तो टाट ओढ़ के, और राख में बैठ के, बे कब के मन फेर लेते।</verse>
				<verse number="22">फिन भी मैं तुम से कहत आंव; कि न्याव के दिना तुमाई दसा से सूर और सैदा की दसा बिलात सहबे लायक हुईये।</verse>
				<verse number="23">और हे कफरनहूम, का तें सरग लौ ऊं चो करो जै है? तें पाताल लौ जै है; कायसे जौन चमत्कार के काम तोमें करे गए आंय, अगर बे सदोम में करे जाते, तो बो आज लौ बनो रैतो।</verse>
				<verse number="24">फिन मैं तोसे कैत हों, कि न्याव के दिना तोरी दसा से सदोम देश की दसा सहबे लायक हुईये।</verse>
				<verse number="25">ओई बेरा यीशु ने कई, हे बाप, सरग और धरती के पिरभू; मैं तोरो धन्न मानत हों, कि तेंने इन बातन हां पंडितन और शास्त्रियन से लुका के धरीं, और हलकन पे दरसाई आंय।</verse>
				<verse number="26">हओ, हे बाप, कायसे तोहां जौई अच्छो लगो।</verse>
				<verse number="27">मोरे बाप ने मोय सब कछु सौंपो आय, और अकेले पूत हां कोऊ नईं चीनत, अकेले बाप; और कोऊ बाप हां नईं चीनत, अकेले पूत; यानि ओई जीए पूत ऊहां दरसाओ चाहत आय।</verse>
				<verse number="28">हे सब थके हारे और बोझा से दबे लोगो, मोरे ऐंगर आओ; मैं तुम हां मुक्ति दै हों।</verse>
				<verse number="29">मोरो जुआ अपने ऊपरै उठा लेओ; और मोय से सीखो; कायसे मैं मन में दीन आंव: और तुम अपने मन में मुक्ति पा हौ।</verse>
				<verse number="30">कायसे मोरो जुआ मुसकल नईंयां और मोरो बोझा हरओ आय।</verse>
			</chapter>
			<chapter number="12">
				<verse number="1">यीशु सब्त के दिना खेतन में से होकें जा रओ हतो, और ऊके चेलन हां भूख लगी, और बे बालें तोड़ तोड़ के खान लगे।</verse>
				<verse number="2">फरीसियन ने जौ हेरो तो ऊसे कई, तक, तोरे चेला बो काम कर रए आंय, जो सब्त के दिना करबो सही नईंयां।</verse>
				<verse number="3">ऊने उन से कई; का तुम ने नईं पढ़ो, कि जब दाऊद और ऊके संगियन हां भूख लगी, तो ऊने का करो?</verse>
				<verse number="4">ऊने तो परमेसुर के मन्दर में पिड़के, भेंट की रोटियां खाईं, जिन हां खाबो न तो ऊके लाने और न ऊके संगियन के लाने, पर केवल याजकन के लाने सही हतो।</verse>
				<verse number="5">का तुम ने नैम की पोथी में नईं पढ़ो, कि याजक सब्त के दिना मन्दर में सब्त के नैम हां नईं मानत, फिन भी बरी माने जात आंय?</verse>
				<verse number="6">पर मैं तुम से कैत आंव, कि इते बो आय, जौन मन्दर से भी बढ़के आय।</verse>
				<verse number="7">अगर तुम ई को मतलब समझते कि मैं दया चाहत आंव, बलि नईं, तो बरी हां लांछन नईं लगाते।</verse>
				<verse number="8">मान्स कौ पूत सब्त के दिना कौ भी पिरभू आय।</verse>
				<verse number="9">उते से निकर के बो उन के प्रार्थना घरन में गओ।</verse>
				<verse number="10">और हेरो, उते सूखे हाथ वारो एक मान्स हतो; और उन ने यीशु पे लांछन लगाबे के लाने ऊसे पूछो, कि का सब्त के दिना साजो करबो सही आय?</verse>
				<verse number="11">ऊने उन से कई; तुम में ऐसो कौन आय, जीकी एक गाड़र होबै, और बो सब्त के दिना गड्ढा में गिर जाबे, तो बो ऊए पकड़ के बायरें न काड़े?</verse>
				<verse number="12">तो एक मान्स कौ मोल गाड़र से कितेक बढ़के आय; ई लाने सब्त के दिना भला करबो सजो आय: तब ऊने ऊ मान्स से कई, अपनो हाथ बढ़ा।</verse>
				<verse number="13">ऊने बढ़ाओ, और बो फिन दूसरे हाथ की भांत साजो हो गओ।</verse>
				<verse number="14">तब फरीसी बायरै कड़े और ऊके खिलाफ सलाह करी, कि ऊहां कैसऊ मार डारें।</verse>
				<verse number="15">जौ जानके यीशु उते से कड़ गओ; और बिलात लोग ऊके पाछें हो लए; और ऊने उन सब हां साजो करो।</verse>
				<verse number="16">और उन हां चिताओ, कि मोरे बारे में कछु न कहियो।</verse>
				<verse number="17">जीसे यशायाह आगमवकता ने जौन कहो हतो, बो पूरो होबै।</verse>
				<verse number="18">कि हेरो, जौ मोरो भक्त आय, जीहां मैं ने नबेरो आय; मोरो प्यारो, जीसे मोरो हिया खुस आय: मैं ऊपे अपनो आत्मा डार हों; और बो अन्य जातियन हां सही न्याव की खबर दै है।</verse>
				<verse number="19">बो न तो झगड़ा कर है, और न धूम मचा है; और न कोऊ ऊको बतकाओ गलियन में सुन है।</verse>
				<verse number="20">बो कुचले भए सरकन्डे हां न तोड़ है; और टिमटिमात भए उजयारे हां न बुझा है, जब लौ बो न्याव हां न जीत ले।</verse>
				<verse number="21">और ओई के नाओं में अन्य जातियन आस धर हैं।</verse>
				<verse number="22">तब यीशु के ऐंगर एक भूत लगो मान्स हां लाओ गओ, जौन अंधरा और बौरा हतो; और ऊने ऊहां साजो करो; और बो बौरा मान्स बोलन और हेरन लगो।</verse>
				<verse number="23">ई पे सबरे लोग अचरज करके कैन लगे, का जौ मान्स दाऊद के गोत्र कौ हो सकत आय?</verse>
				<verse number="24">पर जब फरीसियन ने जौ सुनो तो कई, जौ तो दुष्तआत्मन हां ऊके मुखिया शैतान की मदद से काड़त आय।</verse>
				<verse number="25">उन के मन की बात जानके ऊने कई; जी राज्य में फूट पड़ जात आय, बो नास हो जात आय, और जी नगर या गांव और घर में फूट हो जै है, बो टिक नईं सकत।</verse>
				<verse number="26">और अगर शैतान ही शैतान हां काड़ है, तो बो अपनो बिरोधी कहा है; फिन ऊको राज्य कैसो टिक पा है?</verse>
				<verse number="27">अगर मैं शैतान के सहारे भूतन हां काड़त आंव, तो तुमाए पूत कौन की मदद से काड़त आंय? ई लाने बेई तुमाओ न्याव कर हैं।</verse>
				<verse number="28">पर जदि मैं परमेसुर के आत्मा के द्वारा दुष्टआत्मन हां काड़त आंव, तो परमेसुर कौ राज्य तुमाए ऐंगर आ पोंचो आय।</verse>
				<verse number="29">का कोऊ बलवान मान्स के घर में पिड़के ऊको माल लूट लै है, जब लौ पेंला बे ऊ बलवान हां बांध न लेबें? और तब बो ऊको घर लूट सकत आय।</verse>
				<verse number="30">जौन मोरे संग्गै नईंयां, बो मोरे बिरोध में आय; और जौन मोरे संग्गै नईं बटोरत, बो बिखेरत आय।</verse>
				<verse number="31">ई लाने मैं तुम से कहत आंव, कि मान्स कौ हर पाप और निन्दा क्षमा करी जै है, पर पवित्र आत्मा की निन्दा क्षमा नईं करी जै है।</verse>
				<verse number="32">और जो कोऊ मान्स के पूत के बिरोध में कोऊ बात कै है, ऊको जौ पाप क्षमा करो जै है, पर जौन कोनऊ पवित्र आत्मा के बिरोध में कछु कै है, ऊको पाप न तो ई जुग में और न आबेवारे जुग में क्षमा करो जै है।</verse>
				<verse number="33">जदि पेड़ हां उमदा कहो, तो ऊके फल हां सोऊ उमदा कहो; या पेड़ हां बुरओ कहो, तो ऊके फल हां सोऊ बुरओ कहो; कायसे पेड़ अपने फल से ही चीनो जात आय।</verse>
				<verse number="34">हे सांप के बच्चो, तुम दुष्ट होत भए भी भली बातें कैसे कह सकत आव? कायसे, जौन मन में भरो आय, ओई मों पे आत है।</verse>
				<verse number="35">भलो मान्स अपने हिये के भले भण्डार से नोंनी बातें काड़त आय; और बुरओ मान्स अपने भण्डार से बुरई बातें काड़त आय।</verse>
				<verse number="36">मैं तुम से कहत आंव, कि जौन भी बुरई बात मान्स कै हैं, न्याव के दिना बो ऊकौ हिसाब दै हैं।</verse>
				<verse number="37">कायसे तें अपनी बातन से बरी और अपनी बातन से पापी ठहराओ जै है।</verse>
				<verse number="38">तब कछु शास्त्री और फरीसियन ने ऊसे कई, हे गुरू, हम तोसे एक चिन्ह देखबो चाहत आंय।</verse>
				<verse number="39">ऊने उन हां उत्तर दओ, की ई जुग के दुष्ट और व्यभिचारी मान्स चिन्ह हेरबे की मनसा धरत आंय; पर यूनुस आगमवकता के चिन्ह हां छोड़ और कोऊ चिन्ह उन हां न दओ जै है।</verse>
				<verse number="40">कायसे यूनुस तीन दिना और तीन रात बड़ी मछरिया के पेट में रहो, ओई तरहां मान्स कौ पूत भी तीन दिना और तीन रात धरती के भीतर रै है।</verse>
				<verse number="41">न्याव के दिना, नीनवे के लोग ई पीढ़ी के लोगन के संग्गै उठके उन हां पापी कै हैं, कायसे उन ने यूनुस कौ प्रचार सुनके, मन फिराओ और तको, इते बो आय जौन यूनुस से भी बढ़के आय।</verse>
				<verse number="42">न्याव के दिना, दक्खिन की रानी, ई पीढ़ी के लोगन के संग्गै ठांड़ी हुईये और इन हां पापी ठहरा है, कायसे बो सुलैमान कौ ज्ञान सुनबे हां धरती के छोर से आई, और तको, इते बो आय, जौन सुलैमान से भी बढ़के आय।</verse>
				<verse number="43">जब अशुद्ध आत्मा मान्स में से कड़ जात आय, तो सुस्ताबे की खोज में सूनी जांगह ढूंढ़त फिरत आय, और पाती नईंयां।</verse>
				<verse number="44">तब बो कहत आय, जौन घर से मैं आई हती, अपने ओई घर हां लौट जै हों, और जब बो लौट के आत आय तो ऊहां सूनो, झाड़ो-बुहारो और सजो-संवरो पात आय।</verse>
				<verse number="45">तब बो जाके अपने से बिलात बुरई सात आत्मन हां अपने संग्गै ले आत आय, और ब ऊ में पिड़के उते रहन लगत आंय, और ऊ मान्स की दसा पेंलई से बुरई हो जात आय; ई बुरई पीढ़ी के लोगन के संग्गै भी ऐसई हुईये।</verse>
				<verse number="46">जब बो मान्सन से बातें कर रओ हतो, तो तको, ऊकी मताई और भईया बायरें ठांड़े हते, और ऊसे बातें करबो चाहत हते।</verse>
				<verse number="47">और कोऊ ने यीशु से कई; हेर तोरी मताई और तोरे भईया बायरें ठांड़े आंय, और तोसे बातें करबो चाहत आंय।</verse>
				<verse number="48">जौ सुन के कहबेवारे हां उत्तर दओ; को आय मोरी मताई?</verse>
				<verse number="49">और को आय मोरो भईया? और अपने चेलन की कोद हाथ बढ़ाके ऊने कई; हेरो; मोरी मताई और मोरे भईया जे आंय।</verse>
				<verse number="50">कायसे जौन कोऊ मोरे बाप हां जौन सरग में आय उनकी मनसा पूरी करत आय, ओई मोरो भईया और मोरी बहन और मोरी मताई आय।</verse>
			</chapter>
			<chapter number="13">
				<verse number="1">ओई दिना यीशु घर से बायरें कड़के झील किनारे जा बैठो।</verse>
				<verse number="2">और ऊके ऐंगर ऐसी भीड़ जमा भई कि बो नाव पे चढ़के बैठ गओ, और सबरी भीड़ किनारे ठांड़ी रई।</verse>
				<verse number="3">ऊने जा कहत भए उन से कनौत में बिलात बातें कईं, कि हेरो, एक बीज बोवेवारो बीज बोवे कड़ो।</verse>
				<verse number="4">बोत बेरा कछु बीज गैल किनारे गिरे और चिरईयन ने ऊहां आके चुग लओ।</verse>
				<verse number="5">कछु पथरावारी धरती पे गिरे, ऊहां बिलात माटी नईं मिली और जड़ें गहरी माटी न होबे से जल्दी ऊ ग आईं।</verse>
				<verse number="6">परन्त सूरज कड़वे पे बे घाम से झुलस गए, और जड़ न पकड़बे से सूख गए।</verse>
				<verse number="7">और कछु बीज जरियन में गिरो, और जरियन ने बढ़के उन हां दबा लओ।</verse>
				<verse number="8">पर कछु बीज उमदा धरती में गिरे, और फल लाए, कोऊ सौ गुनो, कोऊ साठ गुनो, और कोऊ तीस गुनो।</verse>
				<verse number="9">जीके कान होबें बो सुन ले।</verse>
				<verse number="10">और चेलन ने ऐंगर आके ऊसे कई, तें उन से कनौत में बातें काय करत आय?</verse>
				<verse number="11">ऊने उन हां उत्तर दओ, तुम हां सरग के राज्य के भेदन की समझ दई गई आय, पर उन हां नईं।</verse>
				<verse number="12">कायसे जीके ऐंगर आय, ऊहां और दओ जै है; और ऊके ऐंगर बिलात हो जै है; पर जीके ऐंगर नईंयां, ऊसे बो भी जौन ऊके ऐंगर आय, बो भी लै लओ जै है।</verse>
				<verse number="13">मैं उन से कनौत में बातें ई लाने करत आंव, कि बे हेरत भए भी नईं हेर पात; और सुनत भए भी नईं सुन पात; और नईं समझत।</verse>
				<verse number="14">और उन के बारे में यशायाह की जा आगमवानी पूरी होत आय, कि तुम कानों से सुनत तो रै हौ, पर न समझ पे हौ; और हेरत तो रै हौ, पर तुम हां न सूझ है।</verse>
				<verse number="15">कायसे इन लोगन कौ मन कठोर हो गओ आय, और बे अपने कानों से ऊं चो सुनत आंय और उन ने अपनी आंखन हां मूंद लओ आय; कहूं ऐसो न होए कि बे अपनी आंखन से हेरें, और कान से सुनबें और मन से समझें, और फिर जाबें, और मैं उन हां साजो कर हों।</verse>
				<verse number="16">मगर धन्य आंय तुमाई आंखें, कि बे हेरतीं आंय; और तुमाए कान, कि बे सुनत आंय।</verse>
				<verse number="17">कायसे मैं तुम से सांची कहत आंव, कि बिलात आगमवकतन और धर्मियन ने चाहो कि जौन बातें तुम हेरत आव, ऊहां हेरें, पर न हेरीं; और जौन बातें तुम सुनत आव, सुनो, पर न सुनीं।</verse>
				<verse number="18">अब बोवेवारे की कनौत सुनो।</verse>
				<verse number="19">जो कोऊ राज्य कौ बचन सुन के ऊहां नईं समझत, जो कछु ऊके मन में बोओ गओ हतो, ऊहां बो दुष्ट छुड़ा लै जात आय; जौ ओई आय, जो गैल किनारे बोओ गओ हतो।</verse>
				<verse number="20">और जो पथरीली धरती पे बोओ गओ हतो, जे बो आंय, जौन बोलन हां सुनत आंय और तुरतईं खुसी के साथ मान लेत आंय।</verse>
				<verse number="21">फिन भी अपने मन में गहरी जड़ नईं धरत और तनक बेरा कौ आय, और जब बचन के लाने दुख सताव होत आय, तो तुरतईं ठोकर खात आय।</verse>
				<verse number="22">और जौन बीजा जरियन में बोओ गओ हतो, बो जौ आय, जौन बचन हां सुनत आय, पर संसार की सोच और धन कौ धोखा बचन हां दबात आय, और बो फल नईं लात।</verse>
				<verse number="23">जौन उमदा धरती मैं बोओ गओ, बो जौ आय, जौन बचन हां सुनके समझत आय, और फल लात आय, कोऊ सौ गुनो, कोऊ साठ गुनो, और कोऊ तीस गुनो।</verse>
				<verse number="24">ऊने उन हां एक और कनौत कई कि सरग कौ राज्य ऊ मान्स के जैसो आय, जीने अपने खेत में उमदा बीज बोओ।</verse>
				<verse number="25">पर जब लोगबाग सो रए हते, तब ऊको बैरी आओ और गेंहूं के बीच में जंगली बीज बोके चलो गओ।</verse>
				<verse number="26">मगर जब गेंहूं पीक आओ और ऊमें बालें आईं, तो जंगली दाने सोई दिखाई दए।</verse>
				<verse number="27">तब चाकरन ने आके मालक से कई, मालक, का तेंने अपने खेत में उमदा बीज नईं बोआए हते? फिन ऊमें जंगली घांस किते से आई?</verse>
				<verse number="28">ऊने उन से कई, जौ कोनऊ बैरी कौ काम आय। चाकरन ने ऊसे कई, का तें चाहत आय, कि हम जाके उन हां काड़ लेबें।</verse>
				<verse number="29">ऊने कई, ऐसो नईं, कहूं ऐसो न होबै कि जंगली घांस काड़त बेरा तुम ऊके संग्गै गेंहूं भी काड़ देओ।</verse>
				<verse number="30">काटबे की बेरा लौ दोई हां संग्गै बढ़न देओ, और काटबे की बेरा मैं काटबेवारन से कै हों; पेंला जंगली घांस काड़ के बारबे के लाने ऊके गट्ठा बांध लेओ, और गेंहूं हां मोरे खलिहान में इकट्ठो करो।</verse>
				<verse number="31">ऊने एक और कनौत कहके उन से कई; सरग कौ राज्य राई के दाने घांई आय, जीहां एक मान्स ने लैके अपने खेत में बो दओ।</verse>
				<verse number="32">जौ सब दानों से हल्को होत आय पर जब बढ़ जात आय तो सब साग पात से बड़ो हो जात है; और ऐसो पेड़ बन जात आय, कि आकास के पंछी आके ऊकी डारियन पे बसेरा करत आंय।</verse>
				<verse number="33">ऊने एक और कनौत उन से कई; कि सरग कौ राज्य खमीर के घांई आय, जीहां एक बईयर ने तीन पसेरी आटे में मिला दओ और बो सब खमीर हो गओ।</verse>
				<verse number="34">यीशु ने जे सब बातें कनौत में कई, और बो कनौत के बिना उन से कछु नईं कैत हतो।</verse>
				<verse number="35">कि जो बचन आगमवकता द्वारा कहो गओ हतो, बो पूरो होबे कि मैं कनौत में बोलबे हां अपनो मों खोल हों: मैं उन बातन हां बोल हों, जौन जगत के रचबे की बेरा से लुकी हतीं।</verse>
				<verse number="36">फिन बो भीड़ हां छोड़के घरै आओ, और ऊके चेला ऊके ऐंगर आके कैन लगे, खेत के जंगली दाने की कनौत हम हां समझा दे।</verse>
				<verse number="37">ऊने उन हां उत्तर दओ, उमदा बीज बोवेवारो मान्स कौ पूत आय।</verse>
				<verse number="38">खेत संसार आय, उमदा बीज राज्य की सन्तान आंय, और जंगली बीज शैतान की सन्तान आंय।</verse>
				<verse number="39">और बैरी जीने ऊहां बोओ बो शैतान आय; कटनी ई जुग कौ अन्त आय: और फसल काटबेवारे सरगदूत आंय।</verse>
				<verse number="40">जैसे जंगली दाने इकट्ठे करके आगी में बार दए जात आंय, ओई तरहां जगत के अन्त में भी हुईये।</verse>
				<verse number="41">मान्स कौ पूत अपने सरगदूतन हां पठै है, और बे ऊके राज्य में से सब कुकर्मियन हां इकट्ठो कर हैं।</verse>
				<verse number="42">और उन हां आगी के कुण्ड में डाल हैं, उते रोबो और दांत पीसबो हुईये।</verse>
				<verse number="43">तब धर्मी अपने बाप के राज्य में सूरज के घांई चमक हैं; जीके कान होबें बो सुन लेबे।</verse>
				<verse number="44">सरग कौ राज्य खेत में लुके भए धन घांई आय, जी हां कोऊ मान्स ने पाओ और लुका दओ, और खुस होकें ऊने अपनो सब कछु बेंच दओ और ऊ खेत हां मोल लै लओ।</verse>
				<verse number="45">और सरग कौ राज्य मोतियन हां खोजबेवारे एक सेठ के घांई आय।</verse>
				<verse number="46">जब ऊहां एक अनमोल मोती मिलो तो ऊने जाके अपनो सब कछु बेंच दओ और ऊ मोती हां मोल लै लओ।</verse>
				<verse number="47">और सरग कौ राज्य ऊ बड़े जाल के घांई आय, जौन समन्दर में डालो गओ, और हर तरहां की मछरियन हां समेंट लियाओ।</verse>
				<verse number="48">और जब जाल भर गओ, तो लोगबाग ऊहां घाट पे खेंच लाए, और उन ने साजी मछरियन हां तो टुकनियों में इकट्ठो करो और बुरई हां मेंक दओ।</verse>
				<verse number="49">ई जुग के अन्त में ऐसई हुईये: सरगदूत आके पापियन हां धर्मियन से अलग कर हैं, और उन हां आग के कुण्ड में डार दें हैं।</verse>
				<verse number="50">जिते रोबो और दांत पीसबो हुईये।</verse>
				<verse number="51">का तुमाए समझ में जे सब बातें आ गईं?</verse>
				<verse number="52">उन ने उत्तर दओ, हओ; और ऊने उन से कई, ई लाने हर एक शास्त्री, जौन सरग के राज्य की सीख पा चुको आय, ऊ घरईया के घांई आय जौन अपने घर से नई और पुरानी बस्त काड़त आय।</verse>
				<verse number="53">जब यीशु जे सब कनौतें कह चुको, तो उते से चले गए।</verse>
				<verse number="54">बो अपने देस में आके लोगन हां उन के प्रार्थनाघरन में सन्देस देन लगो; और बे अचम्भित होकें कहन लगे; कि ई मान्स हां ऐसो ज्ञान और सक्ति के काम किते से मिले?</verse>
				<verse number="55">का जौ बढ़ई कौ पूत नईंयां? का ईकी मताई कौ नाओं मरियम और ईके भईयन कौ नाओं याकूब और यूसुफ और शमौन और यहूदा नईंयां?</verse>
				<verse number="56">और का ईकी सब बहनें हमाए बीच में नईं रैतीं? फिन ई मान्स हां जौ सब किते से मिलो?</verse>
				<verse number="57">और ऊसे लोगन हां बुरओ लगो, पर यीशु ने उन से कई, आगमवकता कौ अपने देस और अपने घर हां छोड़ और कहूं निरादर नईं होत।</verse>
				<verse number="58">और ऊने उते उन के अबिसवास के काजें चमत्कार के बिलात काम नईं करे।</verse>
			</chapter>
			<chapter number="14">
				<verse number="1">ऊ बेरा चौथाई देश के राजा हेरोदेस ने यीशु की चरचा सुनी।</verse>
				<verse number="2">और अपने चाकरन से कई, जौ तो यहून्ना बपतिस्मा देबेवारो आय: बो मरे भयन में से जी गओ है, ई लाने जे शक्तियां ईमें काम कर रईं आय।</verse>
				<verse number="3">कायसे हेरोदेस ने अपने भईया फिलिप्पुस की घरवारी हेरोदियास के काजें, यूहन्ना हां पकड़वा के बंधवा दओ हतो, और ऊहां जेहल में डरवा दओ हतो।</verse>
				<verse number="4">कायसे यूहन्ना ने ऊसे कहो हतो, कि ईहां रखबो तोरे लाने सही नईंयां।</verse>
				<verse number="5">हेरोदेस यूहन्ना हां मार डारबो चाहत हतो, पर लोगबाग से डरात हतो, कायसे बे ऊहां आगमवकता मानत हते।</verse>
				<verse number="6">पर जब हेरोदेस कौ जन्म दिन आओ, तो हेरोदियास की बिटिया ने उत्सव में नाच के हेरोदेस हां खुस कर दओ।</verse>
				<verse number="7">ई लाने ऊ ने कौल खाके बचन दओ, कि जो कछु तें मांग है, मैं तोय दै हों।</verse>
				<verse number="8">ऊ ने मताई के उकसाबे पे कई, एक थाली में यूहन्ना बपतिस्मा दैबेवाले कौ मूड़ मोय इते मंगवा दे।</verse>
				<verse number="9">हेरोदेस दुखी भओ, अकेले अपने कौल और संग में बैठबेवारन के कारन, हेरोदेस ने हुकुम दओ, कि दै दओ जाबै।</verse>
				<verse number="10">ऊने जेहल में लोगन हां पठैय के यूहन्ना को मूड़ कटवा दओ।</verse>
				<verse number="11">और ऊकी मूड़ एक टाठी में लाई गई; और बिटिया हां दै दओ; और बो अपनी मताई के ऐंगर ले गई।</verse>
				<verse number="12">फिन यूहन्ना के चेलन ने आके और ऊ की लाश हां ले जाके गाड़ दओ, और उन ने जाके यीशु हां खबर दई।</verse>
				<verse number="13">जब यीशु ने जौ सुनो, तो बो उते से नाव पे चढ़के अकेलो कोऊ सूनी जांगह हां चलो गओ; जौ सुनके भीड़ के लोगबाग नगर नगर से पैदल ऊके पाछें हो लए।</verse>
				<verse number="14">जब ऊ ने एक बड़ी भीड़ हां हेरो; और लोगन पे तरस खाओ; और उन के बीमारन हां साजो करो।</verse>
				<verse number="15">जब संजा भई, तो ऊके चेले ऊके ऐंगर आके कहन लगे; जा जांगह सूनी आय, और दिन डूब गओ आय, ई लाने भीड़ हां विदा करो जाए कि लोग बस्तियन में जाके अपने लाने खाबे हां मोल लेबें।</verse>
				<verse number="16">यीशु ने उन से कई, उन हां जाबे की जरूरत नईंयां! तुमई उन हां खाबे हां देओ।</verse>
				<verse number="17">उन ने ऊसे कई; इते हमाए ऐंगर पांच रोटियां और दो मछरियां आंय।</verse>
				<verse number="18">ऊने कई, उन हां मोरे ऐंगर लै आओ।</verse>
				<verse number="19">तब लोगन हां घांस पे बिठाओ, और ऊने पांच रोटियां और दो मछरियन हां लओ; और सरग कोद हेर के आसीष मांगी और रोटियां तोड़ तोड़ के चेलन हां दईं, और चेलन ने लोगन हां।</verse>
				<verse number="20">और सब खाके अफर गए, और उन ने टुकड़न से बची भई बारह टुकनियां भरके उठाईं।</verse>
				<verse number="21">खाबेवारन में, बईयरन और लरका बिटियन हां छोड़के लुगवन की गिनती मानो पांच हजार लौ हती।</verse>
				<verse number="22">तब ऊने तुरतईं अपने चेलन हां नाव पे चढ़बे के लाने जबरंई करी, कि बे ऊसे पेंला ऊ पार जाबें, और खुद लोगन हां विदा करन लगो।</verse>
				<verse number="23">भीड़ हां विदा करबे के बाद, बो पहड़िया पे अकेलो प्रार्थना करबे के लाने चलो गओ; जब संजा भई तो बो उते अकेलो हतो।</verse>
				<verse number="24">ऊ बेरा नाव झील के मजारें लहरों से डगमगा रई हती, कायसे हवा सामूं की हती।</verse>
				<verse number="25">और बो रात के चौथे पहर झील पे निंगत भए उन के ऐंगर आओ।</verse>
				<verse number="26">जब चेलन ने ऊहां झील पे निंगत भए हेरो तो बे डरा गए! और कैन लगे, जौ तो भूत आय; और डर के मारे चिल्लान लगे।</verse>
				<verse number="27">यीशु ने तुरतईं उन से बातें करी, और कई; हिम्मत धरो; मैं आंव, डरियो नईं।</verse>
				<verse number="28">पतरस ने ऊसे कई; हे प्रभु, अगर तेंई आय, तो मोय सोऊ पानू पे निंग के अपने ऐंगर आबे कौ हुकुम दे।</verse>
				<verse number="29">यीशु ने कई, आ: तब पतरस नाव पे से उतर के पानू पे निगत भओ यीशु की कोद बढ़ो।</verse>
				<verse number="30">पर हवा हां हेर के डरा गओ, और जब डूबन लगो, तो चिल्ला के कई; हे प्रभु, मोय बचा।</verse>
				<verse number="31">यीशु ने तुरतईं हाथ बढ़ाके ऊहां थाम लओ, और ऊसे कई, हे तनक भरोसा करबेवाले, तेंने काय शंका करी?</verse>
				<verse number="32">जब बे नाव पे चढ़ गए, तो हवा थम गई।</verse>
				<verse number="33">और जौन लोग नाव में हते, उन ने ऊहां परनाम करके कई, सांची तें परमेसुर कौ पूत आय।</verse>
				<verse number="34">बे पार होकें गन्नेसरत देश में पहुंचे।</verse>
				<verse number="35">और उते के लोगन ने जब ऊहां चीनो, तो उन ने लिगां के सारे देश में खबर पठैई, और लोग बीमारन हां ऊके ऐंगर ले आए।</verse>
				<verse number="36">बे ऊसे बिन्तवाई करन लगे, कि बो अपने उन्ना के छोर हां छी लैन देबे: और जितनन ने ऊहां छिओ, बे साजे हो गए।</verse>
			</chapter>
			<chapter number="15">
				<verse number="1">तब यरूशलेम के कछु फरीसी और शास्त्री यीशु के ऐंगर आके कहन लगे।</verse>
				<verse number="2">तोरे चेले पुरखन की रीतियन हां काय नईं मानत आंय, बे तो रोटी खाती बेरा हाथ नईं धोत?</verse>
				<verse number="3">ऊ ने उत्तर दओ, तुम अपनी रीतियन के लाने खुद परमेसुर के हुकुम कौ पालन काय नईं करत आव?</verse>
				<verse number="4">कायसे परमेसुर ने कई हती, कि अपने बाप और अपनी मताई कौ मान करियो: और जौन कोऊ बाप और मताई हां बुरओ कहे, बो मार डालो जाए।</verse>
				<verse number="5">पर तुम कहत आव, कि अगर कोऊ अपने बाप या मताई से कहे, कि जो कछु तोय से लाभ मोय पहुंच सकत हतो, बो परमेसुर हां चढ़ाओ जा चुको आय।</verse>
				<verse number="6">तो बो अपने बाप कौ आदर नईं करे, ई तरहां तुम ने अपनी रीतियन के लाने परमेसुर के बचन हां टार दओ।</verse>
				<verse number="7">हे कपटियो, यशायाह ने तुमाए लाने जा आगमवानी सही करी हती।</verse>
				<verse number="8">कि जे लोग होंठन से तो मोरो मान करत आंय, पर इन कौ मन मोसे दूर रहत आय।</verse>
				<verse number="9">और जे बेकार मोरी भक्ति करत आंय, कायसे मान्सन की रीतियन हां धरम के बचन बता के सिखात हैं।</verse>
				<verse number="10">और ऊ ने भीड़ हां अपने ऐंगर टेर के उन से कई, सुनो और समजो।</verse>
				<verse number="11">जो मों में जात आय, बो मान्स हां अशुद्ध नईं करत, पर जो मों से बायरें कड़त आय, बो मान्स हां अशुद्ध करत आय।</verse>
				<verse number="12">तब चेलन ने आके ऊसे कई, का तें जानत आय कि फरीसियन ने जौ बचन सुनके ठोकर खाई?</verse>
				<verse number="13">ऊ ने उत्तर दओ, हर पौधा जीहां मोरे स्वर्गीय बाप ने नईं लगाओ, उखाड़ दओ जै है।</verse>
				<verse number="14">उन हां रहन दो; बे अन्धी गैल बताबे वाले आंय: और अन्धरा अगर अन्धरा हां गैल बताए, तो दोई गड्ढे में गिर हैं।</verse>
				<verse number="15">जा सुन के, पतरस ने ऊसे कई, जा कनौत हम हां समजा दे।</verse>
				<verse number="16">ऊ ने कई, का तुम लोग अबै लौ नईं जाने।</verse>
				<verse number="17">का तुम नईं जानत, कि जो कछु मों में जात आय, बो पेट में जाके, और संडास में निकल जात है?</verse>
				<verse number="18">पर जो मों से कड़त आय, बो मन से कड़त आय, और बो मान्स हां अशुद्ध करत आय।</verse>
				<verse number="19">कायसे बुरए सोच, हत्या, व्यभिचार, भड़याई, लबरी गवाई और निन्दा मन से कड़त आय।</verse>
				<verse number="20">जेई बातें आंय जौन मान्स हां अशुद्ध करत आंय, पर बिना हाथ धोए मान्स हां अशुद्ध नईं करत।</verse>
				<verse number="21">यीशु उते से कड़ के, सूर और सैदा के परगना में चलो गओ।</verse>
				<verse number="22">और हेरो, ऊ परगना की एक कनानी बईयर आई और चिल्लया के कहन लगी; हे पिरभू दाऊद की सन्तान, मोय पे दया कर, मोरी बिटिया हां दुष्ट आत्मा सता रई है।</verse>
				<verse number="23">पर ऊ ने ऊहां कछु उत्तर नईं दओ, और चेले ऊके ऐंगर आके कहन लगे; ईहां पठैय दे; कायसे जा चीखत भई हमाए पाछें आत आय।</verse>
				<verse number="24">ऊ ने उन से कई, मैं केवल इस्राएल के घराने की हिराई भई गाड़रन के ऐंगर पठैव गओ आंव।</verse>
				<verse number="25">पर बो आई, और परनाम करके कहन लगी; हे पिरभू, मोरी मदद कर।</verse>
				<verse number="26">ऊ ने ऊसे कई, लरका बिटियन की रोटी लैके कुत्तन के आंगू डारबो साजो नईंयां।</verse>
				<verse number="27">ऊने कई, सांची आय पिरभू; पर कुत्ते भी तो मालक की मेज से गिरो भओ चूरचार खात आंय।</verse>
				<verse number="28">तब यीशु ने कई, ऐ बईयर, तोरो भरोसा बिलात आय: जैसो तें चाहत आय, वैसई तोरे लाने होबै; और ऊ की बिटिया तुरतईं साजी हो गई।</verse>
				<verse number="29">यीशु उते से निंग के, गलील की झील के तीरे गओ, और उते पहरवा पे चढ़के बैठ गओ।</verse>
				<verse number="30">और बिलात लोग ऊके ऐंगर आए, और बे अपने संग्गै लंगड़े, लूले, अन्धरे, बौरे और बिलात औरन हां लैके आए; और उन हां ऊके गोड़ों में डार दओ, और ऊने उन हां साजो करो।</verse>
				<verse number="31">जब भीड़ ने हेरो, कि बौरा बोलत, लूला साजे होत, लंगड़े निंगत और अन्धरे हेरत आंय, तो लोगबाग अचम्भित भए और उन ने इस्राएल के परमेसुर की बड़ाई करी।</verse>
				<verse number="32">यीशु ने अपने चेलन हां ऐंगर टेर के कई, मोय भीड़ पे तरस आत आय; कायसे जे लोग तीन दिना से मोरे संग्गै आंय और इन के ऐंगर खैबे हां कछु नईंयां; और मैं उन हां भूखो नईं पठैबो चाहत; कहूं ऐसो न होय कि बे गैल में थक के रह जाबें।</verse>
				<verse number="33">चेलन ने ऊसे कई, हम हां ई सूनी जांगह में ऐसी भीड़ हां अफराबे के लाने, इतनी बिलात रोटीं किते से मिल हैं?</verse>
				<verse number="34">यीशु ने उन से कई, तुमाए ऐंगर कितेक रोटियां आंय? उन ने कई; सात और तनक सी हल्की मछरियां।</verse>
				<verse number="35">तब ऊ ने भीड़ हां धरती पे बैठवे कौ हुकुम करो।</verse>
				<verse number="36">फिन ऊ ने सात रोटियां और मछरियन हां लओ और धन्यवाद करके तोड़ो और चेलन हां देत गओ; और चेलन ने भीड़ हां दओ।</verse>
				<verse number="37">बे सब खाके अफर गए और बचे भए टुकड़न से सात टुकनियां भरके उठाईं।</verse>
				<verse number="38">और खाबे वारे बईयरन और लड़ेर हां छोड़ के चार हज़ार मन्सेलू हते।</verse>
				<verse number="39">तब भीड़ हां विदा करके, बो नाव पे चढ़ गओ, और मगदन देश के हल्कन में आओ।</verse>
			</chapter>
			<chapter number="16">
				<verse number="1">फरीसी और सदूकियन ने ऐंगर आके ऊहां परखबे के लाने ऊसे कई, कि हम हां आकास कौ कोऊ चिन्ह दिखाओ।</verse>
				<verse number="2">ऊ ने उन हां उत्तर दओ, जब संजा होत आय तो तुम कहत आव कि खुलो रै है कायसे आकास लाल आय।</verse>
				<verse number="3">और भुनसारे कहत आव कि आज आंधी आ है कायसे आकाश लाल और धुमला आय; तुम आकास के गुन हां तो चीनत आव, पर समयों के चिन्ह हां नईं बता सकत?</verse>
				<verse number="4">बुरय और व्यभिचारी ई जुग में चिन्ह खोजत आंय पर यूनुस के चिन्ह हां छोड़ ऊहां और कोऊ चिन्ह नईं दओ जै है, और बो उन हां छोड़के चलो गओ।</verse>
				<verse number="5">फिन चेले ऊ पार पहुंचे और रोटी लेबो बिसर गए हते।</verse>
				<verse number="6">यीशु ने उन से कई, हेरो; फरीसी और सदूकियन के खमीर से चौकन्ने रहियो।</verse>
				<verse number="7">बे आपस में बतकाव करके कहन लगे, कि हम रोटी लाबो बिसर गए।</verse>
				<verse number="8">यीशु ने जौ जानके उन से कई, हे तनक भरोसा करबे वारो, तुम काय आपस में झगड़ रए आव? कि हमाए ऐंगर रोटी नईंयां?</verse>
				<verse number="9">का तुम अबै लेओ नईं समजे? कि जब पांच हजार मान्सन के लाने पांच रोटियां हतीं, तो तुम ने कितेक टुकना उठाए हते?</verse>
				<verse number="10">और चार हजार के लाने सात रोटियां हतीं; तो तुम ने कितेक टुकना उठाए?</verse>
				<verse number="11">तुम काय नईं समजत कि मैं ने तुम से रोटी के बारे में नईं कई? पर जौ कि तुम फरीसी और सदूकियन के खमीर से चौकन्ने रहियो।</verse>
				<verse number="12">तब उन की समझ में आओ, कि ऊ ने रोटी के खमीर के बारे में नईं, परन्त फरीसी और सदूकियन की सीख से चौकन्ने रहबे हां कई हती।</verse>
				<verse number="13">जब यीशु कैसरिया, फिलिप्पी के परगना में आओ, तो अपने चेलन से जौ पूछन लगो, मान्स कौ पूत हां लोगबाग का कहत आंय?</verse>
				<verse number="14">उन ने कई, कछु तो यूहन्ना बपतिस्मा देबेवारो कहत आंय, कछु एलिय्याह और दूसरे यिर्मयाह या आगमवकतन में से कोऊ एक।</verse>
				<verse number="15">ऊ ने उन से कई; पर तुम मोहां का कहत आव?</verse>
				<verse number="16">शमौन पतरस ने उत्तर दओ, कि तें जीयत परमेसुर कौ पूत मसीह आय।</verse>
				<verse number="17">यीशु ने ऊसे कई, कि हे शमौन योना के पूत, तें धन्य आय; कायसे मांस और खून ने ईहां तोपे उजागर नईं करो, बल्कि मोरे बाप ने जौन सरग में आय।</verse>
				<verse number="18">मैं तोसे जौ सोई कहत हों, कि तें पतरस आय; और ऐई चट्टान पे मैं अपनी मंडली बना हों: और अधोलोक के फाटक ऊ पे प्रबल न हुईयें।</verse>
				<verse number="19">मैं तोय सरग के राज्य की कुंजी दै हों: और जो कछु तें धरती पे बांध है, बो सरग में बंध है; और जो कछु तें धरती पे खोल है, बो सरग में खुल है।</verse>
				<verse number="20">तब ऊने चेलन हां चिताओ, कि कोऊ से न कहियो! कि मैं मसीह आओं।</verse>
				<verse number="21">ऊ बेरा से यीशु मसीह अपने चेलन हां बतान लगो, कि जरूरी आय, कि मैं यरूशलेम हां जाओं, और पुरनियन, महापुरोहितन और शास्त्रियन द्वारा बिलात दुख उठाओं; और मार डारो जाओं; और तीसरे दिना जी जाओं।</verse>
				<verse number="22">ई पे पतरस ऊहां अलग ले गओ, और जे कै कें झिड़कन लगो कि हे पिरभू, परमेसुर न करे; तोपे ऐसो कभऊं न हुईये।</verse>
				<verse number="23">तब ऊने मुड़के पतरस से कई, हे शैतान मोरे सामने से दूर हो: तें मोरे लाने ठोकर कौ कारन आय; कायसे तें परमेसुर की बातन पे नईं, पर मान्सन की बातन पे मन लगात आय।</verse>
				<verse number="24">तब यीशु ने अपने चेलन से कई; अगर कोऊ मोरे पाछें आबो चाहे, तो बो अपने आप हां त्यागे, और अपनो क्रूस उठाके मोरे पछें हो ले।</verse>
				<verse number="25">कायसे जौन अपनो प्राण बचाबो चाहे, बो ऊहां गवां है; और जौन कोऊ मोरे लाने अपनो प्राण गवां है, बो ऊहां पा है।</verse>
				<verse number="26">अगर मान्स सारे जगत हां पा ले, और अपने प्राण गंवाए, तो ऊहां का फायदा? या मान्स अपने प्राण के बदले में का दै है?</verse>
				<verse number="27">कायसे मान्स कौ पूत अपने सरगदूतन के संग्गै अपने बाप की मईमा में आ है, और ओई बेरा बो हर एक मान्स हां ऊके कामन के अन्सार फल दै है।</verse>
				<verse number="28">मैं तुम से सांची कहत आंव, कि जो इते ठांड़े आंय, उन में से कितेक ऐसे आंय; कि जब लौ मान्स के पूत हां ऊके राज्य में आत भए न हेर लै हैं, तब लौ मृत्यु कौ सुवाद कभऊं न चीख हैं।</verse>
			</chapter>
			<chapter number="17">
				<verse number="1">यीशु ने छै दिना के बाद पतरस और याकूब और ऊके भईया यूहन्ना हां अपने संग्गै लओ, और सूने में एक ऊंचे पहरवा पे लै गओ।</verse>
				<verse number="2">उन के आंगू ऊको रूप बदल गओ और ऊको मों सूरज घांई चमक उठो, और ऊके उन्ना उजाले जैसे चमकदार हो गए।</verse>
				<verse number="3">और हेरो, मूसा और एलिय्याह ऊके संग्गै बातें करत भए उन हां दिखाई दए।</verse>
				<verse number="4">पतरस ने यीशु से कई, हे पिरभू, हमाए लाने इते रहबो भलो है; अगर तोरी मनसा होए तो मैं इते तीन मण्डप बनाओं; एक तोरे लाने, एक मूसा के लाने, और एक एलिय्याह के लाने।</verse>
				<verse number="5">बो बोलई रओ हतो, कि हेरो, एक उजले बादल ने उन हां छा लओ, और हेरो; बादल में से जौ बोल सुनाई दओ, कि जौ मोरो लाड़लो पूत आय, जीसे मैं बिलात खुस आंव: ई की सुनियो।</verse>
				<verse number="6">चेले जा सुन के मों के बल गिर गए और बिलात डरा गए।</verse>
				<verse number="7">यीशु ने ऐंगर आके उन हां छुओ, और कई, उठो; डराओ नईं।</verse>
				<verse number="8">तब उन ने ऊपरै हेरो और यीशु हां छोड़ कोऊहां नईं देखो।</verse>
				<verse number="9">जब बे पहरवा से खालें उतर रए हते तब यीशु ने उन हां हुकुम दैके कई; जब लौ मान्स कौ पूत मरे भयन में से न जी उठे तब तक ई दर्शन के बारे में कोऊ से न कहियो।</verse>
				<verse number="10">फिन ऊके चेलन ने ऊसे पूंछी, फिन शास्त्री काय कहत आंय, कि एलिय्याह कौ पेंला आबो जरूरी आय?</verse>
				<verse number="11">ऊने उत्तर दओ, कि एलिय्याह तो आहै: और सब कछु सुधार है।</verse>
				<verse number="12">पर मैं तुम से कहत आंव, कि एलिय्याह आ चुको; और लोगन ने ऊहां नईं चीनो; परन्त जैसो उन ने चाहो, ऊके संग्गै करो: ऐंसई मान्स कौ पूत भी उन के हाथन से दुख उठा है।</verse>
				<verse number="13">तब चेलन से समजो कि ऊने हम से यूहन्ना बपतिस्मा देबेवारे के बारे में कई हती।</verse>
				<verse number="14">जब बे भीड़ के ऐंगर आए, तो एक मान्स यीशु के ऐंगर आओ, और ऊके सामूं घुटनन के बल गिर के कहन लगो।</verse>
				<verse number="15">हे प्रभु, मोरे लरका पे दया करौ; कायसे ऊहां मिरगी आत आए: और बिलात दुख उठात है; और बो बेर बेर आगी और पानू में गिर पड़त है।</verse>
				<verse number="16">मैं ऊहां तोरे चेलन के ऐंगर लाओ हतो, पर बे ऊहां साजो नईं कर पाय।</verse>
				<verse number="17">यीशु ने उन से कई, हे तनक भरोसा करबेवारो और हठीले मान्स मैं कब लों तुमाए संग्गै रै हों? मैं कब लों तुमाई सै हों? ऊहां इते मोरे ऐंगर ले आओ।</verse>
				<verse number="18">तब यीशु ने दुष्ट आत्मा हां डांटो और बो ऊ में से कड़ गई; और लरका ओई बेरा साजो हो गओ।</verse>
				<verse number="19">तब चेलन ने सूने में यीशु के ऐंगर आके कई; हम ऊहां काय नईं काड़ पाए?</verse>
				<verse number="20">ऊने उन से कई, अपने भरोसे की कमी से: कायसे मैं तुम से सांची कहत आंव, अगर तुमाओ भरोसा राई के दाने के बरोबर भी होबै, तो ई पहरवा से कै हौ, कि इते से हटके उते चलो जा, तो बो चलो जै है; और कोई बात तुमाए लाने अनहोनी न हुईये।</verse>
				<verse number="21">जब बे गलील में हते, तो यीशु ने उन से कई; मान्स कौ पूत मान्सन के हाथन में पकड़वाओ जा है।</verse>
				<verse number="22">और बे ऊहां मार डार हैं, परन्त तीसरे दिना बो जी उठ है।</verse>
				<verse number="23">ई पे बे बिलात उदास भए।</verse>
				<verse number="24">जब बे कफरनहूम में पोंचे, तब मन्दर के लाने कर लेबेवारे पतरस के ऐंगर आके कहन लगे, का तुमाओ गुरू मन्दर कौ कर नईं देत? ऊ ने कई, हओ देत तो है।</verse>
				<verse number="25">जब बो घरै आओ, तो यीशु ने ऊसे पूंछी, हे शमौन तें का समजत आय? धरती के राजा चुंगी या कर कीसे लेत आंय? अपने पूतों से या परायों से? पतरस ने ऊसे कई, परायों से।</verse>
				<verse number="26">यीशु ने ऊसे कई, तब तो पूत बच गए।</verse>
				<verse number="27">पर ऐसो न होय कि हम उन के लाने ठोकर कौ काम करबें, ई लाने तें तला में जाके बंसी डाल, और जौन मछरिया पेंला निकले, ऊहां ले; तो ऊको मों खोलबे पे तोय एक सिक्का मिल है, ऊहां लैके मोरे और अपने बदले उन हां दे दईयो।</verse>
			</chapter>
			<chapter number="18">
				<verse number="1">ऊ बेरा चेले यीशु के ऐंगर आके कैन लगे, सरग के राज्य में बड़ो को आय?</verse>
				<verse number="2">तब ऊने एक बच्चा हां, अपने ऐंगर टेरो और बीच में ठांड़ो करके कई।</verse>
				<verse number="3">मैं तुम से सांची कैत आंव, कि जब लों तुम न फिरो और बच्चन घांई न बनो, तुम सरग के राज्य में कभऊं न पोंच पा हौ।</verse>
				<verse number="4">जौन कोऊ अपने आप हां ई बच्चा के घांई छोटो बना है, बो सरग के राज्य में सब से बड़ो हुईये।</verse>
				<verse number="5">और जो कोऊ मोरे नाओं से ऐसई एक बच्चा हां अपनात आय, बो मोय अपनात आय।</verse>
				<verse number="6">पर जो कोऊ इन हल्के में से जौन मोय पे भरोसा करत आंय एक हां ठोकर खिलाए, ऊके लाने सही होतो, कि ऊके घींच में चक्की कौ भारी पाट लटकाओ जातो, और ऊहां समुन्दर की तरी में डुबो दओ जातो।</verse>
				<verse number="7">ठोकरों के काजें संसार पे हाय! ठोकरों कौ लगबो जरूरी आय; पर हाय ऊ मान्स पे जीके द्वारा ठोकर लगत आय।</verse>
				<verse number="8">अगर तोरो हाथ या तोरो गोड़ो तोय ठोकर खिलाए, तो ऊहां काट के मेंक दे; कायसे तोरे लाने लूलो लंगड़ो होकें सरग में जाबो, ईसे कहूं भलो आय, कि दो हाथ और दो गोड़े रहते भए नरक में डार दओ जाए।</verse>
				<verse number="9">अगर तोरी आंख तोय ठोकर खिलाए, तो ऊहां काड़ के मेंक दे।</verse>
				<verse number="10">कायसे तोरे लाने कनवा होकें सरग के राज्य में जाबो ईसे कहूं भलो आय, कि तें दो आंखें रहत भए नरक की आगी मैं डारो जाबै।</verse>
				<verse number="11">हेरो, तुम इन हल्के में से कोऊहां नीचो न जानियो; कायसे मैं तुम से कहत आंव, कि सरग में उन के दूत मोरे बाप कौ मों सदा हेरत आंय।</verse>
				<verse number="12">तुम का समजत आव? जदि कोऊ मान्स की सौ गाड़रें होबें, और उन में से एक भटक जाए, तो का बो निन्नानबे हां छोड़के, और पहरवा पे जाके, ऊ भटकी भई गाड़र हां खोजबे न जै है?</verse>
				<verse number="13">और अगर ऐसो होबै, कि बो ऊहां पाए, तो मैं तुम से सांची कहत आंव, कि बो ऊन निन्नानबे गाड़रों के लाने जौन हिरानी नईं हतीं बिलात खुस नईं हुईये, जितनो कि ई गाड़र के लाने हुईये।</verse>
				<verse number="14">ऐसई तुमाओ बाप की जौन सरग में आय जा मनसा नईंयां, कि इन हल्के में से एकऊ नास होए।</verse>
				<verse number="15">अगर तोरो भईया पाप करे, तो जाके ऊहां अकेले में समजा; अगर बो तोरी सुने तो तेंने अपने भईया हां बचा लओ।</verse>
				<verse number="16">अगर बो तोरी न सुनै, तो तें अपने संग्गै एक या दो जनें हां लै जा, कि हर एक बात दो या तीन गवाह के मों से सही पाई जाए।</verse>
				<verse number="17">अगर बो उन की भी न माने, तो मण्डली से कै दे, अगर बो मण्डली की भी न सुने, तो बो तोरे लाने गैर जातियन और चुंगी लेबेवारन के घांई कहाओ।</verse>
				<verse number="18">मैं तुम से सांची कहत आंव, जो कछु तुम धरती पे बांध हौ, बो सरग में बंध है और जो कछु तुम धरती पे खोल हौ, बो सरग में खुल है।</verse>
				<verse number="19">मैं तुम से फिन कहत आंव, अगर तुम में से दो जनें धरती पे प्रार्थना के लाने एक मन हुईंयें, तो बो मोरे स्वर्गीय बाप की कोद से उन के लाने पूरी हो जै है।</verse>
				<verse number="20">कायसे जिते दो या तीन मोरे नाओं से जुर हैं, उते मैं उन के बीचा में होत आंव।</verse>
				<verse number="21">तब पतरस ने ऐंगर आके ऊसे कई, हे प्रभु, जदि मोरो भईया पाप करत रए, तो मैं ऊहां कितेक बेर क्षमा करों, का सात बेर लौ?</verse>
				<verse number="22">यीशु ने ऊसे कई, मैं तोसे जौ नईं कैत, कि सात बेर, परन्त सात बेर के सत्तर गुना लौ।</verse>
				<verse number="23">ई लाने सरग के राज्य की तुलना ऐसे राजा से करी जा सकत आय, जीने अपने चाकरन से हिसाब लेबो चाहो।</verse>
				<verse number="24">जब बो हिसाब लैन लगो, तो ऊके सामूं एक मान्स लाओ गओ, जीपे दस हजार तोड़े कौ करजा हतो।</verse>
				<verse number="25">पर ऊके ऐंगर करजा चुकाबे हां कछु नईं हतो, तो ऊके मालक ने हुकुम दओ, कि ऊहां और ऊकी घरवारी और लड़का वारन और जो कछु ऊके ऐंगर आय, सब हां बेंच के करजा चुका दओ जाए।</verse>
				<verse number="26">ई पे चाकर ने गिरके ऊहां परनाम करो, और कई, हे मालक, धीरज धर, मैं सब कछु चुका दै हों।</verse>
				<verse number="27">तब ऊ चाकर के मालक ने तरस खाके ऊहां छोड़ दओ, और ऊको करजा माफ कर दओ।</verse>
				<verse number="28">पर जब बो चाकर बायरें कड़ो, तो ऊके संगी चाकरन में से एक ऊहां मिलो, जौन ऊको सौ दीनार कौ कर्जदार हतो; ऊने ऊहां पकड़ो और ऊकौ गला दबा के कई; मोरो करजा चुका दे।</verse>
				<verse number="29">ई पे ऊको संगी चाकर गिरके, ऊसे बिन्तवाई करन लगो; कि धीरज धर मैं सब कछु चुका दै हों।</verse>
				<verse number="30">परन्त बो नईं मानो, और ऊहां जेहल में डार दओ; कि जब लौ बो करजा न चुका दे, तब लौ उतईं रहे।</verse>
				<verse number="31">जौ देख के ऊके संगी चाकर बिलात दुखी भए, और उन ने अपने मालक हां पूरो हाल सुना दओ।</verse>
				<verse number="32">तब ऊके मालक ने ऊहां टेर के कई, हे दुष्ट चाकर, ई लाने की तेंने मोय से बिनती करी, मैं ने तोरो पूरो करजा माफ कर दओ।</verse>
				<verse number="33">तो फिन मैं ने जैसे तोपे दया करी, का ओई तरहां तोय भी अपने संगी चाकर पे दया नईं करो चईये?</verse>
				<verse number="34">और ऊके मालक ने खुन्सया के ऊहां दण्ड देबेवारन हां सौंप दओ, कि जब लौ सब करजा न चुका देबै, तब लौ उनई के हाथ में रए।</verse>
				<verse number="35">ऐंसई अगर तुम में से हर एक अपने भईया हां क्षमा नईं कर है, तो मोरो स्वर्गीय बाप भी तुमाए संग्गै वैसई कर है।</verse>
			</chapter>
			<chapter number="19">
				<verse number="1">जब यीशु जे बातें कह चुको, तो गलील से चलो गओ; और यरदन के पार यहूदिया के परगना में आओ।</verse>
				<verse number="2">और बिलात भीड़ ऊके पाछें हो लई, और ऊने उन हां साजो करो।</verse>
				<verse number="3">तब फरीसी ऊहां परखबे के लाने ऊके ऐंगर आए और कैन लगे, का मन्सेलू के लाने अपनी घरवारी हां, कोऊ भी कारन से छोड़ छुट्टी करबो सही आय?</verse>
				<verse number="4">ऊने उत्तर दओ, का तुम ने नईं पढ़ो, कि जीने उन हां बनाओ, ऊ ने शुरू से उन हां नर और नारी बना के कओ।</verse>
				<verse number="5">कि ई काजें मन्सेलू अपने मताई बाप हां छोड़के अपनी घरवारी के संग्गै रै है और बे दोई एक तन हुईयें?</verse>
				<verse number="6">ई लाने अब बे दो नईं, पर एक तन आंय, ई लाने जीहां परमेसुर ने जोड़ो आय, ऊहां मान्स न्यारो न करे।</verse>
				<verse number="7">उन ने यीशु से कई, फिन मूसा ने काय कई, कि छोड़ छुट्टी कौ कागज देके ऊहां न्यारो कर दे?</verse>
				<verse number="8">ऊने उन से कई, तुमाए मन के कर्रेपन के काजें मूसा ने तुम हां अपनी अपनी घरवारी हां छोड़ छुट्टी देबे कौ हुकुम दओ, पर शुरू से ऐसो नईं हतो।</verse>
				<verse number="9">और मैं तुम से कहत आंव, कि जो कोऊ व्यभिचार हां छोड़ और कौनऊ कारन से, अपनी घरवारी हां छोड़ छुट्टी देके, दूसरी से ब्याव करत आय, तो बो व्यभिचार करत आय: और जो ऊ छोड़ी भई से ब्याव करत आय, बो भी व्यभिचार करत आय।</verse>
				<verse number="10">चेलन ने ऊसे कई, अगर मान्स कौ बईयर के संग्गै ऐसई नातो आय, तो ब्याव करबो भलो नईंयां।</verse>
				<verse number="11">ऊने उन से कई, जौ बचन सब नईं अपना सकत, केवल बेई अपना सकत आंय जिन हां जौ दओ गओ आय।</verse>
				<verse number="12">कायसे कछु नामर्द ऐसे आंय, जौन अपनी मताई के पेट से ऐसई पैदा भए; और कछु नामर्द ऐसे आंय, जिन हां मान्सन ने नामर्द बनाओ: और कछु नामर्द ऐसे भी आंय, जिन ने सरग के राज्य के लाने अपने आप हां नामर्द बनाओ आय, जौन ईहां अपना सकत आय, बो अपनात रए।</verse>
				<verse number="13">तब कछु बच्चा ऊके ऐंगर लाये गए, कि बो उन पे हाथ धर के प्रार्थना करे; पर चेलन ने उन हां डपटो।</verse>
				<verse number="14">तब यीशु ने कई, बच्चन हां मोरे ऐंगर आन दो: उन हां मना न करो, कायसे सरग कौ राज्य ऐंसई कौ आय।</verse>
				<verse number="15">तब उन पे हाथ धरके, उते से चलो गओ।</verse>
				<verse number="16">और हेरो, एक मान्स ने ऊके ऐंगर आके कई, हे गुरू; मैं कौन सो भलो काम करों, कि अनन्त जीवन पाओं?</verse>
				<verse number="17">ऊने कई, तें मोय से भले काम के बारे में काय पूंछत आय? केवल एकई तो भलो आय; अगर तें जीवन में जाबो चाहत आय, तो आज्ञाओं कौ पालन कर।</verse>
				<verse number="18">ऊने पूंछी कौन सी आज्ञाएं? तब यीशु ने कई, हत्या न करियो, व्यभिचार न करियो, चोरी न करियो, लाबरी गवाह नईं दईयो।</verse>
				<verse number="19">अपने बाप और मताई कौ मान करियो, और अपने पड़ोसियन से अपने घांई प्रेम करियो।</verse>
				<verse number="20">जवान ने ऊसे कई, इन सब हां तो मैं पालन करत आओ हों, फिन मोय में का घटी आय?</verse>
				<verse number="21">यीशु ने ऊसे कई, अपनी जायजाद बेंच के गरीबन हां बांट दे; और आके मोरे पाछें हो ले।</verse>
				<verse number="22">जवान ने जा सुनी तो उदास होकें चलो गओ, कायसे बो बिलात धनी हतो।</verse>
				<verse number="23">तब यीशु ने अपने चेलन से कई, मैं तुम से सांची कहत आंव, कि धनी कौ सरग के राज्य में जाबो कठन आय।</verse>
				<verse number="24">मैं तुम से फिन कहत आंव, कि कोऊ धनी कौ परमेसुर के राज्य में जाबे की जांगह, ऊंट कौ सुई के नाके में से कड़बो बिलात सहज आय।</verse>
				<verse number="25">जब चेलन ने जा सुनी, तो बे बिलात अचरज में पड़ गए और कहन लगे, तो फिन की कौ तरन तारन हो सकत आय?</verse>
				<verse number="26">यीशु ने उन की कोद हेर के कई, मान्सन से तो जौ नईं हो सकत आय, पर परमेसुर से सब कछु हो सकत आय।</verse>
				<verse number="27">ईपे पतरस ने कई, हम तो सब कछु छोड़के तोरे पाछें हो लए आंय: तो हम हां का मिल है?</verse>
				<verse number="28">यीशु ने उन से कई, मैं तुम से सांची कहत आंव, कि नई रचना से जब मान्स कौ पूत अपनी मईमा के सिंहासन पर बैठ है, तो तुम भी जो मोरे पाछें हो लए आव, बारह सिंहासनों पे बैठ के इस्राएल के बारह गोत्रन कौ न्याव कर हौ।</verse>
				<verse number="29">और हर एक जीने मोरे नाओं के लाने घरद्वार या भईयन या बहन या बाप मताई या बच्चन या खेतन हां छोड़ दओ आय, ऊहां सौ गुना मिल है: और बो अनन्त जीवन कौ अधकारी हुईये।</verse>
				<verse number="30">पर जौन पेंला आंय, पाछें हुईंयें; और जौन पाछें आंय बे पेंला हुईंयें।</verse>
			</chapter>
			<chapter number="20">
				<verse number="1">सरग कौ राज्य ऊ मालक के घांई आय, जौन भुनसारे ई लाने कड़ो, कि मजूरन हां अपनी दाख की बगिया में काम करबे के लाने लगाए।</verse>
				<verse number="2">ऊने हर मजूर हां एक रुपईया रोज पे, उन हां अपनी दाख की बगिया में पठैव।</verse>
				<verse number="3">फिन भुनसारे करीब नौ बजे, जब बो बायरें आओ, तो औरन हां बाजार में बेकर ठांड़ो तको।</verse>
				<verse number="4">और ऊने कई, तुम भी दाख की बगिया में जाओ, जौन सही आय, तुम हां दै हों; सो बे भी गए।</verse>
				<verse number="5">फिन बारह बजे और तीन बजे करीब ऊने निकल के वैसई करो।</verse>
				<verse number="6">और एक घण्टा दिन रहत भए फिन निकल के औरन हां ठांड़े पाओ, और उन से कई; तुम काय इते दिन भर बेकार ठांड़े रए? उन ने ऊसे कई, ई लाने कि कोऊ ने हम हां मजूरी पे नईं लगाओ।</verse>
				<verse number="7">ऊने उन से कई, तुम भी दाख की बगिया में जाओ।</verse>
				<verse number="8">संजा होबे पे दाख की बगिया के मालक ने मुनीम हां टेर के कई, मजूरन हां टेर, और पाछें आबेवालन से शुरू करके, पेंला आबेवालन लौ सब हां मजूरी दै दे।</verse>
				<verse number="9">करीब पांच जौन संजा बेरा मजूरी पे लगाए गए हते, तो उन हां एक एक रुपईया मिलो।</verse>
				<verse number="10">जब पेंला लगाये गए मजूर आए, उन ने समझी कि हम हां बिलात मिल है; मगर उन हां सोई एकई एक रुपईया मिलो।</verse>
				<verse number="11">जब उन हां रुपईया मिलो तो बे जौ कहके मालक पे बड़बड़ान लगे।</verse>
				<verse number="12">बे जौन पाछें आए इन ने तो एकई घण्टा काम करो, और तेंने उन हां हमाए बिरोबर कर दओ, जिन ने दिन भर बोझा ढो और कड़ो घाम सहो?</verse>
				<verse number="13">पर ऊने उन में से एक हां उत्तर दओ, हे मित्र मैं तोरे संग कोऊ अन्याय नईं कर रओ आंव; का तेंने मोरे संग्गै एक रुपईया की मजूरी नईं ठैराई हती?</verse>
				<verse number="14">जौन तोरो आय, ऊहां ले और चलो जा; जा मोरी मनसा आय कि जितेक तोय दओ आय, उतनईं ई पाछें आबे वारन हां भी देंओं।</verse>
				<verse number="15">का मोरे लाने सही नईंयां कि जो मोरो आय ऊहां जैसो चाहों सो बाटों? का मोरो भलो करबो तोरी आंखन में खटकत आय?</verse>
				<verse number="16">ई तरहां जो पाछें आए, बो पेंला हुईयें, और जो पेंला आय, बो पाछें हुईयें।</verse>
				<verse number="17">यीशु यरूशलेम जाती बेरा बारह चेलन हां सूने में लै गओ, और गैल में उन से कहन लगो।</verse>
				<verse number="18">कि हेरो, हम यरूशलेम जा रए आंय; और मान्स कौ पूत महायाजकन और शास्त्रियन के हाथन पकड़वाओ जै है, और बे ऊहां मृत्यु दण्ड के लायक ठहरा हैं।</verse>
				<verse number="19">बे ऊहां गैर जातन के हाथन में सौंप हैं, और ऊको ठठ्ठा उड़ा हैं, कोड़ा मार हैं, और ऊहां क्रूस पे चढ़ा हैं और तीसरे दिना बो जी जै है।</verse>
				<verse number="20">तब जब्दी के पूतन की मताई नेअपने पूतन के संग्गै ऊके ऐंगर आके परनाम करो, और ऊसे कछु मांगन लगी।</verse>
				<verse number="21">यीशु ने ऊसे कई, तें का चाहत आय? बो ऊसे बोली, हुकम कर, कि तोरे राज्य में मोरे जे दो पूत एक तोरे दांयने और एक तोरे डेरे बैठें।</verse>
				<verse number="22">मगर यीशु ने उत्तर दओ, तुम नईं जानत कि का मांग रए आव? का तुम बो कटोरा पी सकत आव, जीहां मैं पीबे पे आंव? उन ने कई, हम पी सकत आंय।</verse>
				<verse number="23">ऊने उन से कई, मोरो कटोरा तो तुम पी हौ, पर अपने दांयने और डेरे बैठाबो मोरे जिम्मे नईंयां, जौ तो उनईं के लाने आय, जिन के लाने मोरे बाप ने तईयार करो आय।</verse>
				<verse number="24">जौ सुनके, दसों चेले उन दोनों भईयन पे खुन्सयाने।</verse>
				<verse number="25">यीशु ने उन हां अपने ऐंगर टेर के कई, तुम जानत आव, कि अन्यजातियन के हाकिम उन पे हुकुम चलात आंय; और उन के बड़े हाकिम उन पे हुकुम चलात आंय।</verse>
				<verse number="26">पर तुम में ऐसो न हुईये; जो कोऊ तुम में बड़ो बनवो चाहे, बो तुमाओ चाकर बने।</verse>
				<verse number="27">और जौन तुम में मुखिया बनवो चाहे, बो तुमाओ चाकर बने।</verse>
				<verse number="28">जी तरहां मान्स कौ पूत अपनी चाकरी कराबे नईं, बल्कि चाकर बनके और बिलातन के तरन तारन के लाने अपनो प्राण देबे आओ।</verse>
				<verse number="29">जब बे यरीहो से कड़त जात हते, तो बिलात भीड़ ऊके पाछें हो लई।</verse>
				<verse number="30">और हेरो, गैल के मजारें बैठे दो अन्धरे जौ सुनके, कि यीशु जा रओ आय, चिल्लया के कैन लगे; हे प्रभु, दाऊद की सन्तान हम पे दया कर।</verse>
				<verse number="31">भीड़ के लोगन ने उनहां ललकारो, चिमाने रओ; पर बे औरई जोर से चिल्लया के कैन लगे, हे प्रभु, दाऊद की सन्तान; हम पे दया कर।</verse>
				<verse number="32">तब यीशु ने ठांड़े होकें, उन हां टेरो और कई।</verse>
				<verse number="33">तुम का चाहत आव कि मैं तुमाए लाने करों? उन ने ऊसे कई, हे पिरभू; हम चाहत आंय, कि हमाई आंखें खुल जाबें।</verse>
				<verse number="34">यीशु ने दया करके उन की आंखन हां छिओ, और बे तुरतईं हेरन लगे; और ऊके पाछें हो लए।</verse>
			</chapter>
			<chapter number="21">
				<verse number="1">जब बे यरूशलेम के ऐंगर पोंचे और जैतून पहरवा पे बैतफगे में आए, तो यीशु ने दो चेलन हां जौ कह के पठैव।</verse>
				<verse number="2">कि अपने सामूं के गांव में जाओ, उते पोंचतई तुम हां एक गधी के संग्गै ऊको बच्चा बन्धो मिल है; ऊहां खोल के मोरे ऐंगर ले आओ।</verse>
				<verse number="3">अगर कोऊ तुम से कछु कय, तो कहियो, कि प्रभु हां ईकी जरूरत आय: और बो तुरतईं ऊहां पठै दै है।</verse>
				<verse number="4">जौ ई लाने भओ, कि जो बचन आगमवकता के द्वारा कहे गए हते, बो पूरे होबें।</verse>
				<verse number="5">कि सिय्योन की बिटिया से कहो, तको, तोरो राजा तोरे ऐंगर आत आय; बो दीन आय और गधे पे बैठो आय; यानि लादू के बच्चे पे।</verse>
				<verse number="6">चेलों ने जाके, जैसो यीशु ने उन से कई हती, वैसई करो।</verse>
				<verse number="7">उन ने गधी और ऊके बच्चे हां लिया के, ऊपे अपने उन्ना डारे और बो ऊ पे बैठ गओ।</verse>
				<verse number="8">भीड़ में से बिलात ने अपने उन्ना गैल में बिछाए, और औरन ने झाड़ से डारियां काटके गैल में बिछाईं।</verse>
				<verse number="9">और जो भीड़ ऊके आंगू-आंगू जा रई हती और बे भी जौन ऊके पाछें निंगत आत हते, चिल्ला चिल्ला के कह रए हते, दाऊद की सन्तान हां होशन्ना; धन्य आय बो जो पिरभू के नाओं से आत आय, आकास में होशन्ना।</verse>
				<verse number="10">जब बो यरूशलेम में घुसे, तो सबरे नगर में खलबली मच गई; और सब कैन लगे, जौ को आय?</verse>
				<verse number="11">और भीड़ के लोगबाग कह रए हते, जौ गलील के नासरत कौ आगमवकता यीशु आय।</verse>
				<verse number="12">यीशु ने मन्दर में पिड़ के, उन सबई हां, जौन मन्दर में लेन-देन कर रए हते, काड़ दओ; और सुनारन की मेजें और परेवा बेंचवे वालन की चौकियां पलट दईं।</verse>
				<verse number="13">और ऊने उन से कई, लिखो आय, कि मोरो घर प्रार्थना कौ घर कहला है; पर तुम ने ऊहां डाकुअन की खोह बना दओ आय।</verse>
				<verse number="14">तब अन्धरे और लंगड़े, ऊके ऐंगर मन्दर में आए, और ऊने उन हां साजो करो।</verse>
				<verse number="15">पर जब महापुरोहितन और शास्त्रियन ने उन अचरज के कामन हां, जौन ऊने करे हते, हेरो और बच्चन हां जो मन्दर में चिल्ला रए हते दाऊद की सन्तान होशन्ना, तो बे गुस्‍सा भय और उन ने ऊसे कई, का तें सुनत आय कि जे का कै रए आंय?</verse>
				<verse number="16">यीशु ने उन से कई, हओ; का तुम ने जौ कभऊं नईं पढ़ो, कि बच्चन और दूध मुंहे बच्चन से तेंने अपने लाने भजन गवाए?</verse>
				<verse number="17">तब बो उन हां छोड़के नगर के बायरें बैतनिय्याह हां गओ, और उतईं रात बिताई।</verse>
				<verse number="18">भुनसारे नगर हां लौटती बेरा ऊहां भूख लगी।</verse>
				<verse number="19">और गैल के मजारें एक अंजीर कौ पेड़ देख के ऊके ऐंगर गओ, पर पत्तन हां छोड़के कछु नईं मिलो तब ऊने कई, अब से तोमें कभऊं फल नईं लगें; अंजीर कौ पेड़ ओई घड़ी सूख गओ?</verse>
				<verse number="20">जौ हेर के चेले अचरज में पड़के कैन लगे, जौ अंजीर कौ पेड़ तुरतईं कैसो सूख गओ?</verse>
				<verse number="21">यीशु ने उन से कई, कि मैं तुम से सांची कहत आंव; कि अगर तुम भरोसा राखौ और शंका न करो; तो न केवल जौ कर हौ, जौन ई अंजीर के पेड़ के संग्गै करो गओ आय; वरन् ई पहरवा से कै हौ, कि उखड़ जा; और समुन्दर में चलो जा, तो जौ भी हो जै है।</verse>
				<verse number="22">और जो कछु तुम प्रार्थना में भरोसा धर के मांग हौ बो तुम हां मिल जै है।</verse>
				<verse number="23">जब बो मन्दर में आके सन्देस दे रओ हतो, तो महायाजकन और पुरनियन ने ऊके ऐंगर आके कई, कि तें जौ काम कौन अधकार से कर रओ आय? और कीने तोय जौ हक दओ आय?</verse>
				<verse number="24">यीशु ने उन हां उत्तर दओ, मैं भी एक बात पूंछत आंव; अगर तुम मोय ऊको उत्तर दै हौ, तो मैं भी तुम हां बता हों; कि मैं की हक से जौ काम करत आंव।</verse>
				<verse number="25">यूहन्ना कौ बपतिस्मा कौन की कोद से हतो, सरग की कोद से या मान्सन की कोद से? और बे आपस में सोचन लगे अगर हम कै हैं कि सरग की कोद से, तो बो हम से कै है, कि तुम ने ऊको भरोसा काय नईं करो?</verse>
				<verse number="26">अगर हम कै हैं मान्सन की कोद से तो हम हां लोगबाग कौ डर आय; कायसे बे सब यूहन्ना हां आगमवकता मानत आंय।</verse>
				<verse number="27">तब उन ने यीशु हां उत्तर दओ, हम नईं जानत; तो ऊने भी उन से कई, तो मैं भी तुम हां नईं बतात, कि जौ काम की हक से करत आंव।</verse>
				<verse number="28">का तुम समजत आव? कोऊ मान्स के दो पूत हते; ऊने पेंला के ऐंगर जाके कई; बेटा जा आज दाख की बगिया में काम कर।</verse>
				<verse number="29">और ऊने उत्तर दओ, मैं नईं जै हों, पर बाद में पछताबे पे गओ।</verse>
				<verse number="30">फिन बाप ने दूसरे के ऐंगर जाके वैसई कई, ऊने उत्तर दओ, मैं जै हों, पर नईं गओ।</verse>
				<verse number="31">इन दोई में से कीने बाप की मन की पूरी करी? उन ने कई, पेंला ने: यीशु ने उन से कई, मैं तुम से सांची कहत आंव, कि तुम से पेंला चुंगी लेबेवाले और बेड़नी परमेसुर के राज्य में जै हैं।</verse>
				<verse number="32">कायसे यूहन्ना तुमाए ऐंगर धर्मी जीवन की गैल से आओ, और तुम ने ऊको भरोसा नईं करो: पर चुंगी लेबेवारन और वेश्याओं ने ऊको भरोसा करो: और जौ हेर के भी तुम हां पाछें पछतावा नईं भओ कि ऊको भरोसा कर लेते।</verse>
				<verse number="33">एक और कनौत सुनो: एक मालक हतो, जीने दाख की बगिया लगाई; और ऊके चारऊं कोद बारी लगाई; ऊने ऊके भीतरै एक रसकुण्ड बनाओ; और एक मचान बनाओ; और ऊहां मजूरन हां ठेका पे दैके अन्त गांव चलो गओ।</verse>
				<verse number="34">जब फसल की बेरा आई, तो ऊने अपने चाकरन हां मजूरन के ऐंगर फसल लेबे के लाने पठैव।</verse>
				<verse number="35">पर मजूरन ने ऊके चाकरन हां पकड़ के, कौनऊं हां पीटो, कौनऊं हां मार डारो; और कौनऊं हां पत्थरा मारे।</verse>
				<verse number="36">फिन ऊने और चाकरन हां पठैव, जौन पेंला से बिलात हते; और उन ने उन के संग्गै वैसई करो।</verse>
				<verse number="37">अखीर में ऊने अपने पूत हां ई आसरे में उन के ऐंगर पठैव, कि बे मोरे पूत कौ मान राख हैं।</verse>
				<verse number="38">पर जब मजूरन ने पूत हां देखो तो आपस में कई, जौ तो वारिस आय, आओ, हम ईहां मार डारें: और ई को हक छीन लेबें।</verse>
				<verse number="39">और उन ने ऊहां पकड़ो और दाख की बगिया के बायरें काड़के मार डारो।</verse>
				<verse number="40">ई लाने जब दाख की बारी कौ मालक आ है, तो उन मजूरन के संग्गै का कर है?</verse>
				<verse number="41">उन ने ऊसे कई, बो उन दुष्टन हां बुरई तरहां नास कर है; और दाख की बगिया कौ ठेको दूसरे मजूरन हां दै है, जौन सही बेरा पे ऊको फल दै हैं।</verse>
				<verse number="42">यीशु ने उन से कई, का तुम ने धर्म शास्त्र में कभऊं नईं पढ़ो, कि जी पत्थरा हां कारीगरन ने बेकार ठैराओ हतो, ओई कौने कौ पत्थरा बन गओ?</verse>
				<verse number="43">जौ प्रभु की कोद से भओ, और हमाई नजर में बो अजूबा आय, ई लाने मैं तुम से कहत आंव, कि परमेसुर कौ राज्य तुम से लै लओ जै है; और ऐसी जात हां जौन ऊको फल लाए, दओ जै है।</verse>
				<verse number="44">जो ई पत्थरा पे गिर है, बो चकनाचूर हो जै है: और जौन पे जौ गिर है, ऊहां पीस डार है।</verse>
				<verse number="45">जब महायाजकन और फरीसियन ने ऊकी कनौत हां सुनो तो बे समझ गए, कि बो हमाए बारे में कह रओ आय।</verse>
				<verse number="46">और उन ने ऊहां पकड़बो चाहो, तो बे भीड़ से डरा गए कायसे लोगबाग ऊहां आगमवकता मानत हते।</verse>
			</chapter>
			<chapter number="22">
				<verse number="1">यीशु फिन उन से कनौत में कहन लगे।</verse>
				<verse number="2">सरग के राज्य की तुलना ऊ राजा से करी जा सकत आय, जीने अपने पूत कौ ब्याव करो।</verse>
				<verse number="3">ऊने नेवताहारियन हां बुलऊआ करबे के लाने अपने चाकर पठैय; परन्त उन ने आबो नईं चाहो।</verse>
				<verse number="4">फिन ऊने दूसरे चाकर हां जौ कहके पठैव, नेवताहारियन से कईयो, हेरो; मैं भोजन तईयार कर चुको आंव, मोरे बैल और पले भए ढोर मारे गए आंय: और सब कछु तईयार आय; ब्याव के भोज में आओ।</verse>
				<verse number="5">पर उन ने कोऊ ध्यान नईं दओ: कोई अपने खेत हां, कोई अपने धन्धे हां।</verse>
				<verse number="6">और बचे भए लोगन ने ऊके चाकरन हां पकड़ो और उन से बुरओ बरताव करके उन हां मार डारो।</verse>
				<verse number="7">तब राजा खुन्सया गओ, और अपनी पलटन पठैई और उन हत्यारन हां मार डारो, और उन के नगर में आगी लगवा दई।</verse>
				<verse number="8">तब ऊने अपने चाकरन से कई, ब्याव कौ भोज तईयार आय, पर नेवताहारी ठीक नईं कड़े।</verse>
				<verse number="9">ई लाने चौगड्डा पे जाओ, और जितेक जनें तुम हां मिलें, सब हां ब्याव के भोज में टेर लियाव।</verse>
				<verse number="10">तब उन चाकरन ने गलियन में जाके जौन भी भलो या बुरओ उन हां मिलो, सब हां इकट्ठो करो; और ब्याव कौ घर जेवनहारों से भर गओ।</verse>
				<verse number="11">जब राजा जेवनहारों हां देखबे भीतर आओ; तो ऊने उते एक मान्स हां तको, जौन ब्याव कौ उन्ना नईं पैरे हतो।</verse>
				<verse number="12">ऊने ऊसे कई, हे मित्र, तें इते ब्याव कौ उन्ना पहिने बिना कैसे आ गओ? बो कछु नईं कह पाओ।</verse>
				<verse number="13">तब राजा ने अपने चाकरन से कई, ऊके हाथ और गोड़े बांध के ऊहां बायरें अन्धयारे में डार दो, उते रोबो, और दांत पीसबो हुईये।</verse>
				<verse number="14">कायसे बुलाए भए तो बिलात पर चुने भए तनक से आंय।</verse>
				<verse number="15">तब फरीसियन ने जाके आपस में विचार करो, कि ऊहां की तरहां बातन में फंसाएं।</verse>
				<verse number="16">ई लाने उन ने अपने चेलन हां हेरोदियन के संग्गै ऊके ऐंगर जौ कहबे हां पठैव, कि हे गुरू; हम जानत आंय, कि तें सच्चो आय; और परमेसुर की गैल सच्चाई से सिखात आय; और कोऊ की परवाह नईं करत, कायसे तें मों हेरी बात नईं करत।</verse>
				<verse number="17">ई लाने हम हां बता कि तें का समजत आय? कैसर हां चुंगी देबो सही आय, या नईं?</verse>
				<verse number="18">यीशु ने उन कौ छल जानके कई, हे कपटियो; तुम मोय काय परखत आव?</verse>
				<verse number="19">मोय बो सिक्का दिखाओ: जीसे चुंगी चुकाई जात आय, तब बे ऊके ऐंगर एक दीनार ले आए।</verse>
				<verse number="20">ऊने उन से कई, जा मूरत और नाओं की कौ आय?</verse>
				<verse number="21">उन ने ऊसे कई, कैसर कौ; तब ऊने उन से कई; जौन कैसर कौ आय, बो कैसर हां देओ; और जौन परमेसुर कौ आय, बो परमेसुर हां देओ।</verse>
				<verse number="22">जौ सुनके बे अचरज में पड़ गए, और ऊहां छोड़ के चले गए।</verse>
				<verse number="23">ओई दिना कछु सदूकी ऊके ऐंगर आए, जो कहत आंय कि मरे भयन कौ जी जाबो हैई नईंयां, और ऊसे पूछन लगे।</verse>
				<verse number="24">कि हे गुरू; मूसा ने कई हती, अगर कोऊ मन्सेलू बिना बच्चा पैदा करे मर जाए, तो ऊको भईया ऊकी घरवारी से ब्याव करके, अपने भईया के लाने वंस पैदा करे।</verse>
				<verse number="25">हमाए इते सात भईया हते; पेंला ब्याव करके मर गओ; और बच्चा न होबे पे अपनी घरवारी हां अपने भईया के लाने छोड़ गओ।</verse>
				<verse number="26">ऐई तरहां दूसरे और तीसरे ने भी करो, और सातवें लों जौई भओ।</verse>
				<verse number="27">और आखरी में बा बईयर सोई मर गई।</verse>
				<verse number="28">ई लाने मरे भयन में से जी जाबे पे, बो उन सातई में से कौन की घरवारी हुईये? कायसे बो तो सबई की घरवारी बनी रई।</verse>
				<verse number="29">यीशु ने उन हां उत्तर दओ, तुम बिलोरा में पड़ गए आव; कायसे तुम धर्मशास्त्र और परमेसुर की शक्ति हां नईं चीनत।</verse>
				<verse number="30">कायसे मरे भयन के जी जाबे पे ब्याव शादी नईं हुईये; पर बे सरग में परमेसुर के दूतन घांई हुईयें।</verse>
				<verse number="31">का मरे भयन के फिन से जी जाबे के बारे में तुम ने जौ बचन नईं पढ़ो, जौन परमेसुर ने तुम से कई।</verse>
				<verse number="32">कि मैं इब्राहीम कौ परमेसुर, और इसहाक कौ परमेसुर, और याकूब कौ परमेसुर आंव? बो तो मरे भयन कौ नईं, परन्त जियत वारन कौ परमेसुर आय।</verse>
				<verse number="33">जब लोगन ने जा सुनी तो बे ऊके बोल से अचरज में पड़ गए।</verse>
				<verse number="34">जब फरीसियन ने सुनी, कि ऊने सदूकियन कौ मों बन्द कर दओ; तो बे जुरे।</verse>
				<verse number="35">और उन में से एक जौन मुखिया हतो परखबे के लाने, ऊसे सवाल करो।</verse>
				<verse number="36">हे गुरू; रीतियन में कौन सी आज्ञा बड़ी आय?</verse>
				<verse number="37">ऊने ऊसे कई, तें परमेसुर अपने पिरभू से अपने सारे मन और अपने सारे प्राण और अपनी सारी बुद्धि से प्रेम कर।</verse>
				<verse number="38">बड़ी और सही आज्ञा तो जाई आय।</verse>
				<verse number="39">और ऐई तरहां दूसरी भी आय, कि तें अपने पड़ोसी से अपने समान प्रेम कर।</verse>
				<verse number="40">जेई दो आज्ञाएं सारी रीतियन और आगमवकतन कौ आधार आय।</verse>
				<verse number="41">जब फरीसी जमा हते, तब यीशु ने उन से पूंछो।</verse>
				<verse number="42">कि मसीह के बारे में तुम का समजत आव? बो कौन को पूत आय? उन ने ऊसे कई, दाऊद कौ।</verse>
				<verse number="43">ऊने उन से कई, तब दाऊद आत्मा में होकें ऊहां पिरभू काय कहत आय?</verse>
				<verse number="44">कि प्रभु ने, मोरे पिरभू से कई; मोरे दांयने बैठ, जब लों मैं तोरे बैरियन हां तोरे चरन के नेंचें न कर देंओं?</verse>
				<verse number="45">अगर, दाऊद ऊहां पिरभू कैत आय, तो बो ऊको पूत कैसे भओ?</verse>
				<verse number="46">ऊके उत्तर में कोऊ भी ऊहां कछु उत्तर नईं दे पाओ; और ऊ दिना से कोऊहां ऊसे और कछु पूंछबे की हिम्मत नईं भई।</verse>
			</chapter>
			<chapter number="23">
				<verse number="1">तब यीशु ने भीड़ और अपने चेलन से कई।</verse>
				<verse number="2">शास्त्री और फरीसी मूसा की गद्दी पे बैठे आंय।</verse>
				<verse number="3">ई लाने जो कछु बे तुम से कएं ऊहां करियो, और मानियो; पर उन के जैसे काम न करियो; कायसे बे कहत तो आंय पर करत नईंयां।</verse>
				<verse number="4">बे भारी बोझा बान्ध के मान्सन के कंधा पे तो लदवा देत आंय; पर खुद उन हां अपनी उंगरियन से छूबो नईं चाहत।</verse>
				<verse number="5">बे अपने सब काम मान्सन हां दिखाबे के लाने करत आंय: बे अपने ताबीजन हां चौंड़ो करत, और अपने उन्ना की कोरे लम्बी करत आंय।</verse>
				<verse number="6">और जेवनारों में ऊं ची जांगा और प्रार्थना घरन में मुख्य आसन।</verse>
				<verse number="7">और बाजारों में मान सम्मान और लोगन से गुरू कहलाबो उन हां, पुसात आय।</verse>
				<verse number="8">पर तुम गुरू न कहलाईयो; कायसे तुमाओ एकई गुरू आय: और तुम सब भईया आव।</verse>
				<verse number="9">और धरती पे कोऊहां अपनो बाप न कहियो, कायसे तुमाओ एकई बाप आय, जौन सरग में आय।</verse>
				<verse number="10">और मुखिया भी न कहलाईयो, कायसे तुमाओ एकई मुखिया आय, यानि मसीह।</verse>
				<verse number="11">जौन तुम में बड़ो होबै, बो तुमाओ चाकर बनै।</verse>
				<verse number="12">जौन कोऊ अपने हां बड़ो बना है, बो हल्को करो जै है: और जौन अपने हां हल्को बना है, बो बड़ो करो जै है।</verse>
				<verse number="13">हे कपटी शास्त्रियो और फरीसियो तुम पे श्राप! कायसे तुम मान्सन के विरोध में सरग के राज्य कौ द्वार बन्द कर देत आव, तुम न तो खुद जात आव और न जाबे वारन हां भीतर जान देत आव।</verse>
				<verse number="14">हे ढोंगी शास्त्रियो और फरीसियो तुम पे श्राप! कायसे दिखाबे के लाने देरी लों प्रार्थना करत भए भी तुम बिधवाओं के घरन हां खा जात आव, ई लाने तुम हां भारी दण्ड मिल है।</verse>
				<verse number="15">हे कपटी शास्त्रियो और फरीसियो तुम पे श्राप! तुम एक मान्स हां अपनी कोद लाबे के लाने पानू और धरती में फिरत आव, और जब बो आ जात आय, तो ऊहां अपने से दूनो बुरओ बना देत आव।</verse>
				<verse number="16">हे अन्धरे मुखियो, तुम पे श्राप, जौन कैत आव अगर कोऊ मन्दर की कौल खाबै तो कछु नईं, पर जदि कोऊ मन्दर के सोने की कौल खाबै तो ऊसे बन्ध जै है।</verse>
				<verse number="17">हे मूरखो, और अन्धरो, को बड़ो आय, सोना या बो मन्दर जीसे सोना शुद्ध होत आय?</verse>
				<verse number="18">फिन कहत आव अगर कोऊ बेदी की कौल खै है, तो बो बन्ध जै है।</verse>
				<verse number="19">हे अन्‍धो, को बड़ो आय, चढ़ावा या बेदी: जीसे चढ़ावा शुद्ध होत आय?</verse>
				<verse number="20">ई लाने जौन बेदी की कौल खात आय, बो बेदी और ऊपे धरो चढ़ावा दोई की कौल खात आय।</verse>
				<verse number="21">और जौन मन्दर कौ कौल खात आय, बो मन्दर और ऊमें रहबेवारे की कौल खात आय।</verse>
				<verse number="22">और जौन सरग की कौल खात आय, बो परमेसुर के सिंहासन और ऊपे बैठवेवारे दोई की कौल खात आय।</verse>
				<verse number="23">हे कपटी शास्त्रियो, और फरीसियो, तुम पे श्राप; तुम पौदीना, सौंफ और जीरे कौ दसवों हिस्सा तो देव आव, पर रीतियन की गूढ़ बातन यानि न्याव, और दया, और भरोसा हां छोड़ दओ आय; तुम इन बातन हां करत भए, दूसरी बातन को भी मानत रैते।</verse>
				<verse number="24">हे अन्धरे मुखियो, तुम मच्छरन हां तो छान डारत आव, पर ऊंट हां निगल जात आव।</verse>
				<verse number="25">हे कपटी शास्त्रियो, और फरीसियो, तुम पे श्राप, तुम कटोरे और टाठियन हां बायरें से तो मांजत आव, पर भीतर से बे हर तरहां की बुराईयन और छल से भरे भए आंय।</verse>
				<verse number="26">हे अन्धरे फरीसी, पेंला कटोरे और थालियन हां भीतर से मांजो जीसे बे बायरें से शुद्ध हो जाबें।</verse>
				<verse number="27">हे कपटी शास्त्रियो, और फरीसियो, तुम पे श्राप; तुम चूने की पुती भई कबरन जैसे आव जौन ऊपरें से तो बढिया दिखाई देत आंय, पर भीतरें मुरदन की हडि्डयन और सब तरहां की गन्दगी से भरी पड़ी आंय।</verse>
				<verse number="28">ऐसई तुम मान्सन हां ऊपरें से तो धर्मी दिखाई देत आव, पर भीतरें से ढोंग और अधर्म से भरे भए आव।</verse>
				<verse number="29">हे कपटी शास्त्रियो, और फरीसियो, तुम पे श्राप; तुम आगमवकतन की कबरें तो संवारत और धर्मियन की कबरें बनात आव।</verse>
				<verse number="30">और कहत आव, अगर हम अपने पुरखन के दिनन में होते तो आगमवकतन की हत्या में उन के संग्गै न होते।</verse>
				<verse number="31">ई लाने तो तुम अपने बिरोध में गवाही देत आव, कि आगमवकतन के हत्यारों के वंस के आव।</verse>
				<verse number="32">तुम अपने बाप दादन के पाप कौ घैला भर दो।</verse>
				<verse number="33">हे सांपो, और करैत के सपोलो, तुम नरक के दण्ड से कैसे बच पा हौ?</verse>
				<verse number="34">ई लाने हेरो, मैं तुमाए ऐंगरे आगमवकतन और ज्ञानियन और शास्त्रियन हां पठैत आंव; और तुम उन में से कितनन की हत्या कर हौ, और क्रूस पे चढ़ा हौ; और कितनन हां अपने प्रार्थना घरन में कोड़ा मार हौ, और एक नगर से दूसरे नगर खदेड़त फिर हौ।</verse>
				<verse number="35">कि जितेक धर्मियन कौ खून धरती पे बहाओ गओ आय, बो तुमाए मूड़ पे पड़ है, यानि धर्मी हाबिल से लैके बिरिक्याह के पूत जकरयाह लौ, जीहां तुम ने मन्दर और बेदी के बीच में मार डारो हतो।</verse>
				<verse number="36">मैं तुम से सांची कैत हों, कि जे सब बातें ई पीढ़ी के लोगन पे आ पड़ हैं।</verse>
				<verse number="37">हे यरूशलेम, हे यरूशलेम; तें जो आगमवकतन हां मार डारत आय, और जौन तोरे ऐंगर पठैय गए, उन कौ पत्थरवाह करत आय, मैं ने कितेक बेर चाहो कि जैसे मुर्गी अपने बच्चन हां अपने पंखन तरें इकट्ठो कर लेत आय, वैसई मैं भी तोरे बच्चन हां इकट्ठो करों, पर तुम ने न चाहो।</verse>
				<verse number="38">तको, तुमाओ घर तुमाए लाने उजड़ो छोड़ो जात आय।</verse>
				<verse number="39">कायसे मैं तुम से कहत आंव, कि अब से जब तक तुम न कै हौ, कि धन्य आय बो, जो प्रभु के नाओं से आत आय, तब लौ तुम मोय फिन कभऊं न हेर हौ।</verse>
			</chapter>
			<chapter number="24">
				<verse number="1">जब यीशु मन्दर से कड़ के जा रओ हतो, तो ऊके चेले मन्दर हां दिखाबे ऊके ऐंगर आए।</verse>
				<verse number="2">तब ऊने उन से कई, का तुम जे सब नईं हेरत? मैं तुम से सांची कैत हों, इते एक पत्थरा के ऊपरै दूसरो पत्थरा जुड़ो न रै है, जौन गिराओ न जै है।</verse>
				<verse number="3">जब बो जैतून पहरवा पे बैठो हतो, तो ऊके चेले आके ऊसे कैन लगे, हम हां बता की जे बातें कबै हुईयें? और तोरे आबे की, और ई जुग के अन्त की का चिन्हार हुईये?</verse>
				<verse number="4">ईपे यीशु ने उत्तर दओ, खबरदार रहियो! कोऊ तुम हां न भरमाने पाबै।</verse>
				<verse number="5">कायसे बिलात जनें मोरे नाओं से जौ कहत आ हैं, कि मैं मसीह आंव: और बिलातन हां भरमा हैं।</verse>
				<verse number="6">तुम लड़ाईयन और लड़ाईयन की खबर सुन हौ; तको डरियो नईं कायसे इन कौ होबो जरूरी आय, पर ऊ बेरा अन्त न हुईये।</verse>
				<verse number="7">कायसे जात पे जात और राज्य पे राज्य चढ़ाई कर है, और बिलात जांगा पे काल पड़ हैं, और भुईडोल हुईंयें।</verse>
				<verse number="8">जे सब बातें पीड़ाओं की शुरूआत हुईयें।</verse>
				<verse number="9">तब बे सताबे के लाने तुम हां पकरवा हैं, और तुम हां मार डार हैं और मोरे नाओं के काजें सब जातें तुम से अदावट राख हैं।</verse>
				<verse number="10">उन दिना में बिलात लोग ठोकर खा हैं, और एक दूसरे हां पकड़वा हैं, और एक दूसरे से बैर राख हैं।</verse>
				<verse number="11">और बिलात लबरे आगमवकता हुईंयें, और बिलातन हां भरमा हैं।</verse>
				<verse number="12">अधर्म बढ़बे से बिलातन कौ प्रेम जुड़ा जै है।</verse>
				<verse number="13">पर जौन अन्त लौ धीरज धरे रै हैं, ओई कौ उद्धार हुईये।</verse>
				<verse number="14">राज्य कौ जौ सन्देसो सबरे जगत में प्रचार करो जै है, कि सब जातियन पे गवाही होए, तब अन्त आ जै है।</verse>
				<verse number="15">ई लाने जब तुम ऊ उजाड़बेवारी गन्दी बस्त हां जी की चरचा दानिय्येल आगमवकता के द्वारा करी गई हती, पवित्र जांगा में ठांडी तको, (पढ़बेवाले जान लें)।</verse>
				<verse number="16">तब जौन यहूदिया में होबें बे पहरवन पे भग जाबें।</verse>
				<verse number="17">जौन घर की छत पे होबें, बे घर में से कछु लैबे के लाने खालें न उतरें।</verse>
				<verse number="18">और जौन खेतन में होबें, बो अपने उन्ना लैबे के लाने पाछें न लौटें।</verse>
				<verse number="19">उन के लाने हाय, जौन उन दिना पेट से हुईयें और जौन दूध पिलात हुईयें।</verse>
				<verse number="20">बिनती करियो; कि तुम हां जाड़े के दिना या सब्त के दिना में भागने न पड़े।</verse>
				<verse number="21">कायसे ऊ बेरा ऐसी भारी पीड़ा हुईये, जैसो न तो जगत के शुरू से अब लौ भओ, और न कभऊं हुईये।</verse>
				<verse number="22">और अगर बे दिना घटाए न जाते, तो एकऊ प्राणी नईं बचतो; पर चुने भयन के काजें बे दिना घटा दए जै हैं।</verse>
				<verse number="23">तब अगर कोऊ तुम से कै है, कि तको, मसीह इते आय! या बो उते आय तो न मानियो।</verse>
				<verse number="24">कायसे लबरे मसीह और लबरे आगमवकता उठ ठांड़े हुईयें, और बड़े चिन्ह, और अचम्भे के काम दिखा हैं, इते लौ कि अगर उन कौ बस चलो तो चुने भयन हां भरमा दें हैं।</verse>
				<verse number="25">तको, मैं ने पेंलई तुम हां बता दओ आय।</verse>
				<verse number="26">ई लाने अगर कोऊ तुम से कैबे, कि बो हार में आय, तो बायरें न कड़ जईयो; तको, बो कुठरियन में आय, तो भरोसा न करियो।</verse>
				<verse number="27">कायसे जैसे बिजली पूरब से कड़के पच्‍छिम लौ चमकत आय, ऊंसई मान्स के पूत कौ भी आबो हुईये।</verse>
				<verse number="28">जिते लाश होबै, उतईं गिद्ध भी जुड़ हैं।</verse>
				<verse number="29">ऊ दिना की पीड़ा के तुरतईं बाद सूरज अन्धयारो हो जै है, और चांद अपनो उजयारो न दै है, और आकास के तारे गिर पड़ हैं, और आकास की सक्तियां हिलाई जै हैं।</verse>
				<verse number="30">तब मान्स के पूत की चिन्हार आकास में दिखाई दै है, और धरती की सब जातन के लोग छाती पीट हैं; और लोगबाग मान्स के पूत हां बड़े ठाठ बाट और बल के संग्गै आकास के बादरन पे आत हेर हैं।</verse>
				<verse number="31">और बो तुरही की तेज आवाज के संग्गै अपने सरगदूतन हां पठै है, और बे चारऊं दिसा से आकास के एक छोर से लैके दूसरे छोर लौ, ऊके चुने भयन हां इकट्ठे कर हैं।</verse>
				<verse number="32">अंजीर के पेड़ से जा कनौत सीखो: जब ऊकी डाल कोंरी हो जात और ऊमें कोंपलें कड़न लगत आंय, तो तुम जान लेत आव, कि गरमी की रितु ऐंगर आय।</verse>
				<verse number="33">ऐई तरहां जब तुम इन सब बातन हां होत तकी, तो जान लईयो, कि बो ऐंगर आय, परन्त द्वारई पे आय।</verse>
				<verse number="34">मैं तुम से सांची कहत आंव, कि जब लौ जे सबरी बातें पूरी न हो जाबें, ई पीढ़ी कौ अन्त न हुईये।</verse>
				<verse number="35">आकास और धरती टल जै हैं, पर मोरी बातें कभऊं न टल हैं।</verse>
				<verse number="36">ऊ दिन या ऊ घड़ी के बारे में कोऊ नईं जानत; न तो सरग के दूत, और न पूत, पर केवल बाप।</verse>
				<verse number="37">मान्स के पूत कौ आबो, ठीक नूह के दिना के समान हुईये।</verse>
				<verse number="38">कायसे पानी की बाढ़ के पेंला के दिना में, जी दिना लौ नूह जहाज में न चढ़ो, ऊ दिना लौ लोग खात पीयत रए और उन में ब्याव शादी होत हतीं।</verse>
				<verse number="39">और जब लौ पानू की बाढ़ उन हां बहा न लै गई, तब लौ उन हां कछु भी सुर्त न भई; ओई तरहां मान्स के पूत कौ आबो भी हुईये।</verse>
				<verse number="40">ऊ बेरा दो मान्स खेत में हुईयें, एक लै लओ जै है और दूसरो छोड़ दओ जै है।</verse>
				<verse number="41">दो बईयरन चकिया पीसत हुईयें, एक लै लई जै है और दूसरी छोड़ दई जै है।</verse>
				<verse number="42">ई लाने जागत रहियो, कायसे तुम नईं जानत कि तुमाओ प्रभु की दिना आ है।</verse>
				<verse number="43">पर जौ सही मानो कि अगर घर के मालक हां पता होतो कि भड़या रात में की बेरा आ है, तो बो जागत रैतो; और अपने घरै सेंध नईं लगन देतो।</verse>
				<verse number="44">ई लाने तुम भी तईयार रहौ, मान्स कौ पूत ऊ बेरा आ जै है, जी बेरा के लाने तुम सोचत भी नईयां।</verse>
				<verse number="45">ऐसो भरोसे वारो और समझदार चाकर को आय, जीहां ऊको मालक चाकरन के ऊपरै हाकिम धरै, कि सही बेरा पे उन हां खाबे हां दे।</verse>
				<verse number="46">धन्य आय, बो चाकर, जीकौ मालक आके ऊहां ऐसो ही करत पाबै।</verse>
				<verse number="47">मैं तुम से सांची कहत आंव; कि बो ऊहां अपनी सबरी जाजाद पे हाकिम ठहरा है।</verse>
				<verse number="48">पर जदि बो दुष्ट चाकर सोचे, कि मोरे मालक के आबे में अबै अबेर आय।</verse>
				<verse number="49">और अपने संगी चाकरन हां मारन लगे, और दारू खोरन के संग्गै खान पीयन लगे।</verse>
				<verse number="50">तब ऊ चाकर कौ मालक एैसई दिना आ है, जब बो ऊके आबे की आस नईं करत होबै।</verse>
				<verse number="51">और एैसई बेरा जीहां बो जानत होबै, तब बो ऊहां कड़ो दण्ड दैके, और कपटियन के संग्गै ऊहां डार दै है, उते रोबो और दांत पीसबो हुईये।</verse>
			</chapter>
			<chapter number="25">
				<verse number="1">तब सरग कौ राज्य उन दस कुंवारियन जैसो हुईये, जौन अपनी मशालें लैके दूल्हे से मिलबे हां कड़ीं।</verse>
				<verse number="2">उन में से पांच मूरख और पांच समजदार हतीं।</verse>
				<verse number="3">कायसे मूरखन ने अपनी मशालें तो लईं, पर अपने संग्गै तेल नईं लओ।</verse>
				<verse number="4">पर समजदारन ने अपनी मशालों के संग्गै कुप्पियन में तेल भी भर लओ।</verse>
				<verse number="5">जब दूल्हे के आबे में देरी हो गई, तो बे सब ऊं घन लगीं और सो गईं।</verse>
				<verse number="6">आधी रात में हल्ला मचो, कि तको, दूल्हा आ रओ आय, ऊसे मिलबे हां चलो।</verse>
				<verse number="7">तब बे सब कुंवारियां उठ के अपनी अपनी मशालें ठीक करन लगीं।</verse>
				<verse number="8">और मूरखन ने समजदारन से कई, हम हां भी अपने तेल में से कछु देओ, कायसे हमाई मशालें बुझबे पे आंय।</verse>
				<verse number="9">पर समजदारन ने उत्तर दओ, नईं, जे हमाए लाने और तुमाए लाने पूरो न हुईये, भलो आय कि तुम बैंचबे वारन के ऐंगर जाके अपने लाने मोल लै लेओ।</verse>
				<verse number="10">जब बे मोल लेबे हां चली गईं, तो दूल्हा आ गओ, और जौन तईयार हतीं, बे उन के संग्गै ब्याव के घर में चली गईं और द्वार बन्द कर दओ गओ।</verse>
				<verse number="11">ईके पाछें बे दूसरी कुंवारियां सोई आके कैन लगीं, हे मालक, हे मालक, हमाए लाने द्वार खोल देओ।</verse>
				<verse number="12">ऊने उत्तर दओ, कि मैं तुम से सांची कहत आंव, मैं तुम हां नईं चीनत।</verse>
				<verse number="13">ई लाने जागत रहियो, कायसे तुम न तो ऊ दिन हां जानत आंव, और न ऊ बेरा हां।</verse>
				<verse number="14">कायसे जा ऊ मान्स की सी दसा आय, जीने परदेस जाती बेरा अपने चाकरन हां टेर के, अपनी जाजाद उन हां सौंप दईं।</verse>
				<verse number="15">ऊने एक हां पांच रुपईया, दूसरे हां दो, और तीसरे हां एक; यानि हर एक हां ऊकी हैसियत के जैसो दओ, और तब परदेस हां चलो गओ।</verse>
				<verse number="16">जीहां पांच रुपईया मिले हते, ऊने तुरतईं जाके उन से धन्धा करो और पांच रुपईया और कमाए।</verse>
				<verse number="17">ऐई तरहां जीहां दो रुपईया मिले हते, ऊने सोई दो और कमाए।</verse>
				<verse number="18">पर जीहां एक मिलो हतो, ऊने जाके मिट्टी खोदी, और अपने मालक कौ रुपईया ऊमें गाड़ दओ।</verse>
				<verse number="19">बिलात दिना के पाछें उन चाकरन कौ मालक आओ और उन से हिसाब लैन लगो।</verse>
				<verse number="20">तब जीहां पांच रुपईया मिले हते, ऊने पांच रुपईया और लाके कहो; हे मालक, तेंने मोय पांच रुपईया दए हते, हेर, मैं ने इन से पांच रुपईया और कमाए आंय।</verse>
				<verse number="21">ऊके मालक ने ऊसे कई, हे भले और भरोसेमन्द चाकर, तें तनक में भरोसेमन्द रओ; मैं तोय बिलात बस्तन कौ हाकिम बना हों अपने मालक की खुसी में सामिल हो।</verse>
				<verse number="22">और जीहां दो रुपईया मिले हते, ऊने भी आके कई; हे मालक, तेंने मोय दो रुपईया दए हते, हेर, मैं ने दो और कमाए आंय।</verse>
				<verse number="23">ऊके मालक ने ऊसे कई, हे भले और भरोसेमन्द चाकर, तें तनक में भरोसेमन्द रओ; मैं तोय बिलात बस्तन कौ हाकिम बना हों अपने मालक की खुसी में सामिल हो।</verse>
				<verse number="24">तब जीहां एक रुपईया मिलो हतो, ऊ ने आके कई; हे मालक, मैं जानत हतो, कि तें कड़ो मान्स आय: तें जिते नईं बोत उते काटत आय, और जिते नईं डारत उते से बटोरत आय।</verse>
				<verse number="25">ई लाने मैं डरा गओ और जाके मैं ने रुपईया मिट्टी में लुका दओ; हेर, जौन तोरो रुपईया आय, ऊ जौ आय।</verse>
				<verse number="26">मगर ऊके मालक ने ऊहां उत्तर दओ, हे दुष्ट और आलसी चाकर; जब तें जौ जानत हतो, कि जिते मैं नईं बोत उते से काटत आंव; और जिते मैं नईं डारत उते से बटोरत आंव।</verse>
				<verse number="27">तब तें ऐसो करतो, कि मोरो धन साहूकारन के ऐंगर धर देतो, जीसे कि मैं आके अपनो धन सूद के संग्गै ऊसे ले लेतो।</verse>
				<verse number="28">ई लाने ईसे बो रुपईया लै लेओ, और जी के ऐंगर दस रुपईया आंय, ऊहां दै दो।</verse>
				<verse number="29">कायसे, जीके ऐंगर आय, ऊहां और दओ जै है; और ऊके ऐंगर बिलात हो जै है: पर जीके ऐंगर नईंयां, ऊसे बो भी लै लओ जै है, जौन ऊके ऐंगर आय।</verse>
				<verse number="30">और ई आलसी चाकर हां बायरें के अन्धयारे में डार दो, जिते रोबो और दांत पीसबो हुईये।</verse>
				<verse number="31">जब मान्स कौ पूत अपनी मईमा में आ है, और सब सरगदूत ऊके संग्गै आ हैं तो बो अपनी मईमा के सिंहासन पर बिराज है।</verse>
				<verse number="32">और सब जातियन के जने ऊके सामूं इकट्ठे करे जै हैं; और जैसो गड़रिया, गाड़रन हां छिरियन से नबेर देत आय, वैसई बो उन हां एक दूसरे से नबेर है।</verse>
				<verse number="33">और बो गाड़रन हां अपनी दाहिनी कोद और छिरियन हां बांई कोद ठांड़ी कर है।</verse>
				<verse number="34">तब राजा अपनी दाहिनी कोद वारन से कै है, हे मोरे बाप के धन्य मान्सन, आओ, ऊ राज्य के अधकारी हो जाओ, जो संसार के पेंला से तुमाए लाने तईयार करो भओ आय।</verse>
				<verse number="35">कायसे मैं भूखो हतो, और तुम ने मोय खैबे हां दओ; मैं पियासो हतो, और तुम ने मोय पानू पिलाओ, मैं परदेसी हतो और तुम ने मोय अपने घरै ठहराओ।</verse>
				<verse number="36">मैं नंगो हतो, तुम ने मोय उन्ना पैराए; मैं बीमार हतो, तुम ने मोरी सुधी लई, मैं जेहल में हतो, तुम मोय से मिलबे आए।</verse>
				<verse number="37">तब धर्मी ऊहां उत्तर दै हैं कि हे पिरभू, हम ने तोय कबै भूखो तको और खाबे हां दओ? या पियासो तको, और पानू पिलाओ?</verse>
				<verse number="38">और हम ने कबै तोय परदेसी जानो और अपने घर में धरो या नंगो तको, और उन्ना पैराए?</verse>
				<verse number="39">हम ने कबै तोय बीमार या जेहल खाने में तको और तोसे मिलबे आए?</verse>
				<verse number="40">तब राजा उन हां उत्तर दै है, मैं तुम से सांची कहत आंव, कि जौन कछु तुम ने मोरे इन हल्के भईयन में से कोऊ एक के संग्गै करो, बो मोरे संग्गै करो।</verse>
				<verse number="41">तब बो बांई कोद वारन से कै है, हे श्रापित लोगो, मोय से दूर होकें ऊ अनन्त आगी में जा पड़ो, जौन शैतान और ऊके दूतन के लाने तईयार करी गई आय।</verse>
				<verse number="42">कायसे मैं भूखो हतो, और तुम ने मोय कछु खाबे हां नईं दओ, मैं पियासो हतो, और तुम ने मोय पानू नईं पियाओ।</verse>
				<verse number="43">मैं परदेसी हतो, और तुम ने मोय अपने घर में नईं ठहराओ; मैं नंगो हतो, और तुम ने मोय उन्ना नईं पैराए; बीमार और जेलखाने में हतो, और तुम ने मोरी खबर नईं लई।</verse>
				<verse number="44">तब बे उत्तर दै हैं, कि हे पिरभू, हम ने कबै तोय भूखो, या पियासो, या परदेसी, या नंगो, या बीमार, या जेलखाने में तको, और तोरी सेवा नईं करी?</verse>
				<verse number="45">तब बो उन हां उत्तर दै है, मैं तुम से सांची कहत आंव कि जौन तुम ने इन हल्के से हल्कन में से कोऊ एक के संग्गै नईं करो, बो मोरे संग्गै भी नईं करो।</verse>
				<verse number="46">जे लोग अनन्त दण्ड भोग हैं, पर धर्मी अनन्त जीवन में जै हैं।</verse>
			</chapter>
			<chapter number="26">
				<verse number="1">जब यीशु जे सब बातन हां कह चुको, तो अपने चेलन से कैन लगो।</verse>
				<verse number="2">तुम जानत आव, कि दो दिना के बाद फसह कौ पर्व आ रओ आय; और मान्स कौ पूत क्रूस पे चढ़ाए जाबे के लाने पकड़वाओ जै है।</verse>
				<verse number="3">तब महायाजक और लोगन के बड़े बूढ़े, कइफा नाओं के बड़े महायाजक के आंगन में जुड़े।</verse>
				<verse number="4">और उन ने आपस में यीशु हां मसकईं पकड़बे और मार डारबे की साजिस रची।</verse>
				<verse number="5">पर बे कहत हते, पर्व की बेरा नईं; कहूं ऐसो न होय कि लोगन में दंगा हो जाए।</verse>
				<verse number="6">जब यीशु बैतनिय्याह में शमौन कोढ़ी के घरै हतो।</verse>
				<verse number="7">तो एक बईयर संगमरमर के बासन में कीमती इतर लैके ऊके ऐंगर आई, और जब बो खाबे हां बैठो हतो, तो ऊके मूंड़ पे उड़ेल दओ।</verse>
				<verse number="8">जौ हेर के, ऊके चेले रिसयाए और कहन लगे, जा बरबादी काय?</verse>
				<verse number="9">ईहां ऊंचे दाम में बेंच के गरीबन हां पईसा दओ जा सकत हतो।</verse>
				<verse number="10">जा जानके यीशु ने उन से कई, तुम ई बईयर हां काय सतात आव? ऊने मोरे संग्गै भलाई करी आय?</verse>
				<verse number="11">गरीब तो तुमाए संग्गै सदा रैत आंय, पर मैं तुमाए संग्गै सदा न रै हों?</verse>
				<verse number="12">जब ऊने मोरे सरीर पे जौ इतर उड़ेलो, बो मोरे गाड़े जाबे के लाने करो आय।</verse>
				<verse number="13">मैं तुम से सांची कैत हों, कि सबरे संसारी में जिते कहूं जौ सन्देसो प्रचार करो जै है, उते ऊके ई काज की चरचा सोई ऊकी याद में करी जै है।</verse>
				<verse number="14">तब बारह में से एक, जी को नाओं यहूदा इस्करियोती हतो, महायाजकन के ऐंगर जाके ऊने कई।</verse>
				<verse number="15">अगर मैं यीशु हां तुमाए हाथन पकड़वा देंओं, तो मोय का दै हौ? उन ने ऊहां चांदी के तीस सिक्का तौल के दे दए।</verse>
				<verse number="16">और बो ऊहां पकड़वाबे के लाने सही मौका ढूंड़न लगो।</verse>
				<verse number="17">फिन चेले अखमीरी रोटी के त्योहार के पेंले दिना, यीशु के ऐंगर आके पूंछन लगे; तें किते चाहत आय कि हम तोरे लाने फसह की तईयारी करें?</verse>
				<verse number="18">ऊने कई, नगर में फलाने जन के ऐंगर जाके ऊसे कईयो, गुरू कैत आय, मोरी बेरा ऐंगर आय, मैं अपने चेलन के संग्गै तोरे इते फसह कौ त्योहार मना हों।</verse>
				<verse number="19">तब यीशु के हुकुम के अन्सर चेलन ने फसह की तईयारी करी।</verse>
				<verse number="20">जब संजा भई, तो बो बारह चेलन के संग्गै ब्यारी करबे बैठो।</verse>
				<verse number="21">जब बे ब्यारी कर रए हते, तो ऊने कई, मैं तुम से सांची कहत आंव, कि तुम में से एक मोय पकड़वा है।</verse>
				<verse number="22">ई पे बे सब बिलात दुखी भए, और एक एक करके ऊसे पूंछन लगे, हे गुरु, का बो मैं आंव?</verse>
				<verse number="23">ऊने कई, कि जीने मोरे संग्गै टाठी में हाथ डारो आय, ओई मोय पकड़वा है।</verse>
				<verse number="24">मान्स के पूत हां तो जैसो ऊके लाने लिखो गओ है, जातई है; पर हाय ऊपै, जी के द्वारा मान्स कौ पूत पकड़वाओ जै है: ऊ मान्स के लाने भलो होतो, कि ऊ को जन्म नईं होतो।</verse>
				<verse number="25">तब ऊके पकड़वाबे वाले यहूदा ने कई हे रब्बी, का बो मैं आंव? ऊने कई, तेंने खुद कह दई।</verse>
				<verse number="26">जब बे ब्यारी कर रए हते, तो यीशु ने रोटी लई, और आशीष मांग के तोड़ी, और चेलन हां दैके कई, लेओ खाओ; जा मोरी देह आय।</verse>
				<verse number="27">फिन ऊने कटोरा लैके, धन्यवाद करो, और उन हां देत भए कई, तुम सब ई में से पियो।</verse>
				<verse number="28">कायसे जे कौल कौ मोरो बो रकत आय, जौन बिलात लोगन के लाने पापन की छमा के लाने बहाओ जात आय।</verse>
				<verse number="29">मैं तुम से कैत आंव, कि दाख को जौ रस अबै से लैके ऊ दिना लौ नईं पी हों, जब लौ अपने बाप के राज्य मैं तुमाए संग्गै नओ न पिओं।</verse>
				<verse number="30">फिन भजन गाबे के बाद बे पहरवा पे चले गए।</verse>
				<verse number="31">तब यीशु ने उन से कई; आज रात तुम सब मोरे काजें ठोकर खै हौ; कायसे लिखो आय, मैं चरवाहे हां मार हों; और हेड़ की गाड़रें इते उते हो जै हैं।</verse>
				<verse number="32">पर जी जाबे के बाद मैं तुम से पेंला गलील हां जै हों।</verse>
				<verse number="33">ई पे पतरस ने ऊसे कई, जदि सबरे तोरे काजें ठोकर खाएं तो खाएं, पर मैं कभऊं नईं खै हों।</verse>
				<verse number="34">यीशु ने उन से कई, मैं तोसे सांची कहत आंव, कि आजई रात हां मुरगा की बांग देबे से पेंला, तें तीन बेर मोरो इनकर कर है।</verse>
				<verse number="35">पतरस ने ऊसे कई, जदि मोय तोरे संग्गै मरने भी पड़े, तो भी मैं तोसे न मेंट हों: और सब चेलन ने भी जाई बात कई।</verse>
				<verse number="36">तब यीशु उन के संग्गै गतसमनी नाओं की जांगह में आओ और ऊने अपने चेलन से कई, जब लौ मैं उते जाके प्रार्थना करत आंव, तुम इतईं बैठे रहियो।</verse>
				<verse number="37">और अपने संग्गै पतरस और जब्दी के दोई पूतन हां ले गओ, और दुखी और बेचैन होन लगो।</verse>
				<verse number="38">फिन ऊने उन से कई; मोरो मन बिलात उदास आय, इते लौ कि मैं मरबे पे आंव: तुम इतईं रुकियो, और मोरे संग्गै जगत रहियो।</verse>
				<verse number="39">फिन बो उन से तनक आंगू बढ़ो और मों के बल गिरो, और जा बिनती करन लगो, ओ मोरे बाप, जदि हो सकत आय, तो जौ कटोरा मोय से टल जाबै; फिन भी मोरी नईं, पर तोरी मनसा पूरी होय।</verse>
				<verse number="40">फिन बो चेलन के ऐंगर आओ और उन हां सोऊत पाओ, ऊने पतरस से कई; का तुम लोग मोरे संग्गै एक घड़ी लौ नईं जग पाए?</verse>
				<verse number="41">जागत रहियो, और प्रार्थना करत रहियो, कि तुम परीक्षा में नईं पड़ो: आत्मा तो तईयार आय, पर सरीर दुरबल आय।</verse>
				<verse number="42">फिन ऊने दूसरी बेर जाके जा बिनती करी; ओ मोरे बाप, अगर जौ मोरे पिये बगैर नईं टल सकत तो तोरी मनसा पूरी होबै।</verse>
				<verse number="43">तब ऊने आके उन हां फिन सोत पाओ, कायसे उन की आंख नींद में डूबी हतीं।</verse>
				<verse number="44">बो उन हां फिन छोड़के चलो गओ, और ओई बात कह के तीसरी बेर बिनती करन लगो।</verse>
				<verse number="45">फिन ऊने चेलन के ऐंगर आके उन से कई; अब सोत रओ, और सुस्तात रओ: तको, घड़ी आ गई आय, और मान्स कौ पूत पापियन के हाथन पकड़वाओ जात आय।</verse>
				<verse number="46">उठो, चलौ; तको, मोरो पकड़वाबे वालो ऐंगर आ गओ आय।</verse>
				<verse number="47">जब बो जौ कैई रओ हतो, तो हेरो, यहूदा जौन बारह चेलन में से एक हतो, आओ, और ऊके संग्गै तलवारें और लठियां लए भए एक बड़ी भीड़ आई, जीहां महायाजकन और लोगन के पुरनियन ने पठैव हतो।</verse>
				<verse number="48">पकड़वाबे वाले ने उन हां जौ कहके इसारो दओ हतो जीहां मैं चूमों ओई आय; ऊहां पकड़ लईयो।</verse>
				<verse number="49">और तुरतईं यीशु के ऐंगर आके बोलो; ओ रब्बी परनाम; और ऊहां खूब चूमो।</verse>
				<verse number="50">यीशु ने ऊसे कई; हे मित्र, जौन काज के लाने तें आओ आय, ऊहां कर ले। तब उन ने ऐंगर आके यीशु हां पकड़ लओ।</verse>
				<verse number="51">हेरो, यीशु के संगियन में से एक ने तलबार काड़ लई, और महायाजकन के चाकर पे चला दई और ऊको कान उड़ा दओ।</verse>
				<verse number="52">तब यीशु ने ऊसे कई; अपनी तलवार काठी में धर ले कायसे जौन तलवार चलात आंय, बे सब तलवार से मारे जै हैं।</verse>
				<verse number="53">का तें नईं समजत, कि मैं अपने बाप से बिनती कर सकत आंव, और बो तुरतईं सरगदूतन की सैना हां पठै दै है?</verse>
				<verse number="54">पर तब धर्मशास्त्र कौ लिखो कैसो पूरो हुईये, कि एैसई होबो जरूरी आय?</verse>
				<verse number="55">तब यीशु ने भीड़ से कई; का तुम तलवारें और लठियां लए मोय डाकू के समान पकड़बे आए आव? मैं रोजीना मन्दर में बैठ के सन्देसो दओ करत हतो, और तुम ने मोय नईं पकड़ो।</verse>
				<verse number="56">पर जौ सब ई लाने भओ आय, कि आगमवकतन कौ लिखो पूरो होबै। तब सब चेले ऊहां छोड़ के भग गए।</verse>
				<verse number="57">जिन ने यीशु हां पकड़ो हतो, बे ऊहां महायाजक काइफा के ऐंगर लै गए, जिते शास्त्री और पुरनिए जमा हते।</verse>
				<verse number="58">पतरस भी कछु दूरी पे ऊके पाछें पाछें निंग के महायाजक के आंगन लौ पोंचो, और भीतरै पिड़ के का हुईये जौ देखबे के लाने पहरेदारन के संग्गै बैठ गओ।</verse>
				<verse number="59">महायाजक और सारी महापंचायत यीशु के बिरोध में लाबरी गवाही दैबे की कोसिस करत रई, जीसे बे ऊहां मार डारें।</verse>
				<verse number="60">पर बिलात लबरे गवाह के आबे पे भी, बे कछु नईं कर सके।</verse>
				<verse number="61">आखिरी में दो जन ने आके कई, ई मान्स ने कई आय; कि मैं परमेसुर के मन्दर हां नास करके ऊहां तीन दिना में फिन के बना सकत आंव।</verse>
				<verse number="62">तब महायाजक ने ठांड़े होकें ऊसे कई, तें कछु उत्तर नईं देत? जे लोग तोरे बिरोध में का गवाही दै रए आंय? पर यीशु चुप रए: ई पे महायाजक ने ऊसे कई।</verse>
				<verse number="63">मैं तोय जीयत परमेसुर की कौल देत आंव, कि अगर तें परमेसुर कौ पूत मसीह आय, तो हम से कै दे।</verse>
				<verse number="64">यीशु ने ऊसे कई; तें ने खुदई कै दई; फिन भी मैं तोसे कहत आंव, कि अब से तुम मान्स के पूत हां सर्वशक्तिमान के दायने कोद बैठो, और सरग के बादरन पे आत भओ तक हौ।</verse>
				<verse number="65">तब महायाजक ने अपने उन्ना फाड़के कई, ईने परमेसुर की निन्दा करी आय, अब हम हां और गवाहियन की का जरूरत आय?</verse>
				<verse number="66">तको, तुम ने अबै जा निन्दा सुनी आय! तुम का समजत आव? उन ने उत्तर दओ, बो मृत्युदण्ड के लायक आय।</verse>
				<verse number="67">तब उन ने ऊके मों पे थूंको, और ऊहां घूसों से मारो, और कछु ने थप्पड़ मारके कई।</verse>
				<verse number="68">हे मसीह, आगमवानी करके हम हां बता दे: कि कीने तोय मारो?</verse>
				<verse number="69">पतरस आंगन में बायरें बैठो भओ हतो; कि एक चाकरनी ने ऊके ऐंगर आके कई, तें तो सोऊ गलील के यीशु के संग्गै हतो?</verse>
				<verse number="70">पर ऊ ने मना करत भए उन सब के सामूं कई, मैं नईं जानत कि तें का कै रई आय।</verse>
				<verse number="71">जब बो बायरें ड्योढ़ी में गओ, तो एक और चाकरनी ने ऊहां हेर के जौन उते हते उन से कई; जौ भी तो नासरत के यीशु के संग्गै हतो।</verse>
				<verse number="72">तब ऊने कौल खाके फिन मना करो, मैं ई मान्स हां नईं चीनत।</verse>
				<verse number="73">तनक बेरा बाद, जौन उते ठांड़े हते, उन ने पतरस के ऐंगर आके ऊसे कई, तें सोई उन में से एक आय; कायसे तोरी बोली तोरो भेद खोलत आय।</verse>
				<verse number="74">तब बो मेंटत भए कौल खान लगो, कि मैं ऊ मान्स हां नईं चीनत; और तुरतईं मुरगा ने बांग दई।</verse>
				<verse number="75">तब पतरस हां बो बात जौन यीशु ने कई हती याद आई, कि मुरगा के बांग देबे के पेंला तें तीन बेर मोरो इनकार कर है, और पतरस बायरें जाके फूट फूट के रोन लगो।</verse>
			</chapter>
			<chapter number="27">
				<verse number="1">जब भुनसारो भओ, तो सब महायाजकन और लोगन के पुरनियन ने यीशु के विरुद्ध सलाह करी, कि ऊहां मार डारें।</verse>
				<verse number="2">फिन उन ने ऊहां बांधो और लै जाके राज्यपाल पिलातुस के हाथन में सौंप दओ।</verse>
				<verse number="3">जब यहूदा जीने ऊहां पकड़वाओ हतो, जौ हेरो कि यीशु दोषी ठहरओ गओ आय, तो बो पछताओ और चांदी के तीस सिक्का हां महायाजकन और पुरनियन हां लौटाके ऊने कई।</verse>
				<verse number="4">मैं ने पाप करो है, मैं ने निर्दोष हां पकड़वाबे कौ सौदो करो है? उन ने कई, ईसे हम हां का? तेंई जान।</verse>
				<verse number="5">तब बो उन चांदी के सिक्कन हां मन्दर में फेंक के चलो गओ, और ऊने जाके फांसी लगा लई।</verse>
				<verse number="6">तब महायाजकन ने उन सिक्कन हां लैके कई, इन हां मन्दर के खजाने में रखबो साजो नईंयां, कायसे जौ रकत कौ दाम आय।</verse>
				<verse number="7">और उन ने जुड़ के सलाह करी और उन सिक्कन से परदेसियन हां गाड़बे के लाने कुम्हार कौ खेत मोल ले लओ।</verse>
				<verse number="8">ऐई काजें बो खेत आज लौ खून कौ खेत कहाऊ त है।</verse>
				<verse number="9">तब बो बचन जौन यिर्मयाह आगमवकता ने कहो हतो पूरो भओ; कि उन ने चांदी के तीस सिक्का लए (जीहां इस्राएल की सन्तान ने ऊके लाने ठहराओ हतो)।</verse>
				<verse number="10">और उन ने ऊहां कुम्हार के खेत के लाने दे दओ, जैसे कि प्रभु ने मोय हुकुम दओ हतो।</verse>
				<verse number="11">जब यीशु राज्यपाल के सामूं ठांड़ो हतो, तो राज्यपाल ने ऊसे पूंछी; का तें यहूदियन कौ राजा आय? यीशु ने ऊसे कई, तें खुदई कह रओ आय।</verse>
				<verse number="12">और जब महायाजकन और पुरनियन ऊपे दोष लगा रए हते, तो ऊने कोऊ उत्तर नईं दओ।</verse>
				<verse number="13">तब पिलातुस ने ऊसे कई: का तें नईं सुनत, कि जे तोरे बिरोद में कितेक बातन की गवाही दे रए आंय?</verse>
				<verse number="14">पर ऊने ऊहां एक बात कौ भी उत्तर नईं दओ, ईसे राज्यपाल हां बिलात अचरज भओ।</verse>
				<verse number="15">राज्यपाल की जा नीत हती, कि पर्व की बेरा कोऊ एक बन्दी हां जीहां लोग चाहत हते, छोड़ दओ करत हतो।</verse>
				<verse number="16">ओई बेरा उन की जेलखाने में बरअब्बा नाओं को एक नामी बन्दी हतो।</verse>
				<verse number="17">जब बे जुड़े, तो पिलातुस ने उन से कई; तुम कीहां चाहत आव, कि मैं तुमाए लाने छोड़ देंओं? बरअब्बा हां या यीशु हां, जौन मसीह कहलात आय?</verse>
				<verse number="18">कायसे बो जानत हतो कि उन ने ऊहां छल से पकड़वाओ आय।</verse>
				<verse number="19">और जब बो न्याव करबे गद्दी पे बैठो हतो तो ऊकी घरवारी ने ऊहां कहला पठैव, कि ई धर्मी मान्स के मामले में हाथ न डारियो; कायसे आज रात मैं ने सपने में ऊके काजें बिलात दुख उठाओ आय।</verse>
				<verse number="20">मगर महायाजकन और पुरनियन ने भीड़ हां भड़काओ, कि बे बरअब्बा हां छोड़बे और यीशु हां मार डारबे की मांग करें।</verse>
				<verse number="21">तब राज्यपाल ने उन से पूंछी, इन दोई में से कीहां चाहत हौ, कि मैं तुमाए लाने छोड़ देंओं? उन ने कई बरअब्बा हां।</verse>
				<verse number="22">पिलातुस ने उन से कई; फिन मैं यीशु हां जो मसीह कहाऊ त आय, ऊको का करों? उन सबरन ने कई ऊहां क्रूस पे चढ़ाओ।</verse>
				<verse number="23">ऊने कई; काय ऊने का बुराई करी आय? पर बे और जोर से चिल्ला, चिल्ला के कहन लगे, “ऊहां क्रूस पे चढ़ाओ जाबै”।</verse>
				<verse number="24">जब पिलातुस ने हेरो, कि कछु भी बन नईं पड़त बल्कि हुल्लड़ होत जात आय, तो ऊने पानू लओ और भीड़ के आंगू अपने हाथन हां धोके कई; मैं ई मान्स के खून से बरी आंव; तुमई जानो।</verse>
				<verse number="25">तब लोगन ने कई, ई को खून हम पे और हमाई सन्तान पे होए।</verse>
				<verse number="26">तब ऊने बरअब्बा हां उन के लाने छोड़ दओ, और यीशु हां कोड़ा लगवा के क्रूस पे चढ़ाए जाबे हां सौंप दओ।</verse>
				<verse number="27">तब राज्यपाल के सिपाही यीशु हां किले में लै गए, और उते ऊके चारऊं कोद सबरे रोमी सिपाहियन हां जमा कर लओ।</verse>
				<verse number="28">फिन ऊके उन्ना उतार के उन ने ऊहां गाड़े रंग कौ चोगा पहिनाओ।</verse>
				<verse number="29">और कांटन कौ मुकुट गूंथ के ऊके मूंड़ पे धरो; और ऊके दांयने हाथ में सरकन्डा दओ फिन ऊके आंगू घुटना टेक के बे ऊको ठट्ठा करके कहन लगे, हे यहूदियन के राजा तोरी जय हो।</verse>
				<verse number="30">और उन ने ऊपे थूको; और सरकन्डा लैके ऊहां मूड़ पे मारन लगे।</verse>
				<verse number="31">ठट्ठा करबे के बाद, उन ने ऊको चोगा उतारो और ओई उन्ना ऊहां पैरा दए, और क्रूस पे चढ़ाबे ले चले।</verse>
				<verse number="32">जब बे बायरें कड़ रए हते तो उन हां शिमोन नाओं को एक कुरेनी मिलो, उन ने ऊहां बेगार में पकड़ो कि ऊ को क्रूस लदवा के लै चले।</verse>
				<verse number="33">और जब बे ऊ जांगह पे आए जौन गुलगुता कहाऊ त आय यानि खोपड़ी की जांगह।</verse>
				<verse number="34">तो उन ने ऊहां पित्त मिलो भओ दाख कौ रस पीबे हां दओ, पर ऊने चीख के पीबो नईं चाहो।</verse>
				<verse number="35">और जब बे ऊहां क्रूस पे टांग चुके; तो उन ने परची डाल के ऊके उन्ना बांट लए,</verse>
				<verse number="36">और उतईं बैठ के बे ऊकी रखनवारी करन लगे।</verse>
				<verse number="37">और उन ने ऊके मूंड़ के ऊपरै दोष पट्टी लगाई, जीमें लिखो हतो “जौ यहूदियन कौ राजा यीशु आय”।</verse>
				<verse number="38">तब ऊके संग्गै दो डाकुअन हां सोऊ क्रूस पे टांगो एक हां ऊकी दांई, और दूसरे हां ऊके बांई कोद।</verse>
				<verse number="39">उते से आबे जाबे वाले ऊको ठट्ठा कर रए हते, और मूंड़ हला हला के कहत हते।</verse>
				<verse number="40">हे मन्दर हां ढाबेवारे और तीन दिना में बनावे वारे, अपने आप हां तो बचा ले: अगर तें परमेसुर कौ पूत आय, तो क्रूस पे से खालें उतर आ।</verse>
				<verse number="41">ऐई तरहां महापुरोहित भी शास्त्रियन और पुरनियन के संग्गै ऊको ठट्ठा करत भए कह रए हते, ईने दूसरन हां बचाओ, पर अपने हां नईं बचा सकत।</verse>
				<verse number="42">जौ “इस्राएल कौ राजा आय”। अब क्रूस पे से खालें उतर आए, तो हम ईहां मान लै हैं।</verse>
				<verse number="43">जौ परमेसुर पे भरोसा करत आय, अगर बो ईसे खुस आय, तो अब ईहां छुड़ा लैबे, कायसे ईने कई हती, कि “मैं परमेसुर कौ पूत आंव”।</verse>
				<verse number="44">जौन डांकू क्रूस पे टांगे गए हते बे सोऊ ऐई तरहां ऊकी हंसी कर रए हते।</verse>
				<verse number="45">दुपरिया से लैके तीन बजे लेओ सबरे देश में अन्धयारो छाओ रहो।</verse>
				<verse number="46">तीन बजे के करीब यीशु जोर से चिल्लाओ, एली, एली, लमा शबक्तनी? यानि हे मोरे परमेसुर, हे मोरे परमेसुर, तेंने मोय काय छोड़ दओ?</verse>
				<verse number="47">उते ठांड़े भयन में से कछु ने जौ सुनके कई, जौ मान्स एलियाह हां टेर रओ आय।</verse>
				<verse number="48">उन में से एक ने तुरतईं गदबद देके, सोक्ता लैके सिरका में बोड़ो, और सरकन्डा पे धरके, ऊहां चूसबे हां दओ।</verse>
				<verse number="49">बाकी लोगन ने कई, तको एलिय्याह ऊहां बचाबे हां आत आय कि नईं।</verse>
				<verse number="50">तब यीशु ने जोर से चिल्ला के प्राण छोड़ दए।</verse>
				<verse number="51">और तको मन्दर कौ परदा ऊपरै से खालें लौ फटके दो टूंका हो गओ: धरती डोलन लगी और चट्टानें भी तड़क गईं।</verse>
				<verse number="52">और कबरें खुल गईं; और बिलात सोए भए पवित्र लोगन के मुरदा जी गए।</verse>
				<verse number="53">और ऊके फिन के जी जाबे के बाद बे कबरन में से कड़के पवित्र नगर में गए, और बिलातन हां दिखाई पड़े।</verse>
				<verse number="54">तब दरोगा और जौन लोग ऊके संग्गै पहरा दै रए हते, जब उन ने भूंडोल और इन घटना हां देखो, तो बिलात डराके कई, सांची में “जौ परमेसुर कौ पूत हतो”।</verse>
				<verse number="55">और उते बिलात बईयरन जौन यीशु की सेवा करत भई गलील से ऊके पाछें आईं हतीं, दूर से जौ हेर रईं हतीं।</verse>
				<verse number="56">उन में मरियम मगदलीनी, याकूब और यूसुफ की मताई मरियम और जब्दी के पूतों की मताई हतीं।</verse>
				<verse number="57">जब संजा भई तो अरिमतियाह कौ यूसुफ नाओं कौ एक धनी मान्स आओ, बो भी यीशु कौ चेला हतो।</verse>
				<verse number="58">ऊने पिलातुस के ऐंगर जाके यीशु की लाश मांगी, तो पिलातुस ने ऊहां दिलवा दई।</verse>
				<verse number="59">तब यूसुफ ने लाश हां लै जाके उजरे चादर में लपेड़ो।</verse>
				<verse number="60">और ऊहां अपनी नई कबर में धरो, जौन ऊने चट्टान में खुदवाई हती, फिन एक भारी पत्थरा हां कबर के दोरे पे लुढ़का के चलो गओ।</verse>
				<verse number="61">मरियम मगदलीनी और दूसरी मरियम उते कबर के सामूं बैठी हतीं।</verse>
				<verse number="62">दूसरे दिना यानि तईयारी के एक दिना बादई, महायाजकन और और फरीसियन ने पिलातुस के ऐंगर जुड़ के कई।</verse>
				<verse number="63">हे महाराज, हम हां खबर आय, कि ऊ भरमाबे वाले ने अपने जीते जी कई हती, कि तीन दिना के बाद मैं जी जै हों।</verse>
				<verse number="64">ई लाने हुकुम दे कि तीसरे दिना लौ कबर की रखनवारी करी जाबै, कहूं ऐसो न होए कि ऊके चेले आके लाश हां चुरा लै जाबें, और लोगन से कहें, कि बो मरे भयन में से जी गओ आय: तब पाछें कौ दगा पेंला से बुरओ हुईये।</verse>
				<verse number="65">पिलातुस ने उन से कई, तुमाए ऐंगर पहिरेदार तो आंय, जाओ जैसो भी ऊहां रखवा सको, वैसई करो।</verse>
				<verse number="66">ई लाने उन ने जाके कबर की रखनवारी करवाई, और पहिरेदार बिठा के पत्थरा पे मोहर सोऊ लगवा दई।</verse>
			</chapter>
			<chapter number="28">
				<verse number="1">सब्त के दिना के बाद हफ्ताह के पेंलई दिना बड़े भुनसारे मरियम मगदलीनी और दूसरी मरियम कबर हेरबे आईं।</verse>
				<verse number="2">और हेरो, एक बड़ो भूंडोल भओ, कायसे परमेसुर कौ एक दूत सरग से उतर के आओ, और पत्थरा हां लुढ़का के ऊपे बिराज गओ।</verse>
				<verse number="3">ऊको रूप बिजली जैसो और ऊके उन्ना पाला जैसे उजरे हते।</verse>
				<verse number="4">पहिरेदार ऊके डर से थर्रा गए, और मरे से हो गए।</verse>
				<verse number="5">सरदूत ने बईयरन से कई, डराओ नईं कायसे मैं जानत आंव, कि तुम यीशु हां जीहां क्रूस पे चढ़ाओ गओ हतो, खोज रई आव।</verse>
				<verse number="6">बो इतै नईंयां, पर बो अपने कहबे के अनसार जी गओ आय; आओ बो जांगह हेरो, जिते बो धरो गओ हतो।</verse>
				<verse number="7">ऊके चेलन हां तुरतईं जाके बताओ, कि बो मरे भयन में से जी गओ आय; और हेरो बो तुम से पेंला गलील हां जै है, उते तुम ऊहां देख हौ, तको, मैं ने तुम हां बता दओ आय।</verse>
				<verse number="8">और बे डर और भारी खुसी के संग्गै झट्टई कबर से लौटीं, और चेलन हां जौ सन्देस देबे के लाने गदबद दई।</verse>
				<verse number="9">तब हेरो, यीशु उन से मिलो; और उन हां परनाम करो, और बे ऊके ऐंगर आईं, और उन ने ऊके गोड़े पकड़ के ऊहां दण्डवत करो।</verse>
				<verse number="10">तब यीशु ने उन से कई, डराओ नईं; जाओ और मोरे भईयन से कहियो, कि बे गलील हां चले जाएं उते बे मोय देख हैं।</verse>
				<verse number="11">बे गैल में हतीं, कि हेरो, पहिरेदारों में से कछु ने नगर में जाके पूरो हाल महायाजकन हां कह सुनाओ।</verse>
				<verse number="12">तब उन ने पुरनियन के संग्गै जमा होकें सलाह करी और सिपाहियन हां बिलात रुपईया दैके कई।</verse>
				<verse number="13">लोगन से कहियो, रात में जब हम सो रए हते, तो ऊके चेले आके ऊहां चुरा लै गए।</verse>
				<verse number="14">और अगर राज्यपाल के कान लौ जा बात पहुंचे, तो हम ऊहां मना लै हैं और तुम हां जोखम से बचा लै हैं।</verse>
				<verse number="15">उन ने रुपईया लैके जैसो बताओ गओ हतो, वैसई करो; और जे बात यहूदियन में दूर दूर लौ फैल गई, और अबै लौ प्रचलित आय।</verse>
				<verse number="16">ऊके बाद ग्यारह चेले गलील के ऊ पहरवा पे गए, जीहां यीशु ने उन हां बताओ हतो।</verse>
				<verse number="17">और उन ने ऊके दरसन पाके ऊहां परनाम करो, पर कोऊ कोऊहां शंका भई।</verse>
				<verse number="18">तब यीशु ने उन के ऐंगर आके कई, कि सरग और धरती कौ पूरो अधकार मोय दओ गओ आय।</verse>
				<verse number="19">ई लाने जाओ और सब जातन के लोगन हां चेला बनाओ, और उन हां बाप, पूत और पवित्रआत्मा के नाओं से बपतिस्मा देओ।</verse>
				<verse number="20">और जौन जौन हुकुम मैं ने तुम हां दए आंय, ऊको पालन करबो सिखाओ, और तको, मैं संसारी के आखिर लौ सदा तुमाए संग्गै आंव।</verse>
			</chapter>
		</book>
		<book number="41">
			<chapter number="1">
				<verse number="1">परमेसुर के बेटा यीशु मसीह के भले संदेसे की शुरुआत।</verse>
				<verse number="2">जैसो यशायाह अगमवकता की पोथी में लिखो आय कि हेरो, मैं अपने दूत हां तोरे आंगू पठैत आंव, जो तोरे लाने गैल तईयार कर है।</verse>
				<verse number="3">जंगल में एक टेरबेवाले कौ बोल सुनाई दे रओ आय कि प्रभु की गैल तईयार करो और ऊ की पक्की गैलें सूदी करो।</verse>
				<verse number="4">यूहन्ना आओ ऊ जंगल में बपतिस्मा देत हतो, और पापन की माफी के लाने मन बदलबे के बपतिस्मा कौ परचार करत हतो।</verse>
				<verse number="5">और पूरे यहूदिया देश के, और यरूशलेम के सबरे रैबेवारे निकल के ऊके ऐंगर गए, और अपने पापन हां मान के यरदन नदिया में ऊसे बपतिस्मा लओ।</verse>
				<verse number="6">यूहन्ना ऊंट के रोंअन कौ उन्ना पैरें और अपनी करयाई में खाल कौ पटुका बांधे रहत हतो और टिडि्डयां और जंगल की मेंपर खात हतो।</verse>
				<verse number="7">और जौ परचार करत हतो, कि मोरे बाद ऊ आबेवालो आय, जो मोय से जांदा ताकत वालो आय; मैं ई लायक नईंयां कि झुक के ऊ की पनईयों के बंध खोलों।</verse>
				<verse number="8">मैंने तो तुमें पानी से बपतिस्मा दओ आय, पै ऊ तुमें शुद्ध आत्मा से बपतिस्मा दै है।</verse>
				<verse number="9">ऊ दिना में यीशु ने गलील के नासरत गांव से आके, यरदन नदी में यूहन्ना से बपतिस्मा लओ।</verse>
				<verse number="10">और जब ऊ पानी से कड़ के ऊपर आओ, सो तुरतईं ऊ ने आकास हां खुलत और आत्मा हां परेवा कैसो अपने ऊपर उतरत तको।</verse>
				<verse number="11">और ऐसी आकासवानी भई, कि तें मोरो प्यारो बेटा आय, तोय से मैं खुस आंव।</verse>
				<verse number="12">तबईं आत्मा ने ऊहां जंगल कोद पोंचाओ।</verse>
				<verse number="13">और जंगल में चालीस दिना लौ शैतान ने ऊ की परीक्षा लई; और ऊ जंगली जानवरन के संग्गै रओ, और सरगदूत ऊ की खुसामद करत रए।</verse>
				<verse number="14">यूहन्ना के पकड़वाए जाबे के बाद यीशु ने गलील में आके परमेसुर के राज कौ भलो संदेसो परचार करो।</verse>
				<verse number="15">और कओ, समय पूरो भओ आय, और परमेसुर कौ राज ऐंगर आ गओ आय; मन बदलौ और भले संदेसे पै बिसवास करौ।</verse>
				<verse number="16">गलील की झील के किनारे किनारे जात भए ऊ ने शमौन और ऊके भईया अन्द्रियास हां झील में जाल डालत तको; कायसे कि बे मछवारे हते।</verse>
				<verse number="17">और यीशु ने उनसे कओ; मोरे पछाऊं चले आओ; मैं तुमें मान्सन कौ मछवारौ बना हों।</verse>
				<verse number="18">बे तुरतईं जाल हां छोड़ के ऊके पछाऊं हो लय।</verse>
				<verse number="19">और कछु आंगू बढ़के, ऊने जब्दी के बेटा याकूब और ऊके भईया यूहन्ना हां, नाव पै जाल हां सुदारत तको।</verse>
				<verse number="20">ऊ ने तुरतईं उने बुलाओ; और बे अपने बाप जब्दी हां मजूरन के संग्गै नाव पै छोड़ के, ऊके पछाऊं चले गए।</verse>
				<verse number="21">और बे कफरनहूम में आए, और ऊ तुरतईं विश्राम के दिना सभा के घर में जाके उपदेस करन लगो।</verse>
				<verse number="22">और लोग ऊके उपदेस से चकित भए; कायसे ऊ उन हां शास्त्रियन कैसो नईं वरन् अधकारी कैसो उपदेस देत हतो।</verse>
				<verse number="23">और ओई बेरा, उनकी सभा के घर में एक मान्स हतो, जीमें एक अशुद्ध आत्मा हती।</verse>
				<verse number="24">ऊ ने चिल्ला के कओ, हे यीशु नासरी, हमें तोय से का काम? काय तें हमें नास करबे आओ आय? मैं तोहां जानत आंव, तें को आय? परमेसुर कौ शुद्ध मान्स!</verse>
				<verse number="25">यीशु ने ऊहां डांट के कओ, चुप्प रै; और ऊ में से कड़ जा।</verse>
				<verse number="26">तबईं अशुद्ध आत्मा ऊहां मरोर के, और बड़े जोर से चिल्या के ऊ में से कड़ गई।</verse>
				<verse number="27">ईपे सब जनें अचम्भा करत भए आपस में बतकाव करन लगे कि जा का बात आय? जौ तो कोनऊं नओ उपदेस आए! ऊ अधिकार के संग्गै अशुद्ध आत्मन हां भी आज्ञा देत आय, और बे ऊ की आज्ञा मानत आंय।</verse>
				<verse number="28">सो ऊ को नाओं तुरतईं गलील के अगल-बगल के पूरे देश में हर जांगा फैल गओ।</verse>
				<verse number="29">और ऊ तुरतईं प्रार्थनाघर से निकल के, याकूब और यूहन्ना के संग्गै शमौन और अन्द्रियास के घरै आओ।</verse>
				<verse number="30">और शमौन की सास हां ताप चढ़ो हतो, और उन ने तुरतईं ऊके बारे में ऊसे कओ।</verse>
				<verse number="31">तब ऊ ने ऐंगर जाके ऊकौ हाथ पकड़ के उठाओ; और ऊ को ताप ऊ पै से उतर गओ, और बा उनकी सेवा खुसामद करन लगी।</verse>
				<verse number="32">संजा के समय जब सूरज डूब गओ तब लोग सबरे बीमारन हां और उन हां जिनमें बुरई आत्माएं हतीं ऊके ऐंगर ले आए।</verse>
				<verse number="33">और पूरौ नगर दरवाजे पै इकट्ठो भओ।</verse>
				<verse number="34">और ऊ ने कैऊ अन हां जो कई तरहां की बीमारियन से दुखी हते, ठीक कर दओ; और कैऊ बुरई आत्मन हां काड़ो; और बुरई आत्मन हां बोलन न दओ कायसे बे ऊहां चीनत हतीं।</verse>
				<verse number="35">और भुनसारे के पेंला से भौतऊ पेंला, ऊ उठके निकलो, और एक जंगली जांगा में गओ और उतै प्रार्थना करन लगो।</verse>
				<verse number="36">तब शमौन और ऊके संग्गी ऊहां ढूंढ़बे गए।</verse>
				<verse number="37">जब ऊ मिलो, सो ऊसे कओ; सब लोग तोहां ढूंढ़ रए आंय।</verse>
				<verse number="38">ऊने उनसे कओ, आओ; हम और कऊं अगल बगल की बस्तियन में जाएं, कि मैं उते भी परचार करों, कायसे मैं ऐई हां निकलो आंव।</verse>
				<verse number="39">सो ऊ पूरे गलील में उनकी सभाओं में जा जा के परचार करत रओ और बुरई आत्मन हां निकालत रओ।</verse>
				<verse number="40">और एक कोढ़ी ने ऊके ऐंगर आके, ऊसे बिनती करी, और ऊके सामने टिंगरे टिका के ऊसे कओ; अगर तें चाहे तो मोहां शुद्ध कर सकत आय।</verse>
				<verse number="41">ऊ ने ऊ पै तरस खाके हाथ बढ़ाओ, और ऊहां छूके कओ; मैं चाहत आंव कि तें साजौ हो जा।</verse>
				<verse number="42">और तुरतईं ऊ को कोढ़ जात रओ, और ऊ साजौ हो गओ।</verse>
				<verse number="43">तब ऊ ने ऊहां चिता के तुरतईं विदा करो।</verse>
				<verse number="44">और ऊसे कओ, देख, कोऊ से कछु न कईये, लेकिन जाके अपने आप हां पुजारी हां दिखा, और अपने साजे होबे के बारे में जो कछु मूसा ने ठैराओ ऊहां भेंट चढ़ा, कि उन पै गवाही होबे।</verse>
				<verse number="45">लेकिन ऊ बाहर जाके ई बात हां भौत परचार करन लगो, और इते तक फैलान लगो कि यीशु फिन खुलासां नगर में ना जा पाओ, लेकिन बाहरी जंगली जांगा में रओ; और चारऊं कोद से लोग ऊके ऐंगर आत रए।</verse>
			</chapter>
			<chapter number="2">
				<verse number="1">कैऊ दिना के बाद ऊ फिन कफरनहूम में आओ और सुनो गओ, कि ऊ घर में आय।</verse>
				<verse number="2">फिन इतने मान्स जुड़ गए, कि दरवाजे के ऐंगर भी जांगा न मिली; और ऊ उने बचन सुना रओ हतो।</verse>
				<verse number="3">और लोग एक लकवा के मारे भए हां चार मान्सन से उठवा के ऊके ऐंगर ले आए।</verse>
				<verse number="4">लेकिन जब बे भीड़ के मारे ऊके ऐंगर न पोंच पाए, तो उन ने ऊ छत हां जीके नेंचें ऊ हतो, खोल दओ, और जब ऊहां उधेड़ चुके, सो ऊ खाट हां जीपै लकवा कौ मारो पड़ो हतो, लटका दओ।</verse>
				<verse number="5">यीशु ने, उनकौ बिसवास हेर के, ऊ लकवा के मारे से कओ; ऐ बेटा, तोरे पाप क्षमा हो गए।</verse>
				<verse number="6">तब कैऊ शास्त्री जौन उते बैठे हते, अपने अपने मन में विचार करन लगे।</verse>
				<verse number="7">कि जौ मान्स काय ऐसो कैत आय? जौ तो परमेसुर की हंसी उड़ात आय, परमेसुर हां छोड़ के और को पाप माफ कर सकत आय?</verse>
				<verse number="8">यीशु ने तुरतईं अपनी आत्मा में जान लओ, कि बे अपने अपने मन में ऐसो विचार कर रए आंय, और उनसे कओ, तुम अपने अपने मन में जौ विचार काय कर रए आव?</verse>
				<verse number="9">सहज का आय? का लकवा के मारे से जौ कैबो कि तोरे पाप क्षमा भए, या जौ कैबो, कि उठ अपनी खटिया उठा के चल फिर?</verse>
				<verse number="10">लेकिन जीसे तुम जान लेओ कि मान्स के बेटा हां धरती पै पाप क्षमा करबे कौ भी अधकार आय (ऊ ने ऊ लकवा के मारे से कओ)।</verse>
				<verse number="11">मैं तोय से कैत आंव; उठ, अपनी खटिया उठाके अपने घरै चलो जा।</verse>
				<verse number="12">और ऊ उठो, और तुरतईं खटिया उठा के और सब के सामूं से निकल के चलो गओ, ई पै सबरे अचम्भे में भए, और परमेसुर की बड़वाई करके कैन लगे, कि हमने एैसो कभऊं नईं देखो।</verse>
				<verse number="13">ऊ फिन निकल के झील के किनारे गओ, और पूरी भीड़ ऊके ऐंगर पोंची, और ऊ उने उपदेस देन लगो।</verse>
				<verse number="14">जात भए ऊ ने हलफई के बेटा लेवी हां चुंगी की चौकी पै बैठो तको, और ऊसे कओ; मोरे पछाऊं हो ले।</verse>
				<verse number="15">और ऊ उठके, ऊके पछाऊं हो लओ: और ऊ ओई के घर में भोजन करबे बैठो, और भौत से चुंगी लेबेवारे और पापी यीशु और ऊके चेलन के संग्गै भोजन करबे बैठे; कायसे कि बे भौत से हते, और ऊके पछाऊं हो लए हते।</verse>
				<verse number="16">और शास्त्रियन और फरीसियन ने जौ देख के, कि ऊ तौ पापियन और चुंगी लेबेवालन के संग्गै खात पियत आय।</verse>
				<verse number="17">यीशु ने जौ सुनके, उनसे कहो, भले चंगन हां वैद की जरूरत नईंयां, लेकिन बीमारन हां आय: मैं धरमियन हां नईं, लेकिन पापियन हां बुलाबे आओ आंव।</verse>
				<verse number="18">यूहन्ना के चेला, और फरीसी उपास करत हते; सो उन ने आके ऊसे जौ कओ, कि यूहन्ना के चेला और फरीसियन के चेला काय उपास करत आंय? लेकिन तोरे चेला उपास नईं करत आंय।</verse>
				<verse number="19">यीशु ने उनसे कओ, जब लौ दूल्हा बरातियन के संग्गै रैत आय का बे उपास कर सकत आंय? सो जब लौ दूल्हा उनके संग्गै है, तब लौ बे उपास नईं कर सकत।</verse>
				<verse number="20">लेकिन बे दिन आहें, कि दूल्हा उनसे अलग करो जै है; ऊ समय बे उपास कर हैं।</verse>
				<verse number="21">नए उन्ना कौ थिगड़ा पुराने पैरावन पै कोऊ नईं लगात; नईं तो ऊ थिगड़ा ऊ में से कछु खींच लै है, यानी नओ, पुराने से, और ऊ और फट जै है।</verse>
				<verse number="22">नए दाखरस हां पुरानी मशकन में कोऊ नईं रखत, नईं तो दाखरस मशकन हां फाड़ दै है, और दाखरस और मशकें दोई बरबाद हो जै हैं; लेकिन दाख कौ नओ रस नई मशकन में भरो जात आय।</verse>
				<verse number="23">और ऐसो भओ कि यीशु विश्राम के दिना खेतन में से होकें जा रओ हतो; और ऊके चेला चलत भए बालें टोड़न लगे।</verse>
				<verse number="24">तब फरीसियन ने ऊसे कओ, देख; जे विश्राम के दिना ऊ काम काय करत आंय जौन उचित नईंयां?</verse>
				<verse number="25">यीशु ने उनसे कओ, काय तुमने कभऊं नईं पढ़ो, कि जब दाऊद हां जरूरत भई और जब ऊ और ऊके संग्गी भूखे भए तब ऊ ने का करो हतो?</verse>
				<verse number="26">ऊ ने काय हां अबियातार महायाजक के समय, परमेसुर के मन्दर में जाके, भेंट की चढ़ी रोटियन हां खाओ हतो, जी कौ खाबौ याजकन हां छोड़ के और कोऊहां उचित नईयां, और अपने संगियन हां भी दईं।</verse>
				<verse number="27">और यीशु ने फरीसियन से कओ; विश्राम कौ दिन मान्सन के लाने बनाओ गओ आय, न कि मान्स विश्राम के दिना के लाने।</verse>
				<verse number="28">ईसे मान्सन कौ बेटा विश्राम के दिना कौ भी मालिक आय।</verse>
			</chapter>
			<chapter number="3">
				<verse number="1">और ऊ प्रार्थनाघर में फिन गओ; और उते एक मान्स हतो, जी कौ हाथ सूख गओ हतो।</verse>
				<verse number="2">और बे ऊ पै दोष लगाबे के लाने ऊ की घात में लगे भए हते, कि तकें, ऊ विश्राम के दिना ऊहां ठीक करत आय कि नईं।</verse>
				<verse number="3">ऊ ने सूखे हाथ वाले मान्स से कओ; बीच में ठाड़े होओ।</verse>
				<verse number="4">और उनसे कओ; काय विश्राम के दिना भलौ करबो उचित आय कि बुरओ करबो, प्रान हां बचाबो कि मारबो? लेकिन बे चुप्प रए।</verse>
				<verse number="5">और ऊ ने उनके मन की कड़ाई से उदास होकें, गुस्‍सा से चारऊ तरपी तको, और ऊ मान्स से कओ, अपनो हाथ बढ़ा ऊ ने हाथ बढ़ाओ, और ऊकौ हाथ ठीक हो गओ।</verse>
				<verse number="6">तबईं फरीसी बाहर जाके तुरतईं हेरोदियन के संग्गै ऊके खिलाफ में सलाह करन लगे, कि ऊहां की प्रकार नास करें।</verse>
				<verse number="7">और यीशु अपने चेलन के संग्गै झील कोदाईं चलो गओ: और गलील से एक बड़ी भीड़ ऊके पांछू हो लई।</verse>
				<verse number="8">और यहूदिया, और यरूशलेम और इदूमिया से, और यरदन नदिया के पार, और सूर और सैदा के अगल बगल में एक बड़ी भीड़ जा सुनके, कि ऊ कैसे अचम्भे के काम करत आय, ऊके ऐंगर आई।</verse>
				<verse number="9">और ऊ ने अपने चेलन से कओ, भीड़ के कारन एक छोटी नाव मोरे लाने तईयार रैबै जीसे बे मोहां दबा न पाबें।</verse>
				<verse number="10">कायसे कि ऊ ने मुतके मान्सन हां साजौ कर दओ हतो; ईसे जितने मान्स रोगी हते, बे ऊहां छूबे के लाने ऊ पै गिरे पड़त हते।</verse>
				<verse number="11">और बुरई आत्माएं भी, जब ऊहां तकत हतीं, तो ऊके आंगू गिर पड़त हतीं, और चिल्या के कैत हतीं कि तें परमेसुर कौ बेटा आय।</verse>
				<verse number="12">और ऊ ने उन हां भौत चिताओ, कि मोरी असलियत न बताईयो।</verse>
				<verse number="13">फिन ऊ पहरवा पै चढ़ गओ, और जिन हां ऊ चाहत हतो उन हां अपने ऐंगर बुलाओ; और बे ऊके ऐंगर चले आए।</verse>
				<verse number="14">तब ऊ ने बारह मान्सन हां अपने ऐंगर रख लओ, कि बे ऊके संगै संगै रएं, और ऊ उन हां पोंचाबे, कि बे प्रचार करें।</verse>
				<verse number="15">और बुरई आत्मन हां निकालबे कौ हक्क राखें।</verse>
				<verse number="16">और बे जे आएं: शमौन जी कौ नाओं ऊ ने पतरस राखो।</verse>
				<verse number="17">और जब्दी कौ बेटा याकूब, और याकूब कौ भईया यूहन्ना, जिनको नाओं ऊ ने बूअनरगिस, यानी गरजन कौ बेटा राखो।</verse>
				<verse number="18">और अन्द्रियास, और फिलिप्पुस, और बरतुलमै, और मत्ती, और थोमा, और हलफई कौ बेटा याकूब, और तद्दी, और शमौन कनानी।</verse>
				<verse number="19">और यहूदा इस्कारियोती, जीनें ऊहां पकड़वा भी दओ।</verse>
				<verse number="20">और ऊ घर में आओ: और इतनी भीड़ इकट्ठी भई, कि बे रोटी तक न खा पाए।</verse>
				<verse number="21">जब ऊके घर के लोगन ने जौ सुनो, तो ऊहां पकड़बे के लाने निकले; कायसे कैत हते, कि ऊकौ चित्त ठिकानें नईंयां।</verse>
				<verse number="22">और शास्त्री जो यरूशलेम से आए हते, ऐसो कहत हते, कि ऊ में शैतान आय, और जौ भी, कि ऊ बुरई आत्मन के मुखिया की मदद से बुरई आत्मन हां निकालत आय।</verse>
				<verse number="23">और ऊ उने ऐंगर बुलाके, उनसे कनौत दैके कहन लगो; शैतान कैसे शैतान हां निकाल सकत आय?</verse>
				<verse number="24">और अगर कौनऊं राज्य में आपस में मनमुटाव हो जाए, तो ऊ राज्य कैसे टिकाऊ रह सकत आय?</verse>
				<verse number="25">और अगर कोनऊं घर में मनमुटाव हो जाबै, तो ऊ घर कैसे टिकाऊ रह सकत आय?</verse>
				<verse number="26">और अगर शैतान अपनौ बिरोधी होकें अपनन में मनमुटाव कराबै, तो ऊ कैसे बनो रह सकत आय? ऊ को तो अन्त हो जात आय।</verse>
				<verse number="27">पै कोई मान्स कौनऊं ताकतवाले के घर में घुसके ऊकौ माल लूट नईं सकत, जौ लौ कि ऊ पेंला ऊ ताकतवाले हां बांध न ले; और तबई ऊके घर हां लूट लै है।</verse>
				<verse number="28">मैं तुमसे सांची कैत आंव, कि मान्सन की सन्तान के सबरे पाप और निन्दा जौन बे करत आंय, माफ करी जै हैं।</verse>
				<verse number="29">लेकिन जो कोऊ शुद्ध आत्मा के खिलाफ निन्दा कर है, ऊ कभऊं माफ न करो जै है: बल्कि ऊ ऐसे पाप कौ दोषी हुईये जौन पाप कभऊं खतम न हुईये।</verse>
				<verse number="30">कायसे बे कैत हते, कि ऊ में बुरई आत्मा आय।</verse>
				<verse number="31">और ऊ की महतारी और ऊके भईया आए, और बाहर ठांड़े होकें ऊहां बुलवाओ।</verse>
				<verse number="32">और भीड़ ऊके अगल बगल बैठी हती, और उन ने ऊसे कओ; देख, तोरी महतारी और तोरे भईया बाहर तोहां ढूंढ़त आंय।</verse>
				<verse number="33">ऊ ने उने उत्तर दओ, कि मोरी महतारी और मोरे भईया कौन आएं?</verse>
				<verse number="34">और उन पै जो ऊके अगल बगल बैठे हते, नजर डाल के कओ, देखो, मोरी महतारी और मोरे भईया जे आंय।</verse>
				<verse number="35">कायसे जो कोऊ परमेसुर की इच्छा पे चल है, ओई मोरो भईया और बहिन और महतारी आय।</verse>
			</chapter>
			<chapter number="4">
				<verse number="1">ऊ फिन झील के किनारे उपदेस दैन लगो: और ऐसी बड़ी भीड़ ऊके ऐंगर एकट्ठी हो गई, कि ऊ झील में एक नाव पै चढ़ के बैठ गओ और पूरी भीड़ धरती पै झील के किनारे ठांड़ी रई।</verse>
				<verse number="2">और ऊ कनौत देके उन हां भौत सी बातें सिकाऊ न लगो, और अपने उपदेस में उनसे कओ।</verse>
				<verse number="3">सुनौ: देखो, एक बोवेवालो, बीज बोवे हां निकलो।</verse>
				<verse number="4">और बोत भए कछु तो गैल के किनारे गिरो और चिरईंयन ने आके ऊहां चुग लओ।</verse>
				<verse number="5">और कछु पथरीली धरती पै गिरो जां ऊहां भौत माटी न मिली, और गैरी माटी न मिलबे के कारन जल्दी जम आओ।</verse>
				<verse number="6">और जब सूरज कड़ो, सो जल गओ, और जड़ न पकड़बे के कारन सूक गओ।</verse>
				<verse number="7">और कछु तो झाड़ियन में गिरो, और झाड़ियन ने बड़े होकें ऊहां दबा लओ, और ऊ फल न पाओ।</verse>
				<verse number="8">लेकिन कछु साजी जमीन पै गिरो, और ऊ जमो, और बड़ौ होकें फलो फूलो, और कौनऊं तीस गुनौ, कौनऊं साठ गुनौ और कौनऊं सौ गुनौ फल लाओ।</verse>
				<verse number="9">और यीशु ने कओ; जीके पास सुनबे के लाने कान होबें ऊ सुन ले।</verse>
				<verse number="10">जब ऊ अकेलो रै गओ, तो ऊके संगियन ने ऊ बारह समेंत ऊसे ई कनौत के बारे में पूछो।</verse>
				<verse number="11">यीशु ने उनसे कओ; तुम हां तो परमेसुर के राज्य के भेद की समझ दई गई आय, लेकिन बाहर वालन के लाने सबरी बातें कनौत में होती आंय।</verse>
				<verse number="12">ई लाने कि बे देखत भए देखें और उने न सूझे और सुनत भए सुनें भी और न समझें; ऐसो न होबै कि बे बदलें, और माफ कर दए जाबें।</verse>
				<verse number="13">फिन यीशु ने उनसे कओ; काय तुम जा कनौत नईं समझत? तो फिन और कनौत कैसे समझ हौ?</verse>
				<verse number="14">बोवेवालो बचन बोऊत आय।</verse>
				<verse number="15">जो गैल के किनारे के आंय जां पै बचन बोओ जात आय, जे बे आएं, कि जब उन ने सुनो, तो शैतान तुरतईं आके बचन हां जौन उन में बोओ गओ हतो, उठा ले जात आय।</verse>
				<verse number="16">और ऊं सई जौन पथरीली धरती पै बोए जात आंय, जे बे आएं, कि जौन बचन सुन के तुरतईं खुसी से अपना लेत आंय।</verse>
				<verse number="17">लेकिन अपने भीतर जड़ न रखबे के कारन बे तनक दिना के लाने रहत आंय; ईके बाद जब बचन के कारन उन पै क्लेश या उपद्रव होत आय, तो बे तुरतईं ठोकर खात आंय।</verse>
				<verse number="18">और जौन झाड़ियन में बोए गए बे जे आंय जिन ने बचन सुनो।</verse>
				<verse number="19">और दुनिया की चिन्ता, और धन कौ धोका, और और चीजन कौ लोभ उन में भरके बचन हां दबा देत आय। और ऊ बेकार रै जात आय।</verse>
				<verse number="20">और जौन साजी धरती में बोए गए, जे बे आएं, जो बचन सुनके अपना लेत और फल लिआत आंय, कौनऊं तीस गुनौ, कोनऊं साठ गुनौ, और कौनऊं सौ गुनौ।</verse>
				<verse number="21">और ऊ ने उनसे कओ; का दिया हां ई लाने लाओ जात आय कि पैमाने या खटिया के तरें धरो जाए? काय ईके लाने नईं, कि ओंटा पै धरो जाए?</verse>
				<verse number="22">कायसे कि कौनऊं चीज छिपी नईंयां, बल्कि ईहां कि दिखान लगै।</verse>
				<verse number="23">और न कछु छिपो भओ आय, पै ईके लाने कि दिखान लगै। अगर कोऊ के सुनबे के कान होबें, तो सुन लैबे।</verse>
				<verse number="24">फिन उनसे ऊ ने कओ; ध्यान देओ, कि का सुनत आव? जौन नाप से तुम नापत आव ओई से तुमाए लाने भी नापो जै है, और तुमें ज्यादा दओ जै है।</verse>
				<verse number="25">कायसे जीके पास में है, ऊहां दओ जै है; लेकिन जीके पास में नईंयां ऊसे जौन ऊके ऐंगर आय लै लओ जै है।</verse>
				<verse number="26">फिन ऊ ने कओ; परमेसुर कौ राज्य ऐसो आय, जैसे कोनऊं मान्स धरती पै बीज छिड़के।</verse>
				<verse number="27">और रात में सो जाबै, और दिन होत जगै और ऊ बीज ऐसे जमै और बढ़ै कि ऊ न जान पाए।</verse>
				<verse number="28">धरती अपने आप फल लिआत आय, पेंला कुश, फिन बाल, और तब बालन में तईयार दाना।</verse>
				<verse number="29">लेकिन जब दाना पक जात आय, तो ऊ तुरतईं हंसिया लगात आय, कायसे कि कटाई आ गई आय।</verse>
				<verse number="30">फिनऊ ने कओ; कि हम परमेसुर के राज्य की कनौत कीसें देबें, और कौन किस्सा से ऊकौ बखान करें?</verse>
				<verse number="31">ऊ राई के दाने कैसो आय; कि जब धरती में बोओ जात आय तो धरती के सबरे बीजन से छोटो होत आय।</verse>
				<verse number="32">लेकिन जब बोओ गओ, तो जमके सबरे साग पातन से बड़ो हो जात आय, और ऊ की बड़ी डगालें निकलत आंय, कि आकास की चिरईयां ऊके छांयरे में बसेरो कर सकत आंय।</verse>
				<verse number="33">और ऊ उन हां ई तरहां के भौत से किस्सा सुना सुना के उनकी जितनी समझ हती उतनो बचन सुनात हतो।</verse>
				<verse number="34">और बिना किस्सा कएं उनसे कछु भी न कैत हतो; लेकिन अकेले में खुद के निजी चेलन हां सबरी बातन कौ मतलब बतात हतो।</verse>
				<verse number="35">ओई दिना जब दिन डूबन लगो और संजा भई, तो ऊ ने उनसे कओ; आओ, हम ऊ पार चलें।</verse>
				<verse number="36">और बे भीड़ हां छोड़ के जैसो ऊ हतो, ऊं सई ऊहां नाव पै संग्गै ले चले; और ऊके संग्गै, और भी नावें हतीं।</verse>
				<verse number="37">तबईं जोर से आंधी आई, और पानी की हिलोरें नाव पै इतै तक लगीं, कि बा अब पानी से भरी जा रई हती।</verse>
				<verse number="38">और ऊ खुद पछाऊं के हिस्सा में गद्दी पै सो रओ हतो; तब उन ने ऊहां जगा के ऊसे कओ; हे गुरू, काय तोय चिन्ता नईंयां, कि हम नास भए जात आंय?</verse>
				<verse number="39">तब ऊ ने उठके आंधी हां डांटो, और पानी से कओ; “शान्त रह, रुक जा”: और आंधी चलबो बन्द हो गई और खूब चैन हो गओ।</verse>
				<verse number="40">और उनसे कओ; तुम काय डरात आव? काय तुमें अब तक बिसवास नईंयां?</verse>
				<verse number="41">और बे भौत डरा गए और एक दूसरे से बोले; जौ को आय, कि आंधी और पानी तक ऊ की आज्ञा मानत आंय?</verse>
			</chapter>
			<chapter number="5">
				<verse number="1">और बे झील के ऊ पार गिरासेनियों के देश पोंचे।</verse>
				<verse number="2">और जब ऊ नाव पै से उतरो तो तुरतईं एक मान्स जी में बुरई आत्मा हती कबरों से निकल के ऊसे मिलो।</verse>
				<verse number="3">ऊ कबरों में रैत हतो। और कोऊ ऊहां सांकरन से भी न बांध सकत हतो।</verse>
				<verse number="4">कायसे ऊ बेर बेर बेड़ियन से और सांकरन से बांधो गओ हतो, पै ऊ ने सांकरन हां तोड़ दओ, और बेड़ियन के टुकड़ा टुकड़ा कर दए हते, और कोऊ ऊहां वस में न कर सकत हतो।</verse>
				<verse number="5">ऊ लगातार रात दिन कबरन में और पहरवन में चिल्लात हतो, और खुद हां पथरन से घायल करत हतो।</verse>
				<verse number="6">ऊ यीशु हां दूरई से देख के दौड़ो, और ऊहां परनाम करो।</verse>
				<verse number="7">और जोर की आवाज में चिल्ला के कओ; हे यीशु, सबसे बड़े परमेसुर के बेटा, मोहां तोसे का काम? मैं तोहां परमेसुर कौ कौल धराऊत आंव, कि मोहां पीड़ा न दे।</verse>
				<verse number="8">कायसे ऊ ने ऊसे कओ हतो, हे बुरई आत्मा, ई मान्स में से कड़ आ।</verse>
				<verse number="9">यीशु ने ऊसे पूछो; तोरो का नाओं आय? ऊ ने ऊसे कओ; मोरो नाओं फौज आय; कायसे हम भौत से आंय।</verse>
				<verse number="10">और ऊ ने ऊसे भौतई बिनती करी, कि हमें ई देश से बाहर न भेज।</verse>
				<verse number="11">उतईं पहरवा पै सुअरन कौ एक बड़ौ झुण्ड चर रओ हतो।</verse>
				<verse number="12">और उन ने ऊसे बिनती करके कओ, कि हमें उन सुअरन में भेज दे, कि हम उनके भीतर जाबें।</verse>
				<verse number="13">सो यीशु ने उने हुकम दओ और बुरई आत्मा निकल के सुअरन के भीतर घुस गईं, और झुण्ड जो कोनऊं दो हजार गिनती में हतो, पहरवा पै से झपट के झील में गिर पड़ो और डूब के मर गओ।</verse>
				<verse number="14">और उनके चराबेवारन ने दौड़ लगा के नगर और गांवन में जा खबर सुनाई।</verse>
				<verse number="15">और जो भओ हतो, मान्स ऊहां देखबे आए। और यीशु के ऐंगर आके, बे ऊहां जीमें बुरई आत्माएं हतीं, यानी जीमें फौज समाई हती, उन्ना पैरें और अच्छी तरहां से बैठो देख के, डरा गए।</verse>
				<verse number="16">और देखबे वालन ने ऊ को जीमें बुरई आत्माएं हतीं, और सुअरन कौ पूरौ हाल, उने कह सुनाओ।</verse>
				<verse number="17">और बे ऊसे बिनती करके कहन लगे, कि हमाए सिवानन से चलो जा।</verse>
				<verse number="18">और जब ऊ नाव पै चढ़न लगो, तो ऊ जीमें पेंला बुरई आत्माएं हतीं, ऊसे बिनती करन लगो, कि मोहां अपने संग्गै रहन दे।</verse>
				<verse number="19">लेकिन ऊ ने ऊहां आज्ञा न दई, और ऊसे कओ, अपने घरै जाके अपने लोगन हां बता, कि तोपे दया करके प्रभु ने तोरे लाने कैसे बड़े काम करे आंय।</verse>
				<verse number="20">ऊ जाके दिकपुलिस नगर में ई बात कौ परचार करन लगो, कि यीशु ने मोरे लाने कैसे बड़े काम करे; और सबरे अचम्भा करत हते।</verse>
				<verse number="21">जब यीशु फिन नाव से ऊ पार गओ, तो एक बड़ी भीड़ ऊके ऐंगर जमा हो गई; और ऊ झील के किनारे हतो।</verse>
				<verse number="22">और याईर नाओं प्रार्थनाघर के सरदारों में से एक आओ, और ऊहां देख के, ऊके गोड़ों में गिरो।</verse>
				<verse number="23">और ऊ ने जौ कह के भौतई बिनती करी, कि मोरी हलकी बिटिया मरबे पे आय: तें आके ऊ पै हाथ धर दे, कि बा ठीक होकें जिन्दा रैबे।</verse>
				<verse number="24">तब बे ऊके संग्गै चले; और बड़ी भीड़ ऊके पाछें हो चली, इतै लौ की लोग ऊ पे गिरे पड़त हते।</verse>
				<verse number="25">और एक बईयर, जीहां बारह साल से खून बहबे को रोग हतो।</verse>
				<verse number="26">और जीने मुतके बैद्यों से बड़ो दुख उठाओ और अपनौ सबरो धन खर्च करबे पै भी कछु ठीक न भई हती, बल्कि और रोगी हो गई हती।</verse>
				<verse number="27">यीशु की चरचा सुनके, भीड़ में ऊके पांछू से आई, और ऊके उन्ना हां छू लओ।</verse>
				<verse number="28">कायसे बा कैत हती, कि अगर मैं ऊके उन्ना हां छू लैहों, तो ठीक हो जै हों।</verse>
				<verse number="29">और तुरतईं ऊकौ खून बहवो बन्द हो गओ; और ऊ ने अपनी देह में जान लऔ, कि मैं ऊ बीमारी से ठीक हो गई।</verse>
				<verse number="30">यीशु ने तुरतईं खुद में जान लओ, कि मोय में से ताकत निकली आय, और भीड़ कोद मुड़के पूछो; मोरो उन्ना कीने छुओ?</verse>
				<verse number="31">ऊके चेलन ने ऊसे कओ; तें देखत आय, कि भीड़ तोपे गिरी पड़त आय, और तें कैत आय; कि कीने मोहां छुओ?</verse>
				<verse number="32">तबई ऊ ने ऊहां देखबे के लाने जीने जौ काम करो हतो, चारऊ कोद नजर दौड़ाई।</verse>
				<verse number="33">तब बा बईर्यर जौ जान के, कि मोरी कैसी भलाई भई आय, डरात और कांपत भई आई, और ऊके गोड़न पै गिरके, ऊसे सबरो हाल सच्चौ सच्चौ बता दओ।</verse>
				<verse number="34">ऊ ने ऊसे कओ; बेटी तोरे बिसवास ने तोय ठीक करो आय: कुशल से जा, और अपनी ई बीमारी से बची रै।</verse>
				<verse number="35">ऊ ऐसो कैई रओ हतो, कि प्रार्थनाघर के सरदार के घर से लोगन ने आके कओ, कि तोरी बिटिया तो मर गई; अब गुरू हां काय तकलीफ देत आय।</verse>
				<verse number="36">जौन बात बे कै रए हते, यीशु ने ऊहां अनसुनी करके, प्रार्थनाघर के सरदार से कओ; डरौ नें केवल बिसवास राखौ।</verse>
				<verse number="37">और ऊ ने पतरस और याकूब और याकूब के भाई यूहन्ना हां छोड़, और कोऊहां अपने संग्गै आऊन न दओ।</verse>
				<verse number="38">और प्रार्थनाघर के सरदार के घर में पोंच के, ऊ ने लोगन हां भौत रोत और चिल्लात तको।</verse>
				<verse number="39">तब ऊ ने भीतर जाके ऊसे कओ, तुम काय हल्ला मचात और रोत आव? बिटिया मरी नईंयां, बल्कि सो रई आय।</verse>
				<verse number="40">बे ऊ की हंसी करन लगे, लेकिन ऊ ने सब हां निकाल के बिटिया के महतारी बाप और अपने संगियन हां लैके, भीतर जहां बिटिया पड़ी हती गओ।</verse>
				<verse number="41">और बिटिया कौ हाथ पकड़ के ऊसे कओ, “तलीता कूमी”; जी कौ मतलब आय कि “ए बिटिया, मैं तोसे कैत आंव, उठ”।</verse>
				<verse number="42">और बिटिया तुरतईं उठके चलन फिरन लगी; कायसे कि बा बारह साल की हती। और ई पै लोग भौत अचम्भे में हो गए।</verse>
				<verse number="43">फिन ऊ ने उनहां चिता के आज्ञा दई, कि जा बात कोऊ जान न पाबै और कओ; कि ऊहां कछु खाबे के लाने दओ जाए।</verse>
			</chapter>
			<chapter number="6">
				<verse number="1">उते से निकल के ऊ अपने देश में आओ, और ऊके चेला ऊके पछारूं हो चले।</verse>
				<verse number="2">विश्राम के दिना ऊ प्रार्थनाघर में उपदेस करन लगो; और भौत से लोग सुनके अचम्भे में पड़ गए और कहन लगे, ईहां जे बातें कहां से आ गईं? और जौ कौन सौ ज्ञान आय जो ऊहां दओ गओ आय? और कैसे सामर्थ के काम ईके हाथन से दिखात आंय?</verse>
				<verse number="3">काय जौ ओई बढ़ई नोंई, जौन मरियम कौ बेटा, और याकूब और योसेस और यहूदा और शमौन कौ भईया आय? और काय ऊ की बहनें इतै हमाए बीच में नईं रैतीं? ऐई से उन ने ऊके बारे में ठोकर खाई।</verse>
				<verse number="4">यीशु ने उनसे कओ, कि अगमवकता कौ अपने देश और अपने परिवार और अपने घर हां छोड़के कऊं निरादर नई होत।</verse>
				<verse number="5">और ऊ उतै कौनऊं सामर्थ के काम न कर सको, केवल तनक से बीमारन पै हाथ धर के उने ठीक करो।</verse>
				<verse number="6">और ऊ ने उनके अबिसवास पै अचम्भा करो और चारऊ तरफ के गांवन में उपदेस करत फिरो।</verse>
				<verse number="7">और ऊ बारह चेलन हां अपने ऐंगर बुलाके उन हां दो-दो करके भेजन लगो; और उनहां बुरई आत्मन पै हक्क जमाबे दओ।</verse>
				<verse number="8">और ऊ ने उने आज्ञा दई, कि गैल के लाने लाठी छोड़ और कछु न लेओ; न तो रोटी, न झोली, न पटुका में पईसा।</verse>
				<verse number="9">लेकिन पनईंयां पैरो और दो-दो कुरता न पैरो।</verse>
				<verse number="10">और ऊ ने उनसे कओ; जां कऊं तुम कौनऊं घर में उतरौ तो जब लौ उतै से विदा न होओ, तब लौ ओई में ठैरे रओ।</verse>
				<verse number="11">जौन जांगा के मान्स तुमें न अपनाबें, और तुमाई न सुनें, उते से चलतई अपने तलुओं की धूरा झरा डालो, कि उन पै गवाही हो।</verse>
				<verse number="12">और उन ने जाके प्रचार करो, कि मन बदलो।</verse>
				<verse number="13">और कैऊ बुरई आत्मन हां निकालो, और कैऊ बीमारन पै तेल मलके ठीक करो।</verse>
				<verse number="14">और हेरोदेस राजा ने उनकी खबर सुनी, कायसे कि ऊकौ नाओं फैल गओ हतो, और ऊ ने कओ, कि यूहन्ना बपतिस्मा देबेवालो मरे भए में से जी उठो आय, ऐई से ऊसे जे सामर्थ के काम दिखात आंय।</verse>
				<verse number="15">और औरन ने कओ, जौ एलिय्याह आय, लेकिन औरन ने कओ, अगमवकता या अगमवकतन में से कोनऊं एक के बराबर आय।</verse>
				<verse number="16">हेरोदेस ने जौ सुनके कओ, जौन यूहन्ना कौ मूड़ मैंने कटवाओ हतो, ऊ जी उठो आय।</verse>
				<verse number="17">कायसे हेरोदेस ने खुद अपने भईया फिलिप्पुस की घरवाली हेरोदियास के कारन, जीसे ऊ ने ब्याव करो हतो, लोगन हां भेज के यूहन्ना हां पकड़वा के कैदखाने में डाल दओ हतो।</verse>
				<verse number="18">कायसे यूहन्ना ने हेरोदेस से कओ हतो, कि अपने भईया की घरवाली को राख लैबो तोय उचित नईंयां।</verse>
				<verse number="19">ऐई से हेरोदियास ऊसे बैर राखत हती और जा चाहत हती, कि ऊहां मरवा डालै, लेकिन एैसो न हो पाओ।</verse>
				<verse number="20">कायसे हेरोदेस यूहन्ना हां धर्मात्मा और शुद्ध मान्स जान के ऊसे डरात हतो, और ऊहां बचाए रहत हतो, और ऊ की सुनके भौत घबरात हतो, पै आनन्द से सुनत हतो।</verse>
				<verse number="21">और ठीक मौका पै जब हेरोदेस ने अपने जन्मदिन पै अपने खास लोगन हां और फौज के मुखियन, और गलील के बड़े मान्सन के लाने जेवनार करी।</verse>
				<verse number="22">और ओई हेरोदियास की बिटिया भीतर आई, और नाच के हेरोदेस हां और ऊके संग्गै बैठे लोगन हां खुस करो, तो राजा ने बिटिया से कओ, तें जो चाए मोसें मांग मैं तोहां दैहों।</verse>
				<verse number="23">और ऊसे कौल करो, कि मैं अपने आधे राज्य लौ जो कछु तें मोसें मांगे मैं तोहां दैहों।</verse>
				<verse number="24">ऊ ने बाहर जाके अपनी महतारी से पूछो कि मैं का मांगों? बा बोली, यूहन्ना बपतिस्मा दैबेवाले की मूड़।</verse>
				<verse number="25">बा तुरतईं राजा के ऐंगर भीतर आई, और ऊसे बिनती करी कि मैं चाहत आंव, कि तें अबई यूहन्ना बपतिस्मा दैबेवाले की मूड़ एक थाल में मोहां मंगवा दे।</verse>
				<verse number="26">तो राजा भौत उदास भओ, लेकिन अपने कौल के कारन और संग्गै बैठवेवालन के कारन ऊहां टालबो न चाहो।</verse>
				<verse number="27">और राजा ने तुरतईं एक सिपाई हां हुकम दैके भेजो, कि ऊ की मूड़ काट लाए।</verse>
				<verse number="28">ऊने कैदखाने में जाके ऊकौ मूड़ काटो, और एक थाल में धरके ले आओ और बिटिया हां दओ, और बिटिया ने अपनी महतारी हां दओ।</verse>
				<verse number="29">जौ सुनके ऊके चेला आए, और ऊ की लाश हां उठा के कबर में धरो।</verse>
				<verse number="30">प्रेरितन ने यीशु के ऐंगर इकट्ठे होकें, जो कछु उन ने करो, और सिखाओ हतो, सब कछु ऊहां बता दओ।</verse>
				<verse number="31">ऊ ने उन से कई; तुम खुद अलग कौनऊं जंगली जांगा में आके थोड़ो आराम करो; कायसे भौत से लोग आत जात हते, और उने खाबे तक कौ मौका न मिलत हतो।</verse>
				<verse number="32">ऐई से बे नाव पै चढ़के, सूनी जांगा में अलग चले गए।</verse>
				<verse number="33">और कई ने उने जात भओ देख के चीन लओ, और सब नगरन सें इकट्ठे होकें उतै पैदल दौड़े और उनसे पेंला पोंच गए।</verse>
				<verse number="34">ऊ ने निकल के भारी भीड़ तकी, और उनपै तरस खाओ, कायसे कि बे ऊ भेड़न कैसे हते, जिनकौ कोऊ रखवारौ न होबै, और ऊ उने भौत सी बातें सिखान लगो।</verse>
				<verse number="35">जब दिन ज्यादा ढल गओ, तो ऊके चेला ऊके ऐंगर आके कहन लगे; जा सूनी जांगा आय, और दिन भौत ढल गओ आय।</verse>
				<verse number="36">उने विदा करें, कि चारऊ तरफ गांव और बस्तियन में जाके, अपने खाबे के लाने कछु मोल लैबें।</verse>
				<verse number="37">ऊ ने उने उत्तर दओ; कि तुमईं उने खाबे के लाने देओ: उन ने ऊसे कओ; का हम सौ दीनार की रोटियां मोल लेबें और उने खवाबें?</verse>
				<verse number="38">ऊ ने उन से कओ; जाके देखो तुमाए ऐंगर कितेक रोटियां आंय? उन ने पता लगा के कओ; पांच रोटी और दो मछरियां।</verse>
				<verse number="39">तब ऊ ने उने हुकम दओ, कि सब हां हरीरे चारे पै पंगत कैसो बैठा दो।</verse>
				<verse number="40">बे सौ-सौ और पचास-पचास करके पांत-पांत में बैठ गए।</verse>
				<verse number="41">और ऊ ने ऊ पांच रोटियन और दो मछरियां हां लओ, और सरग कोद हेर के धन्यवाद करो और रोटियां तोड़-तोड़ के चेलन हां देत गओ, कि बे लोगन हां परसे, और बे दो मछरियां भी उन सब में बांट दईं।</verse>
				<verse number="42">और सबरे खाके तृप्त हो गए।</verse>
				<verse number="43">और उन ने टुकड़न से बारह टुकनियां भरके उठाईं, और कछु मछरियां तक।</verse>
				<verse number="44">जिन ने रोटियां खाईं, बे पांच हजार मान्स हते।</verse>
				<verse number="45">तब ऊ ने तुरतईं अपने चेलन हां बिवश होकें नाव पै चढ़ाओ, कि बे ऊसे पेंला ऊ पार बैतसैदा हां चले जाबें, जब लौ ऊ लोगन हां विदा करे।</verse>
				<verse number="46">और उने विदा करके पहरवा पै प्रार्थना करबे हां गओ।</verse>
				<verse number="47">और जब संजा भई, तो नाव झील के बीच में हती, और ऊ अकेलो जमीन पै हतो।</verse>
				<verse number="48">और जब ऊ ने तको कि बे नाव खेऊत खेऊत घबरा गए आंय, कायसे कि हवा उनके उल्टी चल रई हती, तो रात के चौथे पहर के आस पास ऊ झील पै चलत भओ उनके ऐंगर आओ, और उनसे आगे निकल जाओ चाहत हतो।</verse>
				<verse number="49">लेकिन उन ने ऊहां झील पै चलत भए तक के समझो, कि भूत आय, और चिल्ला पड़े, कायसे सबरे ऊहां तक के घबरा गए हते।</verse>
				<verse number="50">पै ऊ ने तुरतईं उनसे बातें करीं और कओ; ढाढ़स बांधो: मैं आओं, डरौ नें।</verse>
				<verse number="51">तब ऊ उनके ऐंगर नाव पै आओ, और हवा रुक गई: और बे भौत अचम्भो करन लगे।</verse>
				<verse number="52">कायसे बे ऊ रोटियन के बारे में न समझे हते बल्कि उनके मन कर्रे हो गए हते।</verse>
				<verse number="53">और बे ऊ पार उतर के गन्नेसरत जांगा में पोंचे, और नाव घाट पै लगा दई।</verse>
				<verse number="54">और जब बे नाव पै से उतरे, तो मान्स तुरतईं ऊहां चीन के।</verse>
				<verse number="55">अगल बगल के सबरे देश में दौड़े, और बीमारन हां खटियों पै डालके, जहां जहां खबर पाई कि ऊ आय, उते उते लए फिरे।</verse>
				<verse number="56">और जहां कऊं ऊ गांवन, नगरन में, या बस्तियन में जात हतो, तो मान्सन बीमारन हां बजारन में रख के ऊसे बिनती करत हते, कि बो उनहां अपने उन्ना के छोर हां छू लैन दे, और जितने ऊहां छुअत हते, सबरे ठीक हो जात हते।</verse>
			</chapter>
			<chapter number="7">
				<verse number="1">तब फरीसी और कईयक शास्त्री जौन यरूशलेम से आए हते, ऊके ऐंगर इकट्ठे भए।</verse>
				<verse number="2">और उन ने ऊके कैऊ चेलन हां अशुद्ध यानी बिना हाथ धोए रोटी खात भओ तको।</verse>
				<verse number="3">कायसे यहूदी और सबरे फरीसी, पुरनियों की रीत पै चलत आंय और जब लौ अच्छी तरहां से हाथ नईं धो लेत तब लौ नईं खात आंय।</verse>
				<verse number="4">और बाजार से आके, जब लौ सपर नईं लेत, तब लौ नईं खात; और भौत सी और बातें आंय, जौन उनके ऐंगर मानबे के लाने पोंचाईं गईं आंय, जैसे कटोरों, और लोटों, और तांबे के बासन हां धोबो मांजबो।</verse>
				<verse number="5">ईसे ऊ फरीसियन ने और शास्त्रियन ने ऊसे पूछो, कि तोरे चेला काय पुरनियों की रीत पै नईं चलत, और बिना हाथ धोए रोटी खात आंय?</verse>
				<verse number="6">ऊ ने उनसे कओ; कि यशायाह ने तुम कपटियन के बारे में भौत ठीक अगमबानी करी, जैसो लिखो आय; कि जे लोग ओंठन से तो मोरी इज्जत करत आंय, पै उनकौ मन मोय से दूर रैत आय।</verse>
				<verse number="7">और जे बेकार मोरी उपासना करत आंय, कायसे मान्सन की आज्ञा हां धरम कौ उपदेस देके सिखात आंय।</verse>
				<verse number="8">कायसे तुम परमेसुर की आज्ञा हां टालके मान्सन की रीति हां मानत आव।</verse>
				<verse number="9">और उनसे कओ; तुम अपनी रीतियन हां मानबे के लाने परमेसुर की आज्ञा कैसी अच्छी तरहां से टाल देत आव।</verse>
				<verse number="10">कायसे कि मूसा ने कओ आय कि अपने बाप और अपनी महतारी की इज्जत करो; और जो कोई बाप और महतारी हां बुरओ कहे, ऊ अवश्य मार डालो जाय।</verse>
				<verse number="11">लेकिन तुम कैत आव कि अगर कोऊ अपने बाप और महतारी से कहे, कि जो कछु तुम हां मोसे फायदा पोंच सकत हतो, ऊ कुरबान यानी संकल्प हो चुको।</verse>
				<verse number="12">तो तुम ऊहां, ऊके बाप और ऊ की महतारी की कछु सेवा नईं करन देत।</verse>
				<verse number="13">ई तरीका से तुम अपनी रीतियन से, जिन हां तुमने बनाओ आय, परमेसुर कौ बचन टाल देत आव; और एैसई भौत से काम करत आव।</verse>
				<verse number="14">और ऊने लोगन हां अपने ऐंगर बुलाके उनसे कओ, तुम सब मोरी सुनो, और समझो।</verse>
				<verse number="15">ऐसी तो कौनऊं चीज नईंयां जौन मान्स में बाहर से समा के अशुद्ध करै; लेकिन जौन चीजें मान्स के भीतर से कड़त आंय, बेई ऊहां अशुद्ध कर देती आंय।</verse>
				<verse number="16">(अगर कोऊ के सुनबे के कान होबें तो सुन ले)।</verse>
				<verse number="17">जब ऊ भीड़ के ऐंगर से घर में गओ, तो ऊके चेलन ने ई कनौत के बारे में ऊसे पूछो।</verse>
				<verse number="18">ऊ ने उनसे कओ; काय तुम भी ऐसे नासमझ आव? काय तुम नईं जानत, कि जौन चीज बाहर से मान्स के भीतर जात आय, बा ऊहां अशुद्ध नईं कर सकत?</verse>
				<verse number="19">कायसे कि बा ऊके मन में नईं, पेट में जात आय, और संडास में निकल जात आय? ऐसो कै के ऊ ने सबरी खाबेवाली चीजन हां शुद्ध बताओ।</verse>
				<verse number="20">फिन ऊ ने कओ; जो कछु मान्स में से कड़त आय, ओई मान्स हां अशुद्ध करत आय।</verse>
				<verse number="21">कायसे भीतर से यानी मान्स के मन से, बुरई-बुरई चिन्ता व्यभिचार।</verse>
				<verse number="22">चोरी, हत्या, पराई बईयर पै बुरई नजर डालबो, लोभ, दुष्टता, छल, लुच्चपन, बुरई नजर, निन्दा, घमण्ड और मूरखता निकलत आय।</verse>
				<verse number="23">जे सब बुरई बातें भीतर से ही कड़त आंय और मान्स हां अशुद्ध करत आंय।</verse>
				<verse number="24">फिन ऊ उतै से उठके सूर और सैदा के देशन में आओ; और एक घर में गओ, और चाहत हतो, कि कोऊ न जान पाबै, लेकिन ऊ छिप न सको।</verse>
				<verse number="25">और तुरतईं एक बईयर जी की मोंड़ी में बुरई आत्मा हती, ऊ की चरचा सुनके आई, और ऊके गोड़े पै गिरी।</verse>
				<verse number="26">जा यूनानी और सूरूफिनीकी जात की हती; और ऊ ने ऊसे बिनती करी, कि मोरी मोंड़ी में से बुरई आत्मा निकाल दे।</verse>
				<verse number="27">ऊ ने, ऊसे कओ, पेंला लड़कन हां तृप्त हौन दे, कायसे कि लड़कन की रोटी लैके कुत्तन के आंगू डालबो उचित नईयां।</verse>
				<verse number="28">ऊने ऊहां उत्तर दओ; कि सच आय प्रभु; तौभी कुत्ते भी तो मेज के नेंचें बच्चन की रोटी कौ चूरा खा लेत आंय।</verse>
				<verse number="29">ऊ ने ऊसे कओ; ई बात के कारन चली जा; बुरई आत्मा तोरी मोंड़ी में से कड़ गई आय।</verse>
				<verse number="30">और ऊ ने अपने घरै आके तको कि मोंड़ी खटिया पै पड़ी आय, और बुरई आत्मा कड़ गई आय।</verse>
				<verse number="31">फिन ऊ सूर और सैदा के देशन से कड़ के दिकपुलिस देश से होत भओ, गलील की झील पै पोंचो।</verse>
				<verse number="32">और मान्सन ने एक बहरा हां जौन हकला भी हतो, ऊके ऐंगर लिवा के ऊसे बिनती करी, कि अपनौ हाथ ऊ पै धरै।</verse>
				<verse number="33">तो ऊ ऊहां भीड़ से अलग ले गओ, और अपनी उंगरिया ऊके कानन में डाली, और थूंक के ऊ की जीभ हां छुओ।</verse>
				<verse number="34">और सरग कोद हां तक के सांस लई, और ऊसे कओ; इप्फत्तह, यानी खुल जा।</verse>
				<verse number="35">और ऊके कान खुल गए, और ऊ की जीभ की गांठ भी खुल गई, और ऊ साफ-साफ बोलन लगो।</verse>
				<verse number="36">तब ऊ ने उने चिताओ कि कोऊ से न कहियो; लेकिन जितनौ ऊ ने उने चिताओ उतनईं बे और परचार करन लगे।</verse>
				<verse number="37">और बे भौत अचम्भे में होकें कहन लगे, ऊ ने जो कछु करो आय सब अच्छो करो आय; ऊ बैहरन हां सुनबे की, और बौरन हां बोलबे की ताकत देत आय।</verse>
			</chapter>
			<chapter number="8">
				<verse number="1">ऊ दिना में जब फिन बड़ी भीड़ इकट्ठी भई, और उनके ऐंगर कछु खाबे हां न हतो, तो ऊ ने अपने चेलन हां ऐंगर बुला के उन से कओ।</verse>
				<verse number="2">मोहां ई भीड़ पै तरस आत आय, कायसे जे तीन दिना से बराबर मोरे संग्गै आंय, और उनके ऐंगर कछु भी खाबे हां नईंयां।</verse>
				<verse number="3">अगर मैं उने भूखौ घरै पोंचा देंओं, तो गैल में थक के रै जै हैं; कायसे कि इनमें से कोऊ कोऊ दूर से आए हैं।</verse>
				<verse number="4">ऊके चेलन ने ऊहां जवाब दओ, कि इते जंगल में इतनी रोटी कोऊ कहां से लियाबै कि जे अफर जाबें।</verse>
				<verse number="5">ऊ ने उनसे पूछो; कि तुमाए ऐंगर कितनी रोटी आंय? उन ने कई, सात।</verse>
				<verse number="6">तब ऊ ने मान्सन हां जमीन पै बैठबे की आज्ञा दई, और बे सात रोटियां लईं, और धन्यवाद कर के टोड़ीं, और अपने चेलन हां देत गओ कि उनके अगारूं रखें, और उन ने लोगन के आंगू परस दओ।</verse>
				<verse number="7">उनके ऐंगर तनक सी हल्की मछरियां भी हतीं; और ऊ ने धन्यवाद कर के उन हां भी लोगन के आंगू रखबे की आज्ञा दई।</verse>
				<verse number="8">सो बे खाके अफर गए और बाकी टुकड़न के सात टुकना भर के उठाए।</verse>
				<verse number="9">और मान्स चार हजार के आस पास हते; और ऊ ने उने विदा करो।</verse>
				<verse number="10">और ऊ तुरतईं अपने चेलन के संग्गै नाव पै चढ़के दलमनूता देश हां चलो गओ।</verse>
				<verse number="11">फिन फरीसी निकल के ऊसे बहस करन लगे, और ऊहां जांचबे के लाने ऊसे कौनऊं सरग की निसानी मांगी।</verse>
				<verse number="12">ऊ ने अपनी आत्मा में हाय भर के कओ, ई समय के मान्स काय निसानी ढूंड़त आंय? मैं तुम से सांची कैत आंव, कि ई समय के लोगन हां कौनऊं निसानी नईं दई जै है।</verse>
				<verse number="13">और ऊ उने छोड़ के फिन नाव पै चढ़ गओ और ऊ पार चलो गओ।</verse>
				<verse number="14">और बे रोटी लैबो भूल गए हते, और नाव में उनके ऐंगर एकई रोटी हती।</verse>
				<verse number="15">और ऊ ने उने चिताओ, कि तको, फरीसियन के खमीर और हेरोदेस के खमीर से चौकन्ने रओ।</verse>
				<verse number="16">बे आपस में विचार करके कहन लगे, कि हमाए ऐंगर तो रोटी नईंयां।</verse>
				<verse number="17">ऐसो जान के यीशु ने उन से कओ; तुम काय आपस में जौ विचार कर रए आव कि हमाए ऐंगर रोटी नईंयां? का अब तक नईं जानत और नईं समझत?</verse>
				<verse number="18">का तुमाओ मन कर्रो हो गओ आय? का आंखें राखत भए भी नईं तकत, और कान राखत भए भी नईं सुनत? और तुमें याद नईंयां।</verse>
				<verse number="19">कि जब मैंने पांच हजार के लाने पांच रोटी टोड़ीं हतीं तो तुमने टुकड़न की कितनी टुकनियां भर के उठाईं? उन ने ऊसे कओ, बारह टुकनियां।</verse>
				<verse number="20">और जब चार हजार के लाने सात रोटीं हतीं तो तुमने टुकड़न के कितने टुकना भर के उठाए हते? उन ने ऊसे कओ सात टुकना।</verse>
				<verse number="21">ऊ ने उनसे कओ, का तुम अबै तक नईं समझत?</verse>
				<verse number="22">और बे बैतसैदा में आए; और लोग एक अंधरा हां ऊके ऐंगर लै आए और ऊसे बिनती करी, कि ऊहां छुए।</verse>
				<verse number="23">ऊ ओई अंधरा कौ हाथ पकड़ के ऊहां गांव से बाहर ले गओ, और ऊ की आंखन में थूक के ऊ पै हाथ धरे, और ऊसे पूछो; का तें कछु तकत आय?</verse>
				<verse number="24">ऊ ने आंख उठाके कओ; मैं मान्सन हां तकत आंव; कायसे बे मोहां निंगत भए दिखाई देत आंय, जैसे पेड़।</verse>
				<verse number="25">तबई ऊ ने दूसरी बेर ऊ की आंखन पै हाथ धरे, और ऊ ने गौर से तको, और ऊ ठीक हो गओ, और सब कछु साफ साफ तकन लगो।</verse>
				<verse number="26">और ऊ ने ऊहां जौ कह के घरै पोंचाओ, कि ई गांव के भीतर पांव तक न धरियो।</verse>
				<verse number="27">यीशु और ऊके चेला कैसरिया फिलिप्पी के गांवन में चले गए: और गैल में ऊ ने अपने चेलन से पूछो कि लोग मोहां का कैत आंय?</verse>
				<verse number="28">उन ने उत्तर दओ, कि यूहन्ना बपतिस्मा दैबेवालो; पै कौऊ कोऊ एलिय्याह; और कोऊ कोऊ अगमवकतन में से एक कैत आंय।</verse>
				<verse number="29">ऊ ने उन से पूछो; लेकिन तुम मोहां का कैत आव? पतरस ने ऊहां उत्तर दओ; कि तें मसीह आय।</verse>
				<verse number="30">तो ऊ ने उने चिता के कओ, कि मोरे बारे में जा कोऊ से न कईयो।</verse>
				<verse number="31">और ऊ उने सिखान लगो, कि मान्स के बेटा हां जरूरी आय, कि बो भौत तकलीफ उठाबै, और पुरानी रीत वाले और बड़े पुजारी और शास्त्री ऊहां तुच्छ जानके मार डालें और ऊ तीन दिना के बाद जी उठे।</verse>
				<verse number="32">ऊ ने जा बात उन से खुली खुली कह दई: ई पै पतरस ऊहां अलग लै जाके झिड़कन लगो।</verse>
				<verse number="33">लेकिन ऊ ने पलट के, और अपने चेलन कोद तक के पतरस हां झड़प के कओ; कि ऐ शैतान, मोरे सामने से दूर हो; कायसे तें परमेसुर की बातन पै नईं, बल्कि मान्सन की बातन पै मन लगात आय।</verse>
				<verse number="34">ऊ ने भीड़ हां अपने चेलन समेंत ऐंगर बुलाके उनसे कओ, जो कोऊ मोरे पछाऊं आबो चाहे, ऊ अपने घमण्ड से इनकार करै और अपनो क्रूस उठा के, मोरे पांछू हो लैबे।</verse>
				<verse number="35">कायसे जो कोऊ अपने प्रान बचाओ चाहै ऊ ऊहां खो है, पै जो कोऊ मोरे और भले सन्देसे के लाने अपने प्रान खो है, ऊ ऊहां बचा है।</verse>
				<verse number="36">अगर मान्सन पूरी दुनिया हां पाबै और अपने प्रान की हानि उठाबै, तो ऊहां का फायदा हुईये?</verse>
				<verse number="37">और मान्स अपने प्रान के बदले का दै है?</verse>
				<verse number="38">और जो कोऊ ई व्यभिचारी और पापी जात के बीच मोसे और मोरी बातन से लजा है, मान्स को बेटा भी जब ऊ पवित्र दूतन के संग्गै अपने बाप की महिमा के संग्गै आ है, तो ऊसे भी लजा है।</verse>
			</chapter>
			<chapter number="9">
				<verse number="1">और ऊ ने उन से कओ; मैं तुम से सांची कैत आंव, कि जौन इतै ठांड़े आंय, उन में से कैऊ ऐसे आंय, कि जब लौ परमेसुर के राज्य हां ताकत के संग्गै आओ भओ न तक लें, तौ लौ मौत को स्वाद बिल्कुल न चख हैं।</verse>
				<verse number="2">छै दिना के बाद यीशु ने पतरस और याकूब और यूहन्ना हां संग्गै लओ, और अकेले में कौनऊं ऊंचे पहरवा पै लै गओ; और उनके सामने ऊकौ रूप बदल गओ।</verse>
				<verse number="3">ऊकौ उन्ना ऐसो चमकन लगो और इतै लौ ज्यादा उजरौ भओ, कि धरती पै कौनऊं धोबी लौ ऊं सो उजरौ नईं कर सकत।</verse>
				<verse number="4">और उने मूसा के संग्गै एलिय्याह दिखाई पड़ो; और बे यीशु के संग्गै बात करत हते।</verse>
				<verse number="5">ईपै पतरस ने यीशु से कओ; हे रब्बी, हमाओ इते रहबो अच्छो आय: ईसे हम तीन मंड़प बनाएं; एक तोरे लाने, एक मूसा के लाने, और एक एलिय्याह के लाने।</verse>
				<verse number="6">कायसे ऊ नईं जानत हतो, कि का उत्तर देबे; ईसे कि बे भौत डरा गए हते।</verse>
				<verse number="7">तब एक बादल ने उने ढंक लओ, और ऊ बादल में से जा आवाज आई, कि जौ मोरो प्यारो बेटा आय; ऊ की सुनो।</verse>
				<verse number="8">तब उन ने चारऊ कोद नजर डाली, और यीशु हां छोड़ अपने संग्गै और कोऊहां नईं तको।</verse>
				<verse number="9">पहरवा से उतरत भए, ऊ ने उने आज्ञा दई, कि जब लौ मान्स कौ बेटा मरे भए में से न जी उठै, तब लौ जो कछु तुमने तको आय ऊ कोऊ से न कईयो।</verse>
				<verse number="10">उन ने ई बात हां याद रखो; और आपस में बहस करन लगे, कि मरे भए में से जी उठबे कौ का मतलब आय?</verse>
				<verse number="11">और उन ने ऊसे पूछो, शास्त्री काय कैत आंय, कि एलिय्याह कौ पेंला आबो निश्चित आय?</verse>
				<verse number="12">ऊ ने उने उत्तर दओ, कि एलिय्याह सांचऊ में पेंला आके सब कछु ठीक कर है, लेकिन मान्स के बेटा के बारे में जौ काय लिखो आय, कि ऊ भौत दुख उठा है, और तुच्छ गिनो जै है?</verse>
				<verse number="13">लेकिन मैं तुम से कैत आंव, कि एलिय्याह तो आ चुको, और जैसो ऊके बारे में लिखो आय, उन ने जैसो ऊके संग्गै चाहो सो करो।</verse>
				<verse number="14">और जब ऊ चेलन के ऐंगर आओ, तो तको कि उनके चारऊ कोद भौत भीड़ लगी आय और शास्त्री उनके संग्गै बहस कर रए आंय।</verse>
				<verse number="15">और ऊहां देखतई सबरे भौत अचम्भा करन लगे, और ऊके तरफ हां दौड़ के ऊसे नमस्कार करो।</verse>
				<verse number="16">ऊ ने उनसे पूछो; तुम इन से का बहस कर रए आव?</verse>
				<verse number="17">भीड़ में से एक ने ऊहां उत्तर दओ, कि हे गुरू, मैं अपने बेटा हां, जीमें एक गूंगी आत्मा समाई आय, तोरे ऐंगर लाओ हतो।</verse>
				<verse number="18">जां कऊं बा ऊहां पकड़त आय, उतईं पटक देत आय: और ऊ मों में फैन भर लाऊत, और दांत पीसत, और सूकत जात आय; और मैंने तोरे चेलन से कओ हतो कि बे ऊहां निकाल देबें लेकिन बे निकाल नईं पाए।</verse>
				<verse number="19">जौ सुनके ऊ ने उन से उत्तर देके कओ: हे अबिसवासी लोगो, मैं कब लौ तुमाए संग्गै रै हों? और कब लौ तुमाई सै हों? ऊहां मोरे ऐंगर ले आओ।</verse>
				<verse number="20">तो बे ऊके ऐंगर ले आए: और जब ऊ ने ऊहां तको, तो तुरतईं ऊ आत्मा ने ऊहां मरोड़ो; और ऊ जमीन पे गिरो, और मों से फैन बहात भओ लोटन लगो।</verse>
				<verse number="21">ऊ ने ऊके बाप से पूछो; ईकी जा हालत कब से आय?</verse>
				<verse number="22">ऊ ने कओ, बचपन से: ऊ ने ईहां मारबे के लाने कभऊं आगी और कभऊं पानी में गिराओ; लेकिन अगर तें कछु कर सकै, तो हम पै तरस खाके हमाओ भलौ कर।</verse>
				<verse number="23">यीशु ने ऊसे कओ; अगर तें कर सकत आय; जा का बात आय? बिसवास करबे वालन के लाने सब कछु हो सकत आय।</verse>
				<verse number="24">लड़का के बाप ने तुरतईं गिड़गिड़ा के कओ; हे प्रभु, मैं बिसवास करत आंव, मोरे अबिसवास कौ उपाय कर।</verse>
				<verse number="25">जब यीशु ने तको, कि लोग दौड़ के भीड़ लगा रए आंय, तो ऊ ने बुरई आत्मा हां जौ कह के डांटो; कि ऐ गूंगी और बहरी आत्मा, मैं तोहां हुकम देत आंव, ऊ में से कड़ आ, और ऊ में फिन कभऊं न घुसिए।</verse>
				<verse number="26">तो बा चिल्ला के, ऊहां भौत मरोर के, कड़ आई, और लड़का मरो भओ सो हो गओ, इतै लौ के भौत लोग कहन लगे, कि ऊ मर गओ।</verse>
				<verse number="27">लेकिन यीशु ने ऊकौ हाथ पकड़ के ऊहां उठाओ, और ऊ ठांड़ो हो गओ।</verse>
				<verse number="28">जब ऊ घर में आओ, तो ऊके चेलन ने अकेले में ऊसे पूछो, हम ऊहां काय न निकाल सके?</verse>
				<verse number="29">ऊ ने उन से कओ, कि जा जात बगैर प्रार्थना के कौनऊं और तरीका से निकल नईं सकत।</verse>
				<verse number="30">फिन बे उते से चले, और गलील में होकें जा रय हते, और ऊ नईं चाहत हतो कि कोऊ जाने।</verse>
				<verse number="31">कायसे कि ऊ अपने चेलन हां उपदेस देत और उन से कहत हतो, कि मान्स कौ बेटा मान्सन के हाथन में पकड़वाओ जै है, और बे ऊहां मार डाल हैं, और ऊ मरबे के तीन दिना बाद जी उठ है।</verse>
				<verse number="32">पै जा बात उनकी समझ में नईं आई, और बे ऊसे पूछबे से डरात हते।</verse>
				<verse number="33">फिन बे कफरनहूम में आए; और घर में आके ऊ ने उन से पूछो कि गैल में तुम कौन सी बात पै बहस करत हते?</verse>
				<verse number="34">बे चुप्प रए, कायसे कि गैल में उन ने आपस में जा बहस करी हती, कि हम में से बड़ो को आय?</verse>
				<verse number="35">तब ऊ ने बैठ के बारहों चेलन हां बुलाओ, और उन से कओ, अगर कोऊ बड़ो होबो चाहे, तो सबसे छोटो और सबकौ सेवक बने।</verse>
				<verse number="36">और ऊने एक छोटे से लड़का हां लैके उनके बीच में ठांड़ो करो, और ऊहां गोदी में लैके उनसे कओ।</verse>
				<verse number="37">जो कोऊ मोरे नाओं से ऐसे लड़कन में से कोनऊं एक हां अपनात आय; और जो कोऊ मोहां अपनात आय, ऊ मोहां नईं, बल्कि मोरे भेजबेवाले हां अपनात आय।</verse>
				<verse number="38">तब यूहन्ना ने ऊसे कओ, हे गुरू, हमने एक मान्स हां तोरे नाओं से बुरई आत्मन हां निकालत तको और हम ऊहां रोकन लगे, कायसे ऊ हमाए पांछू नईं होत हतो।</verse>
				<verse number="39">यीशु ने कओ, ऊहां न रोको; कायसे ऐसो कोऊ नईंयां जौन मोरे नाओं से ताकत कौ काम करै, और जल्दी से मोहा बुरओ कै सके।</verse>
				<verse number="40">कायसे जौन हमाए खिलाफ नईंयां, ऊ हमाई तरफ आय।</verse>
				<verse number="41">जो कोऊ एक कटोरा पानी तुमें ईसें पिलाबै कि तुम मसीह के आओ तो मैं तुम से सच्ची कैत आंव कि ऊ अपनो करमन कौ फल कौनऊं तरीका से न खो है।</verse>
				<verse number="42">पै जो कोऊ ई छोटन में से जौन मोरे ऊपर बिसवास करत आंय, कोऊहां ठोकर खबाए तो ऊके लाने भलो जौ आय कि एक बड़ी चकिया कौ पाट ऊके गले में लटकाओ जाय और ऊहां समुन्दर में फें क दओ जाए।</verse>
				<verse number="43">अगर तोरो हाथ तोहां ठोकर खबाए तो ऊहां काट डाल, टुण्डा होकें जीवन में घुसबो, तोरे लाने ईसे भलो आय।</verse>
				<verse number="44">कि दो हाथ रहत भए नरक के बीच में ऊ आगी में डालो जाए जौन कभऊं बुझने नईंयां।</verse>
				<verse number="45">अगर तोरो पांव तोहां ठोकर खबाए तो ऊहां काट डाल।</verse>
				<verse number="46">लंगड़ौ होकें जीवन में घुसबो तोरे लाने ईसे भलो आय, कि दो पांव होत भए नरक में डालो जाए।</verse>
				<verse number="47">और अगर तोरी आंख तोहां ठोकर खबाए तो ऊहां निकाल डाल, कनवां होकें परमेसुर के राज्य में घुसबो तोरे लाने ईसे भलौ आय, कि दो आंखें होत भए तें नरक में डालो जाए।</verse>
				<verse number="48">जहां पै उनको कीड़ा नईं मरत और आगी नईं बुझत।</verse>
				<verse number="49">कायसे कि हर एक जन आगी से नमकीन करो जै है।</verse>
				<verse number="50">नोंन अच्छो आय, पै अगर नोंन कौ नोंनपन जात रए, तो ऊहां कीसे स्वाद में कर हौ? अपने में नोंन राखौ और आपसी में मेल-जोल से रऔ।</verse>
			</chapter>
			<chapter number="10">
				<verse number="1">फिन यीशु उतै से उठके यहूदिया के सिवानों में और यरदन नदिया के पार आओ, और भीड़ ऊके ऐंगर फिन से जमा हो गई, और ऊ अपनी रीत के हिसाब से, उन हां फिन के उपदेस दैन लगो।</verse>
				<verse number="2">तब फरीसियन ने ऊके ऐंगर आके ऊ की परीक्षा करबे हां ऊसे पूछो, का जौ उचित आय, कि मान्स अपनी घरवाली हां छोड़े?</verse>
				<verse number="3">यीशु ने उन हां उत्तर दओ, मूसा ने तुम हां का आज्ञा दई आय?</verse>
				<verse number="4">उन ने कओ, मूसा ने छोड़ छुट्टी कौ कागज लिखबे और छोड़बे की आज्ञा दई आय।</verse>
				<verse number="5">यीशु ने उन से कओ, कि तुमाए मन के कर्रेपन के कारन ऊ ने तुमाए लाने जा आज्ञा लिखी।</verse>
				<verse number="6">पै संसार के शुरू से परमेसुर ने मान्स और बईयर के हिसाब से उने बनाओ आय।</verse>
				<verse number="7">ई कारन मान्स अपने महतारी-बाप से अलग होकें अपनी घरवाली के संग्गै रै है, और बे दोई एक सरीर हुईयें।</verse>
				<verse number="8">ईसे अब बे दो नईयां पै एक सरीर आंय।</verse>
				<verse number="9">ईसे जीहां परमेसुर ने जोड़ो आय ऊहां मान्स अलग न करै।</verse>
				<verse number="10">और घर में चेलन ने ईके बारे में ऊसे फिन पूछो।</verse>
				<verse number="11">ऊ ने उन से कओ, जो कोऊ अपनी घरवाली हां छोड़ के दूसरी से ब्याव कर है, तो ऊ पहली के खिलाफ में व्यभिचार करत आय।</verse>
				<verse number="12">और जौन घरवाली अपने मान्स हां छोड़ के दूसरे से ब्याव कर है, तो बा व्यभिचार करत आय।</verse>
				<verse number="13">फिन लोग बच्चन हां ऊके ऐंगर लाऊ न लगे, कि ऊ उनपै हाथ धरै, पै चेलन ने उने डांटो।</verse>
				<verse number="14">यीशु ने जौ तक के नाराज होकें उन से कओ, बच्चन हां मोरे ऐंगर आऊन देओ और उनहां न रोको, कायसे परमेसुर कौ राज एैसई को आय।</verse>
				<verse number="15">मैं तुम से सांची कैत आंव, जो कोऊ परमेसुर के राज्य हां बच्चा की नाईं न अपनाए, ऊ ऊ में कभऊं पिड़ न पाहै।</verse>
				<verse number="16">और ऊ ने उन हां गोद में लओ, और उन पै हाथ धरके उने आसीस दई।</verse>
				<verse number="17">और जब ऊ निकल के गैल में जात हतो, तो एक मान्स ऊके ऐंगर दौड़त भओ आओ, और ऊके आंगू टिंगरे धर के ऊसे पूछो, हे अच्छे गुरू, अनन्त जीवन कौ हक्कदार होबे के लाने मैं का करों?</verse>
				<verse number="18">यीशु ने ऊसे कओ, तें मोहां अच्छौ काए कैत आय? कोऊ अच्छौ नईयां, केवल एकई यानी परमेसुर आय।</verse>
				<verse number="19">तें आज्ञन हां तो जानत आय; हत्या न करबो, व्यभिचार न करबो, चोरी न करबो, झूठी गवाही न दैबो, छल न करबो, अपने बाप और अपनी महतारी की इज्जत करबो।</verse>
				<verse number="20">ऊ मान्स ने यीशु से कओ, हे गुरू, जौ सब हां मैं छुटपन से मानत आओ आंव।</verse>
				<verse number="21">यीशु ने ऊ पै नजर कर के ऊसे प्रेम करो, और ऊसे कओ, तो में एक बात की कमी आय; जा, जो कछु तोरो आय, ऊहां बेंच के कंगालन हां दे, और तोहां सरग में धन मिल है, और आके मोरे पांछू हो ले।</verse>
				<verse number="22">ई बात से ऊके मों पै उदासी छा गई, और ऊ सोचत भओ चलो गओ, कायसे कि ऊ भौत अमीर हतो।</verse>
				<verse number="23">यीशु ने चारऊ कोद तक के अपने चेलन से कओ, धनवालन हां परमेसुर के राज में घुसबो कैसो मुसकिल आय।</verse>
				<verse number="24">चेले ऊ की बातन से अचम्भा में पड़ गए, ई पै यीशु ने फिन उने उत्तर दओ, हे बच्चो, जौन धन पै भरोसा रखत आय, उन के लाने परमेसुर के राज में पिड़बो कैसो मुसकिल आय।</verse>
				<verse number="25">परमेसुर के राज में धनवाले कौ पिड़बे से, ऊंट कौ सूजी के छेद में से कड़ जाबो आसान आय!</verse>
				<verse number="26">चेले भौत चकित होकें आपस में कहन लगे, तो फिन की कौ उद्धार हो सकत आय?</verse>
				<verse number="27">यीशु ने उनकी कोद तक के कओ, मान्सन से तो जौ नईं हो सकत, लेकिन परमेसुर से सब कछु हो सकत आय।</verse>
				<verse number="28">पतरस यीशु से कहन लगो, कि देख, हम तो सब कछु छोड़ के तोरे पांछू हो लए आंय।</verse>
				<verse number="29">यीशु ने कओ, मैं तुमसे सांची कैत आंव, कि एैसो कोऊ नईंयां, जीने मोरे और भले संदेसे के लाने घर या भईयन हां या बहनन हां या महतारी-बाप हां या बाल-बच्चन हां या खेतन हां छोड़ दओ होबै।</verse>
				<verse number="30">और अब ई बेरा सौ गुनौ न पाए, परलोक में अनन्त जीवन के लाने घर, बहनन, महतारियन और बाल-बच्चन और खेतन को छोड़बो भौत जरूरी आय।</verse>
				<verse number="31">पै कईयक जौन पेंला आंय, पांछू हुईये; और जौन पछाऊं आंय; बे पेंला हुईयें।</verse>
				<verse number="32">और बे यरूशलेम हां जात भए गैल में हते, और यीशु उन के आंगू आंगू जा रओ हतो: और बे अचम्भा करन लगे और जौन ऊके पांछू पांछू चलत हते, डरान लगे, तब ऊ फिन उन बारह को लेके उन से बे बातें कहन लगो, जौन ऊ पै आबे वालीं हतीं।</verse>
				<verse number="33">कि तको, हम यरूशलेम हां जात आंय, और मान्स कौ बेटा बड़े पुजारियन और धरमगुरुअन के हाथन पकड़वाओ जै है, और बे ऊहां मौत के लायक ठहरा हैं, और दूसरी जातियन के हाथ में दे दै हैं।</verse>
				<verse number="34">और बे ऊ की हंसी ठठ्ठा कर हैं, और ऊ पै थूक हैं, और ऊहां कोड़ा मार हैं, और ऊहां मार डाल हैं, और तीन दिना के बाद ऊ जिन्दा हो जै है।</verse>
				<verse number="35">तबई जब्दी नाओं के मान्स के बेटा याकूब और यूहन्ना ने ऊके ऐंगर आके कओ, हे गुरू, हम चाहत आंय, कि जो कछु हम तोसें मांगें, ओई तें हमाए लाने करे।</verse>
				<verse number="36">ऊ ने उन से कओ, तुम का चाहत आव कि मैं तुमाए लाने करों?</verse>
				<verse number="37">उन ने ऊसे कओ, कि हमें जौ दे, कि तोरी महिमा में हम में से एक तोरे दांएने और दूसरौ तोरे डेरे बैठे।</verse>
				<verse number="38">यीशु ने उन से कओ, तुम नईं जानत, कि का मांगत आव? जौन तकलीफ मैं उठाबे पै आंव, का तुम उठा सकत आव? और जौन बपतिस्मा मैं लैबे पै आंव, का लै सकत आव?</verse>
				<verse number="39">उन ने ऊसे कओ, हम से हो सकत आय: यीशु ने उन से कओ; जौन तकलीफ मैं उठाबे पै आंव, तुम उठा हौ; और जौन बपतिस्मा मैं लैबे पै आंव, तुम ऊहां लै हौ।</verse>
				<verse number="40">पै जिन के लाने तईयार करो गओ आय, उने छोड़ और कोऊहां अपने दांएने और अपने डेरे बैठाबो मोरो काम नईंयां।</verse>
				<verse number="41">जौ सुन के दसओं याकूब और यूहन्ना चेलन पै खिसयान लगे।</verse>
				<verse number="42">यीशु ने उन हां ऐंगर बुलाके उन से कओ, तुम जानत आव, कि जौन दूसरी जातन के हाकिम माने जात आंय, बे उन पै मालिकी करत आंय, और उन में जौन बड़े आंय, उन पै अधिकार जताऊ त आंय।</verse>
				<verse number="43">पै तुम में एैसो नईंयां, बल्कि जो कोऊ तुम में बड़ौ बनो चाहे ऊ तुमाओ सेवक बने।</verse>
				<verse number="44">और जो कोऊ तुम में मुखिया भओ चाहे, ऊ सबको नौकर बनै।</verse>
				<verse number="45">कायसे कि मान्स कौ बेटा ईके लाने नईं आओ, कि ऊ की सेवा खुसामद करी जाए, पै ईके लाने आओ, कि खुद सेवा टहल करै, और मुतकों की मुक्ति के लाने अपने प्रान देबे।</verse>
				<verse number="46">और बे यरीहो नाओं शहर में आए, और जब यीशु और ऊके चेला, और एक बड़ी भीड़ यरीहो से कड़त हती, तो तिमाई कौ बेटा बरतिमाई एक अन्‍धो भिकारी गैल के किनारे बैठो हतो।</verse>
				<verse number="47">ऊ जौ सुन के कि यीशु नासरी आय। जोर जोर से कहन लगो, कि हे दाऊद राजा की सन्तान, यीशु मोरे ऊपर दया कर।</verse>
				<verse number="48">कैऊ अन ने ऊहां डांटो कि चुप्प रए, पै ऊ जोर जोर से टेरन लगो, कि हे दाऊद राजा की सन्तान, यीशु मोरे ऊपर दया कर।</verse>
				<verse number="49">तो यीशु ने रुक के कओ, कि ऊहां बुलाओ; और लोगन ने ऊ अन्धरा हां बुला के ऊसे कओ, धीरज धर, उठ, ऊ तोहां बुलात आय।</verse>
				<verse number="50">ऊ अपनो उन्ना फेंक के तुरतईं उठो, और यीशु के ऐंगर आओ।</verse>
				<verse number="51">ई पै यीशु ने ऊसे कओ; तें का चाहत आय कि तोरे लाने मैं करों? अन्धरा ने ऊसे कओ, हे धरमगुरू, जौ कि मैं तकन लगों।</verse>
				<verse number="52">यीशु ने ऊसे कओ; चलो जा, तोरे बिसवास ने तोहां ठीक कर दओ आय: और ऊ तुरतईं तकन लगो, और गैल में ऊके पांछू हो लओ।</verse>
			</chapter>
			<chapter number="11">
				<verse number="1">जब यीशु और ऊके चेला यरूशलेम नगर के ऐंगर जैतून पहरवा पै बैतफगे और बैतनिय्याह गांव के ऐंगर आए, तो ऊ ने अपने चेलन में से दो हां जौ कह के भेजो।</verse>
				<verse number="2">कि अपने सामने के गांव में जाओ, और ऊ में पोंचतई एक गदईया कौ बच्चा जी पै कभऊं कोऊ सवार नईं भओ, बंधो भओ तुम हां मिल है, ऊहां छोड़ लै आओ।</verse>
				<verse number="3">अगर तुम से कोऊ जौ पूछे, जौ का करत आव? तो कईयो, कि प्रभु हां ईकौ प्रयोजन आय; और ऊ तुरतईं ऊहां इतै भेज दै है।</verse>
				<verse number="4">उन ने जाके ऊ बच्चा हां दरवाजे के ऐंगर चौक में बंधो भओ पाओ, और छोड़न लगे।</verse>
				<verse number="5">उन में से जौन उतै ठांड़े हते, कोऊ कोऊ कहन लगे, जौ का करत आव, गदईया के बच्चा हां काय छोड़त आव?</verse>
				<verse number="6">उन ने जैसो यीशु ने कओ हतो, ऊं सईं उन से कै दओ, तब उन ने उने जान दओ।</verse>
				<verse number="7">और उन ने बच्चा हां यीशु के ऐंगर लै आके ऊ पे अपने उन्ना डाले और यीशु ऊके ऊपर बैठ गओ।</verse>
				<verse number="8">कैऊ अन ने अपने उन्ना गैल में बिछाए और दूसरन ने खेतन में से डगालें काट काट के फैला दईं।</verse>
				<verse number="9">और जौन ऊके आंगू आंगू जाते और पांछू पांछू चले आत हते, जोर जोर से चिल्लाऊ त जात हते, कि होशाना; धन्य आय ऊ जौन प्रभु के नाओं से आत आय।</verse>
				<verse number="10">हमाए बाप दाऊद कौ राज जो आ रओ आय; धन्य आय: आकास में होशाना।</verse>
				<verse number="11">और यीशु यरूशलेम नगर में पोंच के मन्दर में आओ, और चारऊ कोद सब चीजन हां तक के बारह चेलन के संग्गै बैतनिय्याह गांव गओ कायसे कि संजा हो गई हती।</verse>
				<verse number="12">दूसरे दिना जब यीशु और ऊके चेला बैतनिय्याह गांव से निकले तो ऊहां भूख लगी।</verse>
				<verse number="13">यीशु दूर से एक हरौ अंजीर कौ पेड़ तक के फल की आसा में ऐंगर गओ, पै पत्तन हां छोड़ कछु न पाओ; कायसे कि फल कौ समय न हतो।</verse>
				<verse number="14">ईपै यीशु ने ऊ पेड़ से कओ, अबईं से कोऊ तोरो फल कभऊं न खाए। ऊके चेला जे बात सुन रए हते।</verse>
				<verse number="15">फिन बे यरूशलेम में आए, और यीशु मन्दर में गओ; और उतै जौन सामान कौ लैन दैन कर रए हते उने बाहर निकालन लगो; और सर्राफों की पीढ़े और परेबा के बेंचबेवालन की चौकियां पलट दईं।</verse>
				<verse number="16">और मन्दर में से होकें कोऊहां बासन लैके आबे जाबे नईं दओ।</verse>
				<verse number="17">और उपदेस कर के उन से कओ, का जौ धरमपोथी में नईं लिखो आय, कि मोरो घर सब जातन के लाने प्रार्थना कौ घर कहला है? पै तुम ने ईहां डाकुअन की गुफा बना दई आय।</verse>
				<verse number="18">जौ सुन के बड़े पुजारी और शास्त्री ऊ की हत्या करबे कौ मौका ढूंढ़न लगे; कायसे कि ऊसे डरात हते, ईसे कि सबरे मान्स ऊके उपदेस से चकित हो जात हते।</verse>
				<verse number="19">और रोजाना संजा होत ऊ नगरी से बाहर जात हतो।</verse>
				<verse number="20">फिन सबेरे जब बे उते से जात हते तो उन ने ऊ अंजीर के पेड़ हां जड़ तक सूखौ भओ तको।</verse>
				<verse number="21">पतरस हां बा बात याद आई, और ऊ ने ऊसे कओ, हे देवपुरुष, देख, जौ अंजीर कौ पेड़ जीहां तेंने श्राप दई हती सूख गओ आय।</verse>
				<verse number="22">यीशु ने ऊहां उत्तर दओ, परमेसुर पै बिसवास राखौ।</verse>
				<verse number="23">मैं तुम से सांची कैत आंव, कि जो कोऊ ई पहरवा से कैबे; कि तें उखड़ जा, और समुन्दर में गिर पड़, और अपने मन में संका न करै, बल्कि आभास करै, कि जो कछु कैत आंव ऊ हो जै है, तो ऊके लाने ओई हुईये।</verse>
				<verse number="24">ईसे मैं तुम से कैत आंव, कि जो कछु तुम प्रार्थना करके मांगौ, तो आभास कर लेओ कि तुमें मिल गओ, और तुमाए लाने हो जै है।</verse>
				<verse number="25">और जब कभऊं तुम ठांड़े होकें प्रार्थना करत आव, तो अगर तुमाए मन में कोऊ की तरफ से कछु बिरोध होबै, तो क्षमा करो: ईसे कि तुमाओ सरगवालो बाप भी तुमाए अपराधन हां क्षमा कर है।</verse>
				<verse number="26">अगर तुम क्षमा न कर हौ, तो तुमाओ बाप जौन सरग में आय, तुमाए अपराध क्षमा न कर है।</verse>
				<verse number="27">यीशु अपने चेलन कै संग्गै फिन यरूशलेम नगर आओ, और जब ऊ मन्दर में टहल रओ हतो तो बड़े पुजारी, शास्त्री और पुराने तौर तरीका वाले ऊके ऐंगर आके पूंछन लगे।</verse>
				<verse number="28">कि तें जे काम कौन हक्क से करत आय? और जौ हक्क तोहां कीने दओ कि तें जे काम करै?</verse>
				<verse number="29">यीशु ने उन से कओ: मैं भी तुम से एक बात पूंछत आंव; मोहां जवाब देओ: तो मैं तुम हां बता हों, कि जे काम कौन से हक्क से करत आंव।</verse>
				<verse number="30">यूहन्ना बपतिस्मा दैबेवाले कौ बपतिस्मा का सरग कोद से हतो कि मान्सन कोद से हतो? मोहां जवाब देओ।</verse>
				<verse number="31">तब बे आपस में बहस करन लगे कि अगर हम कहें, कि सरग कोद से, सो ऊ कै है; फिन तुम ने ऊकौ आभास काय नईं करो?</verse>
				<verse number="32">और अगर हम कहें, मान्सन कोद से तो मान्सन को डर आय, कायसे सब जानत आंय कि यूहन्ना सांचऊ में अगमवकता आय।</verse>
				<verse number="33">सो उन ने यीशु हां जवाब दओ, कि हम नईं जानत: यीशु ने उन से कओ, मैं भी तुमें नईं बतात, कि जे काम कौन हक्क से करत आंव।</verse>
			</chapter>
			<chapter number="12">
				<verse number="1">फिन यीशु कनौत में उन से बातें करन लगो: कि कोऊ मान्स ने दाख की बारी लगाई, और ऊके चारऊं कोद बाड़ौ बांधो, और रस कौ कुण्ड खोदो, और गुम्मट बनाओ; और किसानन हां ऊ को ठेका देके परदेस चलो गओ।</verse>
				<verse number="2">फिन फल के मौसम में ऊ ने किसानन के ऐंगर एक सेवक हां भेजो कि किसानन से दाखन के बगीचा के फल कौ हिस्सा ले।</verse>
				<verse number="3">पै उन ने ऊहां पकड़ के पीटो और छूंछे हाथ लौटा दओ।</verse>
				<verse number="4">फिन ऊ मान्स ने एक और सेवक हां उन के ऐंगर भेजो और उन ने ऊ को मूड़ फोड़ डालो और ऊ की बेज्जती करी।</verse>
				<verse number="5">फिन ऊ ने एक और हां भेजो, और उन ने ऊहां मार डालो: तो ऊ ने और कैऊ अन हां भेजो: पै उन ने कैऊअन हां पीटो, और कैऊ अन हां मार डालो।</verse>
				<verse number="6">अब एकई बचो हतो, जौन ऊ को प्यारो बेटा हतो; अन्त में ऊ ने ऊहां भी उनके ऐंगर जौ सोच के भेजो कि बे मोरे बेटा की इज्जत कर हैं।</verse>
				<verse number="7">पै उन किसानन ने आपस में कओ; जौई तो वारिस आय; आओ, हम ऊहां मार डालें, तो जौ बगीचा हमाओ हो जै है।</verse>
				<verse number="8">और उन ने ऊहां पकड़ के मार डालो, और बगीचा के बाहर फेंक दओ।</verse>
				<verse number="9">ईसे दाख के बगीचा कौ मालक का कर है? ऊ आके उन किसानन कौ नास कर है, और दाख कौ बगीचा औरन हां दे दै है।</verse>
				<verse number="10">का तुम ने धरम शास्त्र में जौ नईं पढ़ो, कि जौन पत्थर हां कारीगरन ने बिना काम कौ साबित करो हतो, ओई पत्थर सबसे जरूरी हो गओ हतो?</verse>
				<verse number="11">जौ प्रभु की तरफ से भओ, और हमाई नजर में अनौखो आय।</verse>
				<verse number="12">ई पै धरमगुरुअन ने यीशु हां पकड़वाओ चाहो, कायसे बे समझ गए हते, कि ऊ ने हमाए खिलाफ में जा कनौत कही आय: पै बे लोगन से डराने, और ऊहां छोड़ के चले गए।</verse>
				<verse number="13">तब धरमगुरुअन ने ऊहां बातन में फंसाबे के लाने कैऊ अन फरीसियन और हेरोदियन धरम पंथियन हां ऊके ऐंगर भेजो।</verse>
				<verse number="14">और उन ने आके ऊसे कओ; गुरूजी हम जानत आंय, कि तें सच्चो आय, और कोऊ की परवाह नईं करत; कायसे कितें मान्सन के मों देखी बातें नईं करत, बल्कि परमेसुर की गैल सच्चाई से बतात आय।</verse>
				<verse number="15">तो का कैसर महाराजा हां टैक्स दैबो उचित आय, कि नईं? हम दैबें या न दैबें? यीशु ने उनकौ कपट जान के उन से कओ; मोहां काय परखत आव? एक दीनार मोरे ऐंगर ले आओ, कि मैं तकों।</verse>
				<verse number="16">बे ले आए, और ऊ ने उन से कओ, जा मूरत और नाओं कौन को छपो आए? उन ने कओ, कैसर महाराजा कौ।</verse>
				<verse number="17">यीशु ने उन से कओ; जौन कैसर महाराजा कौ आए ऊ कैसर महाराजा हां, और जौन परमेसुर कौ आए ऊ परमेसुर हां देओ। तब बे ऊ पै भौत अचम्भा करन लगे।</verse>
				<verse number="18">फिन सदूकी धरम पंथियन ने भी, जौन कैत आंय कि मरे भयन कौ जी उठबो हैई नईंयां, ऊके ऐंगर आके ऊसे पूछो।</verse>
				<verse number="19">हे गुरू, मूसा अगमवकता ने हमाए लाने लिखो आय, कि अगर कोऊ कौ भईया बिना औलाद के मर जाए, और ऊ की घरवाली रह जाए, तो ऊकौ भईया ऊ की घरवाली हां ब्याह लैबे और अपने भईया के लाने वंस पैदा करै।</verse>
				<verse number="20">सो गुरू जी, सात भईया हते, पहलो भईया शादी कर के बिना औलाद मर गओ।</verse>
				<verse number="21">तब दूसरे भईया ने ऊ की घरवाली हां ब्याह लओ और बिना औलाद मर गओ; और ऊंसई तीसरे ने भी।</verse>
				<verse number="22">और सातई से औलाद न भई: सब से बाद में बा लुगाई भी मर गई।</verse>
				<verse number="23">सो जी उठबे पै बा कौन की घरवाली हुईये? कायसे बा सातई की घरवाली हो चुकी हती?</verse>
				<verse number="24">यीशु ने उन से कओ; का तुम ई कारन से भूल में नईं पड़े आव, कि तुम न तो धरमशास्त्र हां जानत आव, और न परमेसुर की ताकत हां।</verse>
				<verse number="25">कायसे कि जब बे मरे भए में से जी उठ हैं, तो उन में ब्याव शादी न हुईये; पै सरग में दूतन की भांति हुईयें।</verse>
				<verse number="26">मरे भयन के जी उठबे के बारे में का तुम ने मूसा अगमवकता की किताब में झाड़ी की कथा में नईं पढ़ो, कि परमेसुर ने ऊसे कओ, कि मैं इब्राहीम कौ परमेसुर, और इसहाक कौ परमेसुर, और याकूब कौ परमेसुर आंव?</verse>
				<verse number="27">परमेसुर मरे भयन कौ नईं, बल्कि जियत कौ परमेसुर आय: सो तुम बड़ी भूल में पड़े आव।</verse>
				<verse number="28">और धरम पंडितन में से एक ने आके उन हां बहस करत सुनो, और जौ जान के कि ऊ ने उन हां अच्छे तरीका से जवाब दओ; ऊसे पूछो, सबसे मुख्य आज्ञा कौन सी आय?</verse>
				<verse number="29">यीशु ने ऊ धरम पंडित हां जवाब दओ, सबरी आज्ञन में से जा मुख्य आय; हे इस्राएल सुन; प्रभु हमाओ परमेसुर एकई प्रभु आय।</verse>
				<verse number="30">और तें अपने प्रभु परमेसुर से अपने पूरे मन से और अपने पूरे प्रान से, अपनी पूरी बुद्धि से, और अपनी पूरी शक्ति से प्रेम राखियो।</verse>
				<verse number="31">और दूसरी जा आय, कि तें अपने पड़ोसी से अपने बराबर प्रेम राखियो; ईसे बड़ी और कौनऊं आज्ञा नईंयां।</verse>
				<verse number="32">धरमपंडित बोलो; हे गुरू, भौत ठीक! तेंने सांची कई; कि ऊ एकई आय, और ऊहां छोड़ के और कोऊ नईंयां।</verse>
				<verse number="33">और ऊसे पूरे मन और पूरी बुद्धि और पूरे प्रान और पूरी शक्ति के संग्गै प्रेम राखियो और पड़ोसी से अपने बराबर प्रेम राखियो, सबरे होमों और बलिदानों से बढ़के आय।</verse>
				<verse number="34">जब प्रभु ने तको कि ऊ ने समझ के जवाब दओ, तो ऊसे कओ; तें परमेसुर के राज से दूर नईंयां: फिन कोऊहां ऊसे कछु पूछबे की हिम्मत न पड़ी।</verse>
				<verse number="35">फिन यीशु ने मन्दर में उपदेस देत भए जौ कओ, कि धरमपंडित काय कैत आंय, कि मसीह दाऊद राजा कौ बेटा आय?</verse>
				<verse number="36">दाऊद ने खुद शुद्ध आत्मा में होकें कओ, कि प्रभु ने मोरे प्रभु से कओ; मोरे दाहिने बैठ, जब लौ मैं तोरे बैरियन हां तोरे गोड़ों के नेंचें न कर देंहों।</verse>
				<verse number="37">दाऊद तो खुद ऊहां प्रभु कैत आय, फिन ऊ कहां से ऊकौ बेटा ठैरो? और भीड़ के लोग आनन्द से ऊ की सुनत हते।</verse>
				<verse number="38">यीशु ने अपने उपदेस में उन से कओ, धरम पंडितन से सावधान रओ, जौन लम्बे उन्ना पैरें फिरबो।</verse>
				<verse number="39">और बाजारन में नमस्कार, और प्रार्थनाघरन में खास खास आसन और जेवनारन में खास खास जांगा भी चाहत आंय।</verse>
				<verse number="40">बे बिधवाओं के घर हां लूट लेत आंय, और दिखावा के लाने भौत देर तक प्रार्थना करत रैत आंय, जे ज्यादा सजा पा हैं।</verse>
				<verse number="41">यीशु मन्दर के सामने बैठ के तक रओ हतो, कि लोग मन्दर के भण्डार में कैसे पईसा डालत आंय और कई धनवानन ने भौत कछु डालो।</verse>
				<verse number="42">इत्ते में एक भौत गरीब बिधवा ने आके दो पईसा डाले।</verse>
				<verse number="43">तब यीशु ने अपने चेलन हां ऐंगर बुलाके उन से कओ; मैं तुम से सांची कैत आंव, कि मन्दर के भण्डार में डालबेवालन में से ई गरीब विधवा ने सबसे बढ़के डालो आय।</verse>
				<verse number="44">कायसे सब ने अपने धन की बढ़ोत्तरी में से डालो आय, लेकिन ईनें अपनी घटी में से जौन ऊकौ हतो, यानी पूरी कमाई डाल दई आय।</verse>
			</chapter>
			<chapter number="13">
				<verse number="1">जब यीशु मन्दर से कड़ रओ हतो, तो ऊके चेलन में से एक ने ऊसे कओ; हे गुरू, देख! कैसे कैसे पत्थर और कैसे कैसे भवन आंय।</verse>
				<verse number="2">यीशु ने ऊसे कओ; का तुम जे बड़े बड़े भवन तकत आव: इते पत्थर पै पत्थर लौ बचो न रै है जौन गिराओ न जै है।</verse>
				<verse number="3">जब यीशु जैतून नाओं के पहरवा पै मन्दर के सामने बैठो हतो, तो पतरस और याकूब और यूहन्ना और अन्द्रियास नाओं के चेलन ने यीशु हां अलग ले जाके ऊसे पूछो।</verse>
				<verse number="4">हमें बता कि जे बातें कबै हुईयें? और जब जे बातें पूरी होबे पै हुईयें, ऊ बेरा कौ का निसान हुईये?</verse>
				<verse number="5">यीशु ने उन से कओ; सावधान रओ कि कोऊ तुमें धोका न दे।</verse>
				<verse number="6">कईयक मोरे नाओं से आके कै हैं, कि मैं ओई आंव और कैऊ अन हां धोका दे दै हैं।</verse>
				<verse number="7">और जब तुम लड़ाई और लड़ाईयों की चरचा सुनो; तो न घबराईयो: कायसे कि इनको होबो निश्चित आय; लेकिन ऊ बेरा अन्त न हुईये।</verse>
				<verse number="8">कायसे जात पै जात, राज्य पै राज्य चढ़ाई कर हैं, और हरेक जांगा भूडोल हुईये, और अकाल पड़ हैं; जौ तो तकलीफों की शुरूआत ही हुईये।</verse>
				<verse number="9">लेकिन तुम अपने बारे में सावधान रओ; कायसे कि लोग तुमें महासभन में सौंप हैं और तुम पंचयातों में कूटे जै हौ; और मोरे कारन हाकिमों और राजाओं के आंगू ठांड़े करे जै हौ, ताकि उन के लाने गवाही होबै।</verse>
				<verse number="10">पै जरूरी आय कि पेंला भलो संदेसो सब जातन में प्रचार करो जाए।</verse>
				<verse number="11">जब बे तुमें लै जाके सौंप हैं, तो पेंला से चिन्ता न करियो, कि हम का कै हैं; पै जो कछु तुमें ओई घड़ी बताओ जाए, ओई कईयो; कायसे कि बोलबे वाले तुम नईंयां, बल्कि शुद्ध आत्मा आय।</verse>
				<verse number="12">और भईया हां भईया, और बाप हां बेटा हत्या के लाने सौंप हैं, और लड़काबाले महतारी-बाप के खिलाफ में उठके उने मरवा दै हैं।</verse>
				<verse number="13">और मोरे नाओं के कारन सब जने तुम से बैर कर हैं; पै जौन आखिरी लौ धीरज धरे रै है, ओई कौ उद्धार हुईये।</verse>
				<verse number="14">सो जब तुम ऊ उजाड़बे वाली गन्दी चीज हां जहां उचित नईंयां उतै ठांड़ी तको, (पढ़बेवालौ समझ लेबे) तब जौन यहूदिया प्रदेश में होबें, बे पहरवन पै भग जाएं।</verse>
				<verse number="15">जो कोठे पै होबें, ऊ अपने घर से कछु लैबे के लाने नेंचें न उतरै और न भीतर जाबै।</verse>
				<verse number="16">और जो खेत में होबें, ऊ अपनौ उन्ना लैबे के लाने पछाऊं न लौटे।</verse>
				<verse number="17">ऊ दिना में जौन गरभवती और दूध पियात हुईयें, उनके लाने जे भौत दुख की बात हुईये।</verse>
				<verse number="18">और प्रार्थना करत रईयो कि जौ जाड़े में न होबै।</verse>
				<verse number="19">कायसे कि बे दिन ऐसे कष्ट के हुईये, कि संसार के शुरू से जौन परमेसुर ने सिरजी आय अब लौ न तो भए, और न फिन कभऊं हुईयें।</verse>
				<verse number="20">और अगर प्रभु ऊ दिना हां न घटातो, तो कोऊ प्रानी तक न बचतो; लेकिन उन चुने भयन के कारन जिन हां ऊ ने चुनौ आय, उन दिना हां घटाओ।</verse>
				<verse number="21">ऊ बेरा अगर तुम से कोऊ कैबै; देखो, मसीह इते आय, या देखो, मसीह उते आय, तो बिसवास न करियो।</verse>
				<verse number="22">कायसे झूठे मसीह और झूठे अगमवकता पनप जै हैं, और निसान और विचित्र काम दिखा हैं, कि अगर हो सके तो चुने भयन हां लौ भरमा दे।</verse>
				<verse number="23">पै तुम सावधान रऔ: तको, मैंने सबरी बातें तुम हां पेंला से कै दईं आंय।</verse>
				<verse number="24">उन दिना में ऊ क्लेश के बाद सूरज अंधेरौ हो जै है, और चन्द्रमा रोसनी न दै है।</verse>
				<verse number="25">और आसमान से तरईयां गिरन लग हैं: और आसमान की ताकतें हिलाई जै हैं।</verse>
				<verse number="26">तब लोग मान्स के बेटा हां बड़ी सामर्थ और महिमा के संग्गै बादरन में आत तक हैं।</verse>
				<verse number="27">ऊ समयऊ अपने दूतन हां पोंचा के, धरती के ई छोर से आसमान के ऊ छोर लौ चारऊ दिसा से अपने चुने भए लोगन हां इकट्ठो कर है।</verse>
				<verse number="28">अंजीर के पेड़े से जौ पटतरौ सीखौ: जब ऊ की डरईयां मुलायम हो जात; और पत्ता निकलन लगत आंय, तो तुम जान लेत आव, कि गरमी कौ मौसम ऐंगर आय।</verse>
				<verse number="29">ऐई ढंग से जब तुम ई बातन हां होत तको, तो जान लेओ, कि ऊ ऐंगर आय, बल्कि दोरे पै आय।</verse>
				<verse number="30">मैं तुमसे सच्ची कैत आंव, कि जब लौ जे सब बातें न होकें रै हैं, तब लौ जा पीढ़ी जाती न रै है।</verse>
				<verse number="31">आकास और धरती टल जै हैं लेकिन मोरी बातें कभऊं न टल हैं।</verse>
				<verse number="32">ऊ दिन या ऊ घड़ी के बारे में कोऊ नईं जानत, न सरग के दूत और न बेटा; बल्कि केवल परमेसुर।</verse>
				<verse number="33">तकौ, जगत रऔ और प्रार्थना करत रऔ; कायसे तुम नईं जानत कि ऊ बेरा कबै आ है।</verse>
				<verse number="34">जा ऊ मान्स कैसी दसा आय, जौन परदेस जाबे की बेरा अपनौ घर छोड़ जाबै, और अपने सेवकन हां हक्क दे देबे; और हर एक हां ऊकौ काम सौंप देबे, और पहरेदार हां जागत रैबे कौ हुकम देबे।</verse>
				<verse number="35">ईसे जागत रऔ; कायसे तुम नईं जानत कि घर कौ मालक कबै आ है, दिन डूबत कि आधी रात के, या मुर्गा के बांग देबे की बेरा या भोर में।</verse>
				<verse number="36">ऐसो न होबै कि ऊ अचानक आके तुम हां सोऊत पाबै।</verse>
				<verse number="37">और जो कछु मैं तुमसे कैत आंव, ओई सब से कैत आंव, जागत रऔ।</verse>
			</chapter>
			<chapter number="14">
				<verse number="1">दो दिना बाद फसह और अखमीरी रोटी कौ त्योहार होबे वालो हतो: और बड़े पुजारी और धरम पंडित ई बात की तलाश में हते, कि ऊहां काय न छल से पकड़ के मार डालें।</verse>
				<verse number="2">लेकिन कैत हते, कि त्योहार के दिना नईं, कऊं ऐसो न होबै कि लोगन में बलवा मचै।</verse>
				<verse number="3">जब यीशु बैतनिय्याह गांव में शिमौन नाओं एक कोढ़ी के घरै भोजन करबे बैठो हतो, तब एक बईयर संगमरमर के बासन में जटामांसी कौ बड़ौ कीमती शुद्ध इतर लेके आई; और बासन टोड़ के इतर ऊके मूंड़ पै उण्डेलो।</verse>
				<verse number="4">लेकिन कोऊ कोऊ अपने मन में रिसिया के कहन लगे, ई इतर हां काय सत्यानास करो गओ?</verse>
				<verse number="5">कायसे कि जौ इतर तो तीन सौ दीनार से ज्यादा कीमत में बेंच के कंगालन हां बांटो जा सकत हतो, और बे ऊहां खिसयान लगे।</verse>
				<verse number="6">यीशु ने कओ; ऊहां छोड़ देओ; ऊहां काय सतात आव? ऊ ने तो मोरे संग्गै भलाई करी आय।</verse>
				<verse number="7">कंगाल तुमाए संग्गै हमेसा रहत आंय: और तुम जब चाहो तब उन से भलाई कर सकत आव; पै मैं तुमाए संग्गै हमेसा न रै हों।</verse>
				<verse number="8">जो कछु बा कर सकी, सो ऊ ने करो, ऊ ने मोरे गाड़े जाबे की तईयारी में पैलऊं से मोरी देह पै इतर मलो आय।</verse>
				<verse number="9">मैं तुम से सच्ची कैत आंव, कि सबरी दुनिया में जां कऊं भले संदेसे कौ परचार करो जै है, उते ऊके ई काम की चरचा भी ऊ की याद में करी जै है।</verse>
				<verse number="10">तब यहूदा इसकरियोती जौन बारह चेलन में से एक हतो, बड़े पुजारियन के ऐंगर गओ, कि यीशु हां उनके हाथ पकड़वा देबे।</verse>
				<verse number="11">बे जौ सुन के खुस भए, और ऊहां रुपईया दैबो मंजूर करो, और जौ मौका ढूंढ़न लगो कि ऊहां कौनऊं तरीका से पकड़वा देबे।</verse>
				<verse number="12">अखमीरी रोटी के त्योहार के पहले दिना, जी में लोग फसह परब की बलि चढ़ात हते, यीशु के चेलन ने ऊसे पूंछो, तें कहां चाहत आय, कि हम जाके तोरे लाने फसह परब कौ भोजन खाबे की तईयारी करें?</verse>
				<verse number="13">ऊ ने अपने चेलन में से दो चेलन हां जौ कै के भेजो, कि नगर में जाओ, और एक मान्स पानी कौ मटका उठाएं भए तुमें मिल है, ऊके पछाऊं हो लईयो।</verse>
				<verse number="14">और ऊ जौन घर में जाबै, ऊ घर के मालिक से कईयो, गुरू कैत आय, कि मोरो पाहुंनौ कौ घर कौन सौ आय जीमें मैं अपने चेलन के संग्गै फसह खाओं?</verse>
				<verse number="15">ऊ तुमें एक सजी सजाई, और तईयार करी भई बड़ी अटारी दिखा दै है, उतै हमाए लाने तईयारी करौ।</verse>
				<verse number="16">सो चेला निकल के नगर में आए और जैसो यीशु ने उनसे कओ हतो, वैसई पाओ, और फसह परब कौ भोजन तईयार करो गओ।</verse>
				<verse number="17">और जब संजा भई तो यीशु अपने बारह चेलन के संग्गै आओ।</verse>
				<verse number="18">और जब बे बैठे भोजन कर रए हते, तो यीशु ने कओ; मैं तुम से सांची कैत आंव, कि तुम में से एक, जौन मोरे संग्गै ब्यारी कर रओ आय, मोहां पकड़वा है।</verse>
				<verse number="19">उनके मों पै उदासी छा गई और बे एक एक कर के ऊसे कहन लगे; का ऊ मैं आंव?</verse>
				<verse number="20">यीशु ने उन से कओ, ऊ बारह में से एक आय, जौन मोरे संग्गै टाठी में हाथ डालत आय।</verse>
				<verse number="21">कायसे मान्स कौ बेटा तो, जैसो ऊके बारे में धरम पोथी में लिखो आय, पकड़वाओ जै है, लेकिन ऊ मान्स पै धिक्कार जीके द्वारा मान्स कौ बेटा पकड़वाओ जात आय! अगर ऊ मान्स कौ जन्म न होतो, तो ऊके लाने भलो होतो।</verse>
				<verse number="22">और जब बे खा ही रए हते तो यीशु ने रोटी लई, और आसीष मांग के तोड़ी, और उने दई, और कओ कि लेओ, जा मोरी देह आय।</verse>
				<verse number="23">फिन ऊ ने कटोरा जी में दाखन कौ रस हतो लैके धन्यवाद करो, और उने दओ; और उन सब ने ऊ में से पिओ।</verse>
				<verse number="24">और ऊ ने चेलन से कओ, जौ प्रतिज्ञा कौ मोरो ऊ खून आय, जौन कैऊ अन के लाने बहाओ जात आय।</verse>
				<verse number="25">मैं तुम से सांची कैत आंव, कि दाखन कौ रस ऊ दिना लौ फिर कभऊं न पी हों, जब लौ परमेसुर के राज में नओ न पिओं।</verse>
				<verse number="26">फिन यीशु और ऊके चेला भजन गाके बाहर जैतून के पहरवा पै गए।</verse>
				<verse number="27">तब यीशु ने उन से कओ; तुम सबरे ठोकर खै हौ, कायसे कि धरम पुस्तक में लिखो आय, कि मैं रखवाले हां मार हों, और गाड़रें इतै उतै बिखर जै हैं।</verse>
				<verse number="28">लेकिन मैं अपने जी उठबे के बाद तुमसे पेंला गलील प्रदेश हां जै हों।</verse>
				<verse number="29">पतरस ने यीशु से कओ; अगर सब ठोकर खाएं तौ खाएं, पै मैं ठोकर न खै हों।</verse>
				<verse number="30">यीशु ने ऊसे कओ, मैं तोसे सांची कैत आंव, कि आजही ऐई रात के मुर्गा के दो बेर बांग दैबे से पेंला, तें तीन बेर मोसे मुकर जै है।</verse>
				<verse number="31">पै पतरस ने और जोर दैके कओ, अगर मोहां तोरे संग्गै मरने भी पड़े तौभी तोरो इनकार कभऊं न कर हों: ऐई तरहां और सभई ने भी कओ।</verse>
				<verse number="32">फिन बे गतसमने नाओं एक जांगा में आए, और यीशु ने अपने चेलन से कओ, इतै बैठे रओ, जब लौ मैं प्रार्थना करों।</verse>
				<verse number="33">और ऊ पतरस और याकूब और यूहन्ना चेलन हां अपने संग्गै लै गओ: और भौत उकतान और घबरान लगो।</verse>
				<verse number="34">और उन से कओ; मोरो मन भौत उदास आय, इतै लौ कि मैं मरबे पै आंव: तुम इतै रुको और जागत रऔ।</verse>
				<verse number="35">और ऊ तनक अगारूं बढ़ो, और जमीन पै गिर के प्रार्थना करन लगो, कि अगर हो सकै तौ जा बेरा मो पै से टल जाय।</verse>
				<verse number="36">और कओ, हे अब्बा, हे पिता, तोसे सब कछु हो सकत आय; ई तकलीफ, दुख हां मोरे ऐंगर से हटा ले: तौभी जैसो में चाहत आंव, वैसो नईं, पै जौन तें चाहत आय ऊंसई होबै।</verse>
				<verse number="37">फिन ऊ आओ, और उने सोऊत पाके पतरस से कओ; हे शमौन तें सो रओ आय? का तें तनक देर लौ नईं जग सको?</verse>
				<verse number="38">जागत और प्रार्थना करत रऔ कि तुम परीक्षा में न पड़ौ: आत्मा तो तईयार आय, पै सरीर कमजोर आय।</verse>
				<verse number="39">और ऊ फिन चलो गओ, और ओई बात कह के फिन प्रार्थना करी।</verse>
				<verse number="40">और फिन आके चेलन हां सोऊत पाओ, कायसे कि उनकी आंखें नींद से भरी हतीं; और बे नईं जानत हते कि ऊहां का उत्तर देबें।</verse>
				<verse number="41">फिन तीसरी बेर ऊ ने आके उन से कओ; अब सोऊत रऔ और आराम करौ, बस तनक देर रै गई आय; देखो मान्स कौ बेटा पापियन के हाथ पकड़वाओ जात आय।</verse>
				<verse number="42">उठौ चलें: तको, मोरो पकड़वाबे वालो ऐंगर आ चुको आय।</verse>
				<verse number="43">यीशु जौ कैई रओ हतो, कि यहूदा जौन बारह में से एक हतो, अपने संग्गै बड़े पुजारियन और धरम पंडितन कोद से एक बड़ी भीड़ तलवारें और लाठियां लएं तुरतईं आ पोंची।</verse>
				<verse number="44">और यीशु के पकड़वाबे वाले ने उन हां जौ बता दओ हतो, कि जीहां मैं चूमों ओई आय, ऊहां पकड़ के जतन से ले जईयो।</verse>
				<verse number="45">और यहूदा आओ, और तुरतईं यीशु के ऐंगर जाके कओ; हे गुरू और ऊहां भौत चूमों।</verse>
				<verse number="46">तब उन ने यीशु पै हाथ डाल के ऊहां पकड़ लओ।</verse>
				<verse number="47">उन में से जौन चेला ऐंगर ठांड़े हते, एक चेला ने तलवार खेंच के बड़े पुजारी के सेवक पै चलाई, और ऊकौ कान काट डालो।</verse>
				<verse number="48">यीशु ने उन से कओ; का तुम डाकू जान के मोरे पकड़बे के लाने तलवारें और लाठियां लेके निकले आव?</verse>
				<verse number="49">मैं तो रोज मन्दर में तुमाए संग्गै रैके उपदेस देत हतो, तब तुम ने मोहां न पकड़ो: लेकिन जौ ईसे भओ आय कि पवित्रशास्त्र की बातें पूरी होबें।</verse>
				<verse number="50">ईपै सबरे चेला ऊहां छोड़ के भाग गए।</verse>
				<verse number="51">और एक जवान अपनी उगरारी देह पै चादर ओढ़ें भओ ऊके पछाऊं हो लओ; और लोगन ने ऊहां पकड़ो।</verse>
				<verse number="52">पै ऊ चादर छोड़ के उगरारौ भाग गओ।</verse>
				<verse number="53">फिन बे यीशु हां बड़े पुजारी के ऐंगर लै गए; और सबरे बड़े पुजारी और धरम पंडित ऊके इतै जमा हो गए।</verse>
				<verse number="54">पतरस दूरई दूर से ऊके पांछू पांछू बड़े पुजारी की बखरी के भीतर लौ गओ, और नौकरन के संग्गै बैठ के आग तापन लगो।</verse>
				<verse number="55">बड़ौ पुजारी और सबरी बड़ी सभा यीशु हां मार डालबे के लाने ऊके खिलाफ गवाही की तलास में हते, पै न मिली।</verse>
				<verse number="56">कायसे कि कैऊअक ऊके खिलाफ झूठी गवाही दै रए हते, पै उनकी गवाही एक सी न हती।</verse>
				<verse number="57">तब कितनन ने उठके यीशु पै जा झूठी गवाही दई।</verse>
				<verse number="58">कि हमने ईहां जौ कहत सुनो आय कि मैं ई हाथ के बनाए भए मन्दर हां गिरा दै हों, और तीन दिना में दूसरौ बना हों, जौन हाथ से न बनो हुईये।</verse>
				<verse number="59">ईपै भी उनकी गवाही एक सी न निकली।</verse>
				<verse number="60">तब बड़े पुजारी ने बीच में ठांड़े होकें यीशु से पूंछो; कि तें कोनऊंउत्तर नईं देत? जे लोग तोरे खिलाफ में का गवाही देत आंय?</verse>
				<verse number="61">लेकिन ऊ चुपचाप रओ, और कछु जवाब न दओ: बड़े पुजारी ने ऊसे फिन पूंछो, काय तें ऊ परम धन्य कौ बेटा मसीह आय?</verse>
				<verse number="62">यीशु ने कओ, हां मैं आंव: और तुम मान्स के बेटा हां सर्वशक्तिमान परमेसुर के दांएने कोद बैठो, और आकास के बादरन के संग्गै आऊ त तक हौ।</verse>
				<verse number="63">तब बड़े पुजारी ने अपने उन्ना फाड़के कओ; अब हमें गवाहों की और का जरूरत आय?</verse>
				<verse number="64">तुम ने जा निन्दा सुनी: तुमाई का राय आय? ऊ सबरन ने कओ, ऊ मार डालबे के जोग आय।</verse>
				<verse number="65">तब कोऊ तो ऊ पै थूंकन लगे, कोऊ ऊकौ मों ढांकन लगे और ऊहां घूंसे मारन लगे, और ऊसे कहन लगे, कि अगमवानी कर: और नौकरन ने ऊहां लैके थप्पड़ मारे।</verse>
				<verse number="66">जब पतरस नेंचें आंगन में हतो, तो बड़े पुजारी की नौकरानियन में से एक उतै आई।</verse>
				<verse number="67">और पतरस हां आग तापत देख के ऊहां घूर के तको और कहन लगी, तें भी तो ऊ यीशु जौन नासरत को आय, ऊके संग्गै हतो।</verse>
				<verse number="68">ई पै पतरस बदल गओ और कओ कि मैं तो नईं जानत और नईं समझत कि तें का कह रई आय। फिन ऊ बाहर ड्योढ़ी में गओ और मुर्गा ने बांग दई।</verse>
				<verse number="69">बा नौकरानी ऊहां तक के उन से जौन ऐंगर ठांढ़े हते, फिन कहन लगी, जौ उन में से एक आय।</verse>
				<verse number="70">लेकिन पतरस फिन बदल गओ और तनक देर बाद उन ने जौन ऐंगर ठांड़े हते फिन पतरस से कओ; जरूर तें उन में से एक आय; कायसे तें गलील प्रदेश कौ भी आय।</verse>
				<verse number="71">तब पतरस धिक्कार देन लगो और कौल खान लगो, कि मैं ऊ मान्स यीशु हां, जी की तुम चरचा करत आव, नईं जानत।</verse>
				<verse number="72">तब तुरतईं दूसरी बेर मुर्गा ने बांग दई: पतरस हां बा बात जौन यीशु ने ऊसे कई हती याद आई, कि मुर्गा के दो बेर बांग देबे के पेंला तें तीन बेर मोरो इनकार कर है: ऊ जा बात हां सोच के रोऊन लगो।</verse>
			</chapter>
			<chapter number="15">
				<verse number="1">भोर के होतईं तुरतईं बड़े पुजारियन, और धरम पंडितन, बल्कि सबरी बड़ी सभा ने सलाह कर के यीशु हां बंधवाओ, और ऊहां लै जाके पीलातुस नाओं हाकिम के हाथ में सौंप दओ।</verse>
				<verse number="2">और पीलातुस ने ऊसे पूंछो, का तें यहूदियन कौ राजा आय? ऊने ऊहां जवाब दओ; कि तें खुद ही कै रऔ आय।</verse>
				<verse number="3">और बड़े पुजारी ऊ पै भौत बातन कौ दोष लगा रए हते।</verse>
				<verse number="4">पीलातुस ने ऊसे फिन पूंछो, का तें कछु जवाब नईं देत, देख जे तोपै कितनी बातन कौ दोष लगात आंय?</verse>
				<verse number="5">यीशु ने फिन कछु जवाब नईं दओ; इतै लौ कि पीलातुस हां बड़ौ अचम्भा भओ।</verse>
				<verse number="6">और पीलातुस ओई त्योहार में कौनऊं एक बंधुआ जीहां लोग चाहत हते, उन के लाने छोड़ दओ करत हतो।</verse>
				<verse number="7">और बरअब्बा नाओं कौ एक मान्स उन दंगा मचाबे वालन के संग्गै बंधुआ हतो, जिन ने दंगा में हत्या करी हती।</verse>
				<verse number="8">और भीड़ ऊपर जाके पीलातुस से बिनती करन लगी, कि जैसो तें हमाए लाने करत आओ आय, ऊंसई कर।</verse>
				<verse number="9">पीलातुस ने उन हां जवाब दओ, का तुम चाहत आव, कि मैं तुमाए लाने यहूदियन के राजा हां छोड़ देओं?</verse>
				<verse number="10">कायसे कि ऊ जानत हतो, कि बड़े पुजारियन ने ऊहां ईरषा से पकड़वाओ हतो।</verse>
				<verse number="11">लेकिन बड़े पुजारियन ने लोगन हां उसकाओ, कि ऊ बरअब्बा हां उनके लाने छोड़ दे।</verse>
				<verse number="12">जौ सुनके पीलातुस ने उनसे फिन पूंछो; तो जीहां तुम यहूदियन कौ राजा कैत आव, ऊहां मैं का करों? बे फिन चिल्लाने, कि ऊहां क्रूस पै चढ़ा दे।</verse>
				<verse number="13">पीलातुस ने उनसे कओ; काय, ईने का बुराई करी आय?</verse>
				<verse number="14">लेकिन बे और भी चिल्लाने, कि ऊहां क्रूस पै चढ़ा दे।</verse>
				<verse number="15">तब पीलातुस ने भीड़ हां खुस करबे की इच्छा से, बरअब्बा हां उनके लाने छोड़ दओ, और यीशु हां कोड़े लगवा के लोगन हां सौंप दओ, कि क्रूस पै चढ़ाओ जाए।</verse>
				<verse number="16">और सिपाही ऊहां किले के भीतर आंगन में लै गए जौन प्रीटोरियुन कहाऊ त आय, और सबरी पलटन हां बुला लाए।</verse>
				<verse number="17">और उन ने यीशु हां बैंजनी उन्ना पैराओ और कांटों कौ मुकुट बनाके ऊ की मूंड़ पै रख दओ।</verse>
				<verse number="18">और जौ कह के ऊहां नमस्कार करन लगे, कि हे यहूदियन के राजा, नमस्कार।</verse>
				<verse number="19">और बे ऊ की मूंड़ पै सरकण्डा मारत हते, और ऊ पै थूंकत, और टिंगरन के बल बैठ के ऊहां परनाम करत रए।</verse>
				<verse number="20">और जब बे ऊ की हंसी कर चुके, तो ऊ पै से बैंजनी उन्ना उतार के ओई के उन्ना पैराए; और तब ऊहां क्रूस पै चढ़ाबे के लाने बाहर ले गए।</verse>
				<verse number="21">और सिकन्दर और रुफुस नाओं के मान्स कौ बाप, शिमौन नाओं एक कुरेनी जात कौ मान्स, जौन गांव से आ रओ हतो उते से कड़ो; उन ने ऊहां बेगार में पकड़ो, कि ऊकौ क्रूस उठा के लै चले।</verse>
				<verse number="22">और बे यीशु हां गुलगुता नाओं की जांगा पै जी कौ मतलब खोपड़ी की जांगा आय ले आए।</verse>
				<verse number="23">और ऊहां मुर्र नाओं की नशीली दवा मिलो दाखन कौ रस दैन लगे, लेकिन ऊ ने नईं लओ।</verse>
				<verse number="24">तब उन ने यीशु हां क्रूस पै चढ़ाओ, और ऊके उन्ना पै चिट्ठी डाल के, कि कीहां का मिलै, उने बांट लओ।</verse>
				<verse number="25">और पहर भर दिन चढ़ आओ हतो, जब उन ने ऊहां क्रूस पै चढ़ाओ।</verse>
				<verse number="26">और यीशु के दोष कौ कागज लिख के, ऊके ऊपर लगा दओ गओ कि “यहूदियन कौ राजा”।</verse>
				<verse number="27">और उन ने यीशु के संग्गै दो डाकू, एक ऊ की दाहिनी और एक ऊके डेरे कोद क्रूस पै चढ़ाए।</verse>
				<verse number="28">(तब धर्मशास्त्र कौ ऊ बचन, कि यीशु अपराधियन के संग्गै गिनो गओ, पूरौ भओ)।</verse>
				<verse number="29">और गैल में जाबेवाले मूंड़ हला हला के और जौ कह के ऊ की निन्दा करत हते, कि वाह! मन्दर के गिराबेवाले और तीन दिना में बनाबेवाले! क्रूस पै से उतर के अपने आप हां बचा ले।</verse>
				<verse number="30">ऐई तरीका से बड़े पुजारी और धरम पंडित यीशु कौ मजाक बनाऊ त हते।</verse>
				<verse number="31">बे आपस में हंसी उड़ा के कहत हते; कि ईनें औरन हां बचाओ, और खुद हां नईं बचा सकत।</verse>
				<verse number="32">इस्राएल कौ राजा मसीह अब क्रूस पै से उतर आबै कि हम देख के बिसवास करें, और जौन ऊके संग्गै क्रूस पै चढ़ाए गए हते, बे तक ऊ की निन्दा करत हते।</verse>
				<verse number="33">और दोपहर होबे पै, सबरे देश में अन्धयारौ छा गओ; और तीसरे पहर लौ रओ।</verse>
				<verse number="34">तीसरे पहर यीशु ने जोर से कओ, इलोई, इलोई, लमा शबकतनी? जी कौ मतलब आय; हे मोरे परमेसुर, हे मोरे परमेसुर, तेंने मोहां काय छोड़ दओ?</verse>
				<verse number="35">जौन ऐंगर ठांड़े हते, उन में से कितनन ने जौ सुनके कओ: देखौ, जौ एलिय्याह अगमवकता हां पुकारत आय।</verse>
				<verse number="36">और एक मान्स ने दौड़ के इसपंज हां सिरका में डुबाओ, और डंडा पै धर के ऊहां चुसाओ; और कओ, ठैर जाओ, तकें, कि एलिय्याह ऊहां उतारबे के लाने आत आय कि नईं।</verse>
				<verse number="37">तब यीशु ने जोर से चिल्ला के प्रान छोड़ दए।</verse>
				<verse number="38">और मन्दर कौ परदा ऊपर से नीचे लौ फट के दो टूंका हो गओ।</verse>
				<verse number="39">जौन सिपाहियन कौ मुखिया यीशु के सामने ठांड़ो हतो, जब ऊहां ऐसे चिल्ला के प्रान छोड़त भओ तको, तो ऊ ने कओ, सच्चऊं जौ मान्स, परमेसुर कौ बेटा हतो।</verse>
				<verse number="40">कैऊ बईयर भी दूर से तक रईं हतीं: उन में मरियम मगदलीनी और छोटे याकूब की और योसेस की महतारी मरियम और शलोमी हतीं।</verse>
				<verse number="41">जब यीशु गलील में हतो, तो जे बईयरें ऊके पांछू हो लेत हतीं और ऊ की सेवा खुसामद करत हतीं; और भी कैऊ एक बईयरें हतीं, जौन यीशु के संग्गै यरूशलेमआईं हतीं।</verse>
				<verse number="42">जब संजा हो गई, तो ईसे कि तईयारी कौ दिन हतो, जौन विश्राम के एक दिना पेंला होत आय।</verse>
				<verse number="43">अरिमतिया शहर कौ रहबेवालो यूसुफ आओ, जौन इज्जतदार मंत्री और खुद भी परमेसुर के राज में बिसवास करत हतो; ऊ बड़ी हिम्मत कर के पीलातुस राजपाल के ऐंगर गओ और ऊसे यीशु की लाश मांगी।</verse>
				<verse number="44">पीलातुस राजपाल ने अचम्भा करो, कि यीशु इतने जल्दी मर गओ; और सिपाहियन के मुखिया हां बुलाके पूंछो, कि का ऊहां मरे भए देर भई?</verse>
				<verse number="45">सो जब सूबेदार से हाल जान लओ, सो लाश यूसुफ हां दिला दई।</verse>
				<verse number="46">तब यूसुफ ने एक पतली चादर खरीदी, और लाश हां उतार के चादर में पलेड़ो, और एक कबर में जौन चट्टान में खोदी गई हती रखो, और कबर के द्वारे पै एक पथरा लुढ़का दओ।</verse>
				<verse number="47">और मरियम मगदलीनी और योसेस की महतारी मरियम तक रईं हतीं, कि ऊ कहां रखो गओ आय।</verse>
			</chapter>
			<chapter number="16">
				<verse number="1">जब विश्राम कौ दिना बीत गओ, तो मरियम मगदलीनी और याकूब की महतारी मरियम और शलोमी ने सुगन्धित चीजें मोल लईं, कि आके यीशु की लाश पै मलें।</verse>
				<verse number="2">और सप्ताह के पहले दिना बड़े भुनसारे, जब सूरज निकलो ही हतो, बे कबर पै आईं।</verse>
				<verse number="3">और आपस में कैत हतीं, हमाए लाने कबर के दोरे से पथरा को लुढ़का है।</verse>
				<verse number="4">जब उन ने आंख उठाई, तो तको पथरा लुढ़को भओ आय! कायसे ऊ भौत बड़ो हतो।</verse>
				<verse number="5">और कबर के भीतर जाके, उन ने एक जवान हां सफेद उन्ना पैरें भए दांएने कोद बैठो तको, और भौत चकित हो गईं।</verse>
				<verse number="6">ऊ ने उन से कओ, चकित न होओ, तुम यीशु नासरी हां, जौन क्रूस पै चढ़ाओ गओ हतो, ढूंढ़त आव: ऊ जिन्दा हो गओ आय; इतै नईंयां; तको, जा ओई जांगा आए, जहां पै उन ने ऊहां रखो हतो।</verse>
				<verse number="7">लेकिन तुम जाओ, और ऊके चेलन और पतरस से कओ, कि ऊ तुम से पेंला गलील हां जै है; जैसो ऊ ने तुम से कओ हतो, तुम उतईं ऊहां देख हौ।</verse>
				<verse number="8">और बे निकल के कबर से भग गईं; कायसे कि कपकपी और घबराहट उन पै छा गई हती और उन ने कोऊ से कछु नईं कओ, कायसे कि डरात हतीं।</verse>
				<verse number="9">सप्ताह के पहले दिना इतवार को भोर होतई यीशु जी उठके पैलऊं मरियम मगदलीनी हां जौन में से ऊ ने सात बुरई आत्माएं निकाली हतीं, दिखाई दओ।</verse>
				<verse number="10">ऊ ने जाके ऊके संगियन हां जौन शोक में डूबे हते और रो रए हते, समाचार दओ।</verse>
				<verse number="11">और उन ने जौ सुन के कि यीशु जिन्दा है, और ऊ ने ऊहां तको आय, बिसवास न करो।</verse>
				<verse number="12">ईके बाद यीशु दूसरे रूप में उन में से दो मान्स हां, जब बे गांव कोद जा रए हते, दिखाई दओ।</verse>
				<verse number="13">उन ने भी जाके दूसरन हां समाचार दओ, लेकिन उन ने भी उनकी बात पै बिसवास न करो।</verse>
				<verse number="14">पांछू यीशु उन ग्यारह चेलन हां भी, जब बे भोजन करबे बैठे हते दिखाई दओ, और उनके अबिसवास और मन के कर्रेपन पै उरानों दओ, कायसे कि जिन ने ऊके जी उठबे के बाद ऊहां तको हतो, इन ने उनकी बात पै बिसवास नईं करो हतो।</verse>
				<verse number="15">और यीशु ने चेलन से कओ, तुम पूरी दुनिया में जाके, सबरे संसार के लोगन हां भलो संदेसो परचार करो।</verse>
				<verse number="16">जो बिसवास कर है और बपतिस्मा लै है ओई को उद्धार हुईये, लेकिन जो बिसवास नें कर है ऊ दोषी ठहराओ जै है।</verse>
				<verse number="17">और बिसवास करबे वालन में जे निसानी हुईयें कि बे मोरे नाओं से बुरई आत्मन हां निकाल हैं।</verse>
				<verse number="18">नई नई भाषा बोल हैं, सांपन हां उठा लै हैं, और अगर बे जहरीली चीज पी जाएं तौभी उनकी कछु हानि न हुईये, बे बीमारन पै हाथ धर हैं, और बे ठीक हो जै हैं।</verse>
				<verse number="19">अन्त में प्रभु यीशु उन से बातें करबे के बाद सरग पै उठा लओ गओ, और परमेसुर के दांए कोद बैठ गओ।</verse>
				<verse number="20">और चेलन ने निकल के हर जांगा परचार करो, और प्रभु उनके संग्गै काम करत रओ, और उन चिन्हों के द्वारा जौन संगै संगै होत हते, बचन हां पक्को करत रओ। आमीन।</verse>
			</chapter>
		</book>
		<book number="42">
			<chapter number="1">
				<verse number="1">ई लाने कि बिलात जन ने उन बातन कौ जौन हमाए मजारें घट चुकी आंय, इतिहास लिखबे में हाथ लगाओ आय।</verse>
				<verse number="2">जैसो कि उन ने जौन पेंलई से इन बातन के तकबेवारे और बचन के सेवक हते हम तक पोंचाओ।</verse>
				<verse number="3">ई लाने हे बड़े जसवाले थियुफिलुस, मोय भी सई लगो, कि उन सबरी बातन कौ सबरो हाल, शुरू से एन जांच पड़ताल कर के उन हां तोरे लाने एक के पाछें एक लिखों।</verse>
				<verse number="4">कि तें जौ जान लेबे, कि बे बातें जिन की तें ने शिक्षा पाई आय, कितेक पक्की आंय।</verse>
				<verse number="5">यहूदियों के राजा हेरोदेस के दिना में अबिय्याह के दल में जकरयाह नाओं कौ एक याजक हतो। ऊ की घरवाली हारून के वंस की हती, जीकौ नाओं इलीशिबा हतो।</verse>
				<verse number="6">और बे दोई परमेसुर के सामूं धर्मी हते, और पिरमु के सबरे हुकम और नैम पे सई सई चलबेवाले हते। उन लौ कौनऊं बालबच्चा न हतो।</verse>
				<verse number="7">कायसे कि इलीशिबा बांझ हती, और बे दोई बूढ़े हते।</verse>
				<verse number="8">जब बो अपने दल की पारी में परमेसुर के सामूं याजक कौ काम करत हतो।</verse>
				<verse number="9">तो याजकों की रीत अनसार ऊके नाओं पे चिठिया कड़ी, कि पिरभु के मन्दर में जाके धूप जलाए।</verse>
				<verse number="10">धूप जलाती बेरा मान्सन की सबरी समाज बायरें बिन्तवाई कर रई हती।</verse>
				<verse number="11">ओई बेरा पिरभु कौ एक सरगदूत धूप की वेदी के दाएं कोद ठांड़ो भओ ऊहां दिखाई दओ।</verse>
				<verse number="12">जकरयाह ऊहां तक के घबरा गओ और बो बिलात डरा गओ।</verse>
				<verse number="13">तब सरगदूत ने ऊसे कई हे जकरयाह, न डरा कायसे तोरी बिन्तवाई सुन लई गई आय और तोरी घरवाली इलीशिबा से तोरे लाने एक लड़का जन्म लै है, और तें ऊकौ नाओं यूहन्ना धरियो।</verse>
				<verse number="14">तोय आनन्द और खुसी हुईये: और बिलात मान्स ऊके जन्म के काजें मगन हुईयें।</verse>
				<verse number="15">कायसे बो पिरभु के सामूं महान हुईये; बो दाखन कौ रस और दारू कभऊं न पी है; बो अपनी माताई के गरभ से पवितर आत्मा से पूरो भर जै है।</verse>
				<verse number="16">और इस्राएलियन में से उन के पिरभु परमेसुर कोद बिलात जन हां लौटा ले आ है।</verse>
				<verse number="17">बो एलिय्याह की आत्मा और बल सक्ति में होकें ऊके आंगू चल है, कि पितरों कौ हिया बाल-बच्चन कुदाऊं लौटा देबे; और हुकुम न मानबेवारन हां धर्मीयन की समज पे लाबै; और पिरभु के लाने एक सई परजा तईयार करै।</verse>
				<verse number="18">जकरयाह ने सरगदूत से पूंछो; जौ मैं कैसे जानों? कायसे मैं तो बूढ़ो आंव; और मोरी घरवाली भी बूढ़ी हो गई आय।</verse>
				<verse number="19">सरगदूत ने ऊसे कई, कि मैं जिब्राईल आंव, जो परमेसुर के सामूं ठाड़ो रैत आंव; और मैं तोसें बातें करबे और तोय जौ भलो सन्देसो सुनाबे हां पठैओ गओ आंव।</verse>
				<verse number="20">और तक जब लौ जे बातें पूरी न हो जाबें, ऊ दिना लौ तें गूंगो रै है, और बोल न सक है, ई लाने कि तेंने मोरी बातन की जौन अपने टैम पे पूरी हुईयें, बिसवास नईं करो।</verse>
				<verse number="21">और मान्स जकरयाह की बाट तकत रए और अचम्भा करन लगे कि ऊ ए मन्दर में ऐसी देर काय लगी?</verse>
				<verse number="22">जब बो बायरें कड़ो, तो उन से बोल न सको: सो बे जान गए, कि ऊने मन्दर में कोनऊं दर्शन पाओ आय; और बो उन से इसारो करत रओ, और गूंगो रह गओ।</verse>
				<verse number="23">जब ऊ की सेवा के दिना पूरे भए, तो बो अपने घरै चलो गओ।</verse>
				<verse number="24">इन दिनों के पाछें ऊ की घरवाली इलीशिबा गरभवती भई; और पांच मईना लौ अपने आप हां जौ कै कें छिपाए धरो।</verse>
				<verse number="25">कि मान्सन में मेारी निंदरयाई दूर करबे के लाने पिरभु ने इन दिना में दया कृपा कर के मोरे लाने ऐसो करो आय।</verse>
				<verse number="26">छठवें मईना में परमेसुर कुदाऊं से जिब्राईल सरगदूत गलील के नासरत नगर में एक कुंवारी लौ पठैओ गओ।</verse>
				<verse number="27">जी की लगुन यूसुफ नाओं के दाऊद के वंस के एक मान्स से भई हती: ऊ कुंवारी कौ नाओं मरियम हतो।</verse>
				<verse number="28">सरगदूत ने ऊके ऐंगरे आके कओ; तोरी जय हो, पिरभु ने तो पे किरपा करी आय, पिरभु तोरे संग्गै आय।</verse>
				<verse number="29">बा उन बातन से बिलात डरा गई, और सोचन लगी, कि जौ की भांत कौ परनाम आय?</verse>
				<verse number="30">सरगदूत ने मरियम से कओ, न डरा, कायसे परमेसुर की किरपा तो पे भई आय।</verse>
				<verse number="31">तक, तें गरभवती हुईये, और तोरे एक बेटा हुईये; और तें ऊ को नाओं यीशु धरियो।</verse>
				<verse number="32">ऊ जसवारो हुईये, और परमप्रधान कौ पूत कहा है; और पिरभु परमेसुर ऊके बाप दाऊद कौ राज ऊहां दै है।</verse>
				<verse number="33">और बो याकूब के वंस पे हमेसा राज कर है; और ऊके राज कौ अन्त न हुईये।</verse>
				<verse number="34">मरियम ने सरगदूत से कई, जौ काय हुईये? मैं तो कुंवारी आंव।</verse>
				<verse number="35">सरगदूत ने ऊसे कई; पवित्तर आत्मा तोपे उतर है, और परमप्रधान की बल सक्ति तोपे छाया कर है, ई लाने बो पवित्तर जौन जन्म लेबेवालो आय, परमेसुर कौ पूत कहा है।</verse>
				<verse number="36">और हेर, तोरी नातेदार इलीशिबा के सोऊ बुढ़ापे में बेटा होबेवालो आय, जौन बांझ कहात हती जौ ऊकौ छठवों मईना आय।</verse>
				<verse number="37">कायसे परमेसुर कौ कओ भओ बचन अकारथ नईं जा सकत।</verse>
				<verse number="38">मरियम ने कई, हेर, मैं पिरभु की दासी आंव, मोय तोरे कएअनसर होय: तब सरगदूत ऊके ऐंगर से चलो गओ।</verse>
				<verse number="39">उनईं दिना में मरियम उठ के झट्टई पहरवा देस में यहूदा के एक नगर हां गई।</verse>
				<verse number="40">और जकरयाह के घर जाके इलीशिबा हां परनाम करो।</verse>
				<verse number="41">जैसई इलीशिबा ने मरियम कौ परनाम सुनो, उंसई बच्चा ऊके पेट में उछल पड़ो, और इलीशिबा पवित्तर आत्मा से भर गई।</verse>
				<verse number="42">और टेर के कई, तें बईयरन में धन्न आय, और तोरे पेट कौ फल सोई धन्न आय।</verse>
				<verse number="43">मोपे जा दया किरपा कां से भई, कि मोरे पिरभु की मताई मोरे ऐंगर आई।</verse>
				<verse number="44">हेर, जैसई तोरे परनाम कौ बोल मोरे कानन में पड़ो, ओई बेरा बच्चा मोरे पेट में खुसी से उछल पड़ो।</verse>
				<verse number="45">धन्न आय, बो जीने बिसवास करो, कि जो बातें पिरभु कुदाऊं से कई गईं आंय, बे पूरी हुईयें।</verse>
				<verse number="46">तब मरियम ने कई, मोरो प्रान पिरभु की बड़ाई करत आय।</verse>
				<verse number="47">और मोरी आत्मा मोरे उद्धार करबेवाले परमेसुर से मगन भई आय।</verse>
				<verse number="48">कायसे कि ऊ ने अपनी दासी की दीनता को हेरो आय, ई लाने हेरो, अब से जुग जुग के मान्स मोय धन्न कै हैं।</verse>
				<verse number="49">कायसे कि ऊ महाबली ने मोरे लाने बड़े काम करे आंय, और ऊकौ नाओं पवित्तर आय।</verse>
				<verse number="50">और ऊ की दया उन पे, जौन ऊसे डरत आंय, पीढ़ी से पीढ़ी लौ बनी रैत आय।</verse>
				<verse number="51">ऊ ने बड़ी सक्ति के काम करे आंय, और जौन घमण्डी हते उन हां तितर बितर करो आय।</verse>
				<verse number="52">ऊ ने बलवानन को सिंहासन से गिरा दओ; और दीन जन हां जसवारो बना दओ आय।</verse>
				<verse number="53">ऊ ने भूखन हां भोजन से अफरा दओ, और मालपानू वारन हां छूंछे हांथ काड़ दओ।</verse>
				<verse number="54">ऊ ने अपने दास इस्राएल हां संभाल लओ।</verse>
				<verse number="55">जैसो ऊ ने हमाए बाप दादों से कहो हतो, कि ऊ की दया इब्राहीम और ऊके वंस पे हमेसा बनी रै है।</verse>
				<verse number="56">और मरियम लगभग तीन मईना इलीशिबा के संग्गै रैकें अपने घरै वापस आ गई।</verse>
				<verse number="57">तब इलीशिबा के जनने कौ टैम पूरो भओ, और ऊ ने एक बेटा जनो।</verse>
				<verse number="58">ऊके पड़ोसियों और नातेदारन ने जब जौ सुनो, कि पिरभु ने ऊ पे बड़ी किरपा करी आय, तो उन ने ऊके संग्गै खुसी मनाई।</verse>
				<verse number="59">और ऐसो भओ कि मान्स आठवें दिना लड़का कौ खतना करबे आए और ऊ को नाओं ऊके बाप के नाओं जैसो जकरयाह धरन लगे।</verse>
				<verse number="60">तब ऊ की मताई ने कई नईं; ऊ को नाओं यूहन्ना धरो जाबै।</verse>
				<verse number="61">उन ने ऊसे कओ, तुमाए नातेदारन में कौनऊं कौ जौ नाओं नईंयां!</verse>
				<verse number="62">तब उन ने ऊके बाप से इसारो कर के पूंछो।</verse>
				<verse number="63">तें ऊकौ का नाम धरो चहत आय? ऊ ने लिखबे की पट्टी मंगा के ऊ पे लिख दओ, ऊकौ नाओं यूहन्ना आय: और सब ने अचम्भा करो।</verse>
				<verse number="64">तब ऊकौ मों और जीभ तुरंत खुल गई; और बो बातें करन और परमेसुर कौ धन्यवाद करन लगो।</verse>
				<verse number="65">और ऊके अड़ोस पड़ोस के मान्स डर से गए; और ई बात कौ चरचराटो सबरे यहूदिया के बाहरी देस में फैल गओ।</verse>
				<verse number="66">जिन ने जे बातें सुनी, उन ने अपने हिये में सोस विचार के कओ, जौ बच्चा कैसो हुईये कायसे पिरभु कौ हाथ ऊके संग्गै हतो।</verse>
				<verse number="67">ऊ को बाप जकरयाह पवित्तर आत्मा से भर गओ, और आगमबानी करन लगो।</verse>
				<verse number="68">कि पिरभु इस्राएल कौ परमेसुर धन्न होबे, कायसे ऊ ने अपने मान्सन हां तको और उन कौ छुटकारा करो आय।</verse>
				<verse number="69">और अपने दास दाऊद के घराने में हमाए लाने एक उद्धार कौ सींग काड़ो आय।</verse>
				<verse number="70">जैसो ऊने अपने पवित्तर आगमवकताओं के द्वारा जौन संसार के शुरू से होत आए हैं, कओ हतो।</verse>
				<verse number="71">याने हमाए बैरियन से और हम हां ओछो लेखबेवारन से हमाओ उद्धार करो आय।</verse>
				<verse number="72">कि हमाए बाप-दादों पे दया कर के अपने पवित्तर कौल कौ सुमरन करै।</verse>
				<verse number="73">और बो कौल जौन ऊ ने हमाए बाप इब्राहीम से करो हतो।</verse>
				<verse number="74">कि बो हम हां जौ दै है, कि हम अपने बैरियन के हांथ से छूट के।</verse>
				<verse number="75">ऊके सामूं पवित्तरता और धार्मिकता से जीवन भर निडर रैकें ऊ की सेवा करत रएं।</verse>
				<verse number="76">और तें हे बालक, परमप्रधान कौ आगमवकता कहा है, कायसे तें पिरभु कौ गैल गोला तईयार करबे के लाने ऊके आंगू आंगू चल है।</verse>
				<verse number="77">कि ऊके मान्सन हां त्राण की समज देबे, जौन उन के पापों की छिमा से मिलत आय।</verse>
				<verse number="78">जौ हमाए परमेसुर की ओई बड़ी दया किरपा से हुईये; जी के काजें ऊपर से हम पे भुन्सारे की जोत चमक है।</verse>
				<verse number="79">कि अन्धयारे और मौत की छाया में बैठबेवारन हां उजाला देबे, और हमाए गोड़न हां संसाई की गैल सूदे सई चलाबै।</verse>
				<verse number="80">और ऊ बच्चा बढ़त और आत्मा में बली होत गओ, और इस्राएल पे उजागर होबे के पेंला हार में बनो रओ।</verse>
			</chapter>
			<chapter number="2">
				<verse number="1">उनईं दिना में ऐसो भओ कि रोम के महाराजा औगूस्तुस कैसर कुदाऊं से जौ हुकम भओ, कि सबरे संसार के मान्सन के नाओं लिखे जाबें।</verse>
				<verse number="2">जा पैली नाओं लिखाई ऊ टैम भई, जब क्विरिनियुस सूरिया कौ राजपाल हतो।</verse>
				<verse number="3">तब सबरे मान्स नाओं लिखवाबे हां अपने अपने नगर हां गए।</verse>
				<verse number="4">सो यूसुफ सोई ई लाने कि बो दाऊद के घराने और वंस कौ हतो, गलील के नासरत नगर से यहूदिया में दाऊद के नगर बैतलहम हां गओ।</verse>
				<verse number="5">कि ऊ की जौन से लगुन भई हती मरियम के संग्गै जौन गरभबती हती नाओं लिखवाए।</verse>
				<verse number="6">उन के उते रैत भए ऊके जनबे के दिना पूरे भए।</verse>
				<verse number="7">और बो अपनो पहलौठो पूत जनी, और ऊहां उन्ना में लपेट के चरनी में धरो; कायसे उन के लाने सराय में जांगा न हती।</verse>
				<verse number="8">और ऊ देस में कितेक गड़रिये हते, जौन रात में मैदान में रैके अपने झुण्ड़ की रखनवारी करत हते।</verse>
				<verse number="9">और पिरभु कौ एक दूत उन के ऐंगर आ ठांड़ो भओ, और पिरभु कौ तेज उन के चारऊं कुदाऊ चमको, और बे बिलात डर गए।</verse>
				<verse number="10">तब सरगदूत ने उन से कई, नें डरो; कायसे हेरो मैं तुम हां बड़ी खुसी कौ भलो सन्देसो सुनात आंव, जो सबरे मान्सन के लाने हुईये।</verse>
				<verse number="11">कि आज दाऊद के नगर में तुमाए लाने एक उद्धार कबेवारो जन्मो आय, और जौई मसीह पिरभु आय।</verse>
				<verse number="12">और ईकौ तुमाए लाने जौ पता आय, कि तुम एक लड़का हां उन्ना में लिपटो भओ और चरनी में पड़ो भओ पा हौ।</verse>
				<verse number="13">तब एकाएक ऊ सरगदूत के संग्गै सरगदूतन कौ झुण्ड़ परमेसुर कौ जस गात और जौ कैत भए दिखाई दओ।</verse>
				<verse number="14">आकास में परमेसुर की मईमा और धरती पे उन मान्सन में जिन से बो खुस आय सान्ति होबे।</verse>
				<verse number="15">जब सरगदूत उन के ऐंगर से सरग हां चले गए तो गड़रियन ने आपस में कओ, आओ, अपन बैतलहम जाके जा बात जौन भई आय, और जौ सन्देसो जौन पिरभु ने हम हां दओ आय, तकें।</verse>
				<verse number="16">और उन ने तुरतईं जाके, मरियम और यूसुफ हां और चरनी में ऊ बालक हां पड़ो तको।</verse>
				<verse number="17">उन हां तक के गड़रियन ने बा बात जौन ई बालक के लाने कई गई हती, प्रगट करो।</verse>
				<verse number="18">और सब सुनबेवालन ने उन बातन से जो गड़रियन ने उन से कई अचम्भा करो।</verse>
				<verse number="19">पर मरियम जे सबरी बातें अपने हिये में धरें सोसत रई।</verse>
				<verse number="20">और गड़रिये जैसो उन से कओ गओ हतो, ऊंसई सब सुन के और तक के परमेसुर की मईमा और भजन करत भए लौट गए।</verse>
				<verse number="21">जब आठ दिना पूरे भए, और ऊके खतने कौ टैम आओ, तो ऊकौ नाओं यीशु धरो गओ, जौन सरगदूत ने ऊके पेट में आबे के पेंला कओ हतो।</verse>
				<verse number="22">और जब मूसा की नेम व्यवस्था के अनसार उन के शुद्ध होबे के दिना पूरे भए, तो बे बालक हां यरूशलेम में लाए, कि ऊहां पिरभु के सामूं लाएं।</verse>
				<verse number="23">(जैसो कि पिरभु की नेम व्यवस्था में लिखो आय कि सबरे पहलौठे पिरभु के लाने पवित्तर कहा हैं)।</verse>
				<verse number="24">और पिरभु की नैम व्यवस्था अनसार पंडुकों कौ एक जोड़ा, या कबूतर के दो बच्चे बलि चढ़ाएं।</verse>
				<verse number="25">और तको, यरूशलेम में शमौन नाओं एक मान्स हतो, बो मान्स धर्मी और भक्त हतो; और इस्राएल की सान्ति की बाट जोह रओ हतो, और पवित्तर आत्मा ऊ पे हतो।</verse>
				<verse number="26">और पवित्तर आत्मा से ऊहां चितावनी भई हती, कि जब लौ बो पिरभु के मसीह हां न तक लै है, तब लौ ऊ न मर है।</verse>
				<verse number="27">बो आत्मा के सिखाबे से मन्दर में आओ; और जब मताई-बाप ऊ बालक यीशु हां भीतर लाए, कि ऊके लाने नेमव्यवस्था अनसार करें।</verse>
				<verse number="28">तो शमौन ने यीशु हां गोद में लओ, और परमेसुर कौ धन्नवाद कर के कओ।</verse>
				<verse number="29">हे मालक, अब तें अपने दास हां अपने बचन अनसार सान्ति से विदा करत आय।</verse>
				<verse number="30">कायसे मोरी आंखन ने तोरे उद्धार हां तक लओ आय।</verse>
				<verse number="31">जिए तेंने सबरे देशन के मान्सन के सामने तईयार करो आय।</verse>
				<verse number="32">कि बो दूसरी जात वारन हां उजारो दैबे हां ज्योत, और तोरे निज मान्स इस्राएल कौ जस होबे।</verse>
				<verse number="33">ऊके बाप और मताई इन बातन से जौन ऊके लाने कई जात हतीं, चकित होत हते।</verse>
				<verse number="34">तब शमौन ने ऊहां आशीष देके, ऊ की मताई मरियम से कई; तक, बो तो इस्राएल में बिलात जनन के गिरबे, और उठबे के लाने, और एक ऐसो चिन्ह होबे हां ठैराओ गओ आय, जी के बिरोद में बातें कई जै हैं।</verse>
				<verse number="35">इते लौ कि तोरो प्रान सोई तलवार से आर पार छिद जै है, ईसे बिलात जनन के हियन के विचार उजागर हुईयें।</verse>
				<verse number="36">और अशेर के कुल में से हन्नाह नाओं फनूएल की मौड़ी एक आगमवकतन हती: और बा बिलात बूढ़ी हती, और ब्याओ के पाछें सात बरस अपने मनसेलू के संग्गै रै पाई हती।</verse>
				<verse number="37">बा चौरासी बरस से बिधवा हती: और मन्दर हां न छोड़त हती पर उपवास और बिन्तवाई कर दिन रात भजन भक्ति करत हती।</verse>
				<verse number="38">और बो ओई बेरा उते आके पिरभु को धन्नवाद करन लगी, और उन सब से, जौन यरूशलेम के छुटकारे की बाट जोहत हते, ऊके बारे में बात करन लगी।</verse>
				<verse number="39">और जब बे पिरभु की नैम व्यवस्था अनसार सब कछु निपटा चुके, तो गलील में अपने नगर नासरत हां फिन चले गए।</verse>
				<verse number="40">और बालक बढ़त और बलवन्त होत और समज से भरत गओ; और परमेसुर की दया किरपा ऊ पे हती।</verse>
				<verse number="41">ऊके मताई-बाप हर साल फसह के त्योहार में यरूशलेम हां जाओ करत हते।</verse>
				<verse number="42">जब बो बारह साल को भओ, तो बे त्योहार की रीत अनसार यरूशलेम हां गए।</verse>
				<verse number="43">और जब बे उन दिना हां पूरो कर के लौटन लगे, तो बो लड़का यीशु यरूशलेम में रै गओ; ई बात हां ऊके मताई-बाप न जानत हते।</verse>
				<verse number="44">बे औरें जौ समज के, कि बो और यात्रियों के सग्गै हुईये, एक दिना कौ पड़ाव कड़ गए, और ऊए अपने नातेदारन और जान पैचान वारन में ढूढ़न लगे।</verse>
				<verse number="45">पर जब नईं मिलो, तो ढूंढ़त-ढूंढ़त यरूशलेम हां फिन लौट गए।</verse>
				<verse number="46">तीन दिना के पछारें उन ने ऊ ए गुरूजनो के मजारें बिराजो, उन की सुनत और उन से प्रश्न करत भए पाओ।</verse>
				<verse number="47">और जितेक जने ऊ की सुन रए हते, बे सबरे ऊ की समज और ऊके जवाबों से चकित हते।</verse>
				<verse number="48">तब ऊके मताई बाप सन्न रै गए और ऊ की मताई ने ऊसे कई; हे बेटा, तेंने ऐसो व्यवहार हम से काय करो? तक, तोरो बाप और मैं कुढ़त भए तोए ढूंढ़त हते।</verse>
				<verse number="49">ऊ ने उन से कई; तुम मोय काय ढूंढ़त हते? का न जानत हते, कि मोय अपने बाप के घर में होबो जरूरी आय।</verse>
				<verse number="50">सो जौन बात ऊ ने उन से कई, उन ने बा नईं समजी।</verse>
				<verse number="51">तब बो उन के संग्गै गओ, और नासरत में आओ, और मताई-बाप के वंस में रहो; और ऊ की मताई ने जे सबरी बातें अपने हिए में धरीं।</verse>
				<verse number="52">और यीशु बुद्धि में और डील-डौल में और परमेसुर और मान्सन के अनुग्रह में बढ़त गओ।</verse>
			</chapter>
			<chapter number="3">
				<verse number="1">तिबिरियुस कैसर के राज के पंद्रहवें बरस में जब पुन्तियुस पीलातुस यहूदिया का राजपाल हतो, और चौथाई के राजाओं में हेरोदेस गलील का और ऊकौ भाई फिलिप्पुस इतूरैया, और फिलिप्पुस त्रखोनीतिस का और लिसानियास अबिलेने में हाकम हते।</verse>
				<verse number="2">और जब हन्ना और कैफा महायाजक हते, ऊ टैम परमेसुर कौ बचन हार में जकरयाह के बेटा यूहन्ना लौ पोंचो।</verse>
				<verse number="3">और बो यरदन के आसपास के प्रदेश में जाके, पापन की छिमा के लाने मन फिराओ के बपतिस्मा कौ सन्देसो देन लगो।</verse>
				<verse number="4">जैसा यशायाह आगमवकता के कहे भए वचनन की पोथी में लिखो आय, कि हार में एक टेरबेवाले कौ बोल सुन पड़त आय, कि पिरभु की गैल तईयार करो, ऊके गैल गोला सूदे बनाओ।</verse>
				<verse number="5">हर घाटी पाट दई जै है, और सबरे पहरवा और टीला नेंचें करे जै हैं; और जौन टेड़ो आय बो सीधो, और जौन ऊंचो नेंचो आय समतल गोला बन है।</verse>
				<verse number="6">और सबरे प्रानी परमेसुर के उद्धार हां तक हैं।</verse>
				<verse number="7">जौन मान्सन कौ झुण्ड़ कौ झुण्ड़ कड़ के ऊसे बपतिस्मा लेबे हां आत हतो, बो उन से कैत हतो; हे सांप के बच्चो, तुम हां कीने चिता दओ, किआबेवाले खुन्स से भागो।</verse>
				<verse number="8">सो अधरम से पछता के धरमी बनबे कौ जतन करो: और अपने अपने हियन में जौ न बिचारो, कि हमाओ बाप इब्राहीम आय; कायसे मैं तुम से कै त आंव, कि परमेसुर इन पत्थरन से इब्राहीम के लाने बालबच्चा पैदा कर सकत आय।</verse>
				<verse number="9">और अब तो कुल्हाड़ा पेड़ों की जड़ पे धरो आय, ई लाने जौन पेड़ साजो फल नईं फलत, बो काटो और आगी में डालो जात आय।</verse>
				<verse number="10">मान्सन ने ऊसे पूंछो, तो हम का करें?</verse>
				<verse number="11">ऊ ने उन से कई, जी लौ दो पैरबे के उन्ना होबें, बो उन हां बांट देबें जी लौ नईंयां और जी लौ खैबे हां खाना होबै, बो भी ऐंसई करे।</verse>
				<verse number="12">और कर टैक्स लेबेवाले सोई बपतिस्मा लेबे हां आएं, और ऊसे पूंछो, हे गुरू हम का करें?</verse>
				<verse number="13">ऊ ने उन से कओ, तुमाए लाने जितेक ठैराओ गओ आय, ऊसे अतकारो न लईयो।</verse>
				<verse number="14">और सिपाहियन ने सोई ऊसे जौ पूंछो, हम का करें? ऊ ने उन से कओ, कोऊ पे उपद्रव न करियो, और न लबरो लांछन लगाईयो, और अपनी मजूरी में खुस रहियो।</verse>
				<verse number="15">जब मान्स आस लगाएं हते, और सबरे अपने अपने हिये में यूहन्ना के बारे में विचार करत हते, कि कऊं जौई तो मसीह नईंयां?</verse>
				<verse number="16">तब यूहन्ना ने उन सबरन से कओ: मैं तो तुम हां पानू से बपतिस्मा देत आंव, परन्त बो आबेवारो आय, जौन मोय से बली आय; मैं तो ई जोग नईंयां, कि ऊके जूतन के फीता खोल सकों, बो तुम हां पवित्तर आत्मा और आग से बपतिस्मा दै है।</verse>
				<verse number="17">ऊ को सूपा ऊके हांथ में आय; और बो अपनो खलिहान अच्छी भांत साफ कर है; बो गेंहूं हां तो अपने खत्ते में जमा कर है, पर भूसा हां ऊ आग में डाल है जौन बुझबे की नईंयां।</verse>
				<verse number="18">सो और बिलात दूसरी बातन हां समजा के बो भलो सन्देसो सुनात रओ।</verse>
				<verse number="19">परन्त जब ऊ ने चौथाई देस के हाकम हेरोदेस हां ऊके भाई फिलिप्पुस की घरवाली हेरोदियास के बारे में बुरए काम जौन ऊ ने करे हते, तो ऊहां फटकार लगाई।</verse>
				<verse number="20">तो हेरोदेस ने और बुरए काम के संग्गै जौ सोई करो कि यूहन्ना हां ऊने जेल में डाल दओ।</verse>
				<verse number="21">जब सबरे मान्सन ने बपतिस्मा लओ, और यीशु ने सोई बपतिस्मा लओ और बो बिन्तवाई कर रओ हतो, तो आकास खुल गओ।</verse>
				<verse number="22">तब पवित्तर आत्मा कबूतर की भांत ऊ पै उतरो, और जा आकासवानी भई, तें मोरो प्यारो पूत आय, मैं तोसें खुस आंव।</verse>
				<verse number="23">जब यीशु अपनी सेवकाई करन लगो, तो ऊ लगभग तीस बरस कौ हतो और (जैसो समजो जात आय) बो यूसुफ कौ पूत हतो; और बो एली कौ।</verse>
				<verse number="24">और बो मत्तात कौ, और बो लेवी कौ, और बो मलकी कौ, और बो यन्ना कौ, और बो यूसुफ कौ।</verse>
				<verse number="25">और बो मत्तित्याह कौ, और बो आमोस कौ, और बो नहूम कौ, और बो असल्याह कौ, और बो नोगह कौ।</verse>
				<verse number="26">और बो मात कौ, और बो मत्तित्याह कौ, और बो शिमी कौ, और बो योसेख कौ, और बो योदाह कौ।</verse>
				<verse number="27">और बो यूहन्ना कौ, और बो रेसा कौ, और बो जरुब्बाबिल कौ, और बो शालतियेल कौ, और बो नेरी कौ।</verse>
				<verse number="28">और बो मलकी कौ, और बो अद्दी कौ, और बो कोसाम कौ, और बो इलमोदाम कौ, और बो एर कौ।</verse>
				<verse number="29">और बो येशू कौ, और बो इलाजार कौ, और बो योरीम कौ, और बो मत्तात कौ, और बो लेवी कौ।</verse>
				<verse number="30">और बो शमौन कौ, और बो यहूदाह कौ, और बो यूसुफ कौ, और बो योनान कौ, और बो इलयाकीम कौ।</verse>
				<verse number="31">और बो मलेआह कौ, और बो मिन्नाह कौ, और बो मत्तता कौ, और बो नातान कौ, और बो दाऊद कौ।</verse>
				<verse number="32">और बो यिशै कौ, और बो ओबेद कौ, और बो बोआज कौ, और बो सलमोन कौ, और बो नहशोन कौ।</verse>
				<verse number="33">और बो अम्मीनादाब कौ, और बो अरनी कौ, और बो हिस्रोन कौ, और बो फिरिस कौ, और बो यहूदाद कौ।</verse>
				<verse number="34">और बो याकूब कौ, और बो इसहाक कौ, और बो इब्राहीम कौ, और बो तिरह कौ, और बो नाहोर कौ।</verse>
				<verse number="35">और बो सरूग कौ, और बो रऊ कौ, और बो फिलिग कौ, और बो एबिर कौ, और बो शिलह कौ।</verse>
				<verse number="36">और बो केनान कौ, और बो अरफजद कौ, और बो शेम कौ, और बो नूह कौ, और बो लिमिक कौ।</verse>
				<verse number="37">और बो मथूशिलह कौ, और बो हनोक कौ, और बो यिरीद कौ, और बो महललेल कौ, और बो केनान कौ।</verse>
				<verse number="38">और बो इनोश कौ, और बो शेत कौ, और बो आदम कौ, और बो परमेसुर कौ हतो।</verse>
			</chapter>
			<chapter number="4">
				<verse number="1">फिन यीशु पवित्तर आत्मा से भरो भओ, यरदन से लौटो; बो आत्मा के सिखाए से चालीस दिना लौ हार में फिरत रओ; और छलिया शैतान ऊहां परखत रओ।</verse>
				<verse number="2">उन दिना में ऊ ने कछु न खाओ और जब बे दिना पूरे हो गए, तो ऊए भूख लगी।</verse>
				<verse number="3">तब छलिया शैतान ने ऊसे कओ; जदि तें परमेसुर कौ पूत आय, तो ई पत्थरा से कै, कि रोटी बन जाबें।</verse>
				<verse number="4">यीशु ने ऊसे कओ; लिखो आय, मान्स केवल रोटी से जीयत नें रै है।</verse>
				<verse number="5">तब छलिया शैतान ऊहां ऊंचे पे ले गओ और पल भर में सबरे संसार के राज तका दए।</verse>
				<verse number="6">और ऊसे कओ; जौ सबरो अधकार, और वैभव मैं तोहां दे दें हों, कायसे जौ सब मोय दओ गओ आय: मैं जिए चाहत आंव, ऊहां दे देत आंव।</verse>
				<verse number="7">ई लाने, जदि तें मोय परनाम करे, तो जौ सबरो तोरो हो जै है।</verse>
				<verse number="8">यीशु ने ऊसे कई; लिखो आय; कि तें पिरभु अपने परमेसुर हां परनाम कर; और बस ओई की उपासना कर।</verse>
				<verse number="9">तब छलिया शैतान ने यीशु हां यरूशलेम में ले जा के मन्दर के कंगूरे पे ठांड़ो करो, और ऊसे कओ; जदि तें परमेसुर कौ पूत आय, तो अपने आप हां नेंचें गिरा दे।</verse>
				<verse number="10">कायसे लिखो आय, कि बो तोरे लाने अपने सरगदूत हां हुकम दै है, कि बे तोरी रक्षा करें।</verse>
				<verse number="11">और बे तोहां हाथों हाथ उठा लै हैं, ऐसो न होय कि तोरे गोड़न में पत्थरा से चोट लगे।</verse>
				<verse number="12">यीशु ने ऊसे कई; जौ सोई कओ गओ आय, कि तें पिरभु अपने परमेसुर हां न परखिए।</verse>
				<verse number="13">जब छलिया शैतान सब भांत परख चुको, तो कछु टैम के लाने ऊके ऐंगर से चलो गओ।</verse>
				<verse number="14">फिन यीशु आत्मा की बल-सक्ति से भरो भओ गलील हां लौटो, और ऊकौ जस आस-पास के सबरे देस में फैल गओ।</verse>
				<verse number="15">और बो उन के मन्दरों में प्रवचन करत रओ, और सब ऊ की बड़वाई करत हते।</verse>
				<verse number="16">और यीशु नासरत में आओ; जिते पालो पोसो गओ हतो; और अपनी रीत अनसार सब्त के दिना मन्दर में धरम पोथी पढ़बे के लाने ठांड़ो भओ।</verse>
				<verse number="17">यशायाह अगमवकता की पोथी ऊहां दई गई, यीशु ने पोथी खोल के बा जांगा काड़ी जिते जौ लिखो हतो।</verse>
				<verse number="18">कि पिरभु कौ आत्मा मोपे आय, ई लाने कि ऊ ने गरीब-गुरवन हां भलो सन्देसो सुनाबे के लाने मोरो अभिषेक करो आय, और मोय ई लाने पठैओ आय, कि जौन बन्धुए आंय उन हां छुटकारे कौ और अन्धरन हां तकबे कौ भलो सन्देसो सुनाऔ और कुचले भए हां छुड़ाओं।</verse>
				<verse number="19">और पिरभु की दया किरपा की बेरा कौ परचार करों।</verse>
				<verse number="20">तब यीशु ने पोथी बन्द कर के चाकर के हांथ में दे दई, और बिराज गओ: मन्दर के सबरे मान्स ऊ कुदाऊं तकन लगे।</verse>
				<verse number="21">तब बो उन से कैन लगो, कि आज जौ लिखो भओ तुम औरन के सामूं पूरो भओ आय।</verse>
				<verse number="22">और सबरन ने ऊ की बड़वाई करी, और जौन दया किरपा की बातें ऊके मों से कड़त हतीं, उन बातन पे चकित भए; और कैन लगे; का जौ यूसुफ को पूत नईंया?</verse>
				<verse number="23">यीशु ने उन से कओ; तुम मोय पे जा कहो भओ जरूर कै हौ, कि हे वैद्य, पेंला अपने आप हां साजो कर! जौन कछु हम ने सुनो आय कि कफरनहूम में करो गओ आए, ऊ ए अपने देस में सोई कर।</verse>
				<verse number="24">और ऊ ने कओ; मैं तुम से सांसी कैत आंव, कौनऊं आगमवकता अपने देस में मान सन्मान नईं पात।</verse>
				<verse number="25">और मैं तुम से कैत आंव, एलिय्याह के दिना में जब साढ़े तीन बरसन लौ आकास बन्द रओ, इते लौ कि सबरे देस में अकाल पड़ो, तो इस्राएल में मुतकी लौ बिधवाएं हतीं।</verse>
				<verse number="26">पर एलिय्याह उन में से कौनऊं लौ नईं पठैओ गओ, पर पठैओ गओ तो बस सारफत की एक बिधवा के ऐंगर।</verse>
				<verse number="27">और इलीशा आगमवकता के दिना में इस्राएल में बिलात कोढ़ी हते, पर नामान सूरयानी हां छोड़ कौनऊ और शुद्ध नईं करो गओ।</verse>
				<verse number="28">जे बातें सुनतई जितेक जने मन्दर में हते, सबरे खुन्सया गए।</verse>
				<verse number="29">उन ने उठ के ऊए नगर से बायरें काड़ो, और जौन पहरवा पे उन कौ नगर बसो हतो, ऊ की चोटी पे ऊहां लिवा गए, कि उते से ऊहां नेंचें गिरा देबें।</verse>
				<verse number="30">पर बो उन के मजारें से कड़ के चलो गओ।</verse>
				<verse number="31">फिन यीशु गलील के कफरनहूम नगर में गओ, और सब्त के दिना मान्सन हां बचन परचार कर रओ हतो।</verse>
				<verse number="32">बे औरें यीशु के बचन परचार से चकित हो गए, कायसे ऊकौ बचन अधकार संग्गै हतो।</verse>
				<verse number="33">मन्दर में एक मान्स हतो, जी में भूत आत्मा हती।</verse>
				<verse number="34">बो जोर से चिल्ला उठो, हे यीशु नासरी, हम हां तोसे का काम? का तें हम हां नास करबे हां आओ आय? मैं तोहां चीनत आंव तें को आय? तें परमेसुर कौ पवित्तर जन आय।</verse>
				<verse number="35">यीशु ने ऊहां डांट के कओ, चिमानो रै: और ऊ में से कड़ जा, तब भूत आत्मा ऊहां मजारें पटक के ऊहां कौनऊ नुकसान पोंचाए बिना ऊ में से कड़ गई।</verse>
				<verse number="36">ई पे सब हां अचम्भा भओ, और बे आपस में बतयान लगे और कैन लगे, जौ कैसो बचन आय? कि बो अधकार और बल सक्ति से बुरई आत्माओं हां हुकम देत आए, और बे कड़ जात आंय।</verse>
				<verse number="37">और चारऊं कोद सब जांगा ऊ की धूम मच गई।</verse>
				<verse number="38">यीशु मन्दर में से उठ के शमौन पतरस के घर में गओ और ऊ की सास ताप में पड़ी हती, उन ने ऊसे ऊके लाने बिन्तवाई करी।</verse>
				<verse number="39">यीशु ने ऊके ऐंगर ठांड़े होकें ताप हां डांटो, और ऊकौ ताप उतर गओ और तुरतऊं बो उठ के उन की सेवा टहल करन लगी।</verse>
				<verse number="40">संजा बेरा जिन जिन के इते केऊ भांत के रोगी पड़े हते, बे औरें उन हां यीशु के ऐंगर लै आए, और ऊने उन में से सबरन पे हांथ धर के उन हां साजो करो।</verse>
				<verse number="41">और भूत आत्मा सोई चिल्यातीं और जौ कैत भंई कि तें परमेसुर कौ पूत आय, बिलात जन में से कड़ गईं पर बो उन हां डांटत और बोलन न देत हतो, कायसे बे जानत हतीं, कि जौ मसीह आय।</verse>
				<verse number="42">जब भुन्सारो भओ तो बो कड़ के एक सूनसान जांगा में गओ, और झुण्ड़ को झण्ड़ ऊहां ढूंढ़त भए ऊके ऐंगर आए, और ऊहां रोकन लगे, कि हमाए ऐंगर से नईं जाए।</verse>
				<verse number="43">परन्त ऊ ने उन से कओ; मोय और नगरन में सोई परमेसुर के राज कौ भलो सन्देसो सुनाबो जरूरी आय, कायसे मैं ऐई लाने पठैओ गओ आंव।</verse>
				<verse number="44">और बो गलील के मन्दरों में परचार करत रओ।</verse>
			</chapter>
			<chapter number="5">
				<verse number="1">जब भीड़ यीशु पे गिरी पड़त हती, और परमेसुर कौ बचन सुनत हती, और बो गन्नेसरत की झील के कगारें ठांड़ो हतो, तब ऐसो भओ।</verse>
				<verse number="2">कि यीशु ने झील के कगारें दो डोंगी लगी भईं तकीं, और मछुए ऊ पै से उतर के जाल धो रए हते।</verse>
				<verse number="3">उन डोंगियन में से एक डोंगी जौन शमौन पतरस की हती, ऊ पै चढ़ के, यीशु ने ऊसे बिन्तवाई करी, कि डोंगी हां कगार से तनक हटा ले, तब बो बैठ के डोंगी पे से मान्सन हां बचन सुनाऊन लगो।</verse>
				<verse number="4">जब यीशु बातें कर चुको, तो शमौन पतरस से कओ, गैरे में ले चल, और मछरियां पकड़बे हां जाल डाल।</verse>
				<verse number="5">शमौन पतरस ने यीशु से कओ, कि हे मालक, हम ने सबरी रात मैनत करी और कछु न पकड़ो; पर अब तोरे कैबे से जाल डाल हों।</verse>
				<verse number="6">जब उन ने ऐसो करो, तो बिलात मछरियां घेर लाए, और उन के जाल फटन लगे।</verse>
				<verse number="7">ई पे उन ने अपने संगियन हां इसारो करो, कि आके हमाई मदद करो: और उन ने आके, दोई डोंगी इते लौ भर लईं कि बे डूबन लगीं।</verse>
				<verse number="8">जौ तक के शमौन पतरस यीशु के गोड़न पे गिर के कैन लगो; हे पिरभु, मोरे ऐंगर से जा, कायसे मैं पापी मान्स आंव।</verse>
				<verse number="9">कायसे इतनी मछरियां के पकड़े जाबे से ऊहां और ऊके संगियन हां बिलात अचम्भा भओ।</verse>
				<verse number="10">और वैसई जब्दी के पूत याकूब और यूहन्ना हां सोई, जौन शमौन के भागीदार हते, अचम्भा भओ, तब यीशु ने शमौन से कओ, नें डर, अब से तें मान्सन हां जीयत पकड़े कर है।</verse>
				<verse number="11">और बे डोंगियन हां कगारें पे ले आए और सब कछु छोड़ के यीशु के पाछूं हो लए।</verse>
				<verse number="12">जब यीशु कोनऊं नगर में हतो, तो उते कोढ़ से भरो एक मान्स आओ, और ऊ यीशु हां तक के मों के बल गिरो, और बिन्तवाई करी; हे पिरभु जदि तें चाहे तो मोहां शुद्ध कर सकत आय।</verse>
				<verse number="13">यीशु ने हाथ बढाके ऊहां छिओ और कओ मैं चाहत आंव तें शुद्ध हो जा, और ऊकौ कोढ़ तुरतऊं जात रओ।</verse>
				<verse number="14">तब यीशु ने ऊहां चिताओ, कोऊ से न कईयो, पर जाके अपने आप हां याजक हां तका, और शुद्ध होबे के लाने जो कछु मूसा ने ठैराओ आय, बो चढ़ावा चढ़ा, कि उन पे गवाई होबै।</verse>
				<verse number="15">पर ऊ की चरचा दूर दूर लौ फैलत जा रई हती, और भीड़ की भीड़ यीशु की सुनबे और अपने रोगों से साजो होबे हां जमा हो गई।</verse>
				<verse number="16">पर बो हार में अलैदा जाके बिन्तवाई करत हतो।</verse>
				<verse number="17">एक दिना की बात आय कि यीशु उपदेश दे रओ हतो और कछु धरम ज्ञानी और धरम शिक्षक उते बिराजे हते, जौन गलील और यहूदिया के सबरे गांव और यरूशलेम से आए हते; और शुद्ध करबे हां पिरभु की सक्ति बल ऊके संग्गै हतो।</verse>
				<verse number="18">और तको कैऊ मान्स एक रुगिया मान्स हां जौन लकवा कौ मारो हतो, खाट पे ले आए, बे औरें ऊहां भीतर ले जाबे और यीशु के सामूं रखबे कौ जतन कर रए हते।</verse>
				<verse number="19">जब बे झुण्ड़ के काजें ऊ ए भीतर न ले जा सके तो उन ने कोठे पे चढ़ के और छत उदेर के, उए खाट समेंत यीशु के सामूं उतार दओ।</verse>
				<verse number="20">यीशु ने उन कौ बिसवास तक के ऊसे कओ; हे मान्स, तोरे पाप छिमा भए।</verse>
				<verse number="21">तब धरम ज्ञानी और धरम शिक्षक बतकाओ करन लगे, जौ को आय, जो परमेसुर हां निंदरत आय? परमेसुर हां छोड़ को पापन हां छिमा कर सकत आय?</verse>
				<verse number="22">यीशु ने उन के हिये की बातें जान के, उन से पूछो, कि तुम अपने हियन में का बतकाओ कर रए आव।</verse>
				<verse number="23">आसान का आय? जौ कहबो, कि तोरे पाप छिमा भए, या जौ कहबो कि उठ, और चल फिर?</verse>
				<verse number="24">सो ई लाने कि तुम जान जाओ, कि मान्स के पूत हां धरती पे पाप छिमा करबे कौ सोई अधकार आय (यीशु ने लकवामारे से कओ), मैं तोसे कैत आंव, उठ अपनी खाट उठा के अपने घरै चलो जा।</verse>
				<verse number="25">ऊ तुरतऊं यीशु के सामूं उठो, और जौन खाट पे ऊ पड़ो हतो, ऊहां उठा के परमेसुर कौ जस गाऊत अपने घरै चलो गओ।</verse>
				<verse number="26">तब सबरे जने चकित भए और परमेसुर की बड़वाई करन लगे, और बिलात डरा के कैन लगे, आज हम ने अनोखी बातें तकीं आंय।</verse>
				<verse number="27">और ईके पाछें यीशु बायरें गओ, और लेवी नाओं के एक चुंगी लेबेवाले हां चुंगी की चौकी पे बिराजो तको, और ऊसे कओ, मोरे पाछूं हो ले।</verse>
				<verse number="28">तब बो सब कछु छोड़ के उठो, और ऊके पाछूं हो लओ।</verse>
				<verse number="29">तब लेवी ने अपने घर में यीशु के लाने एक बड़ो भोज दओ; और चुंगी लेबेवारन कौ और औरन मान्सन कौ जौन ऊके संग्गै जेबे हां बिराजे हते, एक बड़ो झुण्ड हतो।</verse>
				<verse number="30">ई पे धरम ज्ञानी और धरम शिक्षक ऊके चेलन से जौ कै कें कुड़कुड़न लगे, कि तुम चुंगी लेबेवालन और पापियन के संग्गै काय खात-पियत आव?</verse>
				<verse number="31">यीशु ने उन हां उत्तर दओ; वैद्य भले चंगों के लाने नईं, पर रूगियन के लाने जरूरी आय।</verse>
				<verse number="32">मैं धर्मियन हां नईं, पर पापियन हां हिया फेरबे के लाने बुलाबे हां आओ आंव।</verse>
				<verse number="33">उन ने यीशु से कओ, यूहन्ना के चेला तो बिरोबर उपवास रखत और बिन्तवाई करत आंय, और ऊंसई धरम शिक्षकों के सोई, पर तोरे चेला तो खात-पियत आंय!</verse>
				<verse number="34">यीशु ने उन से कओ, का तुम बरातियन से जब तक दूल्हा उन के संग्गै आय, उपवास करा सकत आव?</verse>
				<verse number="35">पर बे दिना आहैं, जिन में दूल्हा उन से अलैदा करो जै है, तब बे उन दिना में उपवास कर हैं।</verse>
				<verse number="36">यीशु ने एक और कनोत सोई उन से कई; कि कोऊ मान्स पैरत के नये उन्ना में से फाड़ के पुराने उन्ना में पैबन्द नईं लगात, नईं तो नओ तो फट जा है और ऊ नओ पुराने उन्ना से मेल सोई न खा है।</verse>
				<verse number="37">और कोऊ नओ दाख कौ रस पुराने चमड़ा की मश्कों में नईं भरत, नईं तो नओ दाख कौ रस मश्कों हां फाड़ के बह जै है, और मश्कें सोई नास हो जें हैं।</verse>
				<verse number="38">पर नओ दाख कौ रस नई मश्कों में भरो चइये।</verse>
				<verse number="39">कोनऊं मान्स पुरानो दाख कौ रस पीके नओ नईं पियो चाहत कायसे बो कैत आय, कि पुरानो ही साजो आय।</verse>
			</chapter>
			<chapter number="6">
				<verse number="1">फिन सब्त के दिना बो खेतन में से होकें जा रओ हतो, और ऊके चेला बालें तोड़ तोड़के, और हांथन से मसल के खात जात हते।</verse>
				<verse number="2">तब फरीसियन में से केऊ जने कैन लगे, तुम बो काम काय करत आव जौन सब्त के दिना करबो सई नईंयां?</verse>
				<verse number="3">यीशु ने उन हां उत्तर दओ: का तुम ने जौ नईं बांचो, कि दाऊद ने जब बो और ऊके संग्गी भूखे हते तो का करो?</verse>
				<verse number="4">बो कौन भांत परमेसुर के घर में गओ, और भेंट की रोटियां लेके खाईं, जिन हां खाबो याजकन हां छोड़ और कोऊहां खाबो सई नईंयां, और अपने संगियन हां सोई दईं।</verse>
				<verse number="5">और ऊ ने उन से कओ; मान्स कौ पूत सब्त के दिना कौ सोई पिरभु आय।</verse>
				<verse number="6">और ऐसो भओ कि कोऊ और सब्त के दिना बो मन्दर में जाके उपदेस देन लगो; उते एक मान्स हतो, जी को सूदो हाथ सूखो हतो।</verse>
				<verse number="7">शास्त्री और फरीसी यीशु पे लांछन लगाबे कौ मौका पाबे की ताक में हते, कि तकें कि बो सब्त के दिना साजो करत आय कि नईं?</verse>
				<verse number="8">पर यीशु उन के विचार जानत हतो; ई लाने यीशु ने ऊ सूखे हाथवाले से कओ; उठ, मजारें ठांड़ो हो जा, बो उठ ठांड़ो भओ।</verse>
				<verse number="9">यीशु ने उन से कओ; मैं तुम से पूंछत आंव कि सब्त के दिना का सई आय, भलो करबो या बुरो करबो; प्रान हां बचाबो या नास करबो?</verse>
				<verse number="10">और यीशु ने चारों कुदाऊं उन सब हां तक के ऊ मान्स से कओ; अपनो हाथ बढ़ा: ऊ ने ओई करो, और ऊकौ हाथ फिन के साजो हो गओ।</verse>
				<verse number="11">पर बे आपे से बाहर होकें आपस में बतकाओ करन लगे कि हम यीशु के संग्गै का करें?</verse>
				<verse number="12">उन दिना में बो पहरवा पे बिन्तवाई करबे हां कड़ो, और परमेसुर से बिन्तवाई करबे में सबरी रात बिताई।</verse>
				<verse number="13">जब दिन भओ, तो ऊ ने अपने चेलन हां टेर के, उन में से बारह नबेर लए, और उन हां प्रेरित कओ।</verse>
				<verse number="14">और बे जे आंय शमौन जी कौ नाओं ऊ ने पतरस सोई धरो; और ऊको भईया अन्द्रियास और याकूब और यूहन्ना, फिलिप्पुस और बरतुलमै।</verse>
				<verse number="15">मत्ती और थोमा और हलफई कौ पूत याकूब और शमौन जौन जेलोतेस कहलात आय।</verse>
				<verse number="16">और याकूब कौ पूत यहूदा और यहूदा इसकरियोती जौन ऊहां पकड़वाबे वारो बनो।</verse>
				<verse number="17">तब बो उन के संग्गै उतर के समतल जांगा में ठांड़ो भओ, और ऊके चेलन की बड़ी भीड़, और सारे यहूदिया और यरूशलेम और सूर और सैदा के समुन्दर के कगारें के कुल्ल मान्स, जौन ऊ की सुनबे और अपनी बिमारियों से साजे होबे हां ऊके ऐंगर आए हते, उते हते।</verse>
				<verse number="18">दुष्टआत्माओं के सताए भए मान्स सोई साजे करे जात हते।</verse>
				<verse number="19">और सबरे ऊ ए छिओ चाहत हते, कायसे ऊ में से सामर्थ सक्ति कड़ के सब हां साजो करत हती।</verse>
				<verse number="20">तब यीशु ने अपने चेलन कुदाऊं तक के कओ; धन्न आव तुम, जौन नरम दीन आव, कायसे परमेसुर कौ राज तुमाओ आय।</verse>
				<verse number="21">धन्य आव तुम, जौन अब भूखे आव; कायसे अफराए जै हो, धन्न आव तुम, जौन अब रोऊत आव, कायसे तुम हंस हौ।</verse>
				<verse number="22">धन्न आव तुम, जब मान्स के पूत के काजें मान्स तुम से बैर कर हैं, और तुम हां काड़ दै हैं, और तुमाई बुराई कर हैं, और तुमाओ नाओं बुरओ जान के काट दें हैं।</verse>
				<verse number="23">ऊ दिना खुसी से कूंदिओ, कायसे तको, तुमाए लाने सरग में बड़ो प्रतिफल आय: उन के बाप-दादे आगमवकतन के संग्गै साई उंसई करत हते।</verse>
				<verse number="24">पर हाय तुम पै; जौन मालपानू वारे आव, कायसे तुम अपने सुख भोग चुके।</verse>
				<verse number="25">हाय तुम पै; जो अब अफरे आव, कायसे भूखे हुईयो: हाय तुम पै; जौन अब हंसत आव, कायसे अफसोस कर हौ और रो हौ।</verse>
				<verse number="26">हाय तुम पै; जब सबरे मान्स तुम हां भलो कैबें, कायसे उन के बाप-दादे लबरे आगमवकतन के संग्गै ऐंसई करत हते।</verse>
				<verse number="27">सो अब मैं तुम सुनबेवारन से कहत आंव, कि अपने बैरियन से प्रेम राखौ; जौन तुम से बैर करें, उन कौ भला करौ।</verse>
				<verse number="28">जौन तुम हां कोसे, उन हां आसीस देओ: और जौन तुमाओ अपमान करै, ऊ न के लाने बिन्ती याजना करौ।</verse>
				<verse number="29">जौन तोरे एक गाल पे चांटा मारे, ऊ कुदाऊं दूसरो सोई फेर दे; और जौन तोरो कोट छीन ले, ऊहां कुरता लेबे से सोई न रोक।</verse>
				<verse number="30">जौन कोई तोसे मांगे, ऊहां दे; और जौन तोरी बस्त छीन लेबे, ऊसे वापस न मांग।</verse>
				<verse number="31">और जैसो तुम चाहत आव कि मान्स तुमाए संग्गै करें, तुम सोई उन के संग्गै उंसई करो।</verse>
				<verse number="32">जदि तुम अपने प्रेम राखबे वारन के संग्गै प्रेम राखो, तो तुमाई का बड़वाई? कायसे पापी सोई अपने प्रेम राखबे वारन के संग्गै प्रेम राखत आंय।</verse>
				<verse number="33">और जदि तुम अपने भलाई करबे वारन के संग्गै भलाई करत आव, तो तुमाई का बड़वाई? कायसे पापी सोई ऐंसई करत आंय।</verse>
				<verse number="34">और जदि तुम उन हां उधार देत आव, जिन से फिन वापस लेबे की आसा करत आव, तो तुमाई का बड़वाई? कायसे पापी पापियन हां उधार देत आंय, कि उन हां उतनौ फिन मिलै।</verse>
				<verse number="35">पर अपने बैरियन से प्रेम राखौ, और भलाई करौ: और फिन वापस पाबे की आस न राख के उधार देओ; तो तुमाए लाने बड़ो इनाम हुईये: और तुम परम परधान के बालबच्चा ठैर हौ, कायसे बो उन पे जो धन्नवाद नईं करत और बुरए जन पे सोई दया करत आय।</verse>
				<verse number="36">जैसो तुमाओ बाप दया करबेवारो आय, उंसई तुम सोई दया करबेवाले बनौ।</verse>
				<verse number="37">लांछन न लगाओ; तो तुम पे सोई लांछन न लगाओ जै है: अपराधी न ठैराओ, तो तुम सोई अपराधी न ठैराए जै हौ: छिमा करो, तो तुम हां सोई छिमा करो जै है।</verse>
				<verse number="38">दए करो तो तुम हां सोई दओ जै है: मान्स पूरो नाप ठांस ठांसके और हिला हिलाके और ऊपरै लौ भरो भओ तुमाई ओली में डाल हैं, कायसे जौन नाप से तुम नापत आव, ओई से तुमाए लाने सोई नापो जै है।</verse>
				<verse number="39">फिन यीशु ने उन से एक और कनौत कई; का अन्धरा, अन्धरे हां गैल बता सकत आय? का दोई गढ्ढा में न गिर हैं?</verse>
				<verse number="40">चेला अपने गुरु से बड़ो नईं, पर जौन सिद्ध हुईये, बो अपने गुरु के बिरोबर हुईये।</verse>
				<verse number="41">तें अपने भाईया की आंख के तिनके हां काय तकत आय? और अपनी आंख कौ लट्ठा तोय नईं दिखात?</verse>
				<verse number="42">और जब तें अपनी आंख कौ लट्ठा नईं तकत, तो अपने भईया से कौन भांत कै सकत आय, हे भईया, ठैर जा मैं तोरी आंख में से तिनका काड़ देओं? हे कपटी, पेंला तें अपनी आंख कौ लट्ठा काड़ ले, तब तें अपने भईया की आंख के तिनके हां काड़बे हां सई सई तक पा है।</verse>
				<verse number="43">कायसे कौनऊ साजो पेड़ नईंयां, जौन बुरओ फल लात होबै, और न कोऊ बुरओ पेड़ आय, जौन साजो फल फलत होबै।</verse>
				<verse number="44">हर एक पेड़ अपने फल से चीनो जात आय; कायसे मान्स झाड़ियन से अंजीर नईं तोड़त, और न झरबेरी से अंगूर तोड़त आय।</verse>
				<verse number="45">भलो मान्स अपने हिये के भले भण्डार से भली बातें काड़त आय; और बुरओ मान्स अपने हिये के बुरए भण्डार से बुरई बातें काड़त आय; कायसे जौन हिये में भरो आय ओई ऊके मों पे आत आय।</verse>
				<verse number="46">जब तुम मोरो कओ नईं मानत, तो मोय हे पिरभु, हे पिरभु, काय कैत आव?</verse>
				<verse number="47">जौन कोई मोरे लौ आत आय, और मोरी बातें सुन के उन हां मानत आय, मैं तुम हां बतात आंव बो की के समान आय?</verse>
				<verse number="48">बो ऊ मान्स के समान आय, जी ने घर बनाती बेरा माटी गैरी खोद के चट्टान पे खचव डाली, और जब बाढ़ आई और हिलोर कौ पानू ऊसे टकराओ, पर ऊहां हला न सकी; कायसे बो पक्को बनो हतो।</verse>
				<verse number="49">पर जौन सुन के नईं मानत, बो ऊ मान्स के समान आय, जीने माटी के बिना नी के घर बनाओ। जब ऊ पे पानू की धारा लगी, तो बो तुरतऊं गिर पड़ो, और सत्यानास हो गओ।</verse>
			</chapter>
			<chapter number="7">
				<verse number="1">जब यीशु मान्सन हां पूरो उपदेस सुना चुको, तो कफरनहूम में आओ।</verse>
				<verse number="2">और कोऊ सूबेदार कौ एक बिलात प्यारो चाकर हतो, और रोग से मरबे पे हतो।</verse>
				<verse number="3">जब सूबेदार ने यीशु के बारे में सुनो तो ऊ ने यहूदियन के बूढ़े पुराने जन हां ऊसे जौ बिन्तवाई करबे हां पठैओ, कि आन के मोरे चाकर हां साजो कर।</verse>
				<verse number="4">जब बे औरें यीशु लौ पोंचे तो यीशु से बिन्ती कर कैन लगे, कि बो ई जोग आय कि तें ऊके लाने जौ करे।</verse>
				<verse number="5">कायसे ऊ हमाई जात वारन से प्रेम करत आय, और ओई ने हमाए मन्दर हां बनवाओ आय।</verse>
				<verse number="6">यीशु उन के संग्गै सग्ंगै निंगो, और घर से तनकई दूर हतो, तो सूबेदार ने अपने प्रेमी जन हां जौ कैबे हां पठैओ, कि हे पिरभु दुख: न उठा, कायसे मैं ई जोग नईंयां, कि तें मोरी छत के नेचें आबै।</verse>
				<verse number="7">ऐई काजें मैं ने अपने आप हां ई जोग सोई न समजो, कि तोरे ऐंगर आओं, बस बचन कै भर दे और मोरो चाकर साजो हो जै है।</verse>
				<verse number="8">मैं सरकारी नौकर आंव; और सिपाई मोरे वस में आंय, मैं एक से कैत आंव, जा, तो ऊ जात आय; और दूजे से कैत आंव, आ, तो बो आत आय; और मैं अपने चाकर से कै त आंव जौ कर, तो बो ऊ करत आय।</verse>
				<verse number="9">जब यीशु ने जौ सुनो तो अचम्भा करो, और झुण्ड कुदाऊं जौन ऊके पाछूं निंगत आत हती कओ, मैं तुम से कैत आंव, कि मैंने इस्राएल में भी ऐसो बिसवास नईं पाओ।</verse>
				<verse number="10">और जो पठैए गए हते उन ने घर लौट के ऊ चाकर हां साजो पाओ।</verse>
				<verse number="11">ई के पाछें तुरतऊं यीशु नाइन नाओं नगर हां गओ, और ऊके चेला, और बड़ो झुण्ड ऊके संग्गै निंग रओ हतो।</verse>
				<verse number="12">जब बो नगर के दरवाजा लौ पोंचो, तो ऊ ने तको, कि मान्स एक मरे भए हां बायरें लए जा रए हते; बो अपनी मताई कौ एकलौतो पूत हतो, और बा बिधवा हती: और नगर के बिलात मान्स ऊके संग्गै हते।</verse>
				<verse number="13">ऊहां तक के पिरभु हां ऊ पै बड़ी दया आई, और ऊसे कओ, न रो।</verse>
				<verse number="14">तब यीशु ने ऐंगर जाके अर्थी हां छियो; तब अर्थी हां उठाबेवारे ठैर गए तब यीशु ने कओ; हे जवान मैं तोसे कैत आंव, उठ।</verse>
				<verse number="15">तब ऊ मुरदा उठ बैठो, और बातें करन लगो: और यीशु ने ऊहां ऊ की मताई हां सौंप दओ।</verse>
				<verse number="16">ई से सब जनें बिलात डरा गए; और बे औरें परमेसुर की बड़वाई कर के कैन लगे, कि हमाए मजारें एक बड़ो आगमवकता उठो आए, और परमेसुर ने अपने लोगन पे बड़ी किरपा करी आय।</verse>
				<verse number="17">यीशु के बारे में जा बात सबरे यहूदिया और आस-पास के सबरे देस में फैल गई।</verse>
				<verse number="18">यूहन्ना हां ऊके चेलन ने इन सबरी बातन कौ सन्देसो दओ।</verse>
				<verse number="19">तब यूहन्ना ने अपने चेलन में से दो चेलों हां बुला के पिरभु के ऐंगर जौ पूंछबे के लाने पठैओ, कि का आबेवारो तेंई आय, या हम कोऊ और दूजे की बाट हेरें?</verse>
				<verse number="20">उन ने यीशु के ऐंगर पोंच के कओ, यूहन्ना बपतिस्मा देबेवारे ने हम हां तोरे ऐंगर जौ पूंछबे हां पठैओ आय; कि का आबेवारो तेंई आय, या हम दूजे की बाट तकें?</verse>
				<verse number="21">ओई बेरा यीशु ने बिलात जन हां रोगों, और पीड़ा दुख और बुरई आत्माओं से छुड़ाओ; और यीशु ने बिलात अंधरन हां आंखें दईं।</verse>
				<verse number="22">फिन उन से कओ; जौन कछु तुम ने तको और सुनो आय, जाके यूहन्ना से कै दो; कि अंधरा तकत आंय, लगड़े निंगत फिरत आंय, कोढ़ी शुद्ध करे जात आंय, बहिरे सुनत आंय, मुरदे जिलाए जात आंय; और गरीब गुरवन हां भलो सन्देसो सुनाओ जात आय।</verse>
				<verse number="23">और धन्न आय बो, जौन मोरे काजें ठोकर न खाबै।</verse>
				<verse number="24">जब बे मान्स जौन यूहन्ना ने पठैय हते चले गए, तो यीशु यूहन्ना के बारे में मान्सन से कैन लगो; तुम हार में का तकबे गए हते? का बैहर से हलत भए सरकण्डा हां?</verse>
				<verse number="25">तो फिन तुम का तकबे गए हते? का मलमल के उन्ना पैरें भए मान्स हां? तको, जौन चमक वारे उन्ना पैरत आंय, और ठाट बाट से रैत आंय, बे महलों में रैत आंय।</verse>
				<verse number="26">तो फिन का तकबे गए हते? का कौनऊं आगमवकता हां? हओ, मैं तुम से कैत आंव, कि आगमवकता से भी बड़े हां।</verse>
				<verse number="27">जौ ओई आय, जीके बारे में लिखो आय, कि हेरो, मैं अपने दूत हां तोरे आंगू पठैत आंव, जौन तोरे आंगू गैल तईयार कर है।</verse>
				<verse number="28">मैं तुम से कैत आंव, जौन बईयरन से पैदा भए आंय, उन में से यूहन्ना से बड़ो कोऊ नईंयां: पर जौन परमेसुर के राज में हलके से हलको आय, बो ऊसे भी बड़ो आय।</verse>
				<verse number="29">सबरी जनता ने और चुंगी लेबेवारन ने सोई यूहन्ना कौ बपतिस्मा लेके परमेसुर हां सांचो मान लओ।</verse>
				<verse number="30">पर फरीसियन और व्यवस्था पालकों ने ऊसे बपतिस्मा न लेके, परमेसुर की मनसा हां अपने बारे में टाल दओ।</verse>
				<verse number="31">सो मैं ई जुग के मान्सन हां, की के समान बताओं, कि बे औरें की के जैसे आंय?</verse>
				<verse number="32">बे उन बच्चन घांई आंय जौन बजार में बैठे भए एक दूजे से टेर के कैत आंय, हम ने तुमाए लाने बांसुरी बजाई, और तुम नईं नाचे, हम ने दुख मनाओ और तुम नईं रोए!</verse>
				<verse number="33">काय से यूहन्ना बपतिस्मा देबेवारो न रोटी खात आओ, और न दाख कौ रस पीयत आओ, और तुम कैत आव, ऊ में दुष्ट आत्मा आय।</verse>
				<verse number="34">मान्स कौ पूत खात-पियत आओ आय; और तुम कैत आव, तको, पेटू और पियक्कड़ मान्स, चुंगी लेबेवारों कौ और अधर्मियन कौ मीत।</verse>
				<verse number="35">पर बुद्धि अपनी सबरी सन्तानों से सांची ठैराई गई आय।</verse>
				<verse number="36">फिन कोऊ फरीसी ने यीशु से बिन्तवाई करी, कि मोरे संग्गै भोजन कर; सो बो ऊ फरीसी के घरै जाके भोजन करबे हां बिराजो।</verse>
				<verse number="37">और हेरौ, ऊ नगर की एक पापिनी दुराचारी बईयर जौ जान के कि बो फरीसी के घर में भोजन करबे हां बिराजो आय, संगमरमर के बरतन में इत्र लेके आई।</verse>
				<verse number="38">ऊके गोड़न के ऐंगर, बो रोत भई, पाछूं ठांड़ी होकें ऊके गोड़न हां अंसुअन से भिगोन लगी, और अपने मूड़ के बाल से पोंछन लगी और ऊके गोड़े बेर-बेर चूम के उन पे इत्र मलो।</verse>
				<verse number="39">जौ हेर के, बो फरीसी जीने यीशु हां बुलाओ हतो, अपने हिये में विचार करन लगो, जदि जौ आगमवकता होतो तो जान जातो, कि जा जौन ऊहां छी रई आय, बो को और कैसी बईयर आय? कायसे बा तो पापिनी आय।</verse>
				<verse number="40">जौ जान के यीशु ने ऊसे कई; हे शमौन मोहां तोसें कछु कैने आय, ऊ बोलो, हे गुरु कै।</verse>
				<verse number="41">कोऊ साहूकार से दो जने उधार लएं हते, एक पांच सौ, और दूजो पचास रुपईया धरत हतो।</verse>
				<verse number="42">जब कि उन लौ चुकाबे हां कछु न रओ, तो ऊ ने दोई जन हां छिमा कर दओ: सो उन में से को ऊसे अधक प्रेम कर आय?</verse>
				<verse number="43">शमौन ने उत्तर दओ, मोरी समज में बो जीकौ बिलात छोड़ दओ: यीशु ने ऊसे कओ, तेंने सई विचार करो।</verse>
				<verse number="44">और ऊ बईयर कुदाऊं फिर के यीशु ने शमौन से कओ; का तें ई बईयर हां तकत आय? मैं तोरे घर में आओ पर तेंने मोय गोड़े धोबे हां पानू नईं दओ, पर ईने मोरे गोड़े अंसुअन से भिंजाए, और अपने बालों से पोंछो!</verse>
				<verse number="45">तेंने मोय चूमा नईं दओ, पर जब से मैं आओ आंव तब से ईने मोरे गोड़न हां चूमबो नईं छोड़ो।</verse>
				<verse number="46">तेंने मोरे मूड़ में तेल नईं मलो; पर ईने मोरे गोड़न पे इत्र मलो आय।</verse>
				<verse number="47">ई लाने मैं तोसें कैत आंव; कि ईके पाप जौन कुल्ल बिलात हते, छिमा भए, कायसे ईने बिलात प्रेम करो; पर जीकौ तनक छिमा भओ आय, ऊ तनक प्रेम करत आय।</verse>
				<verse number="48">और यीशु ने ऊ बईयर से कओ, तोरे पाप छिमा भए।</verse>
				<verse number="49">तब जौन मान्स ऊके संग्गै भोजन करबे हां बिराजे हते, बे अपने अपने हिये में विचार करन लगे, जौ को आय जौन पापन हां सोई छिमा करत आय?</verse>
				<verse number="50">पर यीशु ने ऊसे कई; तोरे बिसवास ने तोय बचा लओ आय, कुशल से चली जा।</verse>
			</chapter>
			<chapter number="8">
				<verse number="1">ईके पांछू यीशु तुरतऊं नगर नगर और गांव गांव परचार करत भओ, और परमेसुर के राज कौ भलो सन्देसो सुनात भओ, फिरन लगो।</verse>
				<verse number="2">और बे बारह सोई ऊके संग्गै हते: और कछु बईयरें सोई हतीं जौन दुष्टआत्माओं और रोगों से छुड़ाई गई हतीं, और बे जे आयं, मरियम जौन मगदलीनी कहात हती, जी में से सात दुष्ट आत्माएं कड़ी हतीं।</verse>
				<verse number="3">और हरोदेस के भण्डारी खोजा की घरवाली योअन्ना और सूसन्नाह और बिलात की बईयरें: जे औरें अपने निजी मालपानू से यीशु की सेवा करत हतीं।</verse>
				<verse number="4">जब बड़ी भीड़ जुड़ी और नगर नगर के मान्स यीशु के ऐंगर चले आत हते, तो ऊ ने कनौत में कओ।</verse>
				<verse number="5">एक बैवेवारो बीज बोवे हां कड़ो: बोऊत भए कछु गैल गोला कगारें गिरो, और कुचलो गओ, और आकास के पंछियन ने उए चुग लओ।</verse>
				<verse number="6">कछु चट्टान पे गिरो, और उपजो, पर तरी न मिलबे से सूख गओ।</verse>
				<verse number="7">कछु झाड़ियन के मजारें गिरो, और झाड़ियन ने संगै संगै बढ़ के उए दबा दओ।</verse>
				<verse number="8">कछु सई खेत में गिरो, और जमो और जम के सौ गुना फल लाओ: जौ कै कें, ऊ ने जोर से टेर के कओ; जी के सुनबे हां कान होबें बे सुन लेबें।</verse>
				<verse number="9">यीशु के चेलन ने ऊसे पूंछो, ई कनौत कौ मतलब का हो सकत आय?</verse>
				<verse number="10">यीशु ने उन से कओ; तुम हां परमेसुर के राज की छिपी लुकी बातन हां समजबे की समज दई गई आय, पर और दूसरन हां कनौत में सुनाओ जात आय, ई लाने कि बे तकत भए भी न तकें, और सुनत भए सोई न समजें।</verse>
				<verse number="11">कनौत की समजाइस जा आय; बीज परमेसुर कौ बचन आय।</verse>
				<verse number="12">गैल के कगारें के बे आंय, जिन ने सुनो; तब छलिया शैतान आके उन के हिये में से बचन उठा ले जात आय, कि कऊं ऐसो न होबै कि बे बिसवास कर के उद्धार पाबें।</verse>
				<verse number="13">चट्टान पे के बे आंय, कि जब सुनत आंय, तो खुसी से बचन हां अपना तो लेत आंय, पर जड़ न पकड़बे से बे तनक देर हां बिसवास रखत आंय, पर जांच परख की बेरा डगमगा जात आंय।</verse>
				<verse number="14">जौन झाड़ियन में गिरे बे जे आंय, जौन सुनत तो आंय, पर आंगू निंग के सोस और मालपानू और जीवन के सुख बिलास में फंस जात आंय, और उन कौ फल नईं पकत।</verse>
				<verse number="15">पर साजे खेत के बे आंय, जौन बचन सुनके भले और अच्छे हिये में संभालें रैत आंय, और धीरज से फल लात आंय।</verse>
				<verse number="16">और मान्स दिया बार के कौनऊं बरतन से नईं ढ़ांकत, और न खाट नेचें धरत आंय, पर दीया ऊं चाई पर दीपदान पर धरत आय, जीसे भीतर आबेवारन हां उजयारो मिले।</verse>
				<verse number="17">कछु लुको नईंयां, जौन उजागर न होय; और न कछु छिपो आय, जौन जानो न जाए, और उजागर न होय।</verse>
				<verse number="18">ई लाने होसियार रओ, कि तुम कौन भांत सुनत आव? कायसे जी के ऐंगर आय, ऊहां और दओ जै है; और जी के ऐंगर नईंयां, ऊसे बौ सोई लै लओ जै है, जिए बो अपनो समजत आय।</verse>
				<verse number="19">यीशु की मताई और भईया ऊके ऐंगर आय, पर भीड़ के काजें ऊसे भेंट न कर पाए।</verse>
				<verse number="20">यीशु से कओ गओ, तोरी मताई और भईया बायरें ठांड़े आंय और तोसें भेंट करो चाहत आंय।</verse>
				<verse number="21">यीशु ने उत्तर दओ; मोरी मताई और मोरे भईया तो जेई आंय, जौन परमेसुर कौ बचन सुनत और मानत आंय।</verse>
				<verse number="22">फिन एक दिना यीशु और ऊके चेला नाव पे चढ़े, और ऊ ने उन से कओ; चलो झील के ऊ पार चलें, सो उन ने नाव ढ़ील दई।</verse>
				<verse number="23">पर जब नाव चली जात हती, तो यीशु सो गओ: और झील पे अंधूरा चलन लगो, और नाव पानू से भरन लगी और बे खतरे में हते।</verse>
				<verse number="24">तब उन ने ऊ लौ जाके ऊहां जगाओ, और कओ; स्वामी पिरभु! हम नास भए जात आंय: तब यीशु ने उठ के अंधूरा हां और पानू की लहरन हां डांटो और बे चिमा गए, और सब सान्त हो गओ।</verse>
				<verse number="25">तब यीशु ने उन से कओ, तुमाओ बिसवास किते हतो? पर बे औरें डरा गए, और चकित होकें आपस में कैन लगे, जौ को आय? जौन आंधी और पानू हां सोई हुकम देत आय, और बे ऊ की मानत आंय।</verse>
				<verse number="26">फिन बे गिरासेनियों के देस में पोंचे, जौन ऊ पार गलील के सामूं आय।</verse>
				<verse number="27">जब यीशु कगार पे उतरो, तो ऊ नगर कौ एक मान्स ऊहां मिलो, ऊ मान्स में दुष्ट आत्माएं हतीं और बिलात दिना से बो न उन्ना पैरत हतो और न घर में रैत हतो, पर कब्रों में रओ करत हतो।</verse>
				<verse number="28">बो यीशु हां तक के चिल्याओ, और ऊके सामूं गिर के जोर से टेर के कओ; हे परम परधान परमेसुर के पूत यीशु, मोय तोसे का काम! मैं तोसे बिन्तवाई करत आंव, मोय कष्ट न दे।</verse>
				<verse number="29">कायसे यीशु ऊ अशुद्ध आत्मा हां ऊ मान्स में से कड़ जाबे कौ हुकम दे रओ हतो, ई लाने कि बो ऊ पे चढ़ बैठत हती; इते लौ कि मान्स ऊहां सांकलन और बेड़ियन से बांधत हते, पर ऊ उन हां तोड़ डालत हतो, और दुष्ट आत्मा ऊहां हार में भगाए फिरत हती।</verse>
				<verse number="30">यीशु ने ऊसे पूंछो; तोरो नाओं का आय? ऊ ने कओ, सेना; कायसे बिलात दुष्ट आत्माएं ऊ में पिड़ गईं हतीं।</verse>
				<verse number="31">उन ने यीशु से बिन्तवाई करी, कि हम हां बिकट गैरे गढ्ढे में जाबे कौ हुकम न कर।</verse>
				<verse number="32">उते पहरवा पे सुअरन कौ एक झुण्ड चर रओ हतो, ई लाने उन ने बिन्तवाई करी, कि हम हां उन में पिड़ जान दे, यीशु ने उन हां जान दओ।</verse>
				<verse number="33">तब दुष्ट आत्माएं ऊ मान्स में से कड़ के सुअरन में पिड़ गईं और बो झुण्ड ऊंचे कगार से झपट के झील में जा गिरो और डूब मरो।</verse>
				<verse number="34">सुअरन के चराबेवारे जौ जौन भओ हतो, तक के कुर्रू दई, और नगर में, और गांव में जाके ऊकौ सन्देसो दओ।</verse>
				<verse number="35">और मान्स जौन भओ हतो, ऊए तकबे हां कड़े, और यीशु के ऐंगर आके जौन मान्स में से दुष्ट आत्माएं कड़ी हतीं, ऊए यीशु के गोड़न के ऐंगर उन्ना पैरें और होस में बिराजो तक के डरा गए।</verse>
				<verse number="36">और तकबे वारन ने नगर के मान्सन हां बताओ, कि बो दुष्ट आत्मा कौ सताओ भओ मान्स कौन भांत साजो भओ।</verse>
				<verse number="37">तब गिरासेनियों के मान्सन ने यीशु से बिनती करी, कि हमाए इते से चलो जा; कायसे उन पे भारी डर समा गओ हतो: और बो नाव पे सवार होकें वापस लौट गओ।</verse>
				<verse number="38">जौन मान्स में से दुष्ट आत्माएं कड़ी हतीं बो यीशु से बिन्तवाई करन लगो, कि मोय अपने संग्गै रैन दे, परन्त यीशु ने ऊए विदा कर के कओ।</verse>
				<verse number="39">अपने घर हां लौट जा और मान्सन हां बता, कि परमेसुर ने तोरे लाने कितेक बड़े बड़े काम करे आंय: और बो लौट के सबरे नगर में परचार करन लगो, कि यीशु ने मोरे लाने कैसे बड़े बड़े काम करे आंय।</verse>
				<verse number="40">जब यीशु लौट रओ हतो, तो मान्स ऊसे बड़ी खुसी से मिले; कायसे बे सबरे ऊ की बाट तकें हते।</verse>
				<verse number="41">और तको, याईर नाओं कौ एक मान्स जौन मन्दर कौ परधान हतो, आओ, और यीशु के गोड़न पे गिर के यीशु से बिन्तवाई करन लगो, कि मोरे घरै चल।</verse>
				<verse number="42">कायसे ऊ की बारह वर्ष की इकलौती मौड़ी हती, और बो मरबे पे हती: जब यीशु जा रओ हतो, तब मान्स ऊपे गिरे पड़त हते।</verse>
				<verse number="43">और एक बईयर जीहां बारह बरस से रकत बहवे कौ रोग हतो, और बो अपनी सबरी कमाई बैद्यों के पांछू लगा चुकी हती, पर कौनऊं के हाथ से साजी न हो पाई हती।</verse>
				<verse number="44">ऊ ने यीशु के पांछू से आके यीशु के उन्ना के छोर हां छुओ, और तुरतंई ऊकौ रकत बहवो बन्द हो गओ।</verse>
				<verse number="45">ई पे यीशु ने कओ, मोय की ने छुओ? जब सबरे मुकरन लगे, तो पतरस और ऊके संगियन ने कओ; हे स्वामी, तोय तो भीड़ दबाए डालत आय और तो पे गिरी पड़ रई आय।</verse>
				<verse number="46">पर यीशु ने कओ; कोऊ ने तो मोय छुओ आय कायसे मैंने जान लओ आय कि मोय में से सक्ति कड़ी आय।</verse>
				<verse number="47">जब बईयर ने तको, कि मैं लुक नईं सकत, तो कांपत भई आई, और यीशु के गोड़न पे गिर के सबरे मान्सन के सामूं बताओ, कि ऊ ने कौन काजें यीशु हां छुओ, और कौन भांत तुरतऊं साजी हो गई।</verse>
				<verse number="48">यीशु ने ऊसे कओ, बिटिया तोरे बिसवास ने तोहां साजो करो आय, खुसी से चली जा।</verse>
				<verse number="49">जब यीशु जौ कैई रओ हतो, कि कोऊ ने मन्दर के सरदार के घर से आके कओ, तोरी मौड़ी मर गई: गुरू हां कष्ट न दे।</verse>
				<verse number="50">यीशु ने जौ सुन के ऊहां उत्तर दओ, न डर; बस बिसवास रख; तो बो बच जै है।</verse>
				<verse number="51">घर में आन के ऊ ने पतरस, याकूब और यूहन्ना हां छोड़ दूसरे और कोऊहां अपने संग्गै और मौड़ी के मताई-बाप हां छोड़ कोई और हां भीतर आन नईं दओ।</verse>
				<verse number="52">सबरे ऊके लाने रो पीट रए हते, यीशु ने कओ; न रोओ; बा मरी नईंयां पर सो रई आय।</verse>
				<verse number="53">बे जौ जान के, बो मर गई आय, यीशु की हंसी करन लगे।</verse>
				<verse number="54">पर यीशु ने ऊकौ हाथ पकड़ो, और टेर के कओ, हे मौड़ी उठ!</verse>
				<verse number="55">तब ऊके प्रान लौट आए और बा तुरतऊं उठ बैठी; फिन यीशु ने हुकम दओ, कि ऊ ए कछु खाबे हां दओ जाबै।</verse>
				<verse number="56">ऊके मताई-बाप चकित भए, परन्त यीशु ने उन हां चिता के कओ, जौन कछु जौ भओ आय, कोऊ से न कईयो।</verse>
			</chapter>
			<chapter number="9">
				<verse number="1">फिन यीशु ने बारहों प्रेरितन हां बुला के उन हां सब दुष्ट आत्माओं और बिमारियन को दूर करबे की सक्ति और अधकार दओ।</verse>
				<verse number="2">और उन हां परमेसुर के राज कौ परचार करबे, और रूगियन हां साजो करबे के लाने पठैओ।</verse>
				<verse number="3">यीशु ने उन से कओ, जाती बेरा कछु न लईयो, न लठिया, न झोली, न रोटी, न पईसा टका, और न दो दो कुरता।</verse>
				<verse number="4">जौन कोऊ घर में तुम ठहरो, उतईं रओ; और उते से आखरी दिना कड़ो।</verse>
				<verse number="5">जौन कोऊ तुम हां न अपनाबे ऊ नगर से बायरें कड़त भए अपने गोड़न की धूरा झाड़ दईयो, कि उन पे गवाही होबै।</verse>
				<verse number="6">और बे औरें कड़ के गांव गांव भलो सन्देसो सुनात, और हर कऊं मान्सन हां साजो करत भए फिरत रए।</verse>
				<verse number="7">देश की चौथाई कौ राजा हेरोदेस जौ सब सुन के घबरा गओ, कायसे बिलात ने कओ, यूहन्ना मरे भयन में से जी उठो आय।</verse>
				<verse number="8">और कछु ने जौ कओ, कि एलिय्याह दिखाई दओ आय: और कछु औरन ने ऐसो कओ, कि पुराने आगमवकतन में से कोऊ जी उठो आय।</verse>
				<verse number="9">पर हेरोदेस ने कओ, यूहन्ना कौ मूड़ तो मैं ने कटवाओ हतो अब जौ को आय, जी के बारे मैं बातें सुनत आंव? और ऊ ने यीशु हां तकबे की मनसा करी।</verse>
				<verse number="10">फिन प्रेरितन ने लौट के जौन कछु उन ने करो हतो, यीशु हां बता दओ, तब बो उन हां अपने संग्गै लेके बैतसैदा नाओं नगर हां ले गओ।</verse>
				<verse number="11">पर झुण्ड के मान्सन हां पता पड़ गओ और बे औरें यीशु के पांछू चल पड़े: यीशु बड़ी खुसी से उन से मिलो, और परमेसुर के राज की बातें करन लगो: और रूगिया जौन साजे होबो चाहत हते, उन हां साजो करो।</verse>
				<verse number="12">जब संजा होन लगी, तो प्रेरितन ने आके यीशु से कओ, भीड़ हां विदा कर, कि चारऊं कोद के गांव और बसतियन में टिकें, और भोजन कौ जतन करें, कायसे हम इते वीरान जांगा में आंय।</verse>
				<verse number="13">यीशु ने उन से कओ, तुमई इन हां खैबे हां देओ, उन ने कओ, हमाए लौ पांच रोटि और दो मछरियां हां छोड़ कछु नईंयां, पर हओ, जदि हम इन सब के लाने खैबे हां मोल लें, तो हो सकत आय: बे औरें पांच हजार मान्सन के लगभग हते।</verse>
				<verse number="14">तब ऊ ने अपने चेलन से कओ, उन हां पचास पचास कर के पांत में बैठा दो।</verse>
				<verse number="15">उन ने ऊं सई करो, और सब हां बैठा दओ।</verse>
				<verse number="16">तब यीशु ने पांच रोटी और दो मछरियां लईं, और सरग कुदाऊं तक के धन्नवाद करो, और तोड़ तोड़ के चेलन हां देत गओ, कि मान्सन हां परोसें।</verse>
				<verse number="17">सो सब खाकें अफर गए, और बचे भए टुकड़न से बारह टुकनियां भरी उठाईं।</verse>
				<verse number="18">जब यीशु हार में अकेलो बिन्तवाई कर रओ हतो, और ऊके चेला ऊके संग्गै हते, तो ऊ ने उन से पूंछो, मान्स मोय का कैत आंय?</verse>
				<verse number="19">उन ने उत्तर दओ, यूहन्ना बपतिस्मा देबेवारो, और कोऊ कोऊ एलिय्याह कै त आंय, और कितेक कैत आंय पेंला के आगमवकतन में से कोई जी उठो आय।</verse>
				<verse number="20">पर यीशु ने उन से पूंछो, पर तुम मोय का कैत आव? पतरस ने उत्तर दओ, परमेसुर कौ मसीह।</verse>
				<verse number="21">तब यीशु ने उन हां हटक के कओ, जा बात कोऊ से नईं कईयो।</verse>
				<verse number="22">फिन यीशु ने कओ, मान्स के पूत के लाने जरूरी आय, कि बिलात पीड़ा झेले, और बूढ़े पुराने धरम महापण्डत, और धरम ज्ञानी ऊ ए ओछो जान के मार डालें, और बो तीसरे दिना जी उठै।</verse>
				<verse number="23">यीशु ने सब से कओ, जदि कोऊ मोरे पांछू आबो चाए, तो अपने आप हां नकार देबे और हर दिना अपनो क्रूस उठात भए मोरे पांछू हो लेबे।</verse>
				<verse number="24">कायसे जौन कोऊ अपनो प्रान बचाओ चाहे बो ऊहां हिरा दै है, पर जौन कोऊ मोरे लाने अपनो प्रान हिरा है ओई ऊ ए बचा है।</verse>
				<verse number="25">जदि मान्स सबरे संसार हां पा लेबे, और अपनो प्रान हिरा देबे, या ऊकौ नुकसान उठाबे, तो ऊए का लाभ हुईये?</verse>
				<verse number="26">जौन कोऊ मोसें और मोरी बातन से लजा है; मान्स कौ पूत सोई जब बो अपनी, और अपने बाप की, और पवित्र सरग दूतन की, मईमा संग्गै आ है, तो ऊसे लजा है।</verse>
				<verse number="27">मैं तुम सब से कैत आंव, कि जौन इते ठांड़े आंय, उन में से कछु ऐसे आंय, कि जब लौ परमेसुर कौ राज न तक लेबें, उन हां मौत न आ है।</verse>
				<verse number="28">इन बातन के कोऊ आठ दिना पछारें, यीशु पतरस और यूहन्ना और याकूब हां संग्गै लेके बिन्तवाई करबे हां पहरवा पे गओ।</verse>
				<verse number="29">जब बो बिन्तवाई कर रओ हतो, तो ऊके चेहरे कौ रूप बदल गओ: और ऊकौ उन्ना सफेद होकें चमकन लगो।</verse>
				<verse number="30">और हेरो, मूसा और एलिय्याह, जे दो मान्स ऊसे बातें कर रए हते।</verse>
				<verse number="31">जे मईमा संग्गै दिखाई दए; और ऊके मरबे की बातें कर रए हते, जौन यरूशलेम में होबेवारो हतो।</verse>
				<verse number="32">पतरस और ऊके संग्गी ऊंघत हते, और जब साजी भांत चेत में आए, तो यीशु की मईमा; और उन दो मान्सन हां, जौन ऊके संग्गै ठांड़े हते, तको।</verse>
				<verse number="33">जब बे ऊके ऐंगर से जान लगे, तो पतरस ने यीशु से कओ; हे मालक, हमाओ इतै रैबो साजो आय: सो हम तीन कुटियां बनाएं, एक तोरे लाने, एक मूसा के लाने, और एक एलिय्याह के लाने। ऊ न जानत हतो, कि का कै रओ आय।</verse>
				<verse number="34">बो जौ कैई रओ हतो, कि एक बादल ने उन हां छा लओ, और जब बे ऊ बादल से घिरन लगे, तो डरा गए।</verse>
				<verse number="35">तब ऊ बादल में से जौ बोल कड़ो, कि जौ मोरो पूत और मोरो नबेरो भओ आय, ई की सुनो।</verse>
				<verse number="36">जौ बोल होतई यीशु अकेलो पाओ गओ: और बे चिमाने रए, और जौन कछु तको हतो, ऊ की कोऊ बात उन ने कोई से न करी।</verse>
				<verse number="37">दूसरे दिना जब बे औरें पहरवा से नेंचें उतरे, तो एक बड़ी भीड़ यीशु से आन मिली।</verse>
				<verse number="38">और हेरो, भीड़ में से एक मान्स ने टेर के कओ, हे गुरु, मैं तोसे बिन्तवाई करत आंव, कि मोरे पूत पे दया किरपा कर; कायसे ऊ मोरो इकलौतो आय।</verse>
				<verse number="39">और तक, एक दुष्टात्मा ऊहां पकड़त आय, और बो एकाएक चिल्या पड़त आय; और बो ऊहां मड़ोरत आय, और ऊ मों में फसूकर भर लात आय; और ऊ ए कुचल के मुसकल से छोड़त आय।</verse>
				<verse number="40">मैं ने तोरे चेलन से बिन्तवाई करी, कि उए काड़ देबें; पर बे न काड़ सके।</verse>
				<verse number="41">यीशु ने उत्तर दओ, हे बिसवास न करबेवालो और हठ करबेवालो मान्सन, मैं कब लौ तुमाए संग्गै रै हों, और तुमाई सै हों? अपने मोंड़ा हां इतै ले आ।</verse>
				<verse number="42">ऊ आ ई रओ हतो कि दुष्ट आत्मा ने पटको और मड़ोरो, परन्त यीशु ने ऊ अशुद्ध आत्मा हां डपटो और मोंड़ा हां साजो कर के ऊके बाप हां सौंप दओ।</verse>
				<verse number="43">तब सबरे मान्स परमेसुर की महान सक्ति से चकित भए।</verse>
				<verse number="44">सो जब सबरे मान्स उन सबरे कामन से जौन यीशु करत हतो, चकित हते, तो ऊ ने अपने चेलन से कओ; जे बातें तुमाए कानन में पड़ी रएं, कायसे मान्स कौ पूत मान्सन के हाथ में पकड़वाए जाबे हां आय।</verse>
				<verse number="45">पर बे ई बात हां न समजत हते, और बे उन से लुकीं रईं, कि बे ऊ ए जान न पाएं, और बे ई बात के बारे में ऊसे पूछबे हां डरात हते।</verse>
				<verse number="46">फिन चेलन में बात बतकाओ होन लगो, कि हम में से बड़ो को आय?</verse>
				<verse number="47">पर यीशु ने उन के हियन कौ सोच जान लओ: और एक बच्चा हां अपने ऐंगर ठांड़ो करो।</verse>
				<verse number="48">और यीशु ने उन से कओ; जौन कोई मोरे नाओं से ई मोंड़ा हां अपनात आय, बो मोहां अपनात आय; और जौन कोऊ मोय अपनात आय, बो मोरे पठैबेवारे हां अपनात आय, कायसे तुम में से जौन कोऊ हलके से हलको आय, ओई बड़ो आय।</verse>
				<verse number="49">तब यूहन्ना ने कओ, हे मालक, हम ने एक मान्स हां तोरे नाओं से दुष्ट आत्माओं हां काड़त भए तको, और हम ने ऊ ए हटको, कायसे बो हमाए संग्गै होकें तोरे पांछू नईं हो लेत।</verse>
				<verse number="50">यीशु ने ऊसे कओ, ऊहां न हटको, कायसे जौन तुमाए विरोध में नईंयां, ऊ तुमाई कुदाऊं आय।</verse>
				<verse number="51">जब ऊके सरग जाबे के दिना ऐंगर आन लगे, तो उने यरूशलेम जाबे कौ विचार पक्को करो।</verse>
				<verse number="52">और ऊ ने अपने आंगू दूत पठैए: बे सामरियन के एक गांव में गए, कि ऊके लाने जांगा तईयार करें।</verse>
				<verse number="53">पर उते के मान्सन ने यीशु हां उते ठैरन न दओ, कायसे बो यरूशलेम जा रओ हतो।</verse>
				<verse number="54">जौ तक के यीशु के चेला याकूब और यूहन्ना ने कओ; हे पिरभु, का तें चाहत आय, कि हम हुकम करें, कि आकास से आग गिर के उन हां भसम करे।</verse>
				<verse number="55">पर यीशु ने उन कुदाऊं अपनो मों कर के उन हां डपटो और कओ, तुम नईं जानत कि तुम कैसी आत्मा के आव।</verse>
				<verse number="56">कायसे मान्स कौ पूत मान्सन के प्रानन हां नास करबे हां नईं, पर बचाबे हां आओ आय: और बे कोऊ और नगर में चले गए।</verse>
				<verse number="57">जब बे औरें गैल में निंगत जात हते, तो कोऊ ने ऊसे कओ, जिते जिते तें जै है, मैं तोरे पांछू हो लें हों।</verse>
				<verse number="58">यीशु ने ऊसे कओ, लोमड़ियन के भट और आकास के पंछियन के बसेरा होत आंय, पर मान्स के पूत हां मूड़ धरबे की भी जांगा नईंयां।</verse>
				<verse number="59">यीशु ने दूजे से कओ, मोरे पांछू चलो आ; ऊ ने यीशु से कओ; हे पिरभु, मोय पेंला जान दे कि मैं अपने बाप हां गाड़ आओं।</verse>
				<verse number="60">यीशु ने ऊसे कओ, मरे भयन हां अपने मुरदा गाड़न दे, पर तें जाके परमेसुर के राज कौ परचार कर।</verse>
				<verse number="61">एक और ने सोई कओ; हे पिरभु, मैं तोरे पांछू हो लें हों; पर पेंला मोय जान दे कि अपने घर के मान्सन से विदा ले आंव।</verse>
				<verse number="62">यीशु ने ऊसे कओ; जौन कोई अपनो हाथ हल पे धर के पांछू तकत आय, बो परमेसुर के जोग नईंयां।</verse>
			</chapter>
			<chapter number="10">
				<verse number="1">इन बातन के पाछें पिरभु यीशु ने सत्तर मान्सन हां और नबेरो, और जौन जौन नगर और जांगा हां बो जाबे हां हतो, उते उन हां दो दो कर के अपने आंगू पठैओ।</verse>
				<verse number="2">ऊ ने उन से कओ; पक्के खेत बिलात आंय; और मजूर तनक आंय: ई लाने खेत के मालक से बिनती करो, कि बो अपने खेत काटबे हां मजूर पठै देबे।</verse>
				<verse number="3">तुम जाओ; तको, मैं तुम हां गाड़रन की घांई भेड़ियन के मजारें पठैत आंव।</verse>
				<verse number="4">ई लाने न बटुआ, न खलता, न पनईयां लेओ; और न गैल गोला में कोऊहां परनाम करियो।</verse>
				<verse number="5">जौन कोऊ घर में जाओ, पेंला कओ, कि ई घर कौ कल्याण होबै।</verse>
				<verse number="6">जदि उते कोऊ कल्याण के जोग हुईये; तो तुमाओ कल्याण ऊ पै ठैर है, नईं तो तुमाए लौ लौट आ है।</verse>
				<verse number="7">ओई घर में रओ, और जौन कछु बे औरें तुम हां खाबे हां देबें, ओई खाओ पियो, कायसे मजूर हां मजूरी मिलबो चईये: घर घर न फिरियो।</verse>
				<verse number="8">जौन नगर में जाओ, और उते के मान्स तुम हां अपने घर में उतारें, तो जौन कछु तुमाए सामूं धरो जाबै तो ओई खाओ।</verse>
				<verse number="9">उते के रूगियन हां साजो करो: और उन से कओ, परमेसुर कौ राज तुमाए ऐंगर आ पोंचो आय।</verse>
				<verse number="10">पर जौन नगर में उते के मान्स तुम हां अपने इते न उतारें, तो उन के बाजारों में जाके कओ।</verse>
				<verse number="11">तुमाए नगर की धूल भी, जौन हमाए गोड़न में लगी आय, बो तुमाए सामूं झाड़ देत आंय, पर एक बात पक्की जानो, कि परमेसुर कौ राज तुमाए ऐंगर आन पोंचोआय।</verse>
				<verse number="12">मैं तुम से कैत आंव, ऊ दिना ऊ नगर की दसा से सदोम की दसा सहबे जोग हुईये।</verse>
				<verse number="13">हाय खुराजीन! हाय बैतसैदा! जौन सक्ति बल के काम तुम में करे गए, जदि बे सूर और सैदा में करे जाते, तो टाट ओढ़ के और राख में बिराज के कब कौ हिया फिरा लेते।</verse>
				<verse number="14">पर न्याय के दिना तुमाई दसा से सूर और सैदा की दसा सहबे जोग हुईये।</verse>
				<verse number="15">और हे कफरनहूम, का तें सरग लौ ऊंचो करो जै है? तें तो अधोलोक तक नेंचें जै है।</verse>
				<verse number="16">जौन तुमाई सुनत आय, बो मोरी सुनत आय, और जौन तुम हां ओछो जानत आय, बो मोय ओछो जानत आय; और जौन मोय ओछो जानत आय, बो मोरे पठैबेवाले हां ओछो जानत आय।</verse>
				<verse number="17">सो बे सत्तर खुसी मनात भए वापस आए और कैन लगे, हे पिरभु, तोरे नाओं से दुष्ट आत्मा सोई हमाए वस में आंय।</verse>
				<verse number="18">यीशु ने उन से कओ; मैं छलिया शैतान हां बिजली के घांई सरग से गिरो भओ तक रओ हतो।</verse>
				<verse number="19">हेरो, मैं ने तुम हां सांपों और बिछुअन हां रोंदबे कौ, और बैरी के सबरे बल सक्ति पे तुम हां अधकार दओ आय; और कोई बस्त से तुम हां कछु नुकसान न हुईये।</verse>
				<verse number="20">पर ईसे खुस न हुईयो, कि आत्मा तुमाए वस में आय, पर ईसे खुस हुईयो कि तुमाए नाओं सरग में लिखे आंय।</verse>
				<verse number="21">ओई बेरा यीशु पवितर आत्मा में होकें खुसी से भर गओ, और कैन लगो; हे बाप, सरग और संसार के पिरभु, मैं तोरो धन्नवाद करत आंव, कि तेंने जे बातें बुद्धिमानों और समजवारन से लुका रखीं, और बच्चन पे उजागर करी आंय, हओ, हे बाप, कायसे तोहां जौई साजो लगो।</verse>
				<verse number="22">मोरे बाप ने मोय सब कछु दे दओ आय और कोऊ नईं जानत पूत को आय पर बाप जानत आय और बाप को आय कोऊ नई जानत, बस पूत जानत आय, और बो जीपे पूत ऊहां पांछू उजागर करो चाए।</verse>
				<verse number="23">तब चेलन कुदाऊं घूम के सूने में उन से कओ, धन्न आंय बे आंखें, जौन जे बातें तुम हेरत आव, ऊहां हेरती आंय।</verse>
				<verse number="24">कायसे मैं तुम से कैत आंव, कि बिलात आगमवकता और राजन ने चाहो, कि जौन बातें तुम तकत आव, तकें; पर न तकीं और जौन बातें तुम सुनत आव सुनें, पर न सुनीं।</verse>
				<verse number="25">और तको, एक व्यवस्था पण्डत आओ; और जौ कै के, यीशु हां परखन लगो: कि हे गुरु, बैकुंठ कौ जीवन कौ अधकारी होबे हां मैं का करों?</verse>
				<verse number="26">यीशु ने ऊसे पूंछो; कि नैम व्यवस्था में का लिखो आय? तें कैसे बांचत आय?</verse>
				<verse number="27">ऊ ने उत्तर दओ, कि तें पिरभु अपने परमेसुर से अपने सबरे हिये और अपने सबरे प्रान और अपनी सबरी बल सक्ति और अपनी सबरी बुद्धि से प्रेम रख; और अपने पड़ोसी से अपने जैसो प्रेम रख।</verse>
				<verse number="28">यीशु ने ऊसे कओ, तेंने सई उत्तर दओ, जौई कर: तो तें जीयत रै है।</verse>
				<verse number="29">पर ऊ ने अपने आप हां धरमी ठैराबे की मनसा से यीशु से पूंछो, तो मोरो पड़ोसी को आय?</verse>
				<verse number="30">यीशु ने उत्तर दओ, कि एक मान्स यरूशलेम से यरीहो जा रओ हतो, डाकुअन ने ऊए घेर के ऊके उन्ना उतार लए, और मार पीट के ऊहां अधमरो छोड़ के चले गए।</verse>
				<verse number="31">और ऐसो भओ, कि ओई गैल से एक धरम पण्डत जा रओ हतो: पर ऊहां तक के कतरा के चलो गओ।</verse>
				<verse number="32">ऐई भांत एक लेवी ऊ जांगा पे आओ, ऊ सोई ऊहां तक के कतरा के चलो गओ।</verse>
				<verse number="33">तब एक सामरी यात्री उते आओ, ऊ यात्री ने ऊ ए तको और ऊ पे तरस खाओ।</verse>
				<verse number="34">ऊके ऐंगर पोंच के, ऊ ने ऊके घाव पे तेल और दाखन कौ रस डाल के पट्टी बांधी, और अपनी सवारी पे चढ़ा के ऊहां सराय में ले गओ, और ऊ की सेवा टहल करी।</verse>
				<verse number="35">दूसरे दिना दो दीनार काड़ के सराय के मालक हां दए, और कओ; ईकी सेवा टहल करियो, और जौन कछु तोरो और लग है, बो मैं लौटबे पे भर दें हों।</verse>
				<verse number="36">अब तोरी समज में जौन डाकुअन से घिर गओ हतो, उन तीनों में से ऊकौ पड़ोसी को ठैरो?</verse>
				<verse number="37">ऊ ने कओ, ओई जी ने ऊ पे तरस खाओ: यीशु ने ऊसे कओ, जा, तें सोई ऐसई कर।</verse>
				<verse number="38">फिन जब बे चले जात हते, तो बो एक गांव में गओ, और मारथा नाओं एक बईयर ने यीशु हां अपने घर में ठैराओ।</verse>
				<verse number="39">और मरियम नाओं की ऊ की एक बहन हती; और बा यीशु के गोड़न के ऐंगर बैठ के ऊकौ बचन सुनत हती।</verse>
				<verse number="40">पर मारथा सेवा करत करत घबरा गई और यीशु के ऐंगर आके बोली; हे पिरभु, का तोय कछु परवाह नईंयां कि मोरी बहन ने मोहां सेवा करबे हां अकेलो छोड़ दओ आय? ऊसे कै, कि मोरी मदद करे।</verse>
				<verse number="41">पिरभु ने उए उत्तर दओ, मारथा, हे मारथा; तें बिलात बातन के लाने चिन्ता सोस करत आय और घबरात आय।</verse>
				<verse number="42">पर एक बात जरूरी आय, और साजे हींसा हां जौन मरियम ने नबेर लओ आय: ऊसे बो छीनो न जै है।</verse>
			</chapter>
			<chapter number="11">
				<verse number="1">फिन यीशु कौनऊं जांगा बिन्तवाई कर रओ हतो: और जब बो बिन्तवाई कर चुको, तो ऊके चेलन में से एक ने ऊसे कओ; हे पिरभु, जैसे यूहन्ना ने अपने चेलन हां बिन्ती करबो सिखाओ आय ऊं सई तें हम हां सोई सिखा दे।</verse>
				<verse number="2">यीशु ने उन से कओ; जब तुम बिन्तवाई करो, तो कओ; हे बाप, तोरो नाओं पवित्तर मानो जाबै, तोरो राज आबै।</verse>
				<verse number="3">हमाई दिन भर की रोटी हर दिना हम हां दे।</verse>
				<verse number="4">और हमाए पापन हां छिमा कर, कायसे हम सोई अपने सब अपराधियन हां छिमा करत आंय, और हम हां परीक्षा में न गिरन दे।</verse>
				<verse number="5">और यीशु ने उन से कओ, तुम में से को आय कि ऊकौ एक मित्र होबे, और ऊ आधी रात में ऊके ऐंगर जाके ऊसे कए, हे मित्र, मोय तीन रोटी दे।</verse>
				<verse number="6">कायसे एक मित्र यात्रा कर के मोरे ऐंगर आओ आय, और ऊहां खवाबे हां मोरे लौ कछु नईंयां।</verse>
				<verse number="7">और ऊ घर के भीतर से उत्तर दे, कि मोय दुख न दे; अब तो किवाड़ बन्द हो गए आंय, और मोरे लरका बच्चा मोरे संग्गै बिछौने पे आंय, ई लाने मैं उठ के तोय नईं दे सकत।</verse>
				<verse number="8">मैं तुम से कैत आंव, जदि ऊकौ मित्र होबे पे भी उए उठके न देबे, पर ऊके लज्जा सरम छोड़ के मांगबे के काजें उए जितेक जरूरत होबै उतनी उठ के दै है।</verse>
				<verse number="9">और मैं तुम से कैत आंव; कि मांगो, तो तुम हां दओ जै है; ढूढ़ों, तो तुम पा हौ; खटखटाओ, तो तुमाए लाने खोलो जै है।</verse>
				<verse number="10">कायसे जौन कोऊ मांगत आय, ऊहां मिलत आय; और जौन ढूंढ़त आय, उए मिलत आय; और जौन खटखटात आय, ऊके लाने खोलो जै है।</verse>
				<verse number="11">तुम में से कौन ऐसो बाप हुईये, कि जब ऊकौ मोंड़ा रोटी मांगे, तो ऊ ए पत्थरा देबे: या मछरिया मांगे, तो मछरिया के बदले में ऊए सांप देबे?</verse>
				<verse number="12">या अण्डा मांगे, तो ऊहां बिच्छू देबे?</verse>
				<verse number="13">सो जब तुम बुरए होकें अपने बाल-बच्चन हां साजी बस्तें देबो जानत आव, तो तुमाओ बाप जौन सरग में आय, अपने मांगबेवारन हां पवित्तर आत्मा काय न दै है।</verse>
				<verse number="14">फिन यीशु ने एक गूंगी दुष्ट आत्मा हां काड़ो: जब दुष्ट आत्मा कड़ गई, तो गूंगा बोलन लगो; और मान्सन चकित भए।</verse>
				<verse number="15">पर उन में से कछु ने क ओ, जौ तो दुष्ट आत्माओं के परधान की मदद से दुष्ट आत्माओं हां काड़त आय।</verse>
				<verse number="16">औरन ने ऊहां परखबे के लाने ऊसे आकास कौ एक चिन्ह मांगो।</verse>
				<verse number="17">यीशु उन के सोस बिचार जानत हतो, सो ऊ ने उन से कओ; जौन जौन राज में फूट होत आय, बो राज मिट जात आय: और जौन घर में फूट होत आय, बो नास हो जात आय।</verse>
				<verse number="18">और जदि छलिया शैतान अपनो ही बिरोधी हो जाबै, तो ऊकौ राज कौन भांत बनो रै है? कायसे तुम मोरे बारे में तो कैत आव, कि जौ छलिया शैतान की सहायता से दुष्ट आत्मा काड़त आय।</verse>
				<verse number="19">भला जदि मैं छलिया शैतान की सहायता से दुष्ट आत्माओं हां काड़त आंव, तो तुमाए लरका बारे कौन की सहायता से काड़त आंय? ई लाने बेई तुमाओ न्याय चुका हैं।</verse>
				<verse number="20">पर जदि मैं परमेसुर की सहायता से दुष्ट आत्माओं हां काड़त आंव, तो परमेसुर कौ राज तुमाए ऐंगर आ पोंचो आय।</verse>
				<verse number="21">जब एक ताकदवारो मान्स हथयार बाधें भए अपने घर की रखनवारी करत आय, तो ऊकौ मालपानू बचो रैत आय।</verse>
				<verse number="22">पर जब ऊसे बढ़ के कोऊ और ताकदवारो ऊहां लड़ के ऊ ए जीत लेत आय, तो ऊके बे हथयार जिन पे ऊ को भरोसा हतो, छीन लेत आय और ऊकौ मालपानू लूट के बितर देत आय।</verse>
				<verse number="23">जौन मोरे संग्गै नईं बो मोरे बिरोध में आय और जौन मोरे संग्गै नईं बटोरत बो विथराऊत आय।</verse>
				<verse number="24">जब दुष्टात्मा मान्स में से कड़ जात आय तो सूखी जांगा में आराम ढूंढ़त फिरत आय; और जब नईं पात तो कैत आय; कि मैं अपने ओई घर में जां से कड़ी हती लौट जै हों।</verse>
				<verse number="25">और आन के उए साफ सुथरो सजो सजाओ पात आय।</verse>
				<verse number="26">तब बो जाके अपने से भी बुरई और सात आत्माओं हां अपने संग्गै ले आत आय, और बे ऊ में पिड़ के बस जात आंय, और ऊ मान्स की बाद की दसा पेंला से भी बुरई हो जात आय।</verse>
				<verse number="27">जब यीशु जे बातें कैई रओ हतो तो भीड़ में से कोई बईयर ने टेर के कओ, धन्न आय बो गरभ जी में तें रओ; और बो छाती जीसे तोय दूध मिलो।</verse>
				<verse number="28">यीशु ने उत्तर दओ, हओ; पर धन्न बे आंय, जौन परमेसुर कौ बचन सुनत और मानत आएं।</verse>
				<verse number="29">जब बड़ी भीड़ जुड़त जात हती तो बो कैन लगो; ई जुग के मान्स बुरए आंय; बे चिन्ह खोजत आंय; पर यूनुस के चिन्ह हां छोड़ कोई और चिन्ह उन हां न दओ जै है।</verse>
				<verse number="30">जौन भांत यूनुस नीनवे के मान्सन के लाने चिन्ह ठैरो, ओई भांत मान्स कौ पूत सोई ई जुग के मान्सन के लाने ठैर है।</verse>
				<verse number="31">दक्खिन की रानी न्याय के दिना इन दिना के मान्सन के विरोध में उठ के, उन हां दोषी ठैरा है, कायसे बा सुलैमान को ज्ञान सुनबे हां धरती के छोर से आई, और तको, इते बो आय जौन सुलैमान से भी बड़ो आय।</verse>
				<verse number="32">नीनवे के मान्स न्याय के दिना इन दिना के मान्सन के बिरोध में ठांड़े होकें, उन हां दोषी ठैरा हैं, कायसे उन ने यूनुस को परचार सुन के हिया फेरो और तको, इते बो आय, जौन यूनुस से भी बड़ो आय।</verse>
				<verse number="33">कौनऊं मान्स दिया बार के तलघर में, या कौनऊं बासन के नेंचें नईं धरत, पर ऊं चाई पे धरत आय कि भीतर आबे वारन हां उजाला देबे।</verse>
				<verse number="34">तोरी देयां कौ दिया तोरी आंख आय, ई लाने जब तोरी आंख साफ आय; तो तोरी सबरी देयां सोई उजरी आय; पर जब बा बुरई आय, तो तोरी देयां सोई अंधियारी आय।</verse>
				<verse number="35">ई लाने हुसयार रईयो, जौन उजारो तो में आय बो अंधेरो न हो जाबै।</verse>
				<verse number="36">ई लाने जदि तोरी सबरी देयां उजयारी होबे, और ऊकौ कौनऊं हींसा अंधयारो न होबे, तो सबरो कौ सबरो ऐसो उजयारो हुईये, जैसो ऊ बेरा होत आय, जब दिया अपने उजयारे से तोय उजयारो देत आय।</verse>
				<verse number="37">जब बो बातें कर रओ हतो, तो कोऊ फरीसी ने ऊसे बिन्ती करी, कि मोरे घरै खाना खा; और बो भीतर जाके खाना खाबे हां बिराज गओ।</verse>
				<verse number="38">फरीसी जौ तक के चकित भओ कि यीशु ने खाना खाबे से पेंला नईं सपरो।</verse>
				<verse number="39">पिरभु ने ऊसे कओ, हे धरम पण्डतो, तुम बेला और थाली हां ऊपर ऊपर तो मांजत आव, पर तुमाए भीतर अन्धेर और दुष्टता भरी आय।</verse>
				<verse number="40">हे मूरखो, जीने बायरें कौ हींसा बनाओ आय, का ऊ ने भीतर कौ हींसा नईं बनाओ?</verse>
				<verse number="41">पर जौन कछु भीतर आय ऊए दान कर दो, तो तको, सब कछु तुमाए लाने शुद्ध हो जै है।</verse>
				<verse number="42">हे धरम पण्डतो तुम पे हाय! तुम पौदीना और सुदाब, और सब भांत के सागपात कौ दसमों हींसा देत आव, पर न्याय और परमेसुर के प्रेम हां टाल देत आव: चईये तो हतो कि इन हां सोई करत रैते और उन हां सोई न छोड़ते।</verse>
				<verse number="43">हे धरम पण्डतो, तुम पे हाय! तुम मन्दर में आंगू की जांगा और बाजारों में आदर और नमस्कार साजे लगत आंय।</verse>
				<verse number="44">हाय तुम पे! कायसे तुम उन छुपी भई कबरन घांई आव, जिन पे मान्स चलत तो आंय, पर नईं जानत कां निंग रए आंय।</verse>
				<verse number="45">तब एक व्यवस्था पण्डत ने यीशु हां उत्तर दओ, कि हे गुरु, ऐसो कैबे से तें हमाई निन्दा करत आय।</verse>
				<verse number="46">ऊ ने कओ; हे व्यवस्था पण्डतो, तुम पे भी हाय! तुम ऐसो बोझ जिन हां उठाबो कठन आय, मान्सन पे लाद देत आव परन्त तुम आपऊ ऊहां अपनी एक उंगरिया से लौ नईं छुअत।</verse>
				<verse number="47">हाय तुम पे! तुम उन आगमवकतन की कबरें बनात आव, जिन हां तुमाए पुरखन ने मार डालो हतो।</verse>
				<verse number="48">सो तुम गवाय आव, और अपने पुरखन के कामन में सामिल आव; कायसे उन ने तो उन हां मार डालो और तुम उन की कबरें बनात आव।</verse>
				<verse number="49">ई लाने परमेसुर की बुद्धि ने सोई कओ आय, कि मैं उन के ऐंगर आगमवकतन और प्रेरितन हां पठै हों: और बे उन में से कितनन हां मार डाल हैं, और कितनन हां सता हैं।</verse>
				<verse number="50">जीसे जितेक आगमवकतन कौ रकत संसार के पैदा होबे से बहाओ गओ आय, उन सबरन कौ लेखा ई जुग के मान्सन से लओ जाबे।</verse>
				<verse number="51">हाबील की हत्या से लेके जकरयाह की हत्या लौ जौन वेदी और मन्दर के मजारें मार डारो गओ: मैं तुम से सांसी कैत आंव; ऊकौ लेखा ऐई बेरा के मान्सन से लओ जै है।</verse>
				<verse number="52">हाय तुम व्यवस्था पण्डतों पे! कि तुम ने समज ज्ञान की कुंजी तो ले लई, पर तुम खुद ऊ में अन्दर न गए, और जाबेवारन हां सोई रोक दओ।</verse>
				<verse number="53">जब बो उते से कड़ो, तो शास्त्री और फरीसी कछु पांछू पड़ गए और छेड़न लगे, कि बो बिलात बातें करे।</verse>
				<verse number="54">और ऊ की घात में लगे रएं कि ऊ की मों की कोई बात पकड़ें।</verse>
			</chapter>
			<chapter number="12">
				<verse number="1">इतने में जब हजारन की भीड़ लग गई, इते लौ कि बे एक दूसरे पे गिरे पड़त हते, तो यीशु सब से पेंला अपने चेलन से कैन लगो, फरीसियन के खमीर जाने के उन के कपट से होसियार रईयो।</verse>
				<verse number="2">कछु ढ़पो नईंयां, जौन खोलो न जै है; और न कछु लुको आय, जौन जानो न जै है।</verse>
				<verse number="3">ई लाने जौन कछु तुम ने अंधयारे में कओ आय, बो उजाले में सुनो जै है: और जौन कछु तुम ने कोठरियों में कानों कान कओ आय, बो कोठों में परचार करो जै है।</verse>
				<verse number="4">पर मैं तुम से जौन मोरे मित्र आव कैत आंव, जौन देयां हां घात करत आंय पर ऊके पछारें कछु नईं कर सकत, उन से न डरो।</verse>
				<verse number="5">मैं तुम हां होसियार करत आंव कि तुम हां की से डरो चईये, घात करबे के पाछें जी हां नरक में डालबे कौ अधकार आय, ओई से डरो: मैं तुम से कैत आंव ओई से डरो।</verse>
				<verse number="6">का दो पईसा की पांच गौरईयां नईं बिकत? पर परमेसुर उन में से एकऊ हां नईं बिसरत।</verse>
				<verse number="7">तुमाए मूड़ के सबरे बाल सोई गिने भए आंय, सो डरो नईं, तुम बिलात गौरईयन से बढ़ के आव।</verse>
				<verse number="8">मैं तुम से कैत आंव जौन कोऊ मान्सन के सामूं मोहां मान लै है, ऊ ए मान्स कौ पूत सोई परमेसुर के सरगदूतन के सामूं मान लै है।</verse>
				<verse number="9">पर जौन कोऊ मान्सन के सामूं मोय नकार दै है, परमेसुर के सरगदूतन के सामूं ऊहां नकार दओ जै है।</verse>
				<verse number="10">जौन कोऊ मान्स के पूत के बिरोध में कोई बात कै है, ऊकौ पाप छिमा करो जै है, पर जौन कोऊ पवित्तर आत्मा की निन्दा कर है, ऊकौ पाप छिमा न करो जै है।</verse>
				<verse number="11">जब मान्स तुम हां सभाओं और हाकमों और अधिकारियन के सामूं ले जाएं, तो सोस न करियो कि हम कौन भांत से या का उत्तर दें, या का कैबें।</verse>
				<verse number="12">कायसे पवित्तर आत्मा ओई बेरा तुम हां सिखा दै है, कि का कैबो चईये।</verse>
				<verse number="13">फिन भीड़ में से एक ने ऊसे कओ, हे गुरु, मोरे भाई से कै, कि बाप की सम्पत्ति-धन मोय बांट दे।</verse>
				<verse number="14">यीशु ने ऊसे कओ; हे मान्स, की ने मोय तुमाओ न्यायी या बटईया ठैराओ आय?</verse>
				<verse number="15">और यीशु ने ऊसे कओ, होसयार रओ, और सब भांत के लोभ लालच से अपने हां बचाए रखो: कायसे कोई कौ जीवन ऊ की मालपानू के अधक होबे से नईं होत।</verse>
				<verse number="16">यीशु ने उन से एक कनौत कई, कोई धनी के खेतन में बिलात खेती भई।</verse>
				<verse number="17">तब बो अपने हिये में सोसन लगो, कि मैं का करों, कायसे मोरे ऐंगर जांगा नईंयां, जिते अपनो पजो भओ नांज हां धरों।</verse>
				<verse number="18">और ऊ ने कओ; कि मैं अपने बखरी हां तोड़ के उन से बड़ी बखरी बना हों।</verse>
				<verse number="19">और उते अपनी सबरी पज और मालपानू धर हों: और अपने प्रान से कै हों, कि प्रान, तोरे ऐंगर बिलात बरसन के लाने बिलात मालपानू धरो आय; सो चैन कर, खा, पी, सुख से रै।</verse>
				<verse number="20">पर परमेसुर ने ऊसे कओ; हे मूरख, ऐई रात तोरो प्रान तो से लै लओ जै है: तब जौन कछु तेंने जोड़ धरो आय, बो की कौ हुईये?</verse>
				<verse number="21">ऐसई बो मान्स सोई आय जौन अपने लाने धन बटोरत आय, पर परमेसुर के लेखे में धनी नईंयां।</verse>
				<verse number="22">फिन यीशु ने अपने चेलन से कओ; ई लाने मैं तुम से कैत आंव, अपने प्रान की चिन्ता सोस न करो, कि हम का खा हैं; और न अपनी देयां की, कि हम का पैर हैं।</verse>
				<verse number="23">कायसे भोजन से प्रान और उन्ना से देयां बढ़ के आय।</verse>
				<verse number="24">कउअन पे गौर करो; बे न बोत आंय, न काटत; न उन के बखरी और न खत्ता होत आय; पर परमेसुर उन हां पालत आय; तुमाओ दाम पंछियन से क ऊं बढ़ के आय।</verse>
				<verse number="25">तुम में ऐसो को आय, जौन चिन्ता सोस करबे से अपनी आयु में एक घड़ी भी बढ़ा सकत आय?</verse>
				<verse number="26">ई लाने जब तुम सब से हलको भी काम नईं कर सकत, तो और बातन के लाने काय चिन्ता सोस करत आव?</verse>
				<verse number="27">सोसनों के पेड़ों पे गौर करो कि बे कौन भांत बढ़त आंय; बे न मैनत करत, न कातत आंय; पर मैं तुम से कैत आंव, कि सुलैमान भी, अपने सबरे ठाट बाट में, उन में से कौनऊ एक के बिरोबर उन्ना न पैरें हतो।</verse>
				<verse number="28">ई लाने जदि परमेसुर मैदान की घांस हां जौन आज आय, और कल भाड़ में झौंकी जै है, ऐसो पैराऊ त आय; तो हे बिसवास में कम मान्सन, तो बौ तुम हां काय न पहिना है।</verse>
				<verse number="29">और तुम ई बात की खोज में न रओ, कि का खै हैं और का पी हैं, और न सक सन्देह करो।</verse>
				<verse number="30">कायसे संसार की जातियां इन सब बस्तन की खोज में रैत आंय: और तुमाओ बाप जानत आय, कि जे बस्तें तुम हां चाने आंय।</verse>
				<verse number="31">पर ऊके राज की खोज में रओ, तो जे बस्तें सोई तुम हां मिल जै हैं।</verse>
				<verse number="32">हे हलके झुण्ड़, न डर; कायसे तुमाए बाप हां जौ साजो लगो आय, कि राज तुम हां दे।</verse>
				<verse number="33">अपनो मालपानू बेच के दान में दे देओ; और अपने लाने ऐसे बटुए बना लेओ, जौन पुराने नईं होत, जाने के सरग पे ऐसो धन जोड़ो जौन घटत नईंयां और भड़या ऊके ऐंगर नईं जात, और कीड़ा नईं बिगाड़त।</verse>
				<verse number="34">कायसे जिते तुमाओ धन आय, उतईं तुमाओ हिया सोई लगो रै है।</verse>
				<verse number="35">तुमाई कमर बन्धी रएं, और तुमाए दिये जलत रएं।</verse>
				<verse number="36">और तुम उन मान्सन घाईं बनो, जौन अपने मालक की बाट तक रए होबें, कि बो ब्याओ से कबै लौट है; कि जब बो आन के दोरो खटखटाए, तो तुरतऊं ऊके लाने खोल देओ।</verse>
				<verse number="37">धन्न आंय बे चाकर, जिन हां उन कौ मालक आके जागत पाबे; मैं तुम से सांसी कैत आंव, कि बो कमर बान्ध के उन हां भोजन कराबे हां बैठा है, और ऐंगर आन के उन की सेवा कर है।</verse>
				<verse number="38">जदि बो रात के दूसरे पहर या तीसरे पहर में आन के उन हां जागत पाबे, तो बे चाकर धन्न आंय।</verse>
				<verse number="39">पर तुम जौ जान राखो, कि जदि घर कौ मालक जानत, कि भड़या कौन बेरा आ है, तो जागत रैतो, और अपने घर में सेंध न लगन देतो।</verse>
				<verse number="40">तुम सोई तईयार रओ; कायसे जौन बेरा तुम सोचत लौ नईंयां, ओई बेरा मान्स कौ पूत आ जै है।</verse>
				<verse number="41">तब पतरस ने कओ, हे पिरभु, का जा कनौत तें हम से या सब से कैत आय?</verse>
				<verse number="42">यीशु ने कओ; बो बिसवास जोग और समजवारो भण्डारी को आय, जी कौ मालक ऊहां नौकर, चाकरों पे अधकारी ठैराए कि उन हां खैबे पीबे हां भोजन और सामान ठीक बेरा पे देबे।</verse>
				<verse number="43">धन्न आय बो चाकर, जीहां ऊकौ मालक आके एैसई करत पाबै।</verse>
				<verse number="44">मैं तुम से सांसी कैत आंव; बो ऊहां अपने सबरे मालपानू पे मुखिया ठैरा है।</verse>
				<verse number="45">पर ऊ चाकर जदि जौ सोचन लगै, कि मोरो मालक तो आबे में अबेर कर रओ आय, और नौकरन और नौकरानियन हां मारन-पीटन लगे और खाबे-पीबे और पियक्कड़ होन लगे।</verse>
				<verse number="46">तो ऊ चाकर कौ मालक ऐसे दिना जीकी ऊ सोचत लौ न होय, और ऐसी बेरा जिए बो जानत न हो आ है, और कुल्ल दांड़ देकें ऊकौ हींसा बिसवास न करबेवारन के संग्गै ठैरा है।</verse>
				<verse number="47">और बो चाकर जौन अपने मालक की मनसा जानत हतो, पर तईयार न रओ और न ऊ की मनसा के अनसार चलो बिलात मार खा है।</verse>
				<verse number="48">पर जौन न जानत भए मार खाबे के जोग काम करे बो तनक मार खा है, ई लाने जीहां बिलात दओ गओ आय, ऊसे बिलात मांगो जै है, और जिए बिलात सौंपो गओ आय, ऊसे बिलात मांग है।</verse>
				<verse number="49">मैं धरती पे आग लगाबे हां आओ हों; और का चाहत आंव बस जा अबई सुलग जाती!</verse>
				<verse number="50">मोय एक बपतिस्मा लेने आय, और जब लौ बो न हो ले तब तक मैं कैसी दुबधा में रै हों?</verse>
				<verse number="51">का तुम समजत आव कि मैं धरती पे मेल करवाबे हां आओ हों? मैं तुम से कैत आंव; नईं, पर अलैदा करवाबे हां आओ हों।</verse>
				<verse number="52">कायसे अब से एक घर में पांच जनें आपस में बैर धर हैं, तीन दो से और दो तीन से।</verse>
				<verse number="53">बाप बेटा से, और बेटा बाप से बैर राख है; मां बेटी से, और बेटी मां से, सास बहू से और बहू सास से बैर राख है।</verse>
				<verse number="54">और यीशु ने भीड़ से सोई कओ, जब तुम बादल हां पश्चिम से उठत तकत आव, तो तुरतऊं कैत आव, कि पानू बरस है; और ऐसई होत आय।</verse>
				<verse number="55">और जब दक्खिनी बैहर चलत आय, तो कैत आव कै लू चल है, और ऐसई होत आय।</verse>
				<verse number="56">हे कपटियो, तुम धरती और आकास के रंग रूप में भेद कर सकत आव, पर ई जुग के बारे में भेद काय नईं करबो जानत?</verse>
				<verse number="57">तुम खुद सुलजा काय नईं लेत, कि सई का आय?</verse>
				<verse number="58">जब तें अपने मु ई के संग्गै हाकम के ऐंगर जा रओ आय, तो गैल में ऊसे छूटबे कौ जतन कर, ऐसो न हो, कि बो तोहां न्यायधीश के सामूं ले जाबे, और न्यायधीश तोहां सिपाई हां सौंपे और सिपाई तोहां जेहल में डाले।</verse>
				<verse number="59">मैं तुम से कैत आंव, कि जब लौ तें एक एक पईसा न भर दै है तब तक उते से छूटने न पा है।</verse>
			</chapter>
			<chapter number="13">
				<verse number="1">ऊ बेरा कछु मान्स आन पोंचे, और यीशु से उन गलीलियन के बारे में बात करन लगे, जिन कौ रकत पीलातुस ने उनईं के बलदानों के संग्गै मिलाओ हतो।</verse>
				<verse number="2">जौ सुन के यीशु ने उन से उत्तर में जौ कओ, का तुम समजत आव, कि जे गलीली और सब गलीलियन से पापी हते कि उन पे ऐसी विपत पड़ी।</verse>
				<verse number="3">मैं तुम से कैत आंव, कि नईं; पर जदि तुम हिया न फेरो, तो तुम सबरे सोई ऐई भांत से नास हुईयो।</verse>
				<verse number="4">या का तुम समजत आव, कि बे अठारह जनें जिन पे शीलोह कौ गुम्मद गिरो, और बे दब के मर गए: यरुशलेम के और सबरे रहबेवारन से अधक पापी हते?</verse>
				<verse number="5">मैं तुम से कैत आंव, कि नईं; पर जदि तुम हिया न फेरो तो तुम सोई ऐई भांत नास हुईयो।</verse>
				<verse number="6">फिन यीशु ने जा कनौत सोई कई; कोऊ किसान के अंगूर के बगीचा में एक अंजीर कौ पेड़ लगो हतो: बो ऊ में फल ढूढ़बे हां आओ, पर ऊ में न मिलो।</verse>
				<verse number="7">तब मालक ने बागीचा के रखनवारे से कओ, हेर मैं तीन बरसन से ई अंजीर के पेड़ में फल ढूढ़बे हां आत आंव, पर नईं पाऊत, ईहां काट डाल किजौ माटी हां काय रोके रए।</verse>
				<verse number="8">रखनवारे ने कई, हे मालक, ई बरस तो और रहन दे; कि मैं ईके चारों कोद खोद के खाद डाल हों।</verse>
				<verse number="9">जदि आंगू हां फले तो भलो, नईं तो ऊ ए काट डालियो।</verse>
				<verse number="10">सब्त के दिना यीशु एक मन्दर में परचार कर रओ हतो।</verse>
				<verse number="11">और उते एक बईयर हती, जिए अठारह बरस से एक कमजोर दुर्बल करबेवारी दुष्ट आत्मा लगी हती, और बो कुबड़ी हो गई हती, और कौनऊं भांत सूदी न हो सकत हती।</verse>
				<verse number="12">यीशु ने ऊहां तक के बुलाओ, और कओ, हे बईयर, तें अपनी दुर्बलता से छूट गई।</verse>
				<verse number="13">तब यीशु ने ऊ पे हाथ धरे, और बा तुरतऊं सूदी हो गई, और परमेसुर कौ जस गान लगी।</verse>
				<verse number="14">ई लाने कि यीशु ने सब्त के दिना ऊहां साजो करो हतो, मन्दर कौ परधान रिसिया के कैन लगो और मान्सन से बोलो, छै दिना आंय, जिन में काम करो चईये, सो उनईं दिना में आके साजे होओ; पर सब्त के दिना में नईं।</verse>
				<verse number="15">जौ सुन के यीशु ने उत्तर दओ; हे कपटियो, का सब्त के दिना तुम में से हर कोऊ अपने बैल या गधा हां थान से ढ़ील के पानी पिलाबे हां नईं ले जात।</verse>
				<verse number="16">तो का जौ सई न हतो, कि जा बईयर जौन इब्राहीम की बेटी आय जीहां छलिया शैतान ने अठारह बरस से बान्ध रखो हतो, सब्त के दिना ई बन्धन से छुड़ाई जाती?</verse>
				<verse number="17">जब यीशु ने जे बातें कईं, तो ऊके सबरे बिरोधी लज्जित हो गए, और सबरी भीड़ उन मंईमा के काम से जौन ऊ करत हतो, खुस भई।</verse>
				<verse number="18">फिन यीशु ने कओ, परमेसुर कौ राज कौन के घांई आय? और मैं ऊ ए की के समान कहों?</verse>
				<verse number="19">बो राई के दाने घांई आय, जिए कोऊ मान्स ने लेके अपने बगीचा में बोओ: और बो बढ़ के पेड़ हो गओ; और आकास के पंछियन ने ऊ की डालियों पे बसेरा करो।</verse>
				<verse number="20">यीशु ने फिन कओ; मैं परमेसुर के राज हां कौन के घांई बताओं?</verse>
				<verse number="21">बो तो खमीर घांई आय, जीहां कोऊ बईयर ने लेके तीन पसेरी आंटे में मिलाओ, और होत होत सबरो आंटा खमीर हो गओ।</verse>
				<verse number="22">और यीशु नगर नगर, और गांव गांव होकें परचार करत भओ यरूशलेम कुदाऊं जा रओ हतो।</verse>
				<verse number="23">तो कोऊ ने पिरभु से पूंछो; हे पिरभु, का उद्धार पाबेवारे तनक आंय?</verse>
				<verse number="24">यीशु ने उन से कओ; सकरे दोरे से भीतर पिड़बे कौ जतन करो, कायसे मैं तुम से कैत आंव, कि बिलात जनें भीतर पिड़बे की कोसिस कर हैं, और भीतर पिड़ न पा हैं।</verse>
				<verse number="25">जब घर कौ मालक उठ के दोरो बन्द कर चुको होय, और तुम बायरें ठांड़े भए दोरो खटखटा के कैन लगो, हे पिरभु, हमाए लाने खोल दे, और बो उत्तर देबे कि मैं तुम हां नईं चीनत, तुम कां के आव?</verse>
				<verse number="26">तब तुम कैन लग हौ, कि हम ने तोरे सामूं खाओ पियो, और तेंने हमाए बाजारों में परचार करो।</verse>
				<verse number="27">पर बो कै है, मैं तुम से कैत आंव, मैं नईं जानत तुम किते के आव, हे बुरए काम करबेवारो, तुम सब मोय से दूर होओ।</verse>
				<verse number="28">उते रोबो और दांत पीसबो हुईये: जब तुम इब्राहीम और इसहाक और याकूब और सबरे आगमवकतन हां परमेसुर के राज में बिराजे, और अपने आप हां बायरें काड़ो भओ तक हौ।</verse>
				<verse number="29">और पूरब और पश्चिम; और उत्तर और दक्खिन से मान्स आके परमेसुर के राज के भोज में सामिल हुईयें।</verse>
				<verse number="30">और तको, कछु पिछले आंय बे पैले हुईयें, और कछु जौन पैले आंय, बे पिछले हुईयें।</verse>
				<verse number="31">तब ओई बेरा कछु धरम पण्डतन ने यीशु लौ आन के कओ, इते से कड़ के चलो जा; कायसे हेरोदेस तोय मार डालबो चाहत आय।</verse>
				<verse number="32">यीशु ने उन से कओ; जाके ऊ लोमड़ी से कै दो, कि हेर, मैं आज और कल दुष्टात्माओं हां काड़त और रूगियन हां साजो करत आंव, और तीसरे दिना अपनो काम पूरो कर हों।</verse>
				<verse number="33">पर मोय आज और कल और परसों निंगबो जरूरी आय, कायसे हो नईं सकत कि कौनऊं आगमवकता यरूशलेम के बायरें मारो जाबै।</verse>
				<verse number="34">हे यरूशलेम! हे यरूशलेम! तें जौन आगमवकतन हां मार डालत आय, और जौन तोरे ऐंगर पठैए गए उन पे पथराव करत आय; कितेक बेर मैं ने चाहो, कि जैसे मुर्गी अपने बच्चन हां अपने पंख के नेंचें इकट्ठो करत आय, ऊं सई मैं तोरे बच्चन हां जोड़ लेओं, पर तुम ने जौ न चाहो।</verse>
				<verse number="35">हेरो, तुमाओ घर तुमाए लाने उजाड़ छोड़ो जात आय, और मैं तुम से कैत आंव, जब तग तुम न कै हौ, कि धन्न आय बो, जौन पिरभु के नाओं से आत आय, तब लौ तुम मोय फिन कभऊं न तक हौ।</verse>
			</chapter>
			<chapter number="14">
				<verse number="1">फिन यीशु सब्त के दिना धरम पण्डतन के मुखियन में से कोऊ के घरै रोटी खाबे गओ: और बे औरें ऊ की ताक में हते।</verse>
				<verse number="2">और तको, एक मान्स ऊके सामूं हतो, जिए जलन्धर कौ रोग हतो।</verse>
				<verse number="3">ई पे यीशु ने व्यवस्था पण्डत और धरम पण्डतन से कओ; का सब्त के दिना साजो करबो सई आय, कि नईं पर बे औरें चिमाने रए।</verse>
				<verse number="4">तब यीशु ने ऊहां छूके साजो करो, और जाने दओ।</verse>
				<verse number="5">यीशु ने उन से कओ; तुम में से ऐसो को आय, जी कौ गधा या बैल कुंआ में गिर जाबे और बो सब्त के दिना उए तुरतऊं बायरें न काड़े?</verse>
				<verse number="6">बे इन बातन कौ कछु उत्तर न दे सके।</verse>
				<verse number="7">जब यीशु ने तको, कि बुलाए भए मेहमान कौन भांत आदर मान की जांगा नबेर रए आंय तो उन से एक कनौत में उन से कओ।</verse>
				<verse number="8">जब कोऊ तोहां ब्याओ में बुलाए, तो आदर मान की जांगा न बैठिए, कऊं ऐसो न होय, कि ऊ ने तोसे भी कोऊ बड़े हां नेवता दओ होय।</verse>
				<verse number="9">और जीने तोय और ऊए दोईयन हां नेवता दओ आय: आके तो से कए, कि ईहां जांगा दे, और जब तोय लज्जित होकें सब से नेंची जांगा में बैठबो पड़े।</verse>
				<verse number="10">पर जब तें बुलाओ जाए, तो सब से नेंची जांगा बिराजे, कि जब ऊ, जीने तोहां नेवता दओ आय आबै, और तो से कए कि हे मित्र, आंगू बढ़ के बिराज; तब तोरे संग्गै बिराजबेवारन के सामूं तोरी बड़ाई हुईये।</verse>
				<verse number="11">कायसे जौन कोऊ अपने आप हां बड़ो बना है, बो हलको करो जै है; और जौन कोऊ अपने आप हां हलको बना है, बो बड़ो करो जै है।</verse>
				<verse number="12">तब यीशु ने अपने नेवता देबेवारे से सोई कओ, जब तें दिन कौ या रात कौ भोज करे, तो अपने मित्र या भाईयन या कुटुम्बी जन हां या धनवान पड़ोसियन हां न बुला, कऊं ऐसो न होय, कि बे सोई तोय नेवता देबें, और तोरो बदला हो जाबे।</verse>
				<verse number="13">पर जब तें भोज करे, तो गरीब गुरवन, टुण्डों, लगड़ों और अंधरन हां नेवता में बुला।</verse>
				<verse number="14">तब तें धन्न हुईये, कायसे उन लौ तोहां बदला चुकाबे हां कछु नईंयां, पर जब धरमी जी उठ हैं तो तोहां ईकौ बदला मिल है।</verse>
				<verse number="15">यीशु के संग्गै भोजन करबेवारन में से एक ने जे बातें सुन के ऊसे कओ, धन्न आय बो, जौन परमेसुर के राज में रोटी खै है।</verse>
				<verse number="16">यीशु ने ऊसे कओ; कोऊ मान्स ने बड़ो भोज दओ और बिलात जन हां नेवता दओ।</verse>
				<verse number="17">जब भोजन तईयार हो गओ, तो ऊ ने अपने चाकर के हाथ नेवता में बुलाए भए मान्सन हां क हला पठैओ, कि आओ अब भोजन तईयार आय।</verse>
				<verse number="18">पर बे सबरे के सबरे बहाना बनान लगे, पैले ने ऊसे कओ, मैं ने खेत मोल खरीदो आय; और जरूरी आय कि ऊ ए तकों: मैं तोसे बिन्ती करत आंव, मोय छिमा करा दे।</verse>
				<verse number="19">दूसरे ने कओ, मैं ने पांच जोड़ी बैल मोल लए आंय; और मोय उन हां परखबे जाने आय: मैं तोसे बिन्ती करत आंव, मोय छिमा करा दे।</verse>
				<verse number="20">एक और ने कओ; मैं ने ब्याओ करो आय, ई लाने मैं नईं आ सकत।</verse>
				<verse number="21">ऊ चाकर ने घर लौट के जे बातें अपने मालक हां कै सुनाईं, तब घर के मालक ने खुन्स में आके अपने चाकर से कओ, नगर के बाजारों और गलियों में जाके फुर्तीं से, कगालों, टुन्डों, लगड़ों, और अंधरन हां इतै ले आ।</verse>
				<verse number="22">चाकर ने फिन कओ; हे मालक, जैसो तेंने कओ हतो, ऊंसई करो गाओ आय; पर फिन भी जांगा आय।</verse>
				<verse number="23">मालक ने चाकर से कओ, गैल गोला, बस्ती, बाड़ों कुदाऊं मान्सन हां जबरदस्ती खेंच ला, जीसे मोरो घर भर जाबै।</verse>
				<verse number="24">कायसे मैं तुम से कैत आंव, कि बे जौन नेवता में बुलाए गए हते, उन में से कौनऊं भोज कौ खाना न चीख है।</verse>
				<verse number="25">जब बड़ी भीड़ यीशु के संग्गै जा रई हती, तो ऊ ने पाछूं घूम के उन से कओ।</verse>
				<verse number="26">जदि कोऊ मोरे ऐंगर आबे, और अपने बाप और मताई और अपनी ब्यावता और बच्चन और भाईयन और बहनों और अपने प्रान को सोई अप्रिय न जाने, तो बो मोरो चेला नईं हो सकत।</verse>
				<verse number="27">और जौन कोई अपनो क्रूस न उठाए, और मोरे पाछूं न आबै; बो सोई मोरो चेला नईं हो सकत।</verse>
				<verse number="28">तुम में से को आय जौन गढ़ी बनाबो चाहत होय, और पेंला बैठ के हिसाब न जोड़े, कि गढ़ी बनाबे के लाने मोरे ऐंगर धन आय कि नईंयां?</verse>
				<verse number="29">कऊं ऐसो न होबे, कि जब नी तो डार लेबे पर पूरो तईयार न कर सके, तो तकबेवारे जौ कै कें ऊहां हंसी में उड़ान लगें।</verse>
				<verse number="30">कि जौ मान्स बनाने तो लगो, पर तईयार न कर सको।</verse>
				<verse number="31">या कौन ऐसो राजा आय, कि दूसरे राजा से लड़ाई करबे हां जात होबे, और पेंला बिराज के विचार न कर लेबे कि जौन बीस हजार सिपाई लेके मो पे चढ़ो आत आय, का मैं दस हजार सिपाई लेके ऊकौ सामना कर सकत आंव, कि नईं?</verse>
				<verse number="32">नईं तो ऊके दूरई रैत भए, बो दूतन हां पठै के मेल मिलाप करबो चाहै।</verse>
				<verse number="33">ऐई भांत से तुम में से जौन कोऊ अपनो सब कछु न त्याग देबे, तो बो मोरो चेला नईं हो सकत।</verse>
				<verse number="34">नोंन तो साजो आय, पर जदि नोंन कौ स्वाद बिगड़ जाबै, तो बो कौन बस्त से स्वादवारो करो जै है।</verse>
				<verse number="35">बो न तो भूमि के न खाद के लाने काम में आत आय: ऊ ए तो मान्स बायरें मेंक देत आंय: जीके सुनबे के कान होएं बो सुन ले।</verse>
			</chapter>
			<chapter number="15">
				<verse number="1">सबरे चुंगी लेबेवारे और अधरमी यीशु के ऐंगर आत हते कि ऊ की बातें सुनें।</verse>
				<verse number="2">और धरम पण्डत और शास्त्र पण्डत कुड़कुड़ा के कै न लगे, कि जौ तो अधरमी मान्सन से मिलत आय और उन के संग्गै खात सोई आय।</verse>
				<verse number="3">तब यीशु ने उन से जा कनौत कई।</verse>
				<verse number="4">तुम में से कौन ऐसो मान्स आय जी की सौ गाड़रें होबें, और उन में से एक हिरा जाबै; तो निन्नानबे हां हार में छोड़ के, ऊ हिरानी भई हां जब लग मिल न जाबे ऊ ए ढूंढ़त रए?</verse>
				<verse number="5">और जब ऊहां मिल जात आय, तब बो बड़ी खुसी से ऊ गाड़र हां कन्धा पे उठा लेत आय।</verse>
				<verse number="6">और घर में आके मित्रों और पड़ोसियन हां जोड़ के कैत आय, मोरे संग्गै खुसी मनाओ, कायसे मोरी हिरानी भई गाड़र मिल गई आय।</verse>
				<verse number="7">मैं तुम से कैत आंव; ऐई भांत एक हिया फेरबेवारे अधरमी के लाने सोई सरग में इतनी खुसी होत आय, जितनो के निन्नानबे ऐसे धरमियन के लाने नईं होत, जिन हां हिया फेरबे की जरूरत नईंयां।</verse>
				<verse number="8">या कौन ऐसी बईयर हुईये, जीके ऐंगर दस सिक्के होबें, और उन में से एक हिरा जाबै; तो बो दिया बार के और घर झाड़ बुहार के जब लौ हिरानो भओ सिक्का मिल न जाबे, ढूंढ़त न रैबे?</verse>
				<verse number="9">और जब मिल जात आय, तो बा अपनी सखियों और पड़ोसन हां जोड़ के कैत आय, मोरे संग्गै खुसी मनाओ, कायसे मोरो हिरानो भओ सिक्का मिल गओ आय।</verse>
				<verse number="10">मैं तुम से कैत आंव; कि ऐई भांत से एक हिया फेरबेवारे अधरमी के विषय में परमेसुर के सरगदूतन के सामूं खुसी मनाई जात आय।</verse>
				<verse number="11">फिन यीशु ने कओ, कोऊ मान्स के दो पूत हते।</verse>
				<verse number="12">उन में से हल्के ने अपने बाप से कओ, घर के मालपानू में से जौन मोरो हींसा होय, बो मोहां दे देओ। ऊ ने उन में अपनो मालपानू बांट दओ।</verse>
				<verse number="13">बिलात दिना न कड़ पाए हते कि हल्को पूत अपनो सब कछु लेके दूर परदेस हां चलो गओ, और उते बुरए कामन में अपनो मालपानू उड़ा दओ।</verse>
				<verse number="14">जब बो सब कछु गंवा चुको, तो ऊ देस में अकाल पड़ो, और ऊ कंगाल हो गओ।</verse>
				<verse number="15">और बो ऊ देस के रैबेवारन में से एक के इते जा पोंचो: ऊ ने ऊहां अपने खेतन में सुअर चराबे हां पठैओ।</verse>
				<verse number="16">और ऊ चाहत हतो, उन फलियन से जौन सुअर खात हते अपनो भेट भरे; और ऊहां कोई कछु न देत हतो।</verse>
				<verse number="17">जब ऊ अपने होस में आओ, तब कैन लगो, मोरे बाप के कितेक मजूरन हां जितनी चाने ऊसे अधक रोटी मिलत आय, और मैं इते भूखो मर रओ आंव।</verse>
				<verse number="18">मैं अब उठ के अपने बाप के ऐंगर जै हों और ऊसे कैहों कि मैंने सरग के बिरोध में और तोरे बिरोध में सोई पाप करो आय।</verse>
				<verse number="19">अब मैं कोनऊं भांत से तोरो पूत नईं रओ, मोहां अपने एक मजूर की घांई धर ले।</verse>
				<verse number="20">तब ऊ उठ के, अपने बाप के ऐंगर जाबे हां चलो: बो अबै दूरई हतो, कि ऊके बाप ने ऊहां तक के तरस खाओ, और दौड़ के ऊहां गले से लगाओ, और कुल्ल बेर चूमो।</verse>
				<verse number="21">पूत ने ऊसे कओ, मैं ने सरग के बिरोध में और तोरे तकत पाप करो आय; और अब ई जोग नईं रओ, कि तोरो पूत कहाओं।</verse>
				<verse number="22">पर बाप ने अपने चाकरन से कओ; तुरतऊं बढ़िया से बढ़िया उन्ना ऊ ऐ पैराओ, और ऊके हाथ में छल्ला, और गोड़न में पनईंयां पैराओ।</verse>
				<verse number="23">और पलो भओ बकरा लाके मारो कि हम खाबें और खुसी मनाबें।</verse>
				<verse number="24">कायसे मोरो जौ पूत मर गओ हतो, फिन जी गओ आय: हिरा गओ हतो, अब मिल गओ आय: और बे खुसी मनाऊन लगे।</verse>
				<verse number="25">पर ऊकौ जेठो पूत खेत में हतो: और जब आत भओ बो घर के ऐंगर पोंचो, तो ऊ ने गाबे बजावे और नाचबे के बोल सुने।</verse>
				<verse number="26">ऊ ने एक चाकर हां बुला के पूंछो; जौ का हो रओ आय?</verse>
				<verse number="27">ऊ ने ऊसे कओ, तोरो भईया आओ आय; और तोरे बाप ने घर कौ पलो भओ बकरा कटवाओ आय, ई लाने कि ऊहां भलो साजो पाओ आय।</verse>
				<verse number="28">जौ सुन के बो खुन्स से भर गओ, और घर के भीतर न जाबो चाहो: पर ऊकौ बाप बायरें आन के उए मनान लगो।</verse>
				<verse number="29">ऊ ने बाप हां उत्तर दओ, कि तक; मैं इतने बरसन से तोरी सेवा कर रओ आंव, और कभऊं तोरो हुकम नईं टालो, तौ भी तेंने मोय एक बकरी को बच्चा लौ न दओ, कि मैं दोस्तन के संग्गै खुसी मनातो।</verse>
				<verse number="30">पर जब तोरो जौ पूत, जीने तोरो मालपानू वेश्याओं में उड़ा दओ, आओ आय, तो तेंने ऊके लाने पलो भओ बकरा कटवा दओ।</verse>
				<verse number="31">ऊ ने ऊसे कओ; बेटा, तें हमेसा मोरे संग्गै आय; और जौन कछु मोरो आय बो सब तोरो आय।</verse>
				<verse number="32">अब खुसी मनाबो और मगन होबो चईये, कायसे जौ तोरो भाई मर गओ हतो फिन जी गओ आय; हिरा गओ हतो, अब मिल गओ आय।</verse>
			</chapter>
			<chapter number="16">
				<verse number="1">फिन यीशु ने चेलन से सोई कओ; कोऊ मालपानू वारे कौ एक भण्डारी हतो, और मान्सन ने ऊके सामूं ऊ पे जौ लांछन लगाओ कि जौ तोरो मालपानू उड़ाए देत आय।</verse>
				<verse number="2">धनी ने ऊहां बुला के कओ, जौ काआय जो मैं तोरे बारे में सुन रओ आंव? अपने भण्डारी पन कौ लेखा दे; कायसे तें आंगू भण्डारी न रै है।</verse>
				<verse number="3">तब भण्डारी सोचन लगो, अब मैं का करों? कायसे अब मोरो मालक मोसे भण्डारी कौ काम छीन रओ आय: माटी तो मोसे खोदी नईं जात: और भीख मांगबे से मोय सरम आ है।</verse>
				<verse number="4">मैं समज गओ, कि का कर हों: जीसे जब मैं भण्डारी के काम से छुड़ाओ जांओं तो मान्स मोय अपने घरों में ले लेबें।</verse>
				<verse number="5">तब ऊ ने अपने मालक के दैनदारन हां एक एक कर के बुलाओ और पैले से पूंछो, कि तो पे मोरे मालक कौ कितेक कर्जा आय?</verse>
				<verse number="6">ऊ ने कओ, सौ मन तेल; तब भण्डारी ने ऊसे कओ, अपनो खाता बही ले और बैठ के पचास लिख दे।</verse>
				<verse number="7">फिन ऊ ने दूसरे से पूछो, तो पे कितेक कर्जा आय? ऊ ने कओ सौ मन गेंहूं; तब ऊ ने ऊसे कओ; अपनो खाता बही ले और अस्सी लिख दे।</verse>
				<verse number="8">मालक ने ऊ अधरमी भण्डारी हां सराहो कि ऊ ने चतुराई से काम करो आय; कायसे ई संसार के मान्स अपनी बेरा के मान्सन के संग्गै रीत व्यवहारों में ज्योत के मान्सन से ज्यादा चतुर आंय।</verse>
				<verse number="9">और मैं तुम से कैत आंव, कि अधरम के धन से अपने लाने मित्र बना लेओ; जीसे जब ऊ बड़ा जाबै, तो बे तुम हां हमेसा के लाने अपने घरों में अपना लेबें।</verse>
				<verse number="10">जौन तनक से तनक में सांचो आय, ऊ बिलात में सोई सांचो आय: और जौन तनक से तनक में अधरमी आय, ऊ बिलात में सोई अधरमी आय।</verse>
				<verse number="11">ई लाने कि जब तुम अधरम के धन में सांचे न ठैरे, तो सांसो धन तुम हां को दै है!</verse>
				<verse number="12">और जदि तुम पराए धन में सांचे न ठैरे, तो जौन तुमाओ आए, बो तुम हां को दै है?</verse>
				<verse number="13">कौनऊं चाकर दो मालकन की सेवा नईं कर सकत: कायसे बो एक से बैर और दूसरे से प्रेम कर है; या एक से मिलो रै है और दूसरे हां ओछो जान है: तुम परमेसुर और धन दोईयन की सेवा नईं कर सकत।</verse>
				<verse number="14">धरम पण्डत जौन लोभी हते, यीशु की सबरी बातें सुन के ताने मार के ऊ की हंसी करन लगे।</verse>
				<verse number="15">यीशु ने उन से कओ; तुम तो मान्सन के सामूं अपने आप हां धरमी ठैरात आव: पर परमेसुर तुमाए हिया हां जानत आय, कायसे जौन बस्त मान्सन के लेखे जसवारी आय, बो परमेसुर के लेखे ओछी आय।</verse>
				<verse number="16">नैम व्यवस्था और आगमवकता यूहन्ना तक रए, ऊ बेरा से परमेसुर के राज कौ भलो सन्देसो सुनाओ जा रओ आय, और हर कोऊ ऊ में जबरदस्ती पिड़त आय।</verse>
				<verse number="17">आकास और धरती कौ टल जाबो आसान आय, पर व्यवस्था कौ एक बिन्दु इतनो कठन आय कि बिना पूरो भओ न मिट है।</verse>
				<verse number="18">जौन कोऊ अपनी ब्यावता हां छोड़ के दूजी से ब्याओ करत आय, बो पर त्रिया भोग कौ पाप करत आय, और जौन कोऊ ऐसी छोड़ छुट्टीवारी से ब्याओ करत आय, ऊ सोई पर त्रिया भोग कौ पाप करत आय।</verse>
				<verse number="19">एक धनी मान्स हतो जौन रेशम और मलमल कौ उन्ना पैरत और रोज सुख विलास और धूम धाम से रैत हतो।</verse>
				<verse number="20">और लाजर नाओं कौ एक कंगाल जिए कुल्ल घाव हते धनी के दोरे पे छोड़ दओ जात हतो।</verse>
				<verse number="21">और लाजर चाहत हतो, कि धनी की मेज से जौन जूठन गिरे ऊसे ऊकौ पेट भरै; कूकर सोई लाजर लौ आके ऊके घाव चाटत हते।</verse>
				<verse number="22">और ऐसो भओ कि बो कंगाल लाजर मर गओ, और सरगदूतन ने ऊहां ले के इब्राहीम की गोदी में पोंचाओ; और बो धनवान सोई मरो; और गाड़ो गओ।</verse>
				<verse number="23">और ऊ ने अधोलोक में पीड़ा से तड़फत भए अपनी आंख उठाईं, और दूर से इब्राहीम की गोदी में लाजर हां तको।</verse>
				<verse number="24">तब ऊ ने टेर के कओ, हे बाप इब्राहीम, मो पे तरस खाके लाजर हां पठै दे, जीसे ऊ अपनी उंगरिया कौ सिरा पानू में भिंजो के मोरी जीभ हां ठण्डो करे, कायसे मैं ई ज्वाला में तड़प रओ आंव।</verse>
				<verse number="25">पर इब्राहीम ने कओ; हे पूत सुमरन कर, कि तें अपने जीयत में साजी बस्तें ले चुको आय, ऊंसई लाजर बुरई बस्तें: पर अब बो इते सान्ति पा रओ आय, और तें तड़प रओ आय।</verse>
				<verse number="26">इन सबरी बातन हां छोड़ हमाए और तुमाए मजारें एक भारी गढ्ढा ठैराओ गओ आय, कि जौन इते से ऊ पार तुमाए ऐंगर जाबो चाए, बे न जा सकें, और न कोऊ उते से ई पार हमाए ऐंगर आ सके।</verse>
				<verse number="27">ऊ ने कओ; तो हे पिता मैं तोसे बिन्तवाई करत आंव, कि तें ऊहां मोरे बाप के घरै पठै दे।</verse>
				<verse number="28">कायसे मोरे पांच भईया आंय, बो इन बातन की गवाई उन के सामूं देबे, ऐसो न होय कि बे सोई ई पीड़ा की जांगा में आएं।</verse>
				<verse number="29">इब्राहीम ने ऊसे कओ, उन के ऐंगर तो मूसा और आगमवकतन की पोथियां आंय, बे उन की सुनें।</verse>
				<verse number="30">ऊ ने कओ; नईं, हे पिता इब्राहीम; जदि कौनऊं मरे भयन में से जी उठे और उन के ऐंगर जाबे तो बे हिया फेर हैं।</verse>
				<verse number="31">इब्राहीम ने ऊसे कओ, कि जब बे मूसा और आगमवकतन की नईं सुनत, तो जदि भरे भयन में से कोऊ जी सोई जाबे तौ भी बे ऊ की न मान हैं।</verse>
			</chapter>
			<chapter number="17">
				<verse number="1">फिन यीशु ने अपने चेलन से कओ; हो नईं सकत कि ठोकरें न लगें, पर हाय, ऊ मान्स पर जीके काजें बे आत आंय!</verse>
				<verse number="2">जौन कोऊ हलके में से कोई एक हां ठोकर खिलात आय, ऊके लाने जौ साजो रैतो, कि चकिया कौ पाट ऊ की घींच में बांध के समुन्दर में मेंक दओ जातो।</verse>
				<verse number="3">होसयार रओ; जदि तोरो भईया तोरे विरोद में पाप करै तो ऊ ए समजा, और पछताए तो ऊ ए छिमा कर।</verse>
				<verse number="4">जदि दिन भरे में बो सात बेर तोरे बिरोध में पाप करे और सातों बेर फिन आ के कैबे, कि मैं पछतात आंव, तो ऊ ए छिमा कर।</verse>
				<verse number="5">तब प्रेरितन ने पिरभु से कओ, हमाओ बिसवास बढ़ा।</verse>
				<verse number="6">पिरभु ने कओ; जदि तुम हां राई के दाने के बिरोबर बिसवास होतो, तो तुम ई शहतूत के पेड़ से कैते कि जड़ से उखड़ के समुन्दर में लग जा, तो बो तुमाई मान लेतो।</verse>
				<verse number="7">पर तुम में से ऐसो को आय, जी कौ चाकर हल जोतत, या गाड़रें चराऊ त होबे, और जब बो खेत से लौटे, तो ऊसे कय तुरतऊं आन के भोजन करबे बिराज।</verse>
				<verse number="8">और जौ न कय, कि मोरो भोजन तईयार कर: और जब लग मैं खाओं-पिओं तब लग कमर कस के मोरी सेवा कर; ई के पाछें तें सोई खा पी लईयो।</verse>
				<verse number="9">का बो ऊ चाकर कौ अहसान मान है, कि ऊ ने बेई काम करे जिन कौ हुकम करो गओ हतो।</verse>
				<verse number="10">ऐई भांत से तुम सोई, जब उन सब कामन हां कर चुको जिन कौ हुकम तुम हां दओ गओ हतो, तो कओ, कि हम निकम्मे चाकर आंय; कि जौन कछु हम हां करबो चईये हतो हम ने बस ओई करो आय।</verse>
				<verse number="11">और ऐसो भओ कि यीशु यरूशलेम हां जात भए सामरिया और गलील के मजारें से होकें जा रओ हतो।</verse>
				<verse number="12">और कौनऊं गांव में भीतर पिड़त भए यीशु हां दस कोढ़ी मिले।</verse>
				<verse number="13">उन ने दूर ठांड़े होकें, जोर से टेर के कओ, हे यीशु, हे मालक, हम पर दया करो।</verse>
				<verse number="14">यीशु ने उन हां तक के कओ, जाओ; और अपने आप हां धरम पण्डतन हां दिखाओ; और जाती बेरा बे गैल में सब साजे हो गए।</verse>
				<verse number="15">तब उन में से एक जौ तक के कि मैं साजो हो गओ आंव, ऊंचे बोल से परमेसुर कौ जस गात भए लौटो।</verse>
				<verse number="16">और यीशु के गोड़न पे मों के बल गिर के, ऊकौ धन्नवाद करन लगो; और बो सामरी हतो।</verse>
				<verse number="17">ई पे यीशु ने कओ, का दसों साजे नईं भए तो फिन बे नौ किते आंय?</verse>
				<verse number="18">का ई परदेसी हां छोड़ कोई और न कड़ो, जौन परमेसुर कौ जस गातो?</verse>
				<verse number="19">तब यीशु ने ऊसे कओ; उठ के चलो जा; तोरे बिसवास ने तोय साजो करो आय।</verse>
				<verse number="20">तब फरीसियन ने यीशु से पूंछो, कि परमेसुर कौ राज कबै आ है? तो ऊ ने उन हां उत्तर दओ, कि परमेसुर कौ राज उजागर रूप से नईं आत।</verse>
				<verse number="21">और मान्स जौ न कै हैं, कि हेरो, इते आय या उते आय, कायसे हेरो, परमेसुर कौ राज तुमाए मजारें आय।</verse>
				<verse number="22">फिन यीशु ने चेलन से कओ; बे दिना आ हैं, जिन में तुम मान्स के पूत के दिना में से एक दिन तकबो चाहौ, और न तक पा हौ।</verse>
				<verse number="23">मान्सन तुम से कै हैं, तको, उते आय, या तको इते आय; पर तुम चले न जईयो और न उन के पांछू हो लईयो।</verse>
				<verse number="24">कायसे जैसे बिजली आकास के एक छोर से कौंध के आकास के दूसरे छोर लौ चमकत आय, ऊं सई मान्स कौ पूत सोई अपने दिन में आ है।</verse>
				<verse number="25">पर पेंला जरूरी आय, कि बो बिलात दुख उठाए, और ई जुग के मान्स ऊए ओछो लेखें।</verse>
				<verse number="26">जैसो नूह के दिना में भओ हतो, ऊंसई मान्स के पूत के दिना में सोई हुईये।</verse>
				<verse number="27">जौन दिना लौ नूह जहाज में नईं चढ़ो, ऊ दिना लौ मान्स खात पियत हते, और उन में ब्याओ होत हते; तब जल प्रलय ने आन के सब हां नास करो।</verse>
				<verse number="28">और जैसो लूत के दिना में भओ हतो, कि मान्स खात-पियत और लेन-देन करत, पेड़ लगात और घर बनात हते।</verse>
				<verse number="29">पर जौन दिना लूत सदोम से कड़ो, ऊ दिना आग और गंधक आकास से बरसी और सब हां नास कर दओ।</verse>
				<verse number="30">मान्स के पूत के आबे के दिना सोई ऐसई हुईये।</verse>
				<verse number="31">ऊ दिना जौन अटारी पे होबे; और उन कौ सामान घर में होबे, बो उए लेबे हां न उतरे, और ऊंसई जौन खेत में होबे बे पांछू न आबें।</verse>
				<verse number="32">लूत की घरईया हां सुमरन करो।</verse>
				<verse number="33">जौन कोई अपनो प्रान बचाबो चाए बो ऊहां हिरा दै है, और जौन कोई अपनो प्रान हिरा दै है बो ऊहां बचा है।</verse>
				<verse number="34">मैं तुम से कैत आंव, ऊ रात दो मान्स एक खाट पर हुईयें, एक ले लओ जै है, दूसरो छोड़ दओ जै है।</verse>
				<verse number="35">दो बईयरें एक संग्गै चकिया चलात हुईयें, एक ले लई जै है, और दूसरी छोड़ दई जै है।</verse>
				<verse number="36">(दो जनें खेत में हुईयें एक ले लओ जै है और दूसरो छोड़ दओ जै है।)</verse>
				<verse number="37">जौ सुन के उन ने यीशु से पूंछो, हे पिरभु जौ किते हुईये? यीशु ने उन से कओ, जां लाश हुईये, उते गिद्ध जुड़ जै हैं।</verse>
			</chapter>
			<chapter number="18">
				<verse number="1">फिन यीशु ने ई के बारे में कि लगातार बिन्तवाई करो और हियाव न छोड़ो चाहिये उन से जा कनौत कई।</verse>
				<verse number="2">कोऊ नगर में एक न्यायधीश रैत हतो; जौन न परमेसुर से डरत हतो और न कौनऊ मान्स की परवाय करत हतो।</verse>
				<verse number="3">और ओई नगर में एक बिधवा रैत हती: जौन ऊके ऐंगर आ आकें कओ करत हती, कि मोरो न्याव चुका के मोय मु ई से बचा।</verse>
				<verse number="4">न्यायधीश ने तो कितने टैम लौ टालमटोल करी पर आखर में हिये में सोस के कैन लगो, जौ सई आय कि न मैं परमेसुर से डरत आंव, और न मानस की कछु परवाय करत आंव।</verse>
				<verse number="5">पर जा बिधवा मोय सतात रैत आय, ई लाने मैं ऊकौ न्याव चुका हों कऊं ऐसो न होबे कि बा बेर बेर आके अन्त में मोरी नाक में दम करे।</verse>
				<verse number="6">यीशु ने कओ, सुनो, जौ अधर्मी न्यायी का कैत आय?</verse>
				<verse number="7">सो का परमेसुर अपने नबेरे भय कौ न्याव न चुका है, जौन रात दिना ऊ की दुहाई देत रैत आंय, और का बो उन के बारे में अबेर कर है?</verse>
				<verse number="8">मैं तुम से कैत आंव; बो तुरतईं उन कौ न्याव चुका है; फिन भी जब मान्स कौ पूत आ है, तो का बो धरती में बिसवास पा है?</verse>
				<verse number="9">और यीशु ने कितनन हां जौन अपने उपरै भरोसा करत हते, कि हम धर्मी आंय, और औरन हां ओछो जानत हते, जा कनौत कई।</verse>
				<verse number="10">दो मान्स मन्दर में बिन्तवाई करबे हां गए; एक फरीसी हतो दूसरो चुंगी लेबेवारो।</verse>
				<verse number="11">फरीसी ठांड़ो होकें अपने हिये में जौ बिन्तवाई करन लगो, कि हे परमेसुर मैं तोरो धन्नवाद करत आंव, कि मैं और मान्सन घांई अन्धेर करबेवारो, अन्यायी और परत्रिया भोगी नईंयां, और न ई चुंगी लेबेवारे के घांई आंव।</verse>
				<verse number="12">मैं सप्ताह में दो बेर उपास करत आंव; और मैं अपनी सबरी कमाई कौ दसमो हींसा सोई देत आंव।</verse>
				<verse number="13">परन्त चुंगी लेबेवारे ने दूर ठांड़े होकें, सरग कुदाऊं आंख उठाओ भी नईं चाही, पर अपनी छाती पीट पीट के कओ; हे परमेसुर मोय पापी पे दया कर।</verse>
				<verse number="14">मैं तुम से कैत आंव, कि बो दूसरो नईंया, पर जौई मान्स धरमी ठैराओ जाके अपने घरै गओ; कायसे जौन कोई अपने आप हां बड़ो बना है, बो हलको करो जै है; और जौन कोई अपने आप हां हलको बना है, बो बड़ो करो जै है।</verse>
				<verse number="15">फिन मान्स अपने बच्चन हां यीशु के ऐंगर लाऊ न लगे, कि बो उन पे हाथ धरे; पर चेलन ने उन हां तक के डपटो।</verse>
				<verse number="16">यीशु ने बच्चन हां अपने ऐंगर बुला के कओ, बच्चन हां मोरे ऐंगर आन देओ, उन हां मना न करौ: कायसे परमेसुर कौ राज ऐसोई कौ आय।</verse>
				<verse number="17">मैं तुम से सांची कैत आंव, कि जौन कोई परमेसुर के राज हां बच्चा के घांई न अपना है बो ऊ में कभऊं न पिड़ पा है।</verse>
				<verse number="18">कोऊ मुखिया ने यीशु से पूंछो, हे उत्तम गुरु, अनन्त जीवन कौ अधकारी होबे हां मैं का करों।</verse>
				<verse number="19">यीशु ने ऊसे कओ; तें मोय उत्तम काय कैत आय? कोई उत्तम नईंयां, बस एक, जाने कै परमेसुर।</verse>
				<verse number="20">तें हुकमन हां तो जानत आय, कि परत्रिया भोग न करियो, हत्या न करियो, भड़याई न करियो, झूठी गवाय न दईयो, अपने बाप अपनी मताई कौ आदर करियो।</verse>
				<verse number="21">ऊ ने कओ, मैं तो इन सब हां लड़कपन से मानत आओ आंव।</verse>
				<verse number="22">जौ सुन, यीशु ने ऊसे कओ, तो में अब भी एक बात की घटी आय, अपनो सब कछु बेंच के गरीब गुरवन हां बांट दे; और तोहां सरग में धन मिल है, और आके मोरे पांछू हो ले।</verse>
				<verse number="23">बो जौ सुन के बिलात उदास भओ, कायसे ऊ बिलात धनी हतो।</verse>
				<verse number="24">यीशु ने ऊ ए तक के कओ; धनवारन कौ परमेसुर के राज में पिड़ पाबो कितेक कठन आय?</verse>
				<verse number="25">परमेसुर के राज में धनवरन कौ पिड़बे से ऊंट कौ सुई के छेदा में से कड़ जाबो आसान बात आय।</verse>
				<verse number="26">तब सुनबेवारन ने कओ, तो फिन की कौ उद्धार हो सकत आय?</verse>
				<verse number="27">यीशु ने कओ; जौन मान्स से नईं हो सकत, बो परमेसुर से हो सकत आय।</verse>
				<verse number="28">पतरस ने कओ; हेर, हम तो घरबार छोड़ के तोरे पांछू हो लएआंय।</verse>
				<verse number="29">यीशु ने उन से कओ; मैं तुम से सांसी कैत आंव, कि ऐसो कोऊ नईंयां जीने परमेसुर के राज के लाने घर या अपनी ब्यावता या भाईयों या मताई बाप या लड़का बच्चन हां छोड़ दओ होय।</verse>
				<verse number="30">और ई बेरा कैऊ गुना अधक न पाए; और पर लोक में अनन्त जीवन।</verse>
				<verse number="31">फिन यीशु ने बारहों हां संग्गै लेके कओ; तको, हम यरूशलेम हां जात आंय, और जितेक बातें मान्स के पूत के लाने आगमवकतन ने लिखी आंय बे सबरी पूरी हुईयें।</verse>
				<verse number="32">कायसे ऊ दूसरी जातवारन के हाथ सौंपो जै है, और बे ऊ की हंसी उड़ा हैं; और ऊकौ अपमान कर हैं, और ऊ पे थूंक हैं।</verse>
				<verse number="33">और ऊहां कोड़े मार हैं, और ऊहां मार डाल हैं, और बो तीसरे दिना जी उठ है।</verse>
				<verse number="34">पर उन ने इन बातन में से एकऊ न समजीं: और जा बात उन से लुकी रई, और जौन कहो गओ हतो बो उन की समज में न आओ।</verse>
				<verse number="35">जब बो यरीहो के ऐंगर पोंचो, तो एक अन्धा गैल कगारें बैठो भओ भीख मांग रओ हतो।</verse>
				<verse number="36">और बो भीड़ के चलबे की आहट सुन के पूंछन लगो, जौ का हो रओ आय?</verse>
				<verse number="37">मान्सन ने ऊए बताओ, कि यीशु नासरी जा रओ आय।</verse>
				<verse number="38">तब ऊ ने टेर के कओ, हे यीशु दाऊद के वंस, मो पे दया कर।</verse>
				<verse number="39">जौन आंगू जा रए हते, बे ऊहां डपटन लगे, कि चिमानो रै: पर ऊ और टेर के गिगयान लगो, हे यीशु दाऊद के वंस, मो पे दया कर।</verse>
				<verse number="40">तब यीशु ने ठांड़े होकें हुकम करो कि ऊ ए मोरे ऐंगर लाओ, और जब बो ऐंगर आओ, तो यीशु ने ऊसे पूंछो।</verse>
				<verse number="41">तें का चाहत आय, कि मैं तोरे लाने करों? ऊ ने कओ; हे पिरभु जौ कि मैं तकन लगों।</verse>
				<verse number="42">यीशु ने ऊसे कओ; तकन लग, तोरे बिसवास ने तोहां साजो कर दओ आय।</verse>
				<verse number="43">तब ऊ तुरतऊं तकन लगो; और परमेसुर कौ जस गाऊत बो यीशु के पांछू हो लओ, और सबरे मान्सन ने परमेसुर की बड़वाई करी।</verse>
			</chapter>
			<chapter number="19">
				<verse number="1">यीशु यरीहो में पिड़ के जा रओ हतो।</verse>
				<verse number="2">और तको, जक्कई नाओं एक मान्स हतो जौन चुंगी लेबेवारन कौ सरदार और धनी हतो।</verse>
				<verse number="3">बो यीशु हां तकबो चाहत हतो कि बो को आय? बो भीड़ के काजें तक न सकत हतो! कायसे ऊ नाटो हतो।</verse>
				<verse number="4">तब ऊहां तकबे के लाने बो आंगू दौड़ के एक गूलर के पेड़ पे चढ़ गओ, कायसे यीशु ओई गैल से जाबेवारो हतो।</verse>
				<verse number="5">जब यीशु ऊ जांगा पोंचो, तो ऊहां तक के जक्कई से बोलो; हे जक्कई झट उतर आ; कायसे आज मोय तोरे घर में रैबो जरूरी आय।</verse>
				<verse number="6">बो तुरतऊं उतर के खुसी से ऊ ए अपने घरै ले गओ।</verse>
				<verse number="7">जौ तक के सबरे मान्स कुड़कुड़ा के कैन लगे, बो तो एक पापी मान्स के घरै जा उतरो आय।</verse>
				<verse number="8">जक्कई ने ठांड़े होकें पिरभु यीशु से कओ; हे पिरभु, तक, मैं अपनी आधी सम्पत्ति गरीब गुरवन हां देत आंव, और जदि कोऊ को कछु बेईमानी से लै लओ आय तो ऊ ए चौगुना फेर देत आंव।</verse>
				<verse number="9">तब यीशु ने ऊसे कओ; आज ई घर में उद्धार आओ आय, ई लाने कि जौ सोई इब्राहीम कौ एक पूत आय।</verse>
				<verse number="10">कायसे मान्स कौ पूत हिराने भयन हां ढूढ़बे और उन कौ उद्धार करबे हां आओ आय।</verse>
				<verse number="11">जब बे औरें जे बातें सुन रए हते, तो यीशु ने एक कनौत कई, ई लाने कि बो यरूशलेम के ऐंगर हतो, और बे समजत हते, कि परमेसुर कौ राज अबई उजागर होन चाहत आय।</verse>
				<verse number="12">सो ऊ ने कओ, एक धनी मान्स दूर देस हां गओ कि राज पद पाके वापस आबै।</verse>
				<verse number="13">सो ऊने अपने दस चाकर बुला के उन हां दस मोहरें दईं, और उन से कओ, मोरे लौट आबे लौ लेन देन करियो।</verse>
				<verse number="14">पर ऊके नगर के रैबेवारे ऊसे जलत हते, और ऊके पांछू दूतन के द्वारा कहबे पठैओ, कि हम नईं चाहत, कि जौ हम पे राज करे।</verse>
				<verse number="15">जब बो राजपद पा के लौट आओ, तो ऐसो भओ कि ऊ ने अपने चाकरन हां जिन हां रकम दई हती, अपने ऐंगर बुलाओ, कि मालूम करे कि उन ने लेन-देन से का कमाओ।</verse>
				<verse number="16">तब पेंले ने आके बताओ, हे मालक तोरी मोहर से मैं ने दस और मोहरें कमाई आंय।</verse>
				<verse number="17">मालक ने ऊ चाकर से कओ; धन्न आय हे भौतई साजे चाकर, तें तनक में बिसवासी कड़ो अब दस नगरों पे अधकारी हो जा।</verse>
				<verse number="18">दूसरे ने आन के कओ; हे मालक मैं ने तोरी मोहर से पांच और मोहरें कमाई आंय।</verse>
				<verse number="19">मालक ने ऊसे सोई कओ, तें सोई पांच नगरों कौ अधकारी हो जा।</verse>
				<verse number="20">तीसरे ने आके कओ; हे मालक हेर, तोरी मोहर जे आंय, जिए मैं ने अंगोछा में बान्ध धरो आय।</verse>
				<verse number="21">कायसे मैं तोसे डरत हतो, ई लाने कि तें कठोर मान्स आय: जौन तेंने नईं धरो बो तें उठा लेत आय, और जौन तेंने नईं बोओ बो तें काटत आय।</verse>
				<verse number="22">मालक ने ऊसे कओ; हे दुष्ट चाकर, मैं तोरे ही मों से तोहां दोषी ठैराऊत आंव: तें मोय जानत हतो कि मैं कठोर मान्स आंव, जौन मैं ने नईं धरो ऊ ए उठा लेत आंव, और जौन मैं ने नईं बोओ, ऊ ए काटत आंव।</verse>
				<verse number="23">तो तेंने मोरे रुपईया बैंक में काय नईं धर दए, कि मैं आन के ब्याज समेंत ले लेतो?</verse>
				<verse number="24">और जौन मान्स ऐंगर ठांड़े हते, मालक ने उन से कओ, ऊ मोहर ऊसे ले लेओ, और जी लौ दस मोहरें आंय ऊ ए दे दो।</verse>
				<verse number="25">(उन ने मालक से कओ; हे मालक, ऊके ऐंगर तो दस मोहरें आंय)।</verse>
				<verse number="26">मैं तुम से कैत आंव, कि जीके ऐंगर आय, ऊ ए और दओ जै है; और जीके ऐंगर नईंयां ऊसे ऊ सोई जौन ऊके ऐंगर आय ऊसे ले लओ जै है।</verse>
				<verse number="27">पर मोरे उन बैरियन हां जौन न चाहत हते कि मैं उन पे राज करों, उन हां इते लै आके मोरे सामूं घात करो।</verse>
				<verse number="28">जे बातें कै कें बो यरूशलेम कुदाऊं उन के आंगू आंगू चलो।</verse>
				<verse number="29">जब यीशु जैतून नाओं पहरवा पे बैतफगे और बैतनियाह के ऐंगर पोंचो, तो ऊ ने अपने चेलन में से दो हां जौ कै कें पठैओ,</verse>
				<verse number="30">सामूं के गांव में जाओ, ऊ में पोंचतई एक गधी कौ बच्चा जौन पे कभऊ कौनऊं सवार नईं भओ, बन्धो भओ तुम हां मिल है, ऊ ए ढ़ील के ले आओ।</verse>
				<verse number="31">जदि कौनऊं तुम से पूंछे, कि काय ढ़ीलत आव, सो जौ कै दईयो, कि पिरभु हां ईकी जरूरत आय।</verse>
				<verse number="32">जौन पठैय गए हते, उन ने जाके जैसो यीशु ने उन से कओ हतो, ऊंसई पाओ।</verse>
				<verse number="33">जब बे गधे के बच्चा हां ढ़ील रए हते, तो ऊके मालिकन ने उन से पूंछो; ई बच्चे हां काय ढ़ीलत आव?</verse>
				<verse number="34">उन ने कओ पिरभु हां ईकी जरूरत आय।</verse>
				<verse number="35">बे ऊहां यीशु के ऐंगर ले आए, और अपने उन्ना ऊ बच्चा पर डाल के यीशु हां ऊ पे बैठा दओ।</verse>
				<verse number="36">जब बो जा रओ हतो, तो बे अपने उन्ना गैल में बिछात जात हते।</verse>
				<verse number="37">और ऐंगर आत भए जब बो जैतून पहरवा की ढलान पे पोंचो, तो चेलन की सबरी भीड़ उन सब आश्चर्य कामों के काजें जौन उन ने तके हते, खुस होकें चिल्या के परमेसुर कौ जस गान लगी।</verse>
				<verse number="38">कि धन्न आय बो राजा, जौन पिरभु के नाओं से आत आय; सरग में सान्ति और आकास मण्डल में मईमा होबे।</verse>
				<verse number="39">तब भीड़ में से कछु धरम पण्डत यीशु से कैन लगे, हे गुरू अपने चेलन हां डांट।</verse>
				<verse number="40">यीशु ने उत्तर दओ, कि मैं तुम से कैत आंव, जदि जे चिमाने रएं, तो पत्थरा चिल्या उठ हैं।</verse>
				<verse number="41">जब बो ऐंगर आओ तो नगर हां तक के ऊ पे रोओ।</verse>
				<verse number="42">और कओ, का ही भलो होतो, कि तें; हओ, तेंई, ऐई दिना में कुशल की बातें जानतो, पर अब बे तोरी आंखन से लुक गईं आंय।</verse>
				<verse number="43">कायसे बे दिना तो पे आ हैं, कि तोरे बैरी मोर्चा डाल के तोहां घेर लें हैं, और चारऊं कोद से तोहां दबा हैं।</verse>
				<verse number="44">और तोय और तोरे बच्चन हां जौन तो में आंय, माटी में मिला हैं, और तो में पत्थरा पे पत्थरा लौ न छोड़ हैं; कायसे तेंने ऊ मौका हां जब तो पे दया किरपा करी गई न चीनो।</verse>
				<verse number="45">तब यीशु मन्दर में जाके उते से लेन-देन करबेवारन हां बायरें काड़न लगो।</verse>
				<verse number="46">और उन से कओ, लिखो आय; मोरो घर बिन्तवाई कौ घर हुईये: पर तुम ने ऊहां डांकुअन की खोह बना दओ आय।</verse>
				<verse number="47">और यीशु रोज के रोज मन्दर में उपदेस करत हतो: और धरम महा पण्डत और शास्त्र ज्ञाता और मान्सन के मुखिया ऊहां मार डालबे कौ मौका ढूंढत हते।</verse>
				<verse number="48">पर कौनऊं उपाय न खोज सके; कि यीशु हां कौन भांत मार डालें, कायसे सबरे मान्स बड़ी चाह से ऊ की सुनत हते।</verse>
			</chapter>
			<chapter number="20">
				<verse number="1">एक दिना ऐसो भओ कि जब बो मन्दर में उपदेस दे रओ हतो, तो धरम महा पण्डत और शास्त्र ज्ञानी, और बूढ़े पुरानन के संग्गै आके ठांड़े भए।</verse>
				<verse number="2">और कैन लगे, कि हम हां बता, तें इन कामन हां कौन अधकार से करत आय, और बो को आय जीने तोहां जौ अधकार दओ आय?</verse>
				<verse number="3">यीशु ने उन हां उत्तर दओ, मैं सोई तुम से एक बात पूंछत आंव, मोय बताओ।</verse>
				<verse number="4">यूहन्ना कौ बपतिस्मा सरग कुदाऊं से हतो या मान्सन कुदाऊं से हतो?</verse>
				<verse number="5">तब बे औरें आपस में कैन लगे, जदि हम कएं सरग कुदाऊं से, तो बो कै है; फिन तुम ने ऊ को बिसवास काय नईं करो?</verse>
				<verse number="6">और जदि हम कएं, मान्सन कुदाऊं से, तो सबरे मान्स हम हां पथरा से मार डाल हैं, कायसे सबरे मान्स जानत हते, कि यूहन्ना आगमवकता हतो।</verse>
				<verse number="7">सो उन ने उत्तर दआ, हम नईं जानत कि बो कौन कुदाऊं से हतो।</verse>
				<verse number="8">यीशु ने उन से कओ, मैं सोई तुम हां नईं बतात, कि मैं जे काम कौन अधकार से करत आंव।</verse>
				<verse number="9">तब बो मान्सन से जा कनौत कैन लगो, कोऊ मान्स ने एक दाख कौ बगीचा लगाओ, और किसानन हां ऊकौ ठेका दे दओ और बिलात दिना के लाने परदेस चलो गओ।</verse>
				<verse number="10">टैम पे मालक ने किसानन के ऐंगर एक चाकर हां पठैओ, कि दाख के बगीचा कौ कछु फल ऊहां देबें, पर किसानन ने ऊहां मार पीट के छूछे हाथ लौटा दओ।</verse>
				<verse number="11">फिन ऊ ने एक और चाकर हां पठैओ, और उन ने ऊ ए सोई पीट के और ऊकौ अपमान कर के छूछे हांथ लौटा दओ।</verse>
				<verse number="12">फिन ऊ ने तीसरे चाकर हां पठैओ, और उन ने ऊ ए सोई पीट के निकाल दओ।</verse>
				<verse number="13">तब दाख के बगीचा के मालक ने कओ, मैं का करों? मैं अपने प्यारे पूत हां पठै हों का जाने बे ऊकौ मान करें।</verse>
				<verse number="14">जब किसानन ने ऊहां तको तो आपस में विचार करन लगे, कि जौ तो वारिस आय; आओ, हम ऊहां मार डालें, कि जा हमाई बपौती हो जाबै।</verse>
				<verse number="15">और उन ने ऊहां दाख के बागीचा के बायरें काड़ के मार डालो: ई लाने दाख के बागीचा कौ मालक उन के संग्गै का कर है?</verse>
				<verse number="16">बो आके उन किसानन हां नास कर है, और दाख कौ बागीचा और दूसरन हां सौंप है: जा सुन के उन ने कओ, परमेसुर ऐसो न करे।</verse>
				<verse number="17">यीशु ने उन कुदाऊं तक के कओ; फिन जौ का लिखो आय, कि जो पथरा हां कारीगरन ने बेकार ठैराओ हतो, ओई कौने कौ मुड़ीसा हो गओ।</verse>
				<verse number="18">जौन कोऊ ऊ पत्थर पे गिर है बो चकनाचूर हो जै है, और जी पे ऊ पथरा गिर है, ऊहां पीस डाल है।</verse>
				<verse number="19">ओई बेरा शास्त्र पण्डत और धरम महा पण्डतन ने यीशु हां पकड़बो चाहो, कायसे बे समज गए हते, कि ऊ ने हम पे जा कानौत कई आय, पर बे मान्सन से डरे।</verse>
				<verse number="20">और बे औरें यीशु की ताक में लगे रए और उन ने कछु भेदिए पठैय, कि धरम कौ भेस धरके ऊ की कोऊ न कोऊ बात पकड़ें, जी से यीशु हां राजपाल हां सौंपे।</verse>
				<verse number="21">उन ने यीशु से कओ, हे गुरु, हम जानत आंय कि तें सई सई कैत आय, और सई सई सिखात आय, और कौनऊं की तरफदारी नईं करत; पर परमेसुर की गैल सचाई से बतात आय।</verse>
				<verse number="22">अब तें हम हां बता कि का कैसर महाराज हां कर देबो सई आय, कि नईं।</verse>
				<verse number="23">यीशु ने उन की चतुराई ताड़ के उन से कओ; एक दीनार मोय दिखाओ।</verse>
				<verse number="24">ई पे कौन की मूरत और नाओं आय? उन ने कओ, कैसर कौ।</verse>
				<verse number="25">यीशु ने उन से कओ; तो जौन कैसर को आय, बो कैसर हां दो और जौन परमेसुर कौ आय बो परमेसुर हां देओ।</verse>
				<verse number="26">बे मान्सन के सामूं यीशु की बात हां न पकड़ सके, और यीशु के उत्तर से चकित होकें चिमाने रै गए।</verse>
				<verse number="27">फिन सदूकी जो कैत आंय, कि मरे भयन कौ जी उठबो हैई नईंयां, उन में से कछु यीशु के ऐंगर आए और ऊसे पूंछो।</verse>
				<verse number="28">कि हे गुरु, मूसा ने हमाए लाने ऐसो लिखो आय, कि जदि कोऊ कौ भईया अपनी ब्यावता के रैत भए बिना बाल बच्चा मर जाबे, तो ऊकौ भईया अपने भाई की ब्यावता से ब्याओ कर ले, और अपने भईया के लाने वंस पैदा करे।</verse>
				<verse number="29">सो सात भईया हते, पैलो भईया ब्याओ कर के बिना बाल बच्चा मर गओ।</verse>
				<verse number="30">और फिन दूजे ने और फिन तीजे ने सोई ऊ बईयर हां ब्याह लओ।</verse>
				<verse number="31">ऐई भांत सातों बिना बाल बच्चा मर गए।</verse>
				<verse number="32">सब के पांछू बा बईयर सोई मर गई।</verse>
				<verse number="33">सो जी उठबे पे बा बईयर कौन की घरवाली हुईये, कायसे बा सातों की ब्यावता हो चुकी हती।</verse>
				<verse number="34">यीशु ने उन से कओ; ई जुग के बाल बच्चन में शादी ब्याओ होत आय।</verse>
				<verse number="35">पर जौन मान्स ई जोग हुईयें, कि ऊ जुग हां और मरे भयन में से जी उठबो पाबें, उन में शादी ब्याओ न हुईये।</verse>
				<verse number="36">बे फिन मरबेवारे सोई नईंयां; कायसे बे सरगदूतन घांई हुईयें, और जी उठबे के लरका वाले होकें बे औरें परमेसुर के बाल बच्चा सोई हुईयें।</verse>
				<verse number="37">पर जा बात कि मरे भए जी उठत आंय, मूसा ने सोई झाड़ी की घटना में उजागर करी आय, कि बो पिरभु हां इब्राहीम कौ परमेसुर, इसहाक कौ परमेसुर, और याकूब कौ परमेसुर कैत आय।</verse>
				<verse number="38">परमेसुर तो मरे भयन कौ नईं पर जीयत कौ परमेसुर आय: कायसे ऊके ऐंगर सबरे जीयत आंय।</verse>
				<verse number="39">तब जौ सुन के शास्त्र पण्डतन में से कैऊ एकन ने जौ कओ, कि हे गुरू, तेंने सई कओ।</verse>
				<verse number="40">फिन उन हां यीशु से कछु और पूंछबे कौ हियाव न भओ।</verse>
				<verse number="41">फिन यीशु ने उन से पूंछो, मसीह हां दाऊद कौ मौड़ा काय कैत आंय?</verse>
				<verse number="42">दाऊद खुद भजन की पोथी में कैत आय, पिरभु ने मोरे पिरभु से कओ।</verse>
				<verse number="43">मोरे दायने बिराज, जब लग कि मैं तोरे बैरियन हां तोरे गोड़ों के तरें न कर देंओं।</verse>
				<verse number="44">दाऊद तो उए पिरभु कैत आय; तो फिन बो ऊकौ मौड़ा कौन भांत ठैरो।</verse>
				<verse number="45">जब सबरे मान्स सुन रए हते, तो यीशु ने अपने चेलन से कओ।</verse>
				<verse number="46">शास्त्र पण्डतन से होसियार रओ, जौन हां लम्बे चोगा पैर के फिरबो साजो लगत आय, और जौन हां बजारों में नमस्कार और सभाओं में ऊंचो आसन और जेवनारों में खास जांगा साजी लगत आय।</verse>
				<verse number="47">जे बिधवाओं के घर हड़प जात आंय, और दिखाबे हां कुल्ल देर लौ बिन्तवाई करत रैत आंय: जे बिकट दण्ड पा हैं।</verse>
			</chapter>
			<chapter number="21">
				<verse number="1">फिन यीशु ने आंख उठा के मालपानू वारन हां अपनो अपनो दान भण्डार में डालत तको।</verse>
				<verse number="2">और ऊने एक कंगाल बिधवा हां सोई ऊ में दो पईसा डालत तको।</verse>
				<verse number="3">तब ऊ ने कओ; मैं तुम से सांची कैत आंव कि ई कंगाल बिधवा ने सब से बढ़ के डालो आय।</verse>
				<verse number="4">कायसे उन सब ने अपनी अपनी बढ़ती में से दान में कछु डालो आय, पर ईने अपनी घटी में से अपनी सारी जीविका डाल दई आय।</verse>
				<verse number="5">जब कैऊ मान्स मन्दर के बारे में कै रए हते, कि बो कैसे सुन्दर पथरों और दान की बस्तन से संवारो गओ आय तो यीशु ने कओ।</verse>
				<verse number="6">बे दिना आ हैं, जिन में जौ सब जौन तुम तकत आव, उन में से कोऊ पथरा पे पथरा लौ न छूट है, जौन गिराओ न जै है।</verse>
				<verse number="7">उन ने यीशु से पूंछो, हे गुरु, जौ सब कब हुईये? और जे बातें जब पूरी होबे पे हुईयें, तो ऊ टैम कौ का चिन्ह हुईये?</verse>
				<verse number="8">यीशु ने कओ; होसयार रओ, कऊं धोखा न खा जाओ, कायसे कुल्ल जनें मोरे नाओं से आके कै हैं, कि मैं ओई आंव; और जौ सोई कि टैम ऐंगर आ पोंचो आय: पर तुम उन के पांछू न चले जईयो।</verse>
				<verse number="9">और जब तुम लड़ाई और मान्सन की गुण्डा गर्दी के बारे में सुनो, तो घबरा न जईयो; कायसे इन कौ पेंला होबो जरूरी आय; पर ऊ बेरा तुरतऊं अन्त न हुईये।</verse>
				<verse number="10">तब यीशु ने उन से कओ, कि जात पे जात और राज पे राज चढ़ाई कर है।</verse>
				<verse number="11">और बड़े बड़े भूकम्प हुईयें, और जांगा जांगा काल और महामारी पड़ हैं, और आकास से डराबेवारी बातें और बड़े बड़े चिन्ह उजागर हुईयें।</verse>
				<verse number="12">पर इन सबरी बातन से पेंला बे मोरे नाओं के काजें तुम हां पकड़ हैं, और सता हैं, और पंचयातों में सौंप हैं, और जेहल में डलवा हैं, और राजाओं और अधकारियन के सामूं ले जें हैं।</verse>
				<verse number="13">पर जौ तुमाए लाने गवाई देबे कौ टैम हो जै है।</verse>
				<verse number="14">ई लाने अपने हिये में ठान लेओ कि हम पेंला से उत्तर देबे की चिन्ता न कर हैं।</verse>
				<verse number="15">कायसे मैं तुम हां सोच और समज देंहों, कि तुमाए सबरे बिरोधी तुमाओ सामना या वादविवाद न कर सक हैं।</verse>
				<verse number="16">तुमाए मताई बाप भईया और नातेदार, और दोस्त सोई तुम हां पकड़वा हैं; इते लौ कि तुम में से केऊअन हां मरवा डाल हैं।</verse>
				<verse number="17">और मोरे नाओं के काजें सबरे मान्स तुम से बैर कर हैं।</verse>
				<verse number="18">पर तुमाए मूड़ कौ एक बाल तक न गिर है।</verse>
				<verse number="19">अपने धीरज से तुम अपने प्राण हां बचाए रख हौ।</verse>
				<verse number="20">यीशु ने आंगू कओ, जब तुम यरूशलेम हां सेनाओं से घिरो भओ तको, तो जान लईयो कि ऊकौ मिटबो ऐंगर आय।</verse>
				<verse number="21">तब जौन मान्स यहूदा प्रान्त में होबें बे पहरवन पे भाग जाबें, और जौन यरूशलेम के भीतरे होबें बे बायरें कड़ जाबें; और जौन गांव में होबें लौट के शहर बस्ती में न जाबें।</verse>
				<verse number="22">कायसे बे दांड़ के दिना ऐसे हुईयें, जिन में धरम पोथी में लिखी भई सबरी बातें पूरी हो जें हैं।</verse>
				<verse number="23">उन दिना में जौन गरभवती और जौन दूध पिलाबेवारी हुईयें, उन के लाने हाय, हाय, कायसे देस में बड़ो कहर और इन मान्सन पे बड़ी आपत्ति हुईये।</verse>
				<verse number="24">बे तलवार से मारे जें हैं, और सबरे देशन के मान्सन के मजारें दास बनाए जाके पोंचाए जें हैं, और जब लग दूसरी जातवारन की बेरा पूरी न होबे, तब लग यरूशलेम दूसरी जातवारन से रौंदो जै है।</verse>
				<verse number="25">और सूरज और चान्द और तारों में चिन्ह दिखाई दें हैं, और धरती पे, देस देस के मान्सन हांसंकट हुईये; कायसे बे समुन्दर के गरजबे और लहरों की तेज आवाज से घबरा जें हैं।</verse>
				<verse number="26">और डर के मारे संसार पे आबेवारी घटनाओं की बाट तकत तकत, मान्सन के जी में जी न रै है कायसे आकास की तागतें हलाई जें हैं।</verse>
				<verse number="27">तब बे मान्स के पूत हां सामर्थ और बड़ी मईमां के संग्गै बादल पे आत तक हैं।</verse>
				<verse number="28">जब जे बातें होन लगें, तो सूदे हो अपने मूड़ ऊपरे करियो; कायसे तुमाओ छुटकारो ऐंगर हुईये।</verse>
				<verse number="29">यीशु ने उन से एक कनौत सोई कई, कि अंजीर के पेड़ और दूसरे सबरे पेड़ो हां तको।</verse>
				<verse number="30">जैसई उन में कोंपलें कड़त आंय, तो तुम खुद तक के जान लेत आव, कि गरमी कौ मौसम ऐंगर आय।</verse>
				<verse number="31">ऐई भांत जब तुम जे बातें होत तको, तो जान लईयो कि परमेसुर कौ राज ऐंगर आय।</verse>
				<verse number="32">मैं तुम से सांसी कैत आंव, कि जब लग जे बातें पूरी न हो लें, तब लग ई पीढ़ी कौ कौनऊं भांत अन्त न हुईये।</verse>
				<verse number="33">आकास और धरती टल जें हैं, पर मोरी बातें न टल हैं।</verse>
				<verse number="34">यीशु ने आंगू कओ, ई लाने होसयार रओ, ऐसो न होबे कि तुमाए हिये उनीदे और मस्ती, और ई जीवन के सोस चिन्ताओं से सुस्त हो जाबें, और बो दिना तुम पे फन्दे के घांई एकाएक आन पड़े।</verse>
				<verse number="35">कायसे बो सबरी धरती के सबरे रैबेवारन पे ऐई भांत आ पड़ है।</verse>
				<verse number="36">ई लाने जागत रओ और सबरे टैम बिन्तवाई करत रओ कि तुम इन सबरी घटनाओं से बचबे, और मान्स के पूत के सामूं ठांड़े होबे के जोग बन सको।</verse>
				<verse number="37">यीशु दिन को मन्दर में परचार करत हते; और रात हां बायरें जैतून नाओं के पहरवा पे रओ करत हते।</verse>
				<verse number="38">भुन्सारो होतई सबरे मान्स यीशु की बातें सुनबे के लाने मन्दर में ऊके ऐंगर आ जात हते।</verse>
			</chapter>
			<chapter number="22">
				<verse number="1">अखमीरी रोटी कौ त्योहार, जो फसह कौ त्योहार सोई कहात आय, ऐंगर हतो।</verse>
				<verse number="2">धरम महापण्डत और शास्त्री ई बात के मौका में हते कि यीशु हां कौन भांत मार डालें, पर बे मान्सन से डरत हते।</verse>
				<verse number="3">छलिया शैतान यहूदा के हिये में समाओ, जौन इस्करियोती कहात हतो और बारह चेलन में गिनो जात हतो।</verse>
				<verse number="4">ऊ ने जाके धरम महापण्डतन और पहरेदारों के सरदारों के संग्गै बात चीत करी, कि यीशु हां कौन भांत उन के हाथ पकड़वाए।</verse>
				<verse number="5">बे बिलात खुस भए, और उन ने ऊहां रुपईया देबे कौ कौल करो।</verse>
				<verse number="6">ऊ ने मान लओ, बो मौका ढूढ़न लगो, कि जब यीशु के ऐंगर भीड़ न होय तब यीशु हां उन के हाथ पकड़वा दे।</verse>
				<verse number="7">तब अखमीरी रोटी कौ त्योहार आ गओ, ई त्योहार में फसह कौ मेमना बलि करो जात हतो।</verse>
				<verse number="8">यीशु ने पतरस और यूहन्ना हां पठैओ और उन से जौ कओ, जाओ और हमाए ब्यारी के लाने फसह तईयार करो।</verse>
				<verse number="9">उन ने यीशु से पूंछो; तें किते चाहत आय, कि हम फसह तईयार करें?</verse>
				<verse number="10">यीशु ने उन से कओ; तको, नगर में पिड़तई एक मान्स पानू कौ मटका उठाए भए तुम हां मिल है, जौन घर में ऊ जाबै; तुम ऊके पांछू चले जईयो।</verse>
				<verse number="11">और ऊ घर के मालक से कईयो, कि गुरु तोसे कैत आय; कि बो पाहुनशाला किते आय जीमें मैं अपने चेलन के संग्गै फसह खाओं?</verse>
				<verse number="12">ऊ तुम हां एक सजी सजाई बड़ी अटारी दिखा दै है; उते फसह की तईयारी करियो।</verse>
				<verse number="13">उन ने जाके ऊंसई पाओ, जैसो यीशु ने उन से कओ हतो, और फसह तईयार करो।</verse>
				<verse number="14">जब बेरा आ पोंची, तब यीशु चेलन के संग्गै ब्यारी करबे बिराज गओ।</verse>
				<verse number="15">यीशु ने उन से कओ; मोरी बड़ी मनसा हती, कि दुख झेलबे के पेंला जौ फसह तुमाए संग्गै खाओं।</verse>
				<verse number="16">कायसे मैं तुम से कैत आंव, कि जब तक बो परमेसुर के राज में पूरो न होबै तब तक मैं ऊ ए कभऊं न खा हों।</verse>
				<verse number="17">तब यीशु ने कटोरा लेके धन्नवाद करो, और कओ, ईहां लेओ और अपस में बांट लेओ।</verse>
				<verse number="18">कायसे मैं तुम से कैत आंव, कि जब तक परमेसुर को राज न आबै, तब तक मैं दाख कौ रस अब से कभऊं न पी हों।</verse>
				<verse number="19">फिन यीशु ने रोटी लई, और धन्नवाद कर के तोड़ी, और ऊ ने अपने चेलन हां दई और उन से कओ, जा मोरी देयां आय, जौन तुमाए लाने दई जात आय: मोरे सुमरन के लाने जौई करे करो।</verse>
				<verse number="20">ऐई भांत से यीशु ने ब्यारी के पाछें कटोरा सोई दओ, और उन से कओ जौ कटोरा मोरे ऊ रकत में जौन तुमाए लाने बहाओ जात आय नओ कौल आय।</verse>
				<verse number="21">पर तको, मोरे पकड़वाबेवारे कौ हाथ मोरे संग्गै मेज पे आय।</verse>
				<verse number="22">कायसे मान्स कौ पूत तो जैसो ऊके लाने ठैराओ गओ हतो, पर हाय ऊ मान्स पे, जीके द्वारा बो पकड़वाओ जा रओ आय।</verse>
				<verse number="23">तब चेले आपस में पूछतांछ करन लगे, कि हम में से को आय, जौन जौ काम कर है?</verse>
				<verse number="24">उन में जौ बतकाओ सोई भओ; कि हम में से कौन चेला सब से बड़ो समजो जात आय?</verse>
				<verse number="25">यीशु ने उन से कओ, दूसरी जातवारन के राजा उन पे अधकार रखत आंय; और जौन उन पे अधकार रखत आंय, बे भलाई करबेवारे कहात आंय।</verse>
				<verse number="26">पर तुम ऐसे न हुईयो, पर जौन तुम में बड़ो आय, बो हलके घांई और जौन परधान आंय, बो चाकर घांई बनें।</verse>
				<verse number="27">कायसे बड़ो को आय; बो जौन भोजन करबे बिराजो आय या बो जौन भोजन परोसबे की सेवा करत आय? का बो नईं जौन भोजन करबे बिराजो आय? पर मैं तुमाए मजारें चाकर घांई आंव।</verse>
				<verse number="28">पर तुम बो आव, जौन मोरी परीक्षाओं में हमेसा मोरे संग्गै रए।</verse>
				<verse number="29">और जैसे मोरे बाप ने मोरे लाने एक राज ठैराओ आय।</verse>
				<verse number="30">ऊं सई मैं सोई तुमाए लाने ठैरात आंव, जीसे तुम मोरे राज में मोरी मेज पे खाओ - पियो; और सिहासनों पे बिराज के इस्राएल के बारह कुलों कौ न्याय करो।</verse>
				<verse number="31">यीशु ने आंगू कओ, शिमौन, हे शिमौन, तक, छलिया शैतान ने तुम औरन हां मांग लओ आय कि बो गोंऊं के घांई तुम हां फटके।</verse>
				<verse number="32">पर मैं ने तोरे लाने बिन्तवाई करी, कि तोरो बिसवास जात न रैबे: और जब तें फिरे तब अपने भईयन हां पक्को करिए।</verse>
				<verse number="33">शिमौन ने यीशु से कओ; हे पिरभु, मैं तोरे संग्गै जेहल जाबे, पर मरबे हां सोई तईयार आंव।</verse>
				<verse number="34">यीशु ने कओ; पतरस मैं तोसे कैत आंव, कि आज मुर्गा के बांग देबे के पेंला तें तीन बेर, ई बात से मेंट जै है कि तें मोय जानत आय।</verse>
				<verse number="35">तब यीशु ने उन से पूंछो, जब मैं ने तुम हां बटुआ, झोली और जूता के बगैर पठैओ हतो, तब का तुम हां कोऊ बस्त की कमी भई हती? उन ने कओ; कौनऊ बस्त की कमी न भई हती।</verse>
				<verse number="36">यीशु ने उन से कओ, पर अब जी लौ बटुआ होय बो बटुआ ले, और ऊंसई झोली सोई, जी लौ तलवार न होय बो अपने उन्ना बेंच के एक तलवार मोल ले।</verse>
				<verse number="37">कायसे मैं तुम से कैत आंव, कि धरम पोथी में जौन लिखो आय, कि बो अपराधियन के संग्गै लेखो गओ, ऊकौ मो में पूरो होबो जरूरी आय; कायसे मोरे बारे में धरम पोथी में लिखी भई बातें पूरी होबे हां आंय।</verse>
				<verse number="38">उन ने कओ; हे पिरभु, तक, इते दो तलवार आंय: यीशु ने उन से कओ; कुल्ल आंय।</verse>
				<verse number="39">तब यीशु घर से बायरें कड़े और अपनी रीत अनसार जैतून के पहरवा पे गए, और चेले पिरभु के पांछू हो लए।</verse>
				<verse number="40">ऊ जांगा पोंच के यीशु ने उन से कओ; बिन्तवाई करो, कि तुम परीक्षा में न पड़ो।</verse>
				<verse number="41">और बो खुद उन से कछु दूरी पे गओ, और घुटने टेक के बिन्तवाई करन लगो।</verse>
				<verse number="42">हे पिता जदि तें चाए तो जौ कटोरा मोरे ऐंगर से अलैदा कर ले, पर मोरी मनसा नईं पर तोरी मनसा पूरी होबे।</verse>
				<verse number="43">तब सरग से एक दूत यीशु हां दिखाई दओ जौन ऊहां शक्ति बल देत हतो।</verse>
				<verse number="44">और यीशु भारी संकट में व्याकुल होकें औरऊ हिये की गैराई से बिन्तवाई करन लगो; ऊकौ पसीना मानो रकत की बड़ी बड़ी बूंदन घांई धरती पे गिर रओ हतो।</verse>
				<verse number="45">तब यीशु बिन्तवाई से उठो और अपने चेलन के ऐंगर आके उन हां उदासी के काजें सोऊत पाओ; और उन से कओ, काय सोत आव?</verse>
				<verse number="46">उठो, बिन्तवाई करो, कि परीक्षा में न पड़ो।</verse>
				<verse number="47">यीशु जौ कैई रओ हतो, कि तको एक भीड़ आई, और उन बारहों में से एक जी कौ नाओं यहूदा हतो उन के आंगू आंगू आ रओ हतो, बो यीशु के ऐंगर आओ, कि ऊकौ चूमा ले।</verse>
				<verse number="48">यीशु ने ऊसे कओ, हे यहूदा, का तें चूमा ले के मान्स के पूत हां पकड़वात आय?</verse>
				<verse number="49">यीशु के संगियन ने जब तको कि का होबेवारो आय, तो कओ; हे पिरभु, का हम तलवार चलाएं?</verse>
				<verse number="50">और उन में से एक ने तलवार चला के धरम महापण्डत के चाकर कौ दाहनो कान उड़ा दओ।</verse>
				<verse number="51">ई पे यीशु ने कओ; अब बस करो: और ऊकौ कान छूके ऊए साजो कर दओ।</verse>
				<verse number="52">तब यीशु ने महापण्डतन; और मन्दर के चौकीदारों के सरदारों और बड़े पुरनियन से, जौन ऊ पे चढ़ आए हते, कओ; का तुम मोय डाकू जान के तलवारें और लाठियां लए भए कड़े आव?</verse>
				<verse number="53">जब मैं मन्दर में हर दिना तुमाए संग्गै हतो, तो तुम ने मो पे हाथ न डालो; पर जा तुमाई बेरा आय, और अंधयारे को अधकार आय।</verse>
				<verse number="54">फिन बे यीशु हां पकड़ के ले चले, और महापण्डत के घर में लाए, और पतरस दूर ही दूर ऊके पांछू पांछू निंगत हतो।</verse>
				<verse number="55">और जब बे आंगन में आगी सुलगा के इकट्ठे बैठे हते, तो पतरस सोई उन के मजारें बैठ गओ।</verse>
				<verse number="56">और एक चाकरनी ने ऊ ए आगी के उजाले में बैठो तक के और ऊ कुदाऊं तक के कैन लगी, जौ तो सोई ऊके संग्गै हतो।</verse>
				<verse number="57">पर पतरस ने जौ कै कें मैट दओ, कि हे बईयर, मैं ऊहां नईं जानत।</verse>
				<verse number="58">तनक बेरा पांछू कोऊ और ने पतरस हां तक के कओ, तें सोई उनईं में से आय: पतरस ने कओ; हे मान्स मैं नईं आंव।</verse>
				<verse number="59">कोऊ घण्टा भर के पांछे एक और मान्स जोर देके कैन लगो; जौ पक्को आय कि जौ सोई ऊके संग्गै हतो; कायसे जौ गलील कौ रैबेवारो आय।</verse>
				<verse number="60">पतरस ने कओ, हे मान्स, मैं नईं जानत कि तें का कैत आय? बो कैई रओ हतो कि तुरतंई मुर्गा ने बांग दई।</verse>
				<verse number="61">तब यीशु ने घूम के पतरस कुदाऊं तको, और पतरस हां यीशु की बा बात याद आई जौन ऊ ने कई हती, कि आज मुर्गा के बांग देबे के पेंला, तें तीन बेर मोहां मैट दै है।</verse>
				<verse number="62">और पतरस बायरें कड़ के फूट-फूट के रोन लगो।</verse>
				<verse number="63">जौन मान्स यीशु हां पकड़ें हते, बे ऊ की हंसी उड़ा के ऊहां मारन पीटन लगे।</verse>
				<verse number="64">और ऊ की आंखें मूंद के ऊसे पूंछो, आगमवानी कर के बता कि तोय की ने मारो?</verse>
				<verse number="65">और उन ने कुल्ल निंदरबे की बातें ऊके बिरोध में कईं।</verse>
				<verse number="66">जब दिन भओ तो मान्सन के बड़े बूढ़े और महापण्डत और शास्त्रज्ञानी जुड़े, और यीशु हां अपनी महापंचयात में लाके पूंछो।</verse>
				<verse number="67">जदि तें मसीह आय, तो हम से कै दे! यीशु ने उन से कओ, जदि मैं तुम से कहों, तो बिसवास न कर हौ।</verse>
				<verse number="68">और जदि पूछूं, तो उत्तर न दै हौ।</verse>
				<verse number="69">पर अब से मान्स कौ पूत महाबली परमेसुर की दायनी कोद बिराजो रै है।</verse>
				<verse number="70">ई पे सब ने कओ, तो का तें परमेसुर कौ पूत आय? यीशु ने उन से कओ; तुम खुद कैत आव, कायसे मैं आंव।</verse>
				<verse number="71">तब उन ने कओ; अब हम हां गवाय की का जरूरत आय; कायसे हम ने खुद ऊके मों से सुन लओ आय।</verse>
			</chapter>
			<chapter number="23">
				<verse number="1">तब सबरी सभा उठ के यीशु हां पीलातुस के ऐंगर ले गई।</verse>
				<verse number="2">उते बे औरें जौ कै कें यीशु पे लांछन लगान लगे, कि हम ने ईहां मान्सन हां बरगलात और कैसर महाराज हां कर देबे हां मना करत, और अपने आप हां मसीह राजा कैत भए सुनो आय।</verse>
				<verse number="3">पीलातुस ने यीशु से पूंछो, का तें यहूदियन कौ राजा आय? यीशु ने ऊहां उत्तर दओ, कि तें खुद कै रओ आय।</verse>
				<verse number="4">तब पीलातुस ने महायाजकन और मान्सन से कओ, मैं ई मान्स में कछु दोष नईं पात आंव।</verse>
				<verse number="5">पर बे औरें और जोर लगा के कैन लगे, ईने गलील प्रदेश से लेके इते लौ सबरे यहूदा प्रदेश में परचार कर कर के मान्सन हां भड़का दओ आय।</verse>
				<verse number="6">जौ सुन के पीलातुस ने पूंछो, का जौ मान्स गलील कौ रैबेवारो आय?</verse>
				<verse number="7">जब पीलातुस हां मालूम पड़ो कि यीशु हेरोदेस राजा की रियासत कौ आय, तो ऊने यीशु हां हेरोदेस के ऐंगर पठै दओ, कायसे उन दिना हेरोदेस सोई यरूशलेम में हतो।</verse>
				<verse number="8">राजा हेरोदेस यीशु हां तक के भारी खुस भओ, कायसे बो बिलात दिना से यीशु हां तकबो चाहत हतो: ऊ ने यीशु के बारे में सुनो हतो, और बो यीशु के द्वारा कोऊ आश्चर्य कर्म तकबे की आसा करत हतो।</verse>
				<verse number="9">राजा हेरोदेस, यीशु से कुल्ल बातें पूंछत रओ, पर यीशु ने ऊहां कछु उत्तर न दओ।</verse>
				<verse number="10">और महायाजक और शास्त्रज्ञानी उते ठांड़े हते और यीशु पर तन मन से लांछन लगात रए।</verse>
				<verse number="11">तब हेरोदेस राजा और ऊके सिपाईयन ने यीशु कौ अपमान करो और ऊ की खिल्ली उड़ाई, हेरोदेस राजा ने यीशु हां राजसी चमकीलो उन्ना पैरा के पीलातुस के ऐंगर वापस पठै दओ।</verse>
				<verse number="12">ओई दिना से पीलातुस और हेरोदेस दोस्त बन गए। ई के पेंला बे एक दूजे के बैरी हते।</verse>
				<verse number="13">पीतालुस ने महायाजकन, अधकारियन और मान्सन हां बुला के कओ।</verse>
				<verse number="14">तुम ई मान्स हां मोरे ऐंगर जौ लांछन लगा के लाए आव कि जौ मान्सन हां विद्रोह के लाने भड़कात आय, और तको, मैं ने तुम सब के सामूं ऊ की जांच परख करी आय, पर जिन बातन कौ ईपे लांछन लगात आव, उन बातन के बारे में मैं ने ईमें कछु दोष नईं पाओ आय।</verse>
				<verse number="15">और न राजा हेरोदेस ने, कायसे ऊ ने सोई यीशु हां मोरे ऐंगर वापस पठै दओ आय: और तको, ईने ऐसो कछु नईं करो कि मार डालबे जोग ठैराओ जाबे।</verse>
				<verse number="16">ई लाने मैं ऊहां चाबुक से पिटवा के छोड़ दे रओ आंव।</verse>
				<verse number="17">(त्योहार के टैम पे बो उन के लाने एक कैदी हां, छोड़ दओ करत हतो)।</verse>
				<verse number="18">तब सबरे मिल के चिल्या उठे, ईहां मारे जाबे कौ हुकम कर, और हमाए लाने बरअब्बा हां छोड़ दे।</verse>
				<verse number="19">बरअब्बा कौनऊ हुड़दंग के काजें जौन नगर में भओ हतो, और हत्या के अपराध के काजें जेहल में डालो गओ हतो।</verse>
				<verse number="20">पर पीलातुस ने यीशु हां छोड़ देबे की मनसा से मान्सन हां फिन समझाओ।</verse>
				<verse number="21">पर उन ने चिल्या के कओ; कि ईहां क्रूस पे टांग दे, ईहां क्रूस पे टांग दे।</verse>
				<verse number="22">पीलातुस ने तीसरी बेर उन से कओ; काय ईने का अपराध करो आय? मैं ने ईकी जांच में ईहां मार डालबे जोग कोई लांछन नईं पाओ! ई लाने मैं ईहां चाबुक से पिटवा के छोड़ दें हों।</verse>
				<verse number="23">पर बे चिल्या के पीलातुस के पांछू पड़ गए, कि यीशु हां क्रूस पे टांग दओ जाए, और उन कौ चिल्याबो काम कौ रओ।</verse>
				<verse number="24">तब पीलातुस ने हुकम करो, कि मान्सन की मांग के अनसार करो जाबे।</verse>
				<verse number="25">पीलातुस ने ऊ मान्स हां जौन हुड़दंग और हत्या के काजें जेहल में डालो गओ हतो, और जिए बे चाहत हते, छोड़ दओ; और मान्सन की मनसा अनसार क्रूस पर टांगे जाबे के लाने यीशु हां सौंप दओ।</verse>
				<verse number="26">जब सिपाई यीशु हां ले जा रए हते, तब उन ने गैल में शिमौन नाओं के कुरेनी हां पकड़ो जौन गांव से आ रओ हतो, उन ने ऊ पै क्रूस लाद दओ कि बो उठा के यीशु के पांछू पांछू ले चले।</verse>
				<verse number="27">मान्सन कि भारी भीड़ यीशु के पांछू पांछू आ रई हती: भीड़ में कुल्ल बईयरें सोई हतीं, जौन यीशु के लाने छाती-पीटत और विलाप कर रई हतीं।</verse>
				<verse number="28">यीशु ने उन कुदाऊं मुड़ के कओ; हे यरूशलेम की बेटियो, मोरे लाने न रोओ; पर अपने और अपने बच्चन के लाने रोओ।</verse>
				<verse number="29">कायसे तको, बे दिना आ रए आंय, जब मान्स कै हैं, धन्न आंय बे बईयरें जौन बांझ आय, धन्न आंय बो गरभ जिन ने बच्चन हां जन्म नईं दओ और धन्न आंय बे स्तन जिन ने दूध नईं पिलाओ।</verse>
				<verse number="30">ऊ बेरा बे पहारन से कै हैं, कि हम पे गिरो, और टीलों से कि हम हां ढ़ांप लेओ।</verse>
				<verse number="31">कायसे जब बे हरे पेड़ से ऐसो व्यवहार करत आंय, तो ऊके सूखबे पे ऊके संग्गै का कछु न कर हैं?</verse>
				<verse number="32">बे और दो मान्सन हां सोई जौन कुकर्मी हते यीशु के संग्गै मार डालबे हां ले गए।</verse>
				<verse number="33">जब बे ऊ जांगा जीहां खोपड़ी कैत आंय पोंचे, तब उन ने उते यीशु हां और उन कुकर्मियन हां क्रूस पे यीशु की दायनी कोद और दूसरे हां बाईं कोद टांग दओ।</verse>
				<verse number="34">तब यीशु ने कओ; हे पिता, इन हां छिमा कर, कायसे जे नईं जानत कि का कर रए आंय? और उन ने चिठिंया डाल के यीशु के कपड़ा आपस में बांट लए।</verse>
				<verse number="35">मान्स ठांड़े ठांड़े जौ तक रए हते, पंचयात के अधकारी यीशु की खिल्ली उड़ा रए हते, सबरे कै रए हते, ईने दूसरन हां तो बचाओ, जदि जौ परमेसुर कौ मसीह आय, और ऊ को नबेरो भओ आय, तो अपने आप हां बचा ले।</verse>
				<verse number="36">सिपाई सोई यीशु के क्रूस के ऐंगर आए और ऊ की ठिठोली करी और उन ने यीशु हां सिरका देके कओ।</verse>
				<verse number="37">जदि तें यहूदियन कौ राजा आय, तो अपने आप हां बचा।</verse>
				<verse number="38">यीशु के क्रूस पे एक सूचना पट्टी टंगी हती, कि जौ यहूदियन कौ राजा आय।</verse>
				<verse number="39">जौन दो कुकर्मी क्रूस पे टांगे गए हते, उन में से एक ने यीशु हां निंदर के कओ; का तें मसीह नईंयां? तो फिन अपने हां और हम हां बचा।</verse>
				<verse number="40">पर दूसरे ने ऊहां डांट के कओ, का तें परमेसुर से सोई नईं डरात? तें सोई ओई सजा पा रओ आय।</verse>
				<verse number="41">हम तो करे की सई सजा पा रए आंय, कायसे हम अपने कामन कौ सई फल पा रए आंय; पर ईने कोऊ बुरओ काम नईं करो।</verse>
				<verse number="42">तब ऊ ने यीशु से कओ; हे यीशु, जब तें अपने राज में आए, तो मोरी सुध लईयो।</verse>
				<verse number="43">यीशु ने ऊसे कओ, मैं तोसे सांसी कैत आंव; आजई तें मोरे संग्गै सरग लोक में हुईये।</verse>
				<verse number="44">लगभग दोपहर से तीसरे पहर लौ सबरे देस में अंधयारा छाओ रओ।</verse>
				<verse number="45">सूरज कौ उजारो जात रओ, और मन्दर कौ परदा मजारें से फट गओ।</verse>
				<verse number="46">यीशु ने जोर से टेर के कओ; हे पिता, मैं अपनी आत्मा तोरे हाथ में सौंपत आंव: और जौ कै कें प्रान छोड़ दओ।</verse>
				<verse number="47">सेना के अधकारी ने, जौन कछु भओ हतो तक के, परमेसुर हां धन्न कओ, और ऊ ने कओ; सांचई में जौ मान्स धरमी हतो।</verse>
				<verse number="48">और मान्स जौन जौ सब तकबे हां जुड़े हते, ई घटना हां तक के छाती पीटत भई लौट गई।</verse>
				<verse number="49">पर यीशु की जान पैचान के मान्स, और बईयरें जौन गलील प्रदेश से यीशु के संग्गै आई हतीं, दूर ठांड़े होकें जौ सब तक रई हतीं।</verse>
				<verse number="50">धरम पंचयात कौ एक पंच हतो ऊ को नाओं यूसुफ हतो, ऊ साजो और धरमी मान्स हतो।</verse>
				<verse number="51">बो यहूदियन के सोस विचार और उन के ई काम से खुस न हतो; बो यहूदिया प्रदेश के अरिमतीया नगर कौ रैबेवारो और परमेसुर के राज की बाट तक रओ हतो।</verse>
				<verse number="52">बो पीलातुस के ऐंगर गओ और यीशु की लाश मांगी।</verse>
				<verse number="53">ऊ ने क्रूस पे से यीशु की लाश उतारी और ऊ ए चदरा में लपेड़ो, और ऊ ने ऊहां एक कबर में धरो, जौन चट्टान में खोदी गई हती; ऊ में कभऊं कौनऊ लाश न धरी गई हती।</verse>
				<verse number="54">बो सबत के दिना की तईयारी कौ दिना हतो, और सबत कौ दिना शुरु होबेवारो हतो।</verse>
				<verse number="55">और जौन बईयरन यीशु के संग्गै गलील प्रदेश से आईं हतीं, बे यूसुफ के पांछू पांछू गईं और उन ने ऊ कबर हां तको, और उन ने जौ सोई तको कि लाश कौन भांत धरी गई आय।</verse>
				<verse number="56">बे औरें घरै वापस लौटीं और उन ने खुशबू और इतर दार मसाला मलबे हां तईयार करो: और धरम व्यवस्था के अनसार उन ने सबत के दिना आराम करो।</verse>
			</chapter>
			<chapter number="24">
				<verse number="1">सप्ताह के पैले दिना बड़े भुन्सारे बे उन खुशबूदार बस्तन हां जौन उन ने तईयार करी हतीं लेके कबर पे आईं।</verse>
				<verse number="2">उन ने पत्थर हां कबर पे से लुड़को भओ पाओ।</verse>
				<verse number="3">बे कबर के भीतरे गईं पर उन ने पिरभु यीशु की लाश न पाई।</verse>
				<verse number="4">जब बे ई बात से भौचक्की हो रईं हतीं तो तको, दो मान्स चमकीले उन्ना पैरें भए उन के ऐंगर आन के ठांड़े हो गए।</verse>
				<verse number="5">जब बे डरा गईं, और धरती कुदाऊं मों करें ठांड़ी रईं; तब उन ने उन से कओ; तुम जीयत हां मरे भयन में काय ढूंढ़ रई आव?</verse>
				<verse number="6">बो इते नईंया, पर जी उठो आय; सुमरन करो; ऊ ने गलील में रैत भए तुम से कओ हतो।</verse>
				<verse number="7">जरूरी आय, कि मान्स कौ पूत, पापियन के हाथ में पकड़वाओ जाए, और क्रूस पे टांगो जाए; और तीसरे दिना मरे भयन में से जी उठे।</verse>
				<verse number="8">तब यीशु की बातें उन हां याद आईं।</verse>
				<verse number="9">और कबर से लौट के उन ने उन ग्यारहों को, और, और सबरन हां, जे सबरी बातें कै सुनाईं।</verse>
				<verse number="10">जिन ने चेलन हां जे बातें कईं, बे मरियम मगदलीनी और योअन्ना और याकूब की मताई मरियम और उन के संग की और बईयरें हतीं।</verse>
				<verse number="11">पर उन की बातें उन हां कहानी सी जान पड़ी, और उन ने उन के कैबे कौ बिसवास नईं करो।</verse>
				<verse number="12">तब पतरस उठ के कबर लौ दौड़ो गओ, और झुक के बस उन्ना पड़े तके, और जौन भओ हतो, ऊसे चकित होकें अपने घरै चलो गओ।</verse>
				<verse number="13">तको, ओई दिना उन में से दो जन इम्माऊ स नाओं एक गांव हां जा रए हते, जौन यरूशलेम से सात मील की दूरी पे हतो।</verse>
				<verse number="14">और बे इन सबरी बातन पे जौन घटी हतीं, आपस में बातचीत करत जात हते।</verse>
				<verse number="15">और जब बे आपस में बातचीत और पूंछतांछ कर रए हते, तो यीशु खुद ऐंगर आन के उन के संग्गै हो लओ।</verse>
				<verse number="16">पर उन चेलन की मति ऐसी मारी गई हती, कि बे औरें यीशु हां चीन न सके।</verse>
				<verse number="17">यीशु ने उन से पूंछो; तुम कौन सी बातन के बारे में निंगत भए आपस में बात कर रए आव? तो बे उदास से ठांड़े रै गए।</verse>
				<verse number="18">जब उन ने जौ सुनो, तो उन में से एक कौ नाओं क्लियुपास हतो ऊने कओ; का तें यरूशलेम में अकेलो परदेसी आय; जौन नईं जानत, बीते दिना में यरूशलेम में का भओ आय?</verse>
				<verse number="19">यीशु ने उन से पूंछो; कौन सीं बातें? उन ने यीशु से कओ; यीशु नासरी के बारे में जो परमेसुर और सबरे मान्सन के लेखे में काम और बचन में सामर्थी आगमवकता हतो।</verse>
				<verse number="20">और महायाजकन और हमाए अधकारियन ने यीशु हां पकड़वा दओ, कि उन हां मार डालबे की सजा दई जाबे; और उन ने यीशु हां क्रूस पे टांग दओ।</verse>
				<verse number="21">पर हम हां आसा हती, कि जौई इस्राएल कौ उद्धार कर है, इन सबरी बातन के अलावा ई घटना हां घटे भए तीसरो दिना आय।</verse>
				<verse number="22">हम में से कछु बईयरों ने भी हम हां आश्चर्य में डाल दओ आय, बे भुनसारे कबर पे गईं हतीं।</verse>
				<verse number="23">पर उन हां जब यीशु की लाश नईं मिली, तो उन ने वापस आन के बताओ कि उन ने सरगदूतन कौ दर्शन पाओ आय, सरगदूतन ने उन से कओ कि यीशु जीयत आय।</verse>
				<verse number="24">तब हमाए कछु संग्गी कबर पे गए, जैसो बईयरों ने कओ हतो, ऊंसई पाओ; पर उन ने यीशु हां उते नईं तको।</verse>
				<verse number="25">यीशु ने उन से कओ; हे मूरखो, तुम आगमवकतन की सबरी बातन पे बिसवास करबे में कित्ते मन्दबुद्धि आव!</verse>
				<verse number="26">का जौ जरूरी नईं हतो, कि मसीह जा पीड़ा झेलतो और तब अपनी मईमा में जातो।</verse>
				<verse number="27">तब यीशु ने मूसा और सबरे आगमवकतन से शुरु कर के सबरे पवित्तर धरम पोथी में से, अपने बारे में लिखी भईं बातन कौ मतलब, उन हां समजा दओ।</verse>
				<verse number="28">इतने में बे औरें ऊ गांव के ऐंगर पोंचे, जिते बे जा रए हते, यीशु के ढंग से ऐसो जान पड़ो, कि बो आंगू जा रओ आय।</verse>
				<verse number="29">पर उन ने जौ कै कें यीशु हां रोको, कि हमाए संग्गै रै; कायसे लौलईया लग चली आय और दिन बिलात ढल गओ आय। तब बो उन के संग्गै रैबे हां भीतर गओ।</verse>
				<verse number="30">जब यीशु उन के संग्गै खाना खाबे हां बिराजो, तो ऊ ने रोटी लेके धन्नवाद करो, और रोटी तोड़ के उन हां देन लगो।</verse>
				<verse number="31">तब उन की आंखें खुल गईं; और उन ने ऊहां चीन लओ, और यीशु उन की आंखन से छिप गए।</verse>
				<verse number="32">उन ने आपस में कओ; जब यीशु गैल में हम से बात करत हतो, और पवित्तर धरम पोथी कौ भेद हम हां समजा रओ हतो, तो का हमाए हियन में जोस न भर गओ हतो?</verse>
				<verse number="33">ओई टैम बे औरें यरूशलेम हां लौट गए, और उन ग्यारहों और उन के संगियन हां जुड़ो पाओ।</verse>
				<verse number="34">बे औरें कैत हते, पिरभु सांचई में जी उठो आय, और शमौन हां दिखो आय।</verse>
				<verse number="35">तब उन ने गैल की बातें उन हां बता दईं और जौ सोई कि उन ने यीशु हां रोटी तोड़त बेरा कौन भांत चीनो।</verse>
				<verse number="36">बे औरें जे बातें कैई रए हते, कि यीशु खुद उन के मजारें आ ठांड़ो भओ; और उन से कओ, तुम हां सान्ति मिले।</verse>
				<verse number="37">पर बे औरें घबरा गए, और डरा गए, और समजे, कि हम कौनऊं भूत हां तकत आंय।</verse>
				<verse number="38">यीशु ने उन से कओ; काय घबरात आव? और तुमाए हियन में संका काय उठत आय?</verse>
				<verse number="39">मोरे हाथ और मोरे गोड़े तको, कि मैं ओई आंव; मोहां छी के तको; आत्मा के हड्डी मांस नईं होत जैसो मो में तकत आव।</verse>
				<verse number="40">जौ कै कें यीशु ने उन हां अपने हाथ पांव दिखाए।</verse>
				<verse number="41">जब खुसी के मारे उन हां बिसवास न भओ, और बे औरें चकित हते, तो यीशु ने उन से पूंछो; का तुमाए ऐंगर कछु खैबे हां आय?</verse>
				<verse number="42">चेलन ने यीशु हां भुंजी मछरिया कौ एक टुकड़ा दओ।</verse>
				<verse number="43">यीशु ने लेके उन के सामूं खाओ।</verse>
				<verse number="44">फिन यीशु ने उन से कओ, जे मोरी बे बातें आंय, जौन मैं ने तुमाए संग्गै रैत भए तुम से कईं हतीं, कि जरूरी आय, कि जितेक बातें मूसा की नैम व्यवस्था और आगमवकतन और भजनों की पोथी में, मोरे लाने लिखी आंय, सबरी पूरी होबें।</verse>
				<verse number="45">तब यीशु ने पवित्तर धर्म पोथी समजबे के लाने उन की बुद्धि खोल दई।</verse>
				<verse number="46">और उन से कओ, ऐसो लिखो आय; कि मसीह पीड़ा झेल है; और तीसरे दिना मरे भयन में से जी उठ है।</verse>
				<verse number="47">और यरूशलेम से लेके सबरी जातन में हिया फेरबे कौ और पापन की छिमा कौ परचार, ओई के नाओं से करो जै है।</verse>
				<verse number="48">तुम इन बातन के गवाय आव।</verse>
				<verse number="49">और तको, जी कौ कौल मोरे बाप ने करो आय, ऊहां मैं तुम पे उतार हों और जब लौ सरग से बल शक्ति न पाओ, तब तक तुम ऐई नगर में ठैरे रओ।</verse>
				<verse number="50">तब बो उन हां बैतनिय्याह लौ बायरें ले गओ, और अपने हाथ उठा के उन हां आसीष दई।</verse>
				<verse number="51">उन हां आसीष देत भए बो उन से अलैदा हो गओ और सरग पे उठा लओ गओ।</verse>
				<verse number="52">चेले ऊहां दण्डवत कर के बड़ी खुसी से यरूशलेम लौट गए।</verse>
				<verse number="53">और लगातार मन्दर में जाके परमेसुर की स्‍तुति भजन करत हते।</verse>
			</chapter>
		</book>
		<book number="43">
			<chapter number="1">
				<verse number="1">शुरू में बचन हतो, और बचन परमेसुर के संग्गै हतो, और बचन परमेसुर हतो।</verse>
				<verse number="2">जौई पेंला से परमेसुर के संग्गै हतो।</verse>
				<verse number="3">सब कछु ऊके द्वारा पैदा भओ और जो कछु पैदा भओ आय, ऊ में से कछु भी ऊके बिना पैदा नईं भओ।</verse>
				<verse number="4">ऊ में जीवन हतो, और बो जीवन मान्सन की ज्योत हती।</verse>
				<verse number="5">और ज्योत अन्धयारे में चमकत आय; पर अन्धयारे ने ऊहां नईं अपनाओ।</verse>
				<verse number="6">परमेसुर की कोद से पठैव भओ एक मान्स आओ जीको नाओं यूहन्ना हतो।</verse>
				<verse number="7">बो ई लाने आओ, कि ऊ ज्योत कौ गवाह बनै, कि सब ऊके द्वारा भरोसा करें।</verse>
				<verse number="8">बो खुद तो ज्योत नईं हतो, पर ई लाने आओ, कि ज्योत की गवाही देबे।</verse>
				<verse number="9">बो सांची ज्योत जौन हरएक मान्स हां उजयारो करत आय, जगत में आबेवारी हती।</verse>
				<verse number="10">बो जगत में हतो, और जगत ऊके द्वारा पैदा भओ, और जगत ने ऊहां नईं चीनो।</verse>
				<verse number="11">बो अपने घरै आओ और ऊके घरवारन ने ऊहां नईं अपनाओ।</verse>
				<verse number="12">पर जीने ऊहां अपनाओ, ऊ ने इन हां परमेसुर की लड़ेर होबे कौ हक्क दओ, यानि उन हां जौन ऊके नाओं पे भरोसा करत आय।</verse>
				<verse number="13">बे न तो खून से, और न सरीर की मनसा से, और न ही मान्स की मनसा से, पर परमेसुर की मनसा से पैदा भय आंय।</verse>
				<verse number="14">और बचन जौन कृपा और सच्चाई से भरपूर हतो रूपवान भओ; और हमाए बीच में डेरा करो, और हम ने ऊ की ऐसी कृपा हेरी, जैसे बाप के एकई मोंड़ा की कृपा।</verse>
				<verse number="15">यूहन्ना ने ऊके बारे में गवाही दई, और जोर से कई, जौ ओई आय, जीके बारे में मैंने कई, बो जौन मोरे पाछें आबेवालो आय, मोय से आंगू रै है, कायसे बो मोय से पेंला हतो।</verse>
				<verse number="16">कायसे ऊ की भरपूरी में से हम सबई ने पाओ यानि भारी दया।</verse>
				<verse number="17">कायसे रीतियां मूसा के द्वारा दईं गईं; पर तरस, और सच्चाई तो यीशु मसीह के द्वारा मिली।</verse>
				<verse number="18">परमेसुर हां कोऊ ने कभऊं नईं तको, एकलौतो पूत जौन बाप की कंईयां में आय, ओई ने ऊहां दरसाओ।</verse>
				<verse number="19">यूहन्ना की गवाही जा आय, जब यहूदियन ने ऊके ऐंगर यरूशलेम से याजकन और लेवियन हां पूंछबे पठैव, तें को आय?</verse>
				<verse number="20">तो ऊ ने जौ मान लओ, और मैटो नईं बल्कि मान लओ कि मैं मसीह नईं आंव।</verse>
				<verse number="21">तबई उन ने ऊसे पूछो, तो फिन तें को आय? का तें एलिय्याह आय? ऊ ने कई, मैं नईं आंव: का तें बो अगमवक्ता आय? ऊ ने बताओ, नईं।</verse>
				<verse number="22">तब उन ने ऊसे पूंछी, तो फिन तें को आय? कि हम अपने पठैबेवाले हां बता देबें; तें अपने बारे में का कहत आय?</verse>
				<verse number="23">ऊ ने कई, मैं डांग में एक चिल्लाबेवाले कौ ऐरो आंव, प्रभु की गैल सूदी करियो, जैसो यशायाह अगमवक्ता ने कई हती।</verse>
				<verse number="24">जे फरीसियन की कोद से पठैव गओ हतो।</verse>
				<verse number="25">तबई उन ने ऊसे पूछी, जब तें न तो मसीह आय, न एलिय्याह आय, और न तो अगमवक्ता, तब तें बपतिस्मा काय देत आय?</verse>
				<verse number="26">यूहन्ना ने उन हां बताओ, मैं तो पानू से बपतिस्मा देत आंव; पर तुमाए बीच में एक जन ठांड़ो आय, जीहां तुम नईं चीनत आव।</verse>
				<verse number="27">जे ओई आय जौन मोरे पाछें आबे वालो हतो, और जी की पनईयां के बन्ध मैं खोलबे के लायक नईंयां।</verse>
				<verse number="28">जे बातें यरदन के पार बैतनिय्याह में भईं, जिते यूहन्ना बपतिस्मा देत हतो।</verse>
				<verse number="29">दूसरे दिना ऊ ने यीशु हां अपनी कोद आत तक के कई, हेरो, परमेसुर को मेमना आय, जौन जगत कौ पाप उठा लै जात आय।</verse>
				<verse number="30">जौ ओई आय, जीके बारे में मैंने कई हती, कि मोरे पाछें एक जन आबेवारो है, जौन मोय से आंगू हो गओ आय, कायसे बो मोय से पेंला हतो।</verse>
				<verse number="31">और मैं भी ऊहां नईं चीनत हतो, पर मैं ई लाने पानू से बपतिस्मा देत भओ आओ, कि बो इस्राएल पे दरसाव जाबै।</verse>
				<verse number="32">और यूहन्ना ने जा कहत भए गवाही दई, मैंने आकास से आत्मा हां कपोत की घांई उतरत तको आय, और बो ऊ पै थम गओ।</verse>
				<verse number="33">और मैं तो ऊहां नईं चीनत हतो, पर जीने मोय पानू से बपतिस्मा दैबे पठैव, ओई ने मोय से कई, जीपे तें आत्मा हां उतरत और ठहरत हेरे; पवित्र आत्मा से बपतिस्मा देबेवालो ओई आय।</verse>
				<verse number="34">और मैंने हेरो, और गवाही दई आय, कि जौई परमेसुर कौ पूत आय।</verse>
				<verse number="35">फिन दूसरे दिना यूहन्ना अपने चेलन में से दो के संग्गै ठांड़ो हतो।</verse>
				<verse number="36">और ऊ ने यीशु हां जात भओ हेर के कई, तकौ, जौ परमेसुर कौ मेम्ना आय।</verse>
				<verse number="37">तब दोई चेला ऊ की बात सुनके यीशु के पाछें हो लय।</verse>
				<verse number="38">यीशु ने मुड़के उन हां अपने पाछें आत हेरो और उन से कई, तुम कौन की खोज में आव? उन ने कई, हे गुरू तें किते रैत आय? ऊ ने उन से कई, आओ तो देख लै हौ।</verse>
				<verse number="39">तब उन ने जाके हेरो कि बो किते रैत आय, और ऊ दिना ऊके संग्गै रए; कायसे संझा के चार बज चुके हते।</verse>
				<verse number="40">उन दोनऊ में से एक तो शमौन पतरस कौ भईया अन्द्रियास हतो।</verse>
				<verse number="41">ऊ ने पेंला अपने सगे भईया शमौन से मिलके ऊसे कई, हम हां मसीह मिल गओ आय।</verse>
				<verse number="42">और बो ऊहां यीशु के ऐंगर ले आओ, यीशु ने ऊ पै नजर डालके कई, तें यूहन्ना कौ पूत शमौन आय, तें कैफा यानि पतरस कहला है।</verse>
				<verse number="43">दूसरे दिना यीशु ने गलील हां जाबे की ठानी; और फिलिप्पुस हां पाके ऊसे कई, मोरे पाछें चले आ।</verse>
				<verse number="44">फिलिप्पुस तो अन्द्रियास और पतरस के नगर बैतसैदा कौ हतो।</verse>
				<verse number="45">फिलिप्पुस ने नतनएल हां पाके ऊसे कई, जीके बारे में मूसा ने रीतियन में और अगमवकतन ने सोऊ लिखो आय, बो हम हां मिल गओ आय; बौ यूसुफ कौ पूत यीशु नासरी आय।</verse>
				<verse number="46">नतनएल ने ऊसे कई, भला नासरत से भी कोई उमदा बसत कड़ सकत आय? फिलिप्पुस ने ऊसे कई, आके तक ले।</verse>
				<verse number="47">यीशु ने नतनएल हां अपनी कोद आत हेर के ऊके बारे में कई, तको, सही में एक इस्राएली आय: जी में कोऊ छल नईंयां।</verse>
				<verse number="48">नतनएल ने ऊसे कई, तें मोय कैसे जानत आय? यीशु ने ऊसे कई; ईसे पेंला कि फिलिप्पुस ने तोय टेरो, जब तें अंजीर के पेड़ तरें हतो, मैंने तोय तको हतो।</verse>
				<verse number="49">नतनएल ने ऊसे कई, हे गुरू, तें परमेसुर कौ पूत आय; तें इस्राएल कौ राजा आय।</verse>
				<verse number="50">यीशु ने ऊसे कई; कि मैंने तोय अंजीर के पेड़ तरें तको, का तें ई लाने भरोसा करत आय? तें ईसे भी बड़े बड़े काज देख है।</verse>
				<verse number="51">ऊ ने फिन कई, मैं तुम से सांची सांची कहत आंव, कि तुम सरग हां खुलो भओ, और परमेसुर के सरगदूतन हां मान्स के पूत के संग्गै, खालें आत और ऊ परे चढ़त हेर हौ।</verse>
			</chapter>
			<chapter number="2">
				<verse number="1">तीसरे दिना गलील के काना में एक ब्याव हतो, और यीशु की मताई उतईं हती।</verse>
				<verse number="2">यीशु और ऊके चेले सोई ब्याव के बुलौआ में आए हते।</verse>
				<verse number="3">जब दाखरस नईं बचो, तो यीशु की मताई ने ऊसे कई, उन के ऐंगर दाखरस नईंयां।</verse>
				<verse number="4">तब यीशु ने ऊसे कई, हे नारी मोय तोसे का काम? मोरी बेरा अबै नईं आई।</verse>
				<verse number="5">ऊ की मताई ने चाकरन से कई, जो कछु बो तुम से कय, ओई करियो।</verse>
				<verse number="6">उतंई यहूदियन के शुद्ध करबे की रीत के अन्सार पत्थरा के छ: मटका धरे हते, हर एक में करीब सत्तर अस्सी लीटर समाउत हतो।</verse>
				<verse number="7">यीशु ने उन से कई, मटकन हां पानू से भर देओ, और उन ने उन हां मोंह लौ भर दओ।</verse>
				<verse number="8">ऊ ने उन से कई, अब कछु काड़ के ब्यारी के मुखिया के ऐंगर लै जाओ, और बे ले गए।</verse>
				<verse number="9">जब ब्यारी के मुखिया ने बो पानू चीखो, जो दाखरस बन गओ हतो, ऊहां पता नईं हतो, कि किते से आओ आय (पर जिन चाकरन ने पानू काड़ो हतो, बे जानत हते) तब ब्यारी के मुखिया ने दूल्हे हां टेरो, और ऊसे कई।</verse>
				<verse number="10">सब जने मान्स पेंला उमदा दाखरस देत आय और जब लोगबाग पीके अफर जात आंय, तब घटिया देत आंय; तेंने तो उमदा दाखरस अबै लौ धरें रओ।</verse>
				<verse number="11">गलील के काना में यीशु ने अपने अदभुत चिन्ह दिखा के अपनी महिमा दरसाई, और ऊके चेलन ने ऊ पे भरोसा करो।</verse>
				<verse number="12">ईके बाद यीशु और ऊ की मताई, ऊके भईया और ऊके चेले कफरनहूम गए और उते कछु दिना रए।</verse>
				<verse number="13">यहूदियन कौ फसह कौ परब ऐंगर हतो और यीशु यरूशलेम हां गओ।</verse>
				<verse number="14">और मन्दर में ऊ ने बैल, गाड़रें और परेवा बेंचबेवालन और सुनारन हां बैठे भओ हेरो।</verse>
				<verse number="15">और गिरमा कौ एक कोड़ा बनाओ, और उन सब गाड़रन और बैल के संग्गै, मन्दर से बायरें काड़ दओ, और सुनारन के पईसा बिथरा दए, और उन की मेज हां उलट दओ।</verse>
				<verse number="16">और ऊ ने परेबा बेंचबेवालन से कई; इन हां इते से लै जाओ, मोरे बाप के घर हां हाट कौ घर नईं बनाओ।</verse>
				<verse number="17">तब ऊके चेलन हां खबर आई कि लिखो आय, तोरे मकान कौ घुन मोय खा जै है।</verse>
				<verse number="18">तब यहूदियन ने यीशु से कई, तें जौन जौ करत आय, तो हम हां कौन सौ चिन्ह दिखाऊ त आय?</verse>
				<verse number="19">यीशु ने उन से कई; ई मन्दर हां ढाह देओ, मैं ईहां तीन दिना में फिन ठांड़ो कर देंहों।</verse>
				<verse number="20">ईपे यहूदियन ने कई; ई मन्दर हां बनाबे में छियालीस साल लगे आंय, का तें ईहां तीन दिना में ठांड़ो कर दै है?</verse>
				<verse number="21">पर बो तो अपनी देह के मन्दर के बारे में कै रओ हतो।</verse>
				<verse number="22">ई लाने जब बो मरे भयन में से जी गओ, तो ऊके चेलन हां खबर आई, कि ऊ ने ऐसी कई हती; भरोसा करो।</verse>
				<verse number="23">जब बो फसह के परब की बेरा यरूशेलेम में हतो, तो बिलात लोगन ने उन चिन्ह हां जिन हां बो दरसात हतो, हेर के ऊके नाओं पे भरोसा करो।</verse>
				<verse number="24">मगर जिते लौ यीशु समझत हते, ऊ ने अपने खुदई हां उन के भरोसे पे नईं छोड़ो, कायसे बो सबरन हां चीनत हतो।</verse>
				<verse number="25">ई लाने ऊहां ई बात की जरूरत नईं हती, कि कोऊ जनो, कोऊ मान्स के बारे में गवाही देबे, कायसे बो खुद जानत हतो, कि मान्स के मन में का आय।</verse>
			</chapter>
			<chapter number="3">
				<verse number="1">फरीसियन में से नीकुदेमुस नाओं कौ एक मान्स हतो, जौन यहूदियन कौ एक हाकिम हतो।</verse>
				<verse number="2">ऊ ने रात में यीशु के ऐंगर आके कई, हे गुरू, हम जानत आंय, कि तें परमेसुर की कोद से आओ भओ गुरू आय; कायसे इन चिन्ह हां जौन तें दिखात आय, कोऊ नईं दरसा सकत, जब लौ परमेसुर ऊके संग्गै नईं होबै।</verse>
				<verse number="3">यीशु ने जवाब में ऊसे कई; मैं तोसे सांची सांची कहत आंव, कि जब लौ कोऊ नए सिरे से जन्म नईं लै है, बो परमेसुर के राज्य में नईं जा सकत आय।</verse>
				<verse number="4">नीकुदेमुस ने ऊसे कई, बूढ़ो मान्स कैसे जन्म लै सकत आय? का बो अपनी मताई के गरभ में दूसरी बेर जाके जन्म लै सकत आय?</verse>
				<verse number="5">यीशु ने जवाब दओ, मैं तोसे सांची सांची कहत आंव; कि जब लौ कोऊ पानू और आत्मा से नईं जन्मे, बो परमेसुर के राज्य में नईं जा सकत।</verse>
				<verse number="6">कायसे जौन सरीर से जन्मो आय, बो सरीर आय; और जौन आत्मा से जन्मो आय, बो आत्मा आय।</verse>
				<verse number="7">अचरज नईं करियो, कि मैंने तोसे कई; जरूरी आय कि तें नओ जन्म ले।</verse>
				<verse number="8">बैहर जिते चाहत उते चलत आय, और तें ऊ को ऐरौ लेत आय, पर जौ नईं जानत, कि बो किते से आत और किते हां जात आय, जौन आत्मा से जन्म लेत आय बो ऐसो ही आय।</verse>
				<verse number="9">नीकुदेमुस ने जवाब देत भय ऊसे कई; जौ सब कैसे हो सकत आय?</verse>
				<verse number="10">यीशु ने जवाब देत भय ऊसे कई; तें इस्राएलियन कौ गुरू होकें भी का इन बातन हां नईं समझत?</verse>
				<verse number="11">मैं तोसें सांची सांची कहत आंव कि हम जौन जानत आंय, ओई कहत आंय, और जीहां हमने हेरो आय, ओई की गवाही देत आंय, और तुम हमाई कई नईं मानत।</verse>
				<verse number="12">जब मैंने तुम से धरती की बातें करीं, तो तुम भरोसा नईं करत, अगर मैं तुम हां सरग की बातें बताओं, तो काय भरोसा कर हौ?</verse>
				<verse number="13">और कोऊ सरग पे नईं चढ़ो, केवल ओई जौन सरग से उतरो, यानि मान्स को पूत जौन सरग में आय।</verse>
				<verse number="14">और जैसो मूसा ने डांग में सर्प हां ऊंचे पे टांगो, वैसई जरूरी आय कि मान्स कौ पूत भी ऊंचे पे चढ़ाओ जाबै।</verse>
				<verse number="15">कि जो कोऊ भरोसा करे, बो ऊ में अनन्त जीवन पाबै।</verse>
				<verse number="16">कायसे परमेसुर ने जगत से ऐसो प्रेम करो, कि ऊ ने अपनो एकलौतो पूत हां दे दओ, कि जो कोऊ ऊ पै भरोसा करे, बो नास न होय, बरन अनन्त जीवन पाबै।</verse>
				<verse number="17">कायसे परमेसुर ने अपने पूत हां जगत में ई लाने नईं पठैव, कि जगत हां दोषी ठहराए, पर ई लाने, कि जगत ऊके द्वारा उद्धार पाबै।</verse>
				<verse number="18">जौन ऊ पे भरोसा करत आय, बो दोषी नईं ठहराओ जात, जौन भरोसा नईं करत, बो दोषी ठहराओ जा चुको आय; कायसे ऊ ने परमेसुर के एकलौते पूत के नाओं पै भरोसा नईं करो।</verse>
				<verse number="19">और दोष कौ कारण जौ आय कि ज्योत जगत में आ चुकी आय, और मान्सन ने ज्योत हां अन्धयारे से बढ़के प्यारो जानो, कायसे उन के काज बुरय हते।</verse>
				<verse number="20">कायसे हर एक जौन बुरओ करत आय, ज्योत से बैर करत आय, और ज्योत के ऐंगर नईं आत, कि कऊं ऊके काज दिखा न जाबें।</verse>
				<verse number="21">पर बो जौन सांची हां मानत आय, बो ज्योत के ऐंगर आत आय, जीसे ऐसो दिखा जाबै, कि ऊके काज परमेसुर की कोद से करे गए आंय।</verse>
				<verse number="22">इन बातन के बाद यीशु और ऊके चेले यहूदिया परगना में आए; और बो उतईं उन के संग्गै रह के बपतिस्मा देन लगो।</verse>
				<verse number="23">यूहन्ना भी शालेम के ऐंगर ऐनोन में बपतिस्मा देत हतो। कायसे उते पानू बिलात हतो और लोग आके बपतिस्मा लेत हते।</verse>
				<verse number="24">कायसे यूहन्ना ऊ बेरा लौ जेलखाने में नईं डालो गओ हतो।</verse>
				<verse number="25">उते यूहन्ना के चेलन कौ कोऊ यहूदी के संग्गै शुद्ध करबे की रीत पे बतकाव होन लगो।</verse>
				<verse number="26">और उन ने यूहन्ना के ऐंगर आके ऊसे कई, हे गुरू, जौन यरदन के ऊ पार तोरे संग्गै हतो, और जीकी तेंने गवाह दई हती, हेर, बो बपतिस्मा दे रओ आय, और सब लोगबाग ऊके ऐंगर आत आंय।</verse>
				<verse number="27">यूहन्ना ने जबाव देत भय कई, जब लौ कोऊ मान्स हां सरग से न दओ जाबै, तब लौ बो कछु भी पा नईं सकत।</verse>
				<verse number="28">तुम खुद मोरी गवाही देत आव, कि मैंने कई हती, मैं मसीह नईं आंव, वरन ऊके आंगू पठैव गओ आंव।</verse>
				<verse number="29">दूल्हा ओई आय, जीकी दुल्हन आय, पर दूल्हे कौ संग्गी जौन ठांड़ो भओ ऊ की सुनत आय, दूल्हा कौ ऐरो सुनके मन में खुस होत आय; और ऐई तरहां मोरी खुसी पूरी भई आय।</verse>
				<verse number="30">जरूरी आय कि बो बढ़े और मैं घटों।</verse>
				<verse number="31">जौन ऊ परै से आत आय, बो सबई से बढ़के आय, जौन धरती से आत आय बो धरती कौ आय; और धरती की बातें करत आय: बो जौन सरग से आत आय, बो सब से बढ़के आय।</verse>
				<verse number="32">जो कछु ऊ ने हेरो, और सुनो आय, ओई की गवाही देत आय; फिन भी कोऊ मान्स ऊ की गवाही नईं मानत।</verse>
				<verse number="33">जीने ऊ की गवाही मान लई आय, ऊने ई बात पे छाप लगा दई, कि परमेसुर सांचो आय।</verse>
				<verse number="34">कायसे जीहां परमेसुर ने पठैव आय, बो परमेसुर की बातें करत आय, कायसे बो बिना भेदभाव के ऊहां आत्मा देत आय।</verse>
				<verse number="35">बाप पूत से प्रेम करत आय, और ऊ ने ओई के हाथ में सब कछु दै दओ आय।</verse>
				<verse number="36">जौन पूत पे भरोसा करत आय, अनन्त जीवन ओई कौ आय; वरन बो जौन पूत की नईं मानत, ऊहां जीवन नईं मिल है, परन्त परमेसुर को कोप ऊ पे बनो रहत आय।</verse>
			</chapter>
			<chapter number="4">
				<verse number="1">फिन जब प्रभु हां पता पड़ो, कि फरीसियन ने सुनो आय, कि यीशु यूहन्ना से बढ़कें चेला बनात आय, और उन हां बपतिस्मा देत आय।</verse>
				<verse number="2">(जबकि यीशु खुद नईं बल्कि ऊके चेला बपतिस्मा देत हते)।</verse>
				<verse number="3">तब बो यहूदिया हां छोड़ के फिन गलील हां चलो गओ।</verse>
				<verse number="4">और ऊहां सामरिया में होकें जाबो जरूरी हतो।</verse>
				<verse number="5">ई लाने बो सामरिया के सूखार नाओं के एक नगर में आओ, जौन ऊ जमीन के ऐंगर आय, जीहां याकूब ने अपने पूत यूसुफ हां दई हती।</verse>
				<verse number="6">और याकूब कौ कु आं उतईं हतो; ई लाने निंगत निंगत थक के यीशु कुआं के ऊपर ऐंसई बैठ गओ, ऊ बेरा करीब बारह बजे हते।</verse>
				<verse number="7">इतेक में एक सामरी बईयर पानू भरबे आई, यीशु ने ऊसे कई, मोय पानू पिला।</verse>
				<verse number="8">कायसे ऊके चेले खाबे हां मोल लेबे के लाने नगर में गए हते।</verse>
				<verse number="9">ऊ सामरी बईयर ने ऊसे कई, तें यहूदी होकें मोय से पानू काय मांगत आय? (कायसे यहूदी सामरियन के संग्गै कोई तरहां को ब्यौहार नईं धरत)।</verse>
				<verse number="10">यीशु ने ऊसे कई, अगर तें परमेसुर के बरदान हां चीनती, और जौ भी कि बो को आय जो तोसे कैत आय; मोय पानू पिला तो तें ऊसे मांगती, और बो तोय जीवन कौ पानू देतो।</verse>
				<verse number="11">बईयर ने ऊसे कई, हे प्रभु, तोरे ऐंगर पानी भरबे हां कछु नईंयां, और कुआं गहरो आय, तो बो जीवन कौ पानू तोरे ऐंगर किते से आओ?</verse>
				<verse number="12">का तें हमाए बाप याकूब से भी बढ़के आय, जीने हम हां जौ कुआं दओ; और जी में से ऊ ने पियो और ऊ की लड़ेरन और ऊके ढोरन ने सोई पियो।</verse>
				<verse number="13">यीशु ने जवाब देत भए ऊसे कई, कि जो कोनऊं ई पानू में से पी है बो फिन प्यासो हुईये।</verse>
				<verse number="14">पर जो कोनऊं ऊ पानू में से पी है, जौन मैं ऊहां दै हों, बौ कभऊं प्यासो नईं हुईये, कायसे बो पानू ऐसो दैहों, ऊ में सदा लौ जीबे के लाने उमड़बे वालो पानू कौ सोता बन जै है।</verse>
				<verse number="15">बईयर ने ऊसे कई, हे प्रभु, बौ पानू मोय भी दे जीसे मैं फिन प्यासी न होऊं, और न पानू भरबे इते लौ आने पड़े।</verse>
				<verse number="16">यीशु ने ऊसे कई, जाके अपने घरवारे हां इते टेर ला।</verse>
				<verse number="17">बईयर ने ऊसे कई, मोरो कोऊ घरवारो नईंयां: यीशु ने ऊसे कई, तेंने सांची कई, तोरो कोऊ घरवारो नईंयां।</verse>
				<verse number="18">कायसे तोरे पांच घरवारे भए आंय, और अबै जौन तोरे ऐंगर आय बो भी तोरो घरवारो नईंयां; जे तेंने सांची कई आय।</verse>
				<verse number="19">ऊ बईयर ने ऊसे कई, हे प्रभु, मोय लगत आय कि तें अगमवकता आय।</verse>
				<verse number="20">हमाए पुरखन ने ई पहरवा पे प्रार्थना करी, और तुम कहत आव कि यरूशलेम बो जांगह आय, जिते मान्सन हां प्रार्थना करो चईये।</verse>
				<verse number="21">यीशु ने ऊसे कई, हे बईयर, मोरो भरोसा कर कायसे बेरा आ रई आय, जब तुम न ई पहरवा पे और न यरूशलेम में बाप की प्रार्थना कर हौ।</verse>
				<verse number="22">तुम ऊ की प्रार्थना करत आव, जीहां नईं चीनत; हम ऊ की प्रार्थना करत आंय जीहां हम चीनत आंय; कायसे तरन तारन यहूदियन में से आय।</verse>
				<verse number="23">पर बो बेरा आ रई आय, बल्कि आई गई आय, जब सांचे भक्त बाप की प्रार्थना आत्मा और सच्चाई से कर हैं, कायसे बाप अपने लाने ऐंसई भक्त चाहत आय।</verse>
				<verse number="24">परमेसुर आत्मा आय, और जरूरी आय कि ऊके भक्त आत्मा और सच्चाई से ऊ की प्रार्थना करें।</verse>
				<verse number="25">बईयर ने ऊसे कई, मैं जानत आंव कि मसीह जौन ख्रीष्ट कहलात आय, आबेवालो है; जब बो आ है, तो हम हां सब कछु बता दै है।</verse>
				<verse number="26">यीशु ने ऊसे कई, मैं जौन तोसे बोल रओ आंव, ओई आंव।</verse>
				<verse number="27">इतेक में ऊके चेले आ गए, और ऊहां एक बईयर से बतकाव करत अचरज में पड़ गए; फिन भी कोऊ ने जा नईं पूंछी, कि तें का चाहत आय?</verse>
				<verse number="28">ऊ बईयर ने अपनो मटका उतईं छोड़ दओ, और नगर में जाके लोगन से कई।</verse>
				<verse number="29">आओ, एक मान्स हां तको, जीने बो सब कछु जौन मैंने करो, ऊ ने मोय बता दओ: कहूं जौई तो मसीह नईंयां?</verse>
				<verse number="30">बे नगर से निकल के ऊके ऐंगर आन लगे।</verse>
				<verse number="31">ओई बेरा ऊके चेलन ने ऊसे बिनती करी, हे गुरू, कछु खा ले।</verse>
				<verse number="32">पर यीशु ने उन हां बोलो, मोरे ऐंगर खाबे हां ऐसी रोटी आय, जीके बारे में तुम नईं जानत आव।</verse>
				<verse number="33">चेले आपस में कहन लगे, कहूं कोऊ ऊके लाने रोटी तो नईं लाओ?</verse>
				<verse number="34">यीशु ने उन से कई, मोरी रोटी जा आय कि अपने पठैबेवाले की मन की बात पूरी करों और ऊ को काज पूरो करों।</verse>
				<verse number="35">का तुम जा नईं कहत, अबै कटनी होबे में चार महिना रह गए आंय? तको, मैं तुम से कहत आंव, अपनी आंखें उठाके खेतन पे नजर डालो, बे कटनी के लाने पक गए आंय।</verse>
				<verse number="36">काटबे वारन हां मजूरी मिलत आय, और बो अनन्त जीवन के लाने फल बटोरत आय; कि बोबेवारो और काटबेवाले दोई मिलके खुसी मना सकें।</verse>
				<verse number="37">कायसे इते जे कनौत सांची बैठत आय, एक बोत है और दूसरो काटत आय।</verse>
				<verse number="38">मैंने तुम हां बो खेत काटबे पठैव, जी में तुम ने मेहनत नईं करी, दूसरन ने मेहनत करी और तुम ऊ की मेहनत के फल में संग्गी भय।</verse>
				<verse number="39">ऊ नगर के कितेक सामरियन ने यीशु पे भरोसा करो, कायसे ऊ बईयर ने गवाही दई हती, की जो कछु मैंने करो, बो सब ऊ ने मोय बता दओ।</verse>
				<verse number="40">सामरियन ने आके ऊसे बिनती करी, कि बो उन के संग्गै रय, तो बो दो दिना उन के संग्गै रहो।</verse>
				<verse number="41">ऊके बोलबे से बिलात दूसरे जनों ने सोई ऊ पै भरोसा करो।</verse>
				<verse number="42">और ऊ बईयर से कहन लगे, अब हम तोरे कहबे से भरोसा नईं करत; कायसे हम ने खुद सुन लओ आय, और हम जान गए आंय कि जौई सांची में जग कौ मुक्ति देबेवालो आय।</verse>
				<verse number="43">दो दिना के पाछें बो उते से निकल के गलील हां चलो गओ।</verse>
				<verse number="44">कायसे यीशु ने खुद गवाही दई, कि अगमवकता अपने देस में मान नईं पात।</verse>
				<verse number="45">जब बो गलील में पहुंचो, तो गलीलियन ने ऊ को मान करो; बे तो उन सबई काजन हां देख चुके हते, जौन ऊ ने परब के दिना में यरूशलेम में करे हते, कायसे बे परब में उतईं गए हते।</verse>
				<verse number="46">तब बो गलील के काना में आओ, जिते ऊ ने पानू हां दाखरस बना दओ हतो, उतईं राजा कौ एक चाकर हतो जीको पूत कफरनहूम में बीमार हतो।</verse>
				<verse number="47">जब ऊ ने सुनी कि यीशु यहूदिया से गलील में आ गओ आय, तो बो ऊके ऐंगर गओ और ऊसे बिनती करन लगो, कि चलकें मोरे लरका हां साजो कर दे: कायसे बो मरबे पे हतो।</verse>
				<verse number="48">यीशु ने ऊसे कई, जब लों तुम चिन्ह और चमत्कार नईं देख लैहौ तब लौ भरोसा नईं कर हौ।</verse>
				<verse number="49">राजा के चाकर ने ऊसे कई, हे प्रभु, मोरे लड़का के मरबे के पेंला चल।</verse>
				<verse number="50">यीशु ने ऊसे कई, जा, तोरो लरका जीयत आय: ऊ मान्स ने यीशु के कैबे पे भरोसा करो और चलो गओ।</verse>
				<verse number="51">जब बो गैल में हतो, तो ऊके चाकर ने आके ऊसे कई तोरो लड़का जीयत आय।</verse>
				<verse number="52">ऊ ने उन से पूंछी बो कितनी बेरा साजो होन लगोे हतो? उन ने कई, कल दिन के एक बजे ऊ को ताप उतर गओ।</verse>
				<verse number="53">तब बाप समझ गओ, कि जा ओई बेरा आय, जब यीशु ने कई हती, तोरो लड़का जीयत आय, और खुद ऊ ने और ऊके पूरे घरवारन ने भरोसा करो।</verse>
				<verse number="54">जौ दूसरो चिन्ह हतो, जौन यीशु ने यहूदिया से आके गलील में करो हतो।</verse>
			</chapter>
			<chapter number="5">
				<verse number="1">इन बातन के बाद यीशु यहूदियन के एक परब में यरूशलेम गओ।</verse>
				<verse number="2">यरूशलेम में भेड़-फाटक के ऐंगर एक कुण्ड आय, जौन इब्रानी बोली में बेतहसदा कहाऊत आय, जीके पांच ओसारे आंय।</verse>
				<verse number="3">इन में ऐसे बिलात जने (पानू के हिलबे की आस में) पड़े रहत हते, जौन बीमार, अन्धरे, लूले और सूखे अंग वाले हते।</verse>
				<verse number="4">(बे पानू के हिलबे की बाट हेरत हते, कायसे प्रभु के सरगदूत, कोई खास बेरा पे कुण्ड में उतर के पानू हां हिलात हते, पानू के हिलतई जौन भी पेंला उतर जात हतो, बो चाए कोई सी बीमारी से बीमार काय न होबै, साजो हो जात हतो।)</verse>
				<verse number="5">उतईं एक मान्स हतो, जौन अड़तीस बरस से बीमार हतो।</verse>
				<verse number="6">जब यीशु ने ऊहां उते पड़ो भओ हेरो और जानो, कि बो उते ऊ दसा में बिलात दिना से पड़ो आय, तो ऊसे पूंछी, का तें साजो होबो चाहत आय?</verse>
				<verse number="7">बीमार ने ऊसे कई, हे प्रभु, मोरे लौ कोऊ मान्स नईंयां, जौन मोय पानू के हिलतई कुण्ड में उतारे, जब मैं उतरबे हां होत आंव तो दूसरो मोय से पेंला उतर जात आय।</verse>
				<verse number="8">यीशु ने ऊसे कई, उठ, अपनो बिछौना उठा और चल फिर।</verse>
				<verse number="9">बो मान्स तुरतईं साजो हो गओ, और अपनो बिछौना उठाके निगन लगो और बो सब्त कौ दिना हतो।</verse>
				<verse number="10">ई लाने यहूदियन ने ऊ से, जौन साजो भओ हतो, कई आज सब्त कौ दिना आय, ई लाने बिछौना उठाबो तोरे लाने साजो नईंयां।</verse>
				<verse number="11">ऊ ने उन से कई, जीने मोय साजो करो, ओई ने मोसे कई, अपनो बिछौना उठा और चल फिर।</verse>
				<verse number="12">उन ने ऊसे पूंछी, बो मान्स को आय जीने तोसे कई अपनो बिछौना उठा और चल फिर?</verse>
				<verse number="13">परन्त जौन साजो हो गओ हतो, नईं जानत हतो कि बो को आय; कायसे उते भीड़ के काजें यीशु ऊ जांगा से चलो गओ हतो।</verse>
				<verse number="14">ईके पाछें यीशु ने ऊहां मन्दर में मिलके ऊसे कई, हेर, तें साजो हो गओ आय; फिन कभऊं पाप नईं करियो, ऐसो न होय कि ईसे भी कोऊ भारी जोखम तोपे आ पड़े।</verse>
				<verse number="15">ऊ मान्स ने जाके यहूदियन हां बताओ, कि बो यीशु आय, जीने मोय साजो करो।</verse>
				<verse number="16">ईसें यहूदी लोग यीशु हां परेसान करन लगे, कायसे बो जे काम सब्त के दिन करत हतो।</verse>
				<verse number="17">परन्त यीशु ने उन से कई, की मोरो बाप अबै लेओ काम करत आय, और मैं खुद भी काम करत आंव।</verse>
				<verse number="18">ई बात से यहूदी ऊहां मार डालबे की और ज्यादा कोसिस करन लगे, कायसे बो न केवल सब्त की रीत हां तोड़ रओ हतो, परन्त परमेसुर हां अपनो बाप कहके, अपने आप हां परमेसुर के बरोबर ठहरा रओ हतो।</verse>
				<verse number="19">ई लाने यीशु ने उन से कई, मैं तुम से सांची सांची कैत हों, कि पूत खुद कछु नईं कर सकत, केवल ओई जौन बो बाप हां करत हेरत आय, कायसे जौन कछु बाप करत आय, उनई कामन हां पूत भी ओई रीत से करत आय।</verse>
				<verse number="20">कायसे बाप पूत से प्रेम करत आय, और बो उन सब कामन हां ऊहां दिखात आय; जिन हां बो खुद करत आय, और बो इन से भी बड़े कामन हां ऊहां तका है, जीसे की तुम अचरज करो।</verse>
				<verse number="21">कायसे जी तरहां बाप मरे भयन हां जिला देत आय, ऊं सई पूत जिन हां चाहत आय उन हां जिलात आय।</verse>
				<verse number="22">कायसे बाप भी कोऊ कौ न्याव नईं करत, बल्कि ऊ ने न्याव करबे कौ सबरो हक पूत हां दै दओ आय।</verse>
				<verse number="23">कि सब लोग पूत कौ वैसई मान करें, जैसो की बाप कौ मान करत आंय, जौन पूत को मान नईं करत, बो बाप को भी मान नईं करत, जीने ऊहां पठैव।</verse>
				<verse number="24">मैं तुम से सांची सांची कहत आंव, जौन मोरो बचन सुनके मोरे पठैबेवाले पे भरोसा करत आय, अनन्त जीवन ऊ को आय, और ऊ पे दण्ड कौ हुकुम नईं हुईये, परन्त बो मृत्यु से पार होकें जीवन में पिड़ चुको आय।</verse>
				<verse number="25">मैं तुम से सांची सांची कहत आंव, बो बेरा आ रई आय, और अबै आय, जब मरे भए लोग परमेसुर के पूत कौ बोल सुन हैं, और जौन सुन हैं बे जी जै हैं।</verse>
				<verse number="26">कायसे जैसे बाप अपने में जीवन धरत आय, ऊं सई ऊ ने पूत हां भी खुद में जीवन धरबे कौ हक्क दओ आय।</verse>
				<verse number="27">और ऊ ने ऊहां न्याव करबे कौ भी हक्क दओ आय, कायसे बो मान्स कौ पूत आय।</verse>
				<verse number="28">ईपे अचरज नईं करियो, कायसे बेरा आ रई आय, कि बे सब जौन कबरों में आंय, ऊ को बोल सुनके कबरन में से कड़ आ हैं।</verse>
				<verse number="29">जिन ने साजे काज करे आंय बे अनन्त जीवन के लाने जी उठ हैं, और जिन ने बुरय काज करे आंय बे दण्ड भोगबे के लाने फिन जी उठ हैं।</verse>
				<verse number="30">मैं अपनी कोद से कछु नईं कर सकत आंव; जैसो सुनत आंव, वैसई न्याव करत आंव, और मोरो न्याव सांचो आय; कायसे मैं अपनी नईं, परन्त अपने पठैबेवाले की मनसा चाहत आंव।</verse>
				<verse number="31">अगर मैं केवल अपने बारे में गवाही देओं; तो मोरी गवाही सांची नईं।</verse>
				<verse number="32">मोरे बारे में गवाही देबेवालो एक और आय, और मैं जानत आंव, कि जौन मोरे बारे में गवाही देत आय बो सांची आय।</verse>
				<verse number="33">तुम ने यूहन्ना से पुछवाओ और ऊ ने सांची की गवाही दई आय।</verse>
				<verse number="34">परन्त मैं अपने बारे में मान्स की गवाही नईं चाहत; पर जे बातें मैं ई लाने कैत हों, कि तुम हां उद्धार मिलै।</verse>
				<verse number="35">बो तो बरत और दमकत दिया हतो; और तुम हां ऊ की ज्योत में कछु बेरा लौ खुसी मनाबो साजो लगो।</verse>
				<verse number="36">परन्त जौन गवाही मोरी आय, बो यूहन्ना की गवाही से बढ़के आय: कायसे बाप ने जिन कामन हां पूरो करबे के लाने मोय सौंपो आय, यानि बे काम जौन मैं करत आंव, बेई मोरे बारे में गवाही देत आंय, कि बाप ने मोय पठैव।</verse>
				<verse number="37">बाप जीने मोय पठैव आय, ओई ने मोरे बारे में गवाही दई आय, तुम ने न कभऊं ऊ को बोल सुनो आय और न ऊ को रूप हेरो आय।</verse>
				<verse number="38">और ऊ को वचन तुम में बनो नईं रहत, कायसे जीने मोय पठैव आय तुम ऊ को भरोसा नईं करत।</verse>
				<verse number="39">तुम पवित्र शास्त्र में खोजत आव, कायसे तुम सोचत आव कि ऊ में अनन्त जीवन मिलत आय, और जे ओई आंय, जौन मोरे बारे में गवाही देत आय।</verse>
				<verse number="40">और तुम मोरे ऐंगर आबो नईं चाहत कि जीवन पाओ।</verse>
				<verse number="41">मैं मान्सन से बड़वाई नईं चाहत।</verse>
				<verse number="42">परन्त मैं तुम हां चीनत आंव, कि तुम में परमेसुर को प्रेम नईंयां।</verse>
				<verse number="43">मैं अपने बाप के नाओं से आओ आंव, और तुम मोय नईं अपनात; जदि कोऊ और अपने ही नाओं से आबै तो तुम ऊहां अपना हौ।</verse>
				<verse number="44">तुम कैसे भरोसा कर सकत आव, जब कि तुम खुद एक दूसरे से मान चाहत आव, और जौन मान अद्वैत परमेसुर की कोद से आय, ऊहां पाबो नईं चाहत?</verse>
				<verse number="45">जौ ना सोचियो, कि बाप के सामूं मैं तुम हां दोषी ठहरा हों, तुम हां दोषी ठहराबे वालो तो मूसा आय, जीपे तुम ने आस धरी आय।</verse>
				<verse number="46">कायसे जदि मूसा कौ भरोसा करते, तो मोरो भी भरोसा करते, कायसे ऊ ने मोरे बारे में लिखो आय।</verse>
				<verse number="47">परन्त जदि तुम ऊ की लिखी बातन नईं मानत, तो मोरे बोलबे पे कैसे भरोसा कर हौ?</verse>
			</chapter>
			<chapter number="6">
				<verse number="1">इन बातन के पाछें यीशु गलील की झील तिबिरियास के ऊ पार चलो गओ।</verse>
				<verse number="2">और एक बड़ी भीड़ ऊके पाछें निंग रई हती, कायसे बे उन अचरज के कामन हां हेरत हते जिन हां बो बीमारन पे करत हतो।</verse>
				<verse number="3">यीशु पहरवा पे चढ़के अपने चेलन के संग्गै बैठ गओ।</verse>
				<verse number="4">यहूदियन के फसह कौ परब ऐंगर हतो।</verse>
				<verse number="5">जब यीशु ने अपनी आंखें उठाके एक बड़ी भीड़ हां अपने ऐंगर आत तको, तो फिलिप्पुस से पूंछी, इन के खाबे हां हम किते से रोटी मोल लाएं?</verse>
				<verse number="6">बो उन हां परखबे के लाने ऐसो कैत हतो; कायसे बो जानत हतो कि ऊहां का करने आय।</verse>
				<verse number="7">फिलिप्पुस ने ऊसे कई, दो सौ दीनार की रोटियां भी उन के लाने पूरी न हुईयें कि हर एक को तनक तनक मिले।</verse>
				<verse number="8">ऊके चेलन में से शमौन पतरस के भईया अन्द्रियास ने ऊसे कई।</verse>
				<verse number="9">इते एक मोंड़ा आय जी के ऐंगर जौ की पांच रोटियां और दो मछरियां आंय, परन्त इतेक लोगन के लाने बे का आंय।</verse>
				<verse number="10">यीशु ने उन से कई, लोगन हां बिठवा देओ। ऊ जगह पे बिलात घांस हती, ई लाने मन्सेलू जौन गिनती में करीब पांच हजार हते, बैठ गए।</verse>
				<verse number="11">तब यीशु ने रोटियां लईं, और धन्यवाद करके उन हां जौन बैठे हते बांट दईं, ऊं सई मछरियां भी जितेक बे चाहत हते बांट दईं।</verse>
				<verse number="12">जब बे अफर गए तो ऊने अपने चेलन से कई, बचे भए टुकड़न हां बटोर लेओ, कि कछु भी फेंको न जाए।</verse>
				<verse number="13">ई लाने उन ने ऊहां बटोरो, और जौ की पांच रोटियों के टुकड़न से, जौन खाबे वालन से बच गए हते बारह टुकनियां भरीं।</verse>
				<verse number="14">जब लोग ने ऊ अचरज हां जीहां ऊ ने करो हतो, हेरो तो उन ने कई; सांची में जे ओई अगमवकता आय जौन जगत में आबेवालो हतो।</verse>
				<verse number="15">यीशु ने जानके कि बे मोय जबरजस्ती राजा बनाबे के लाने लै जाबो चाहत आंय, फिन अकेलो पहरवा पे चलो गओ।</verse>
				<verse number="16">जब संझा भई, तो ऊके चेले झील के तट पे गए।</verse>
				<verse number="17">और नाव पे चढ़बे के पाछें बे कफरनहूम हां जाबे के लाने झील पार करन लगे, अंधयारो हो गओ हतो, और यीशु अबै लौ उन के ऐंगर नईं आओ हतो।</verse>
				<verse number="18">तेज आंधी चलबे से झील में लहरें उठन लगीं।</verse>
				<verse number="19">जब बे पांच छ: किलो मीटर लौ नाव खेत चले गय, तो उन ने यीशु हां झील पे निंगत, और नाव के ऐंगर आत भओ तको, और बे डरा गए।</verse>
				<verse number="20">परन्त ऊ ने उन से कई, डराओ नईं; मैं आंव।</verse>
				<verse number="21">बे ऊहां नाव पे चढ़ाबे के लाने तईयार भए और तुरतईं नाव ऊ जांगह पे जा टिकी, जिते बे जा रए हते।</verse>
				<verse number="22">दूसरे दिना भीड़ ने, जौन झील के ऊ पार रह गई हती, जौ तको, कि केवल एक हल्की नाव उते हती, यीशु चेलन के संग्गै नाव पे नईं चढ़ो हतो, केवल चेले ही ऊ पार चले गए हते।</verse>
				<verse number="23">(तबई तिबिरियास से ऊ जांगह के ऐंगर दूसरी नावें आईं, जिते उन ने प्रभु के धन्यवाद देबे के पाछें रोटी खाई हती)।</verse>
				<verse number="24">जब भीड़ ने तको, कि न तो उते यीशु आय, और न ऊके चेले, तो बे खुद हल्की हल्की नाव पे चढ़के यीशु हां खोजत भए कफरनहूम पहुंचे।</verse>
				<verse number="25">उन ने जब ऊहां झील के ऊ पार पाओ तो ऊसे कई, हे गुरू, तें इते कबै आओ?</verse>
				<verse number="26">यीशु ने उन से कई, मैं तुम से सांची सांची कैत आंव, तुम मोय ई लाने नईं खोजत कि तुम ने चिन्ह हेरे, परन्त ई लाने कि तुम ने रोटियां खांई और अफर गए।</verse>
				<verse number="27">ऊ रोटी के लाने मेहनत नईं करो जौन नास हो जात आय, परन्त ऊ रोटी के लाने जौन अनन्त जीवन लौ बनी रहत आय, जीहां मान्स कौ पूत तुम हां दै है, कायसे बाप यानि परमेसुर ने ओई पे अपनी छाप लगाई आय।</verse>
				<verse number="28">ई लाने उन ने ऊसे कई, परमेसुर के काम करबे के लाने हम का करें?</verse>
				<verse number="29">यीशु ने उन से कई; परमेसुर को काम जौ आय, कि जीहां ऊ ने पठैव आय, तुम ऊ पै भरोसा करो।</verse>
				<verse number="30">तब उन ने ऊसे कई, फिन तें कैसो चिन्ह दिखात आय कि हम ऊहां हेरें और तोपे भरोसा करें, तें कैसो काम दिखात आय?</verse>
				<verse number="31">हमाए पुरखन ने डांग में मन्ना खाओ; जैसो लिखो आय; ऊ ने उन हां खाबे के लाने स्वरग से रोटी दई।</verse>
				<verse number="32">यीशु ने उन से कई, मैं तुम से सांची सांची कहत आंव की मूसा ने तुम हां सरग से बा रोटी नईं दई, पर मोरो बाप आय जौन सरग से तुम हां सच्ची रोटी देत आय।</verse>
				<verse number="33">कायसे परमेसुर की रोटी बा आय, जौन सरग से उतरत आय और संसार को जीवन देत आय।</verse>
				<verse number="34">तब उन ने ऊसे कई, हे प्रभु जा रोटी हम हां सदा लौ देत रहियो।</verse>
				<verse number="35">यीशु ने उन से कई, जीवन की रोटी मैं आंव, जौन मोरे ऐंगर आत आय कभऊं भूखो न हुईये और जौन मोय पे भरोसा करत आय, कभऊं प्यासो न हुईये।</verse>
				<verse number="36">परन्त मैंने तुम से कई, कि तुम ने मोहां तक भी लओ आय, तौभी भरोसा नईं करत।</verse>
				<verse number="37">जो कछु बाप मोय देत आय, बो सब मोरे ऐंगर आ है, और जो कोऊ मोरे ऐंगर आ है, मैं ऊहां कभऊं बायरें नईं काड़ हों।</verse>
				<verse number="38">कायसे मैं अपनी मनसा नईं, परन्त अपने पठैबेवाले की मनसा पूरी करबे के लाने सरग से उतरो आंव।</verse>
				<verse number="39">जीने मोय पठैव, ऊ की मनसा जा आय, कि सब कछु जौन ऊ ने मोय दओ आय, ऊ में से कछु भी न हिराओं पर अखिरी दिना ऊहां फिन जिला दों।</verse>
				<verse number="40">कायसे मोरे बाप की मनसा जा आय, कि जौन पूत हां तके, और ऊ पे भरोसा करत आय, बो अनन्त जीवन पाबै; और मैं अखिरी दिना में ऊहां फिन जिला दें हों।</verse>
				<verse number="41">ई लाने यहूदी ऊ पे कुड़कुड़ान लगे, कायसे ऊ ने कई; जो रोटी सरग से उतरी आय, बो मैं आंव।</verse>
				<verse number="42">और बे कैन लगे; का जौ यूसुफ कौ पूत यीशु नईंयां, जीके मताई बाप हां हम चीनत आंय? तो बो काय कैत आय कि मैं सरग से उतरो आंव।</verse>
				<verse number="43">यीशु ने उन से कई, आपस में नें कुड़कुड़ाओ।</verse>
				<verse number="44">मोरे ऐंगर कोऊ नईं आ सकत, जब लौ बाप जीने मोय पठैव आय, ऊहां अपने ऐंगर खेंच न ले; और मैं अखिरी दिना ऊहां फिन जिला दें हों।</verse>
				<verse number="45">अगमवकतन के शास्त्रन में जौ लिखो आय, और बे सब परमेसुर की कोद से सिखाए भय हुईयें। जीने बाप से सुनो और सीखो आय, बो मोरे ऐंगर आत आय।</verse>
				<verse number="46">जौ नईं, कि कोऊ ने बाप हां तको पर जौन परमेसुर की कोद से आय, केवल ओई ने बाप हां तको आय।</verse>
				<verse number="47">मैं तुम से सांची सांची कहत आंव, की जौन भरोसा करत आय, अनन्त जीवन ओई कौ आय।</verse>
				<verse number="48">जीवन की रोटी मैं आंव।</verse>
				<verse number="49">तुमाए पुरखन ने डांग में मन्ना खाओ और बे मर गए।</verse>
				<verse number="50">जा ओई रोटी आय जौन सरग से उतरत आय, कि जो कोऊ ऊ में से खाए बो न मर है।</verse>
				<verse number="51">जीवन की रोटी जौन सरग से उतरी बो मैं आंव। जो कोऊ ई रोटी में से खा है, तो बो सदा लौ जीयत रै है, और जौन रोटी मैं जगत के जीवन के लाने दै हों, बो मोरो मांस आय।</verse>
				<verse number="52">ईपे यहूदी आपस में जौ कहके बतकाव करन लगे, जौ मान्स हम हां अपनो मांस खाबै हां कैसे दे सकत आय?</verse>
				<verse number="53">यीशु ने उन से कई; मैं तुम से सांची सांची कहत आंव जब लौ तुम मान्स के पूत कौ मांस न खै हौ, और ऊ को रकत न पी हौ, तुम में जीवन नईंयां।</verse>
				<verse number="54">जौन मोरो मांस खात, और मोरो रकत पीयत आय, अनन्त जीवन ऊ को आय, और मैं अखिरी दिना में ऊहां फिन जिला दें हों।</verse>
				<verse number="55">मोरो मांस तो सांची रोटी आय और मोरो खून सांची पीबे की चीज आय।</verse>
				<verse number="56">जौन मोरो मांस खात और मोरो खून पीयत आय, बो मोय में बनो रहत आय, और मैं ऊ में।</verse>
				<verse number="57">जैसे जीयत बाप ने मोय पठैव और मैं बाप के काजें जीयत आंव, ऐंसई बो भी जौन मोय खात आय मोरे लाने जीयत रै है।</verse>
				<verse number="58">जो रोटी सरग से उतरी बा जाई आय, पुरखन जैसीनईं कि खाई और मर गए। ई रोटी हां जो खै है बो सदा लौ जीयत रै है।</verse>
				<verse number="59">ऊ ने जे बातें ऊ बेरा कईं, जब बो कफरनहूम के एक प्रार्थनाघर में सीख दे रओ हतो।</verse>
				<verse number="60">ई लाने ऊके चेलन में से बिलात ने जब जा सुनी तो कई, जा तो कठिन बात आय; ईहां कौन सुन सकत आय?</verse>
				<verse number="61">यीशु ने जा जानके कि ऊके चेले ई पे कुड़कुड़ात आंय, उन से कई, का तुम हां जा बात बुरई लगत है?</verse>
				<verse number="62">और तुम मान्स के पूत हां ऊ परे जात तक हौ, जिते बो पेंला हतो, तो का कर हौ?</verse>
				<verse number="63">आत्मा तो जीवन देत आय, सरीर से कछु लाभ नईंयां, जौन बातें मैं ने तुम से क ईं बे आत्मा और जीवन आंय।</verse>
				<verse number="64">पर तुम में से कछु आंय जो भरोसा नईं करत। कायसे यीशु पेंला से जानत हतो कि भरोसा नईं करबेवाले को आंय, और बे को आंय? और कौन मोय पकड़वा है।</verse>
				<verse number="65">और ऊ ने कई, मैंने तुम से ऐई से कई हती, कि कोऊ मोरे ऐंगर नईं आ सकत, जब लौ बाप की कोद से ऊहां बरदान नईं दओ जाए।</verse>
				<verse number="66">ई काजें ऊके चेलन में से बिलात लौट गए, और फिन ऊके संग्गै नईं चले।</verse>
				<verse number="67">ई लाने यीशु ने उन बारहों से कई, का तुम भी चले जाओ चाहत आव?</verse>
				<verse number="68">शमौन पतरस ने ऊसे कई, हे प्रभु हम की के ऐंगर जाबें? अनन्त जीवन की बातें तो तोरे ऐंगर आंय।</verse>
				<verse number="69">हम ने भरोसा करो आय, और जान लओ है, कि परमेसुर कौ पवित्र जन तेंई आय।</verse>
				<verse number="70">यीशु ने उन से कई, का मैंने तुम बारहों को नईं चुनो? फिन भी तुम में से एक शैतान आय।</verse>
				<verse number="71">ऊ को मतलब शमौन इस्कारियोती के पूत यहूदा से हतो, कायसे उन बारहों में से ओई ऊहां पकड़वाबे पे हतो।</verse>
			</chapter>
			<chapter number="7">
				<verse number="1">इन बातन के पाछें यीशु गलील में फिरत रओ, बो यहूदिया में नईं जाओ चाहत हतो, कायसे यहूदी ऊहां मार डालबे की खोज में हते।</verse>
				<verse number="2">यहूदियन कौ परब यानि मण्डपों को परब ऐंगर हतो।</verse>
				<verse number="3">ई लाने ऊके भाईयों ने ऊसे कई, इते से निंग के यहूदिया में चलो जा, कि तोरे चेले भी उन कामन हां हेर सकें जिन हां तें करत आय।</verse>
				<verse number="4">कायसे ऐसो कोऊ नईं हुईये, जौन नामी होबो चाहे, और लुक केकाम करे, अगर तें इन कामन हां करत आय, तो अपने हां संसार पे दरसा।</verse>
				<verse number="5">कायसे ऊके भईया भी ऊ पे भरोसा नईं करत हते।</verse>
				<verse number="6">ई लाने यीशु ने उन से कई, मोरी बेरा अबै लौ नईं आई; पर तुमाए लाने सबई बेरा सई आय।</verse>
				<verse number="7">जगत तुम से बैर नईं कर सकत, परन्त मोसे करत आय, कायसे मैं ई बात की सीख देत आंव, कि उन के काज बुरय आंय।</verse>
				<verse number="8">तुम खुद परब में जाओ, मैं ई परब में अबै नईं जात; कायसे मोरी बेरा अबै लौ पूरी नईं भई।</verse>
				<verse number="9">उन से जे बातें कहबे के पाछें, बो गलील में रुक गओ।</verse>
				<verse number="10">पर जब ऊके भईया परब में चले गए, तब बो भी गओ सब के सामूं नईं, मानो लुक के गओ।</verse>
				<verse number="11">ई लाने यहूदी ऊ परब में ऊहां ढूंड़त रए और कह रए हते बो किते आय?</verse>
				<verse number="12">और भीड़ ऊके बारे में कुड़कुड़ान लगी, कछु लोग कह रए हते; बो भलो मान्स आय, दूसरे कह रए हते; नईं, बो लोगन हां भरमात आय।</verse>
				<verse number="13">फिन भी यहूदियन के डर से कोई ऊके बारे में खुलके नईं बोल रओ हतो।</verse>
				<verse number="14">और जब परब के आधे दिना बीत गए; तो यीशु मन्दर में गओ और प्रवचन करन लगो।</verse>
				<verse number="15">तब यहूदी अचरज में होकें कैन लगे, जौ मान्स बिना पढ़े कैसे ज्ञानी बन गओ?</verse>
				<verse number="16">तब यीशु ने उन से कई, जौ सन्देस मोरो नईं, परन्त ऊ को आय जीने मोय पठैव।</verse>
				<verse number="17">जदि कोऊ मान्स ऊ की मनसा पूरी करबे हां तईयार आय, तो बो ई सीख सें जान जै है, कि जे परमेसुर की कोद से आय, या मैं अपनी कोद से कैत आंव।</verse>
				<verse number="18">जौन अपनी कोद से कहत आय, बो अपनी ही बड़ाई चाहत आय; पर जौन अपने पठैबेवाले की बड़ाई चाहत आय, ओई सांचो आय, और ऊ में कोई पाप नईंयां।</verse>
				<verse number="19">का मूसा ने तुम हां नैम नईं दईं? फिन भी तुम में से कोई रीतियन कौ पालन नईं करत। तुम काय मोय मार डालबो चाहत आव?</verse>
				<verse number="20">भीड़ ने कई; तोय में दुष्ट आत्मा आय; को तोय मार डालबो चाहत आय?</verse>
				<verse number="21">यीशु ने उन से कई, मैंने एक काम करो और तुम सब अचरज करत आव।</verse>
				<verse number="22">ऐई काजें मूसा ने तुम हां खतना की आज्ञा दई आय (जा नईं कि बा मूसा की ओर से आय परन्त बाप-दादों से चली आ रई आय) और तुम सब्त के दिना मान्स को खतना करत आव।</verse>
				<verse number="23">ई लाने सब्त के दिना मान्स कौ खतना करो जात आय, कि मूसा की रीत कौ उलंघन न होबै, ई लाने मैंने सब्त के दिना एक मान्स हां साजो कर दओ, तुम मोपै काय खुनसियात हौ?</verse>
				<verse number="24">मों देखो न्याव न करियो, परन्त धर्म से न्याव करो।</verse>
				<verse number="25">तब यरूशलेम के कछु लोग कैन लगे; का जौ ओई मान्स नईं, जीहां बे मार डालबे की कोसिस कर रय आंय।</verse>
				<verse number="26">पर तको, बो तो खुले आम बातें कर रओ आय और बे ऊसे कछु नईं कह रय आंय; कहूं हाकिमन हां भी तो नईं मालूम हो गओ आय; कि जौई मसीह आय?</verse>
				<verse number="27">ईहां तो हम जानत आंय, कि जौ मान्स किते कौ आय, परन्त जब मसीह आ है, तो कोई भी न जान है, कि बो किते कौ आय।</verse>
				<verse number="28">तब यीशु ने मन्दर में सीख देत भय जोर देके कई, तुम मोय जानत आव और जौ भी जानत हों, कि मैं किते कौआंव: मैं अपने से नईं आओ परन्त जीने मोय पठैव बो सांचो आय, जीहां तुम नईं चीनत।</verse>
				<verse number="29">मैं ऊहां चीनत आंव; कायसे मैं ऊ की कोद से आंव और ओई ने मोय पठैव आय।</verse>
				<verse number="30">ई लाने बे ऊहां पकड़बे की कोसिस करन लगे, फिन भी कोऊ ने ऊ पे हाथ नईं डालो, कायसे ऊ की बेरा अबै लौ नईं आई हती।</verse>
				<verse number="31">और भीड़ में से बिलात जनन ने ऊ पै भरोसा करो, और कैन लगे जब मसीह आ है, तो का बो ई मान्स से भी ज्यादा चिन्ह दिखा है?</verse>
				<verse number="32">फरीसियन ने भीड़ हां ऊके बारे में कानाफूसी करत देखो; और महापुरोहित और फरीसियन ने ऊहां पकड़ाबे के लाने सिपाहियन हां पठैव।</verse>
				<verse number="33">ई लाने यीशु ने कई मैं तनक बेरा लौ और तुमाए संग्गै आंव; तब मैं ऊके ऐंगर चलो जै हों जीने मोय पठैव आय।</verse>
				<verse number="34">तुम मोय ढूंढ़ हौ, पर नईं पाहौ और जिते कौ मैं आंव, उते तुम नईं जा सकत।</verse>
				<verse number="35">यहूदियन ने आपस में कई, जौ किते जाहै, कि हम ऊहां न पाहैं? का बो उन के ऐंगर जाहै, जो यूनानियन में तितर-बितर होकें रहत आंय, और का यूनानियन हां भी सीख दै है?</verse>
				<verse number="36">जा कैसी बात आय जौन ऊ ने कई, तुम मोय ढूंढ़ हौ और न पाहौ, और जिते कौ मैं आंव, उते तुम नईं आ सकत?</verse>
				<verse number="37">फिन परब के अखिरी दिना, जौन खास दिना हतो, यीशु ठांड़ो भओ और जोर से कहन लगो, अगर कोऊ प्यासो होय तो मोरे ऐंगर आके पी ले।</verse>
				<verse number="38">जौन मोय पे भरोसा कर है, जैसो पवित्र शास्त्र में कहो गओ आय, ऊके हृदय में से जीवन के पानू की नदियां बह जै है।</verse>
				<verse number="39">ऊ ने पवित्र आत्मा के बारे में कई, जीहां ऊ पे भरोसा करबेवाले पाबे पे हते; कायसे पवित्र आत्मा अबै लौ नईं उतरो हतो, कायसे यीशु अबै लौ महिमा में नईं पहुंचो हतो।</verse>
				<verse number="40">तब भीड़ में से कछु ने जब इन बोलन हां सुनो तो कई, जौ सही में बो अगमवकता आय।</verse>
				<verse number="41">औरन ने कई; जौई मसीह आय, फिन कछु दूसरे लोग कहन लगे; काय? का मसीह गलील से आ है?</verse>
				<verse number="42">का पवित्र शास्त्र में जौ नईं लिखो आय, कि मसीह दाऊद के गोत्र से और बैतलहम गांव से आ है, जिते दाऊद रहत हतो?</verse>
				<verse number="43">ईसें लोगों में फूट पड़ गई।</verse>
				<verse number="44">उन में से कछु ऊहां पकड़बो चाहत हते, पर कोऊ ने ऊ पे हाथ नईं डालो।</verse>
				<verse number="45">तब सिपाही महापुरोहितन और फरीसियन के ऐंगर आए, और उन ने सिपाहियन से कई, तुम ऊहां काय नईं लाए?</verse>
				<verse number="46">सिपाहियन ने उन से कई, आज लौ कोऊ ने ऐसी बातें कभऊं नईं कईं, जैसो बो कहत आय।</verse>
				<verse number="47">तब फरीसियन ने उन से कई, कहूं तुम भी तो ऊ की बातन में नईं आ गए?</verse>
				<verse number="48">का हाकिमन या फरीसियन में से कोऊ ने ऊ पै भरोसा करो आय?</verse>
				<verse number="49">पर जे भीड़ जौन रीतियन हां नईं जानत, श्रापित आय।</verse>
				<verse number="50">नीकुदेमुस ने, (जौन पेंला ऊके ऐंगर आओ हतो, और उन में से एक हतो) उन से कई।</verse>
				<verse number="51">का हमाई रीतियां कोऊ मान्स हां जब लौ पेंला ऊ की नईं सुन ले और जा नईं जान ले, कि बो का करत आय; दोषी ठहरात आय?</verse>
				<verse number="52">उन ने ऊसे कई; कहूं तें भी तो गलील कौ नईंयां? हेर, गलील से कोऊ अगमवकता प्रगट नईं होबे कौ।</verse>
				<verse number="53">तब सब अपने अपने घरै चले गए।</verse>
			</chapter>
			<chapter number="8">
				<verse number="1">परन्त यीशु जैतून पहरवा पे गओ।</verse>
				<verse number="2">भुनसारे बो फिन मन्दर में आओ, सब लोग ऊके ऐंगर आन लगे; और बो बैठके उन हां सन्देस देन लगो।</verse>
				<verse number="3">तब फरीसी और शास्त्री एक बईयर हां लाए, जौन व्यभिचार में पकड़ी गई हती, और ऊहां बीच में ठांड़ो करोऔर यीशु से कई।</verse>
				<verse number="4">हे गुरू, जा बईयर व्यभिचार करत भए पकड़ी गई आय।</verse>
				<verse number="5">रीतियन में तो मूसा ने हम हां ऐसी बईयर हां पत्थरवाह करबे कौ हुकम दओ आय, तें ईके बारे में का कहत आय?</verse>
				<verse number="6">बे ऊहां परखबे के लाने ऐसो कह रए हते, जीसे कि ऊ पै दोष लगाबे के लाने कोऊ बात मिले, परन्त यीशु झुक के अपनी उंगरिया से धरती पे लिखन लगो।</verse>
				<verse number="7">जब बे बेर बेर ऊसे पूछत रए, तो ऊ ने सूदे ठांड़े होकें उन से कई, तुम में से जीने कछु पाप नईं करो होबे, ओई सब से पेंला ऊहां पथरा मारे।</verse>
				<verse number="8">और फिन झुक के उंगरिया से धरती पे लिखन लगो।</verse>
				<verse number="9">जब उन ने जा सुनी तो पेंला सियाने और फिन एक एक करके सब जने चले गए और बो अकेलो रह गओ, और बईयर उतईं बीच में ठांड़ी रह गई।</verse>
				<verse number="10">तब यीशु ने सूदे ठांड़े होकें ऊसे कई, हे बईयर, बे किते गए? का कोऊ ने तोय दण्ड कौ हुकुम नईं दओ?</verse>
				<verse number="11">ऊ ने कई, कोऊ ने भी नईं प्रभु, तब यीशु ने कई, मैं भी तोय दण्ड कौ हुकुम नईं देत; जा, अब फिन पाप न करियो।</verse>
				<verse number="12">यीशु ने फिन लोगन से कई, जगत की ज्योत मैं आंव; जौन मोरे पाछें चल है, बो अन्धयारे में नईं निंग है, परन्त जीवन की ज्योत पा है।</verse>
				<verse number="13">फरीसियन ने ऊसे कई; तें अपनी गवाही खुद दे रओ आय; तोरी गवाही सांची नईंयां।</verse>
				<verse number="14">यीशु ने उन से कई; जदि अपनी गवाही मैं खुद देत आंव, तौभी मोरी गवाही ठीक आय, कायसे मैं जानत आंव, कि मैं किते से आओ हों और किते जा रओ आंव? परन्त तुम नईं जानत कि मैं किते से आओ या किते जात आंव।</verse>
				<verse number="15">तुम लोग सरीर के अन्सार न्याव करत आव; मैं कोऊ कौ न्याव नईं करत।</verse>
				<verse number="16">अगर मैं न्याव करों भी, तो मोरो न्याव सांचो आय; कायसे मैं अकेलो नईंयां, परन्त ऊ में आंव, और मोरो पठैबेवालो भी आय।</verse>
				<verse number="17">तुमाई रीतियन में लिखो है, कि दो मान्स की गवाही मिल के ठीक होत आय।</verse>
				<verse number="18">एक तो मैं अपनी गवाही खुद देत आंव, और दूसरो आय बाप जीने मोय पठैव और मोरे बारे में गवाही देत आय।</verse>
				<verse number="19">तब बे ऊसे कैन लगे, तोरो बाप किते आय? यीशु ने उन से कई, तुम न तो मोय जानत आव, और न मोरे बाप हां, अगर तुम मोय जानते, तो मोरे बाप हां सोई जानते।</verse>
				<verse number="20">जे बातें ऊ ने मन्दर में उपदेस देत भए खजाने घर में कईं, और कोऊ ने ऊहां नईं पकड़ो; कायसे ऊ की बेरा अबै लौ नईं आई हती।</verse>
				<verse number="21">ऊ ने फिन उन से कई, मैं जानत आंव और तुम मोय ढूंड़ हौ और अपने पापन में मर हौ: जिते मैं जा रओ आंव, उते तुम नईं आ सकत।</verse>
				<verse number="22">ईपे यहूदी कैन लगे, कहूं बो अपने आप हां मार तो न डाल है, बो कहत आय; जिते मैं जा रओ आंव उते तुम नईं आ सकत?</verse>
				<verse number="23">ऊ ने उन से कई, तुम खालें के आव, मैं ऊ परै कौ आंव; तुम ई जगत के आव, मैं ई जगत कौ नईंयां।</verse>
				<verse number="24">ई लाने मैं ने तुम से कई, कि तुम अपने ही पापन में मर हौ; कायसे जब लौ तुम भरोसा न कर हौ कि मैं ओई आंव, तुम अपने पापन में मर हौ।</verse>
				<verse number="25">बे ऊसे कैणन लगे, तें को आय? यीशु ने उन से कई, ओई आंव जौन मैं तुम से पेंला से कहत आ रओ आंव।</verse>
				<verse number="26">मोय तुमाए बारे में बिलात बातें कैने और न्याव करने आय, परन्त जीने मोय पठैव बो सांचो आय; और बे बातें जौन मैंने ऊसे सुनी, बे ही मैं जगत से कहत आंव।</verse>
				<verse number="27">बे जा नईं समझे कि बो उन से बाप के बारे में कह रओ हतो।</verse>
				<verse number="28">तब यीशु ने उन से कई, जब तुम मान्स के पूत हां ऊंचे पे चढ़ा हौ, तब तुम जान जै हौ कि मैं ओई आंव, और मैं अपने से कछु नईं करत, पर जैसो बाप ने मोय सिखाओ, मैं वैसई बातें कैत आंव।</verse>
				<verse number="29">जीने मोय पठैव बो मोरे संग्गै आय; ऊ ने मोय अकेलो नईं छोड़ो; कायसे मैं सदा बे ही काज करत आंव, जीसे बो खुस होत आय।</verse>
				<verse number="30">जब ऊ ने जे बातें कईं, तो बिलात ने ऊ पै भरोसा करो।</verse>
				<verse number="31">तब यीशु ने उन यहूदियन से जिन ने ऊ पे भरोसा करो हतो, कहन लगे, जदि तुम मोरे कहबे जैसो कर हौ, तो सांची में मोरे चेले कहा हौ।</verse>
				<verse number="32">और तुम सत्य हां जान हौ, सत्य तुम हां छुटकारो दै है।</verse>
				<verse number="33">उन ने ऊसे कई; हम तो इब्राहीम के कुल से आंय और अब लौ कोऊ के चाकर नईं भए, तो फिन तें कैसे कहत आय, तुम छुट्टा हो जै हौ?</verse>
				<verse number="34">यीशु ने उन से कई; मैं तुम से सांची सांची कहत आंव, जौन पाप करत आय, ऊ पाप कौ चाकर आय।</verse>
				<verse number="35">चाकर सदा घरै नईं रहत; पूत सदा रहत आय।</verse>
				<verse number="36">ई लाने अगर पूत तुम हां छुट्टा कर है, तो तुम सांची में छुट्टा हो जै हौ।</verse>
				<verse number="37">मैं जानत आंव कि तुम इब्राहीम के कुल के आव; तौभी मोरो कहबो तुमाए मन में नईं बैठत, ई लाने तुम मोय मार डालबो चाहत आव।</verse>
				<verse number="38">मैं बेई बातें कहत आंव, जिन हां अपने बाप के इते तको आय; ऐसई तुम भी बेई काज करत आव जिन हां, तुम ने अपने बाप से सुनो आय।</verse>
				<verse number="39">उन ने ऊसे कई हमाओ बाप तो इब्राहीम आय, यीशु ने उन से कई; अगर तुम इब्राहीम की लड़ेर होते, तो इब्राहीम की घांई काज करते।</verse>
				<verse number="40">परन्त अब तुम मोय जैसे मान्स हां मार डालबो चाहत आव, जीने तुम हां ऊ सत्य हां बताओ जौन मैंने परमेसुर से सुनो, ऐसो तो इब्राहीम ने नईं करो हतो।</verse>
				<verse number="41">तुम अपने बाप के काज हां कर रए आव: उन ने ऊसे कई, हम व्यभिचार से नईं जन्मे; हमाओ एक बाप आय यानि परमेसुर।</verse>
				<verse number="42">यीशु ने उन से कई; जदि परमेसुर तुमाओ बाप होतो, तो तुम मोसे प्रेम रखते; कायसे मैं परमेसुर से कड़ के आओ हों; मैं अपनी मनसा से नईं आओ, परन्त ओई ने मोय पठैव आय।</verse>
				<verse number="43">जौन मैं कह रओ आंव ऊहां तुम काय नईं समझत? ई लाने कि तुम मोरो बचन नईं सुन सकत।</verse>
				<verse number="44">तुम अपने बाप शैतान से आव, और अपने बाप की मनकी बात हां पूरो करबो चाहत आव। बो तो शुरु से हत्यारो आय, और सत्य पे टिको नईं रओ, कायसे सत्य ऊ में हैई नईंयां: जब बो झूट बोलत आय, तो अपने गुन से बोलत आय; कायसे बो झूटो आय, और झूट कौ बाप आय।</verse>
				<verse number="45">मैं सांची बोलत आंव, ई लाने तुम मोरो भरोसा नईं करत।</verse>
				<verse number="46">तुम में से को मोय पापी ठहरात आय? अगर मैं सांची बोलत आंव, तो तुम मोरो भरोसा काय नईं करत?</verse>
				<verse number="47">जौन परमेसुर कौ आय, बो परमेसुर की बातें सुनत आय, तुम ई लाने उन हां नईं सुनत कायसे तुम परमेसुर के नईं आव।</verse>
				<verse number="48">जा सुनके यहूदियन ने यीशु से कई; का हम सही नईं कहत, कि तें सामरी आय, और तो में दुष्ट आत्मा आय?</verse>
				<verse number="49">यीशु ने उन से कई, मोय में दुष्ट आत्मा नईंयां; परन्त मैं अपने बाप कौ मान करत आंव, और तुम मोरो अपमान करत आव।</verse>
				<verse number="50">मैं अपनो मान नईं चाहत, एक आय, जौन चाहत आय, और न्याव करत आय।</verse>
				<verse number="51">मैं तुम से सांची सांची कहत आंव, अगर कोऊ मोरो बचन कौ पालन कर है, तो बो कभऊं मृत्यु हां न तक है।</verse>
				<verse number="52">यहूदियन ने ऊसे कई, अब हम जान गए आंय कि तो में दुष्ट आत्मा आय: इब्राहीम मर गओ, और अगमवकता सोई मर गए और तें कहत आय, कि अगर कोऊ मोरे बचन कौ पालन कर है, तो बो कभऊं मृत्यु कौ स्वाद नईं चख है।</verse>
				<verse number="53">सही में तें हमाए बाप इब्राहीम से बड़ो नईंयां, जौन मर गओ, अगमवकता भी मर गए, तें अपने खुद हां का समझत आय?</verse>
				<verse number="54">यीशु ने उन से कई; जदि मैं खुद की बड़ाई करों, तो मोरो मान कछु भी नईंयां, मोय मान देबेवालो मोरो बाप आय, जीके बारे में तुम कहत आव, कि बो हमाओ परमेसुर आय।</verse>
				<verse number="55">तुम ने तो ऊहां नईं चीनो, परन्त मैं ऊहां चीनत आंव; अगर मैं कहों कि मैं ऊहां नईं चीनत, तो मैं तुमाए घांई झूठो ठहर हों: परन्त मैं ऊहां चीनत और ऊके बचन को मानत आंव।</verse>
				<verse number="56">तुमाओ बाप इब्राहीम मोरो दिन तकबे की आस में खुस हतो, ऊ ने तको भी और खुस भओ।</verse>
				<verse number="57">यहूदियन ने ऊसे कई, तें अबै पचास बरस कौ नईंयां; फिन भी तेंने इब्राहीम हां तको आय?</verse>
				<verse number="58">यीशु ने उन से कई; मैं तुम से सांची सांची कहत आंव; ईसे पेंला कि इब्राहीम पैदा भओ मैं आंव।</verse>
				<verse number="59">तब उन ने ऊहां मारबे के लाने पत्थरा उठाए, परन्त यीशु लुक के मन्दर से बायरें कड़ गओ।</verse>
			</chapter>
			<chapter number="9">
				<verse number="1">फिन जात भय यीशु ने एक मान्स हां देखो, जौन जन्म से अन्धरो हतो।</verse>
				<verse number="2">और ऊके चेलन ने जौ कहत भय ऊसे पूछी, हे गुरू, कीने पाप करो? ई मान्स ने या ईके मताई बाप ने, कि जौ अन्धरो पैदा भओ?</verse>
				<verse number="3">यीशु ने उन से कई, न ई मान्स ने पाप करो; न ईके मताई बाप ने: पर जौ ई लाने भओ, कि परमेसुर कौ काज ऊ में दरसाओ जाबै।</verse>
				<verse number="4">जरूरी आय कि जीने मोय पठैव आय, ऊके काज हम दिनई दिन में करें, बा रात आबेवाली आय, जीमें कोऊ काज नईं कर सकत।</verse>
				<verse number="5">जब लौ मैं आंव, मैं जगत की ज्योत आंव।</verse>
				<verse number="6">जब बो जौ कह चुको, तो ऊ ने धरती पे थूको और थूक से मट्टी सानी, और ऊ मिट्टी हां अन्धरे की आंखन पे लगाके।</verse>
				<verse number="7">ऊसे कई; जाके शीलोह के कुण्ड में धो ले, (शीलोह कौ मतलब आय पठैव भओ) ई लाने ऊ ने जाके धोओ और हेरत भओ लौट आओ।</verse>
				<verse number="8">तब पड़ोसी और जिन ने पेंला ऊहां भीख मांगत तको हतो, कैन लगे; का जौ ओई नईं आय, जौन बैठो भीख मांगत हतो?</verse>
				<verse number="9">दूसरे कैन लगे, जौ ओई आय: कछु लोग ने कई, नईं; पर जौ ऊके घांई आय: बो कहत रओ मैं ओई आंव।</verse>
				<verse number="10">तौ बे ऊसे पूछन लगे, तोरी आंखें कैसे खुल गईं?</verse>
				<verse number="11">ऊ ने उन से कई, यीशु नाओं के जन ने माटी सानी, और मोरी आंखन पे लगाई और मोसे कई, शीलोह में जाके धो ले; ई लाने मैंने जाके धोओ और मैं हेरन लगो।</verse>
				<verse number="12">और उन ने ऊसे पूंछी; बो किते आय? ऊ ने कई; मोय पता नईंयां।</verse>
				<verse number="13">बे ऊहां जौन पेंला अन्धरो हतो, फरीसियन के ऐंगर ले गए।</verse>
				<verse number="14">जी दिना यीशु ने माटी सान के ऊ की आंखन हां खोलो हतो बो सब्त कौ दिना हतो।</verse>
				<verse number="15">फिन फरीसियन ने ऊसे पूंछी; कि तें कैसे हेरन लगो? और ऊ ने उन से कई; ऊ ने मोरी आंखन पे माटी लगाई, और मैंने धोओ, और अब मैं हेरत आंव।</verse>
				<verse number="16">ई लाने फरीसी कैन लगे; जौ मान्स परमेसुर की कोद से नईं आय, कायसे बो सब्त कौ दिना नईं मानत। दूसरे कैन लगे, पापी जन ऐसे चिन्ह हां कैसे दिखा सकत आय? और उन में फूट पड़ गई।</verse>
				<verse number="17">उन ने ऊ अन्धरे मान्स से फिन कई, ऊ ने तोरी आंखन हां खोलो, तें ऊके लाने का कहत आय? ऊ ने कई, बो अगमवकता आय।</verse>
				<verse number="18">परन्त यहूदियन ने ऊ की बात कौ भरोसा नईं करो कि बो अन्धरा हतो और अब हेरन लगो, जब लौ कि उन ने ऊ आंखन पाबेवाले मान्स के मताई बाप हां टेर के।</verse>
				<verse number="19">जौ न पूछ लओ, का जौ तुमाओ पूत आय, जीहां तुम कहत आव कि अन्धरा जन्मो हतो? तो अब बो कैसे हेरत आय?</verse>
				<verse number="20">ऊके मताई बाप ने उन से कई; हम जानत आंय कि जौ हमाओ पूत आय, और जौ कि बो अन्धरा जन्मो हतो।</verse>
				<verse number="21">पर अब बो कैसे हेरन लगो; हम नईं जानत, कीने ऊ की आंखें खोलीं; ओई से पूंछो; बो सियानो आय और बो अपने बारे में खुद बता दै है।</verse>
				<verse number="22">ऊके मताई बाप ने ऐसी ई लाने कई, कायसे बे यहूदियन से डरात हते; कायसे यहूदी पेंलई एक जुट हो चुके हते, कि अगर कोऊ ऊहां मसीह मान है, तो प्रार्थना घर से काड़ दओ जै है।</verse>
				<verse number="23">ई काजें ऊके मताई बाप ने कई, बो सियानो आय; ओई से पूंछ लेओ।</verse>
				<verse number="24">तब उन ने ऊ मान्स हां जौन अन्धरो हतो, दूसरी बेर टेरो और ऊसे पूंछी, परमेसुर की बड़ाई कर, हम जानत आंय, कि बौ मान्स पापी आय।</verse>
				<verse number="25">तब ऊ ने उन से कई, मैं नईं जानत, कि बो पापी आय या नईंयां। मैं तो एक बात जानत आंव, कि मैं अन्धरो हतो और अब हेरत आंव।</verse>
				<verse number="26">उन ने ऊसे पूंछी, ऊ ने तोरे संग्गै का करो? तोरी आंखें ऊ ने कैसे खोलीं?</verse>
				<verse number="27">ऊ ने उन से जा कई; मैं तो तुम से पेंला कह चुको आंव, और तुम ने नईं सुनी; फिन दूसरी बेर काय सुनबो चाहत आव? का तुम भी ऊके चेले बनबो चाहत आव?</verse>
				<verse number="28">और उन ने ऊहां बुरो भलो कहत भए कई, तेंई ऊ को चेला आय; हम तो मूसा के चेले आंय।</verse>
				<verse number="29">हम जानत आंय कि परमेसुर ने मूसा से बातें करी; परन्त ई मान्स के बारे में हम नईं जानत कि किते कौ आय।</verse>
				<verse number="30">ऊ मान्स ने उन से जा कई; अरे जा तो बड़ी अचरज की बात आय कि तुम नईं जानत कि बो किते कौ आय, फिन भी ऊ ने मोरी आंखें खोल दईं।</verse>
				<verse number="31">हम जानत आंय कि परमेसुर पापियन की नईं सुनत पर कोऊ परमेसुर कौ भक्त होबै, और ऊ की मनसा पर चलत आय, तो बो ऊ की सुनत आय।</verse>
				<verse number="32">पुराने दिना से जौ कभऊं सुनबे में नईं आओ, कि कोऊ ने जन्म के अन्धरा की आंखें खोली होबें।</verse>
				<verse number="33">जदि जौ मान्स परमेसुर की कोद से न होतो, तो कछु नईं कर सकत हतो।</verse>
				<verse number="34">उन ने ऊसे कई, तें तो पापन से जन्मो आय, तें हम हां का सिखात आय? और उन ने ऊहां बायरें काड़ दओ।</verse>
				<verse number="35">यीशु ने सुनी, कि उन ने ऊहां बायरें काड़ दओ आय; तो ऊसे मिलके ऊ ने कई, का तें परमेसुर के पूत पे भरोसा करत आय?</verse>
				<verse number="36">ऊ ने यीशु से कई, कि बो को आय प्रभु; कि मैं ऊ पै भरोसा करों?</verse>
				<verse number="37">यीशु ने ऊसे कई, तेंने ऊहां तको भी आय; और ओई आय जौन अबै तोरे संग्गै बतकाव कर रओ आय।</verse>
				<verse number="38">ऊ ने कई, हे प्रभु, मैं भरोसा करत आंव, और ऊ ने ऊहां दण्डवत करो।</verse>
				<verse number="39">तब यीशु ने कई, मैं ई जगत में न्याव के लाने आओ हों, कि जौन नईं हेरत बे हेरें, और जौन हेरत आंय बे अन्धरे हो जाबें।</verse>
				<verse number="40">फरीसियन में से कछु ऊके संग्गै हते, जे बातें सुनके उन ने ऊसे कई, का हम भी अन्धरे आंय?</verse>
				<verse number="41">यीशु ने उन से कई, जदि तुम अन्धरे होते तो तुम पापी न ठहरते, अब तुम कहत आव, कि हम हेरत आंय, ई लाने तुमाओ पाप बनो रहत आय।</verse>
			</chapter>
			<chapter number="10">
				<verse number="1">मैं तुम से सांची कहत आंव, कि जौन दोरे से गाड़रन के बाड़े में नईं पिड़त, परन्त दूसरी कोद से लांघ जात आय, बो भड़या और डाकू आय।</verse>
				<verse number="2">परन्त जौन दोरे से पिड़त आय, बो गाड़रन कौ गड़रिया आय।</verse>
				<verse number="3">रखवालो उन के लाने दोरो खोल देत आय, और गाड़रें ऊ को एैरो चीनत आंय, और बो अपनी गाड़रन कौ नाओं ले लेके टेरत आय और उन हां बायरें ले जात आय।</verse>
				<verse number="4">जब बो अपनी सब गाड़रन हां बायरें काड़ लेत आय, तो उन के आंगू आंगू निगत जात, और गाड़रें ऊके पाछें चली जात हैं; कायसे बे ऊ को एैरो चीनत आंय।</verse>
				<verse number="5">और बे कोऊ दूसरे के पाछें कभऊं नईं जै हैं, पर ऊसे बिचक हैं, कायसे बे दूसरे कौ एैरो नईं चीनतीं।</verse>
				<verse number="6">यीशु ने उन से जा कनौत कई, पर बे नईं समझ पाए कि जे का बातें आंय जौन बो हम से कहत आय।</verse>
				<verse number="7">तब यीशु ने उन से फिन कई, मैं तुम से सांची सांची कहत आंव, कि गाड़रन कौ द्वार मैं आंव।</verse>
				<verse number="8">जितेक मोय से पेंला आय; बे सब भड़या और डाकू आंय परन्त गाड़रन ने उन की नईं सुनी।</verse>
				<verse number="9">द्वार मैं आंव: जदि कोऊ मोरे द्वारा भीतर पिड़त आय तो बो उद्धार पा है, और भीतरे और बायरै आ है, जा है और चारा पा है।</verse>
				<verse number="10">भड़या भड़याई करबे, मार डालबे और नास करबे हां आत आय। मैं ई लाने आओ हों, कि बे जीवन पाबें और बिलात भरपूरी से पाबें।</verse>
				<verse number="11">उमदा गड़रिया मैं आंव; उमदा गड़रिया अपनी गाड़रन के लाने अपनो प्राण देत आय।</verse>
				<verse number="12">बो जौन मजूर आय, गड़रिया नईंयां और न गाड़रन कौ मालक आय, बिघना हां आत देख, गाड़रन हां छोड़ के भाग जात आय, और बिघना लपक के उन हां इते उते कर देत आय।</verse>
				<verse number="13">बो ई लाने भाग जात आय कायसे बो मजूर आय, और ऊहां गाड़रन की चिन्ता नईंयां।</verse>
				<verse number="14">उमदा गड़रिया मैं आंव; मैं अपनी गाड़रन हां चीनत आंव, और मोरी गाड़रें मोय चीनत आंय।</verse>
				<verse number="15">वैसई जैसो बाप मोय चीनत आय, और मैं बाप हां चीनत आंव, और मैं गाड़रन के लाने अपनो प्राण देत आंव।</verse>
				<verse number="16">मोरी और भी गाड़रें आंय, जौन ई गाड़रन के बाड़े की नईंयां, मोय उन हां भी लाबो जरूरी आय, और बे मोरो एैरो लें हैं; तब उन कौ एकई झुण्ड और एकई गड़रिया हुईये।</verse>
				<verse number="17">बाप ई लाने मोसे प्रेम करत आय, कि मैं अपनो प्राण देत आंव, कि ऊहां फिन ले लेओं।</verse>
				<verse number="18">कोई ऊहां मोय से नईं छीनत, पर मैं ऊहां अपने आपई देत आंव: मोय ऊहां देबे को हक भी आय, और फिन ले लेबे कौ भी हक आय: जौ हुकुम मोय अपने बाप से मिलो आय।</verse>
				<verse number="19">इन बातन से यहूदियन में फिन फूट पड़ गई।</verse>
				<verse number="20">और उन में से बिलात लोग कहन लगे, ऊ में दुष्ट आत्मा आय, और बो पागल आय; तुम ऊ की काय सुनत आव?</verse>
				<verse number="21">दूसरे लोग ने कई, जे बातें ऊ की नईंयां जी में दुष्ट आत्मा होय: का दुष्ट आत्मा अन्धरा की आंखें खोल सकत आय?</verse>
				<verse number="22">ऊ बेरा यरूशलेम में समर्पण कौ पर्व मनाओ गओ, और जाड़े की ऋतु हती।</verse>
				<verse number="23">और यीशु मन्दर में सुलैमान के औसारे में घूम रओ हतो।</verse>
				<verse number="24">तब यहूदियन ने ऊके चारऊं कोद जमा होकें ऊसे कई, तें हम हां कब लौ दुबधा में धर है? जदि तें मसीह आय, तो हम से साफ साफ कह दे।</verse>
				<verse number="25">यीशु ने उन से कई, मैंने तुम से कह दई, और तुम भरोसा नईं करत, जौन काज मैं अपने बाप के नाओं से करत आंव बेई मोरे बारे में गवाही देत आंय।</verse>
				<verse number="26">पर तुम ई लाने भरोसा नईं करत, कायसे तुम मोरी गाड़रों में से नईं आव।</verse>
				<verse number="27">मोरी गाड़रें मोरो एैरो सुनत आंय, मैं उन हां चीनत आंव, और बे मोरे पाछें पाछें निगत आंय।</verse>
				<verse number="28">मैं उन हां अनन्त जीवन देत आंव, बे कभऊं नास नईं हुईंयें, और उन हां मोरे हाथन से कोऊ नईं छीन सकत।</verse>
				<verse number="29">मोरो बाप, जीने उन हां मोय दओ आय, सब से बड़ो आय, और कोऊ भी उन हां बाप के हाथन से नईं छिना सकत।</verse>
				<verse number="30">मैं और बाप एकई आंय।</verse>
				<verse number="31">यहूदियन ने ऊहां पत्थरवाह करबे हां फिन पत्थरा उठाए।</verse>
				<verse number="32">यीशु ने उन से कई, मैंने बाप की कोद से तुम हां बिलात साजे काज दिखाए आंय, उन में से की काज के लाने तुम मोय पत्थरा मारत आव?</verse>
				<verse number="33">यहूदियन ने ऊसे कई, हम साजे काजन के लाने तोय पत्थरा नईं मारत, पर परमेसुर कौ ठठ्ठो करबे के लाने और ई लाने भी की तें मान्स होकें अपने हां परमेसुर बतात आय।</verse>
				<verse number="34">यीशु ने उन से कई, का तुमाई रीतियन में नईं लिखो आय, की मैंने कई, तुम ईश्वर आव?</verse>
				<verse number="35">जदि ऊ ने उन हां ईश्वर कई जिन के ऐंगर परमेसुर कौ बचन पहुंचो (और परमेसुर के पवित्र शास्त्र कौ खण्डन नईं करो जा सकत)।</verse>
				<verse number="36">तो जीहां बाप ने पवित्र ठहराके जगत में पठैव, तुम ऊसे कहत आव कि तें ठट्ठा करत आय, ई लाने की मैंने कई, मैं परमेसुर कौ पूत आंव?</verse>
				<verse number="37">जदि मैं अपने बाप के काज नईं करत, तो मोरो भरोसा नईं करो।</verse>
				<verse number="38">पर जदि मैं उन हां करत आंव, तो चाए तुम मोरो भरोसा नईं करो, पर उन कामन कौ तो भरोसा करो, कि तुम जानो और समझो, कि बाप मोय में आय, और मैं बाप में आंव।</verse>
				<verse number="39">तब उन ने ऊहां पकड़बे की फिन कोसिस करी पर बो उन के हाथन से बचके कड़ गओ।</verse>
				<verse number="40">और फिन बो यरदन पार ऊ जांगह हां चलो गओ, जिते यूहन्ना पेंला बपतिस्मा देत हतो, और उतईं रहन लगो।</verse>
				<verse number="41">बिलात लोग ऊके ऐंगर आके जौ कहत हते, यूहन्ना ने तो कोऊ चिन्ह नईं दिखाओ, फिन भी ऊ ने जौन ई मान्स के बारे में कई हती, बो सब सांची हती।</verse>
				<verse number="42">और उते बिलात लोगन ने यीशु पे भरोसा करो।</verse>
			</chapter>
			<chapter number="11">
				<verse number="1">मरियम और ऊ की बहिन मरथा के गांव बैतनिय्याह कौ लाजर नाओं कौ एक मान्स बीमार हतो।</verse>
				<verse number="2">जा ओई मरियम हती जीने प्रभु पे इतर डालके ऊके गोड़न हां अपने बालों से पोंछो हतो, ओई कौ भईया लाजर बीमार हतो।</verse>
				<verse number="3">ई लान ऊकी बहिनों ने ऊहां खबर पठैई, कि हे प्रभु, जीसे तें प्रेम धरत आय, बो बीमार आय।</verse>
				<verse number="4">यीशु ने जा सुनी तो कई, जा बीमारी मृत्यु की नईं, परन्त परमेसुर की बड़ाई के लाने आय, कि ईके द्वारा परमेसुर के पूत की बड़ाई होबै।</verse>
				<verse number="5">यीशु तो मरथा और ऊ की बहिन मरियम और लाजर से प्रेम धरत हतो।</verse>
				<verse number="6">जब ऊ ने सुनी, कि बो बीमार आय, तो जी जांगह पे बो हतो, उते दो दिना और रुक गओ।</verse>
				<verse number="7">तब ईके पाछें ऊ ने चेलन से कई, कि आओ, हम फिन यहूदिया हां चलें।</verse>
				<verse number="8">चेलन ने ऊसे कई, हे गुरू, अबै तो यहूदी तोय पत्थरवाह करबो चाहत हते, और का तें फिन उतईं जात आय?</verse>
				<verse number="9">यीशु ने उन से कई, का दिन के बारह धण्टे नईं होत? जदि कोऊ दिन में निंगे, तो बो ठोकर नईं खात कायसे बो ई जगत की ज्योत हां तकत आय।</verse>
				<verse number="10">परन्त कोऊ रात हां निंगे, तो ठोकर खात आय, कायसे ऊ में ज्योत नईंयां।</verse>
				<verse number="11">ऐसो कै के पाछें, ऊ उन से कहन लगो, हमाओ संग्गी लाजर सो गओ आय, परन्त मैं ऊहां जगाबे जात आंव।</verse>
				<verse number="12">तब चेलन से ऊसे कई, हे प्रभु, जदि बो सो गओ आय, तो बच जै है।</verse>
				<verse number="13">यीशु ने तो ऊ की मृत्यु के बारे में कई हती, परन्त उन ने सोची कि बो नींद से सोबे के बारे में कह रओ आय।</verse>
				<verse number="14">तब यीशु ने उन से साफ कह दई, कि लाजर मर गओ आय।</verse>
				<verse number="15">और मैं तुमाए काजें खुस आंव कि मैं उते नईं हतो, जीसे तुम भरोसा करो, आओ अब हम ऊके ऐंगर चलें।</verse>
				<verse number="16">तब थोमा ने जौन दिदुमुस कहलात आय, अपने संग्गी चेलन से कई, आओ हम सोई ऊके संग्गै मरबे हां चलें।</verse>
				<verse number="17">जब यीशु आओ तो ऊहां मालूम भओ, कि ऊहां कबर में धरे चार दिना हो गए आंय।</verse>
				<verse number="18">बैतनिय्याह तो यरूशलेम के ऐंगर कोऊ दो मील की दूरी पे हतो।</verse>
				<verse number="19">और बिलात यहूदी मरथा और मरियम के ऐंगर ऊके भईया मरे पे में सान्ति देबे आए हते।</verse>
				<verse number="20">मरथा ने जब सुनी कि यीशु आ रओ आय तो बा ऊसे मिलबे गई, परन्त मरियम घर में बैठी रई।</verse>
				<verse number="21">मरथा ने यीशु से कई, हे प्रभु, जदि तें इतईं होतो, तो मोरो भईया नईं मरतो।</verse>
				<verse number="22">और अब भी मैं जानत आंव, कि तें परमेसुर से जो कछु मांग है, परमेसुर तोय दै है।</verse>
				<verse number="23">यीशु ने ऊसे कई, तोरो भईया जी जै है।</verse>
				<verse number="24">मरथा ने ऊसे कई, मैं जानत आंव, कि अखिरी दिना में जी जाबे की बेरा बो जी जै है।</verse>
				<verse number="25">यीशु ने ऊसे कई, फिन जी जाबो और जीवन मैं ही आंव, जौन मोय पे भरोसा करत आय बो जदि मर भी जाए, तो भी जी जै है।</verse>
				<verse number="26">और हरएक जौन जीयत आय, और मोय पे भरोसा करत आय, कभऊं नईं मर है, का तें ई बात पे भरोसा करत आय?</verse>
				<verse number="27">ऊ ने ऊसे कई, हओ प्रभु, मैं भरोसा कर चुकी आंव, कि तेंई परमेसुर कौ पूत मसीह आय जौन संसार में आबेवालो हतो, बो तेंई आय।</verse>
				<verse number="28">जौ कहके बा चली गई, और अपनी बहिन मरियम हां टेर के चुपके से कई, गुरू इतईं आय, और तोय बुलात है।</verse>
				<verse number="29">जब ऊ ने जा सुनी तो बा झट्टई उठी और ऊसे मिलबे आई।</verse>
				<verse number="30">(यीशु जब लौ गांव में नईं पहुंचो हतो, परन्त ओई जांगह में हतो, जिते मरथा ऊसे मिली हती)।</verse>
				<verse number="31">तब जौन यहूदी ऊके संग्गै घर में हते, और ऊहां सान्ति दे रय हते, जब उन ने मरियम हां तुरतईं उठके बायरै जात तको, तो जा समझ के कि बो कबर पे रोबे हां जा रई आय, बे ऊके पाछें हो लए।</verse>
				<verse number="32">जब मरियम उते पहुंची, जिते यीशु हतो, तो ऊहां हेरतई ऊके गोड़न पे गिर पड़ी और कैन लगी, हे प्रभु, अगर तें इते होतो तो मोरो भईया नईं मरतो।</verse>
				<verse number="33">जब यीशु ने ऊहां और ऊके संग्गै आए यहूदियन हां भी रोत हेरो, तो बो आत्मा में बिलात बेचैन और दुखी भओ, और कई तुम ने ऊहां किते धरो आय?</verse>
				<verse number="34">उन ने ऊसे कई, हे प्रभु, चल के देख लेओ।</verse>
				<verse number="35">यीशु रो पड़ो।</verse>
				<verse number="36">तब यहूदी कहन लगे, तको, बो ऊसे कितेक प्रेम करत हतो।</verse>
				<verse number="37">परन्त उन में से कितेक ने कई, का जौ जीने अन्धरे की आंखन हां खोलो, का ई मान्स हां मरबे से नईं बचा सकत हतो?</verse>
				<verse number="38">फिन यीशु मन में बिलात दुखी होकें कब्र पे आए, बो एक खोह हती, और एक पत्थरा ऊ पै धरो हतो।</verse>
				<verse number="39">यीशु ने कई; पत्थरा हां उठाओ: ऊ मरे भए की बहिन मरथा ने ऊसे कई, हे प्रभु, अब तो ऊ में से बदबू आत आय कायसे ऊहां मरे चार दिना हो गए आंय।</verse>
				<verse number="40">यीशु ने ऊसे कई, का मैंने तोय से नईं कई हती कि अगर तें भरोसा कर है, तो परमेसुर की महिमा देख है?</verse>
				<verse number="41">तब उन ने पत्थरा हां हटाओ, फिन यीशु ने अपनी आंखें ऊ परै उठाईं और कई, हे बाप, मैं तोरो धन्न मानत हों कि तेंने मोरी सुन लई आय।</verse>
				<verse number="42">और मैं जानत आंव, कि तें सदा मोरी सुनत आय, परन्त चारऊं कोद ठांड़े भए मान्सन के काजें मैंने ऐसी कई, कि बे भरोसा करें, कि तेंने मोय पठैव आय।</verse>
				<verse number="43">और जब बो जे बातें कह चुको, तो ऊ ने बिलात जोर से चिल्लाओ, कि हे लाजर कड़ आ।</verse>
				<verse number="44">जौन मर गओ हतो, बो कफन से हाथ गोड़े बंधो भओ कड़ आओ, और ऊ को मों अंगोछे से लिपटो भओ हतो: यीशु ने उन से कई, ऊके बंध खोल देओ और ऊहां जान देओ।</verse>
				<verse number="45">तब उन यहूदियन में से जौन मरियम के ऐंगर आए हते, यीशु कौ जौ काज तक लओ हतो, उन में से बिलात ने ऊ पे भरोसा करो।</verse>
				<verse number="46">परन्त कछु ने फरीसियन के ऐंगर जाके उन हां बताओ कि यीशु ने का-का करो आय।</verse>
				<verse number="47">ई लाने महापुरोहित और फरीसियन ने महापंचायत के लोगन हां जोड़ो और कहन लगे, हम का कर रय आंय? जौ मान्स तो बिलात चमत्कार दिखात आय।</verse>
				<verse number="48">जदि हम ऊहां ऐंसई छोड़ दें, तो सब लोग ऊ पै भरोसा कर हैं और रोमी आके हमाई जमीन और जात दोई हां, अपने हक में कर लें हैं।</verse>
				<verse number="49">तब उन में से एक यानि कैफा ने, जौन ऊ साल कौ महापुरोहित हतो, उन से कई, तुम कछु भी नईं जानत।</verse>
				<verse number="50">न ई बात हां समझत आव, कि जौ भलो आय, कि एक जन हमाए लोग के लाने मरे, और न जा कि सबरी जात नास हो जाबै।</verse>
				<verse number="51">जा ऊने खुद नईं कई, पर ऊ बरस को महापुरोहित होत भय आगमवानी करी, कि यीशु अपनी जात के लाने मर है।</verse>
				<verse number="52">और न केवल जात के लाने, बल्कि ई लाने भी, कि परमेसुर की तितर-बितर सन्तान हां एक जुट कर दे।</verse>
				<verse number="53">ओई दिना से उन ने ऊहां मार डालबे कौ कुचक्र रचो।</verse>
				<verse number="54">ऊ दिना से यीशु यहूदियन के बीच न चलो और न फिरो; परन्त उते से इफ्राईम नाम के एक नगर हां गओ; जौन डांग परगना के ऐंगर प्रदेश में हतो और चेलन के संग्गै उतईं रहो।</verse>
				<verse number="55">यहूदियन के फसह कौ परब ऐंगर हतो, और गांव के बिलात लोग फसह से पेंलई यरूशलेम हां गए, कि अपने आप हां शुद्ध करें।</verse>
				<verse number="56">ई लाने बे यीशु हां खोज रए हते और मन्दर में ठांड़े होकें आपस में कह रए हते, तुम का सोचत आव।</verse>
				<verse number="57">का बौ परब में नईं आ है? और बड़े पुरोहित और फरीसियन ने जौ हुकुम काड़ो हतो, कि अगर कोऊहां पता पड़े कि यीशु किते आय तो बताए, कि ऊहां पकड़ लओ जाबै।</verse>
			</chapter>
			<chapter number="12">
				<verse number="1">फिन फसह के छै दिना पेंलई यीशु बैतनिय्याह में आओ, जिते लाजर हतो: जीहां यीशु ने मरे भयन में से जिलाओ हतो।</verse>
				<verse number="2">ऊके लाने उतईं, खाबे हां रोटी बनी, और मरथा पहुनाई कर रई हती, ऊके संग्गै जौन खाबे हां बैठे हते, उन में से लाजर एक हतो।</verse>
				<verse number="3">तब मरियम ने जटामांसी कौ आधा किलो मांगे और असली इतर लेके यीशु के गोड़न पे मलो, और अपने बालों से ऊके गोड़े पोंछे, और इतर की खुशबू से घर महक उठो।</verse>
				<verse number="4">परन्त ऊके चेलन में से यहूदा इस्कारियोती नाओं कौ चेला जौन ऊहां पकड़वाओ चाहत हतो, कहन लगो।</verse>
				<verse number="5">ई इतर हां तीन सौ दीनार में बेंच के कंगालन हां काय नईं दे दओ गओ?</verse>
				<verse number="6">ऊ ने जा ई लाने नईं कई, कि ऊहां कंगालन की चिन्ता हती, परन्त ई लाने कि बो भड़या हतो और ऊके ऐंगर रुपईयन कौ थैला रैत हतो, और जौन कछु ऊ में डालो जात हतो, बो ऊहां निकाल लेत हतो।</verse>
				<verse number="7">यीशु ने कई, ऊहां मोरे गाड़े जाबे के दिना के लाने रहन दे।</verse>
				<verse number="8">कायसे कंगाल तो तुमाए संग्गै सदा रहत आंय, परन्त मैं तुमाए संग्गै सदा नईं रै हों।</verse>
				<verse number="9">जब यहूदियन की बिलात भीड़ ने जानो, कि यीशु उतईं आय, तो बे यीशु के काजें नईं परन्त ई लाने भी आए कि लाजर हां तकें, जीहां ऊ ने मरे भयन में से जिलाओ हतो।</verse>
				<verse number="10">तब बड़े पुरोहितन ने लाजर हां सोई मार डालबे की सलाह करी।</verse>
				<verse number="11">कायसे ऊसे बिलात यहूदी अलग होकें यीशु पे भरोसा करन लगे हते।</verse>
				<verse number="12">दूसरे दिना परब में आई बड़ी भीड़ ने जब जा सुनी, कि यीशु यरूशलेम में आत आय।</verse>
				<verse number="13">तब लोग खजरी की डालें लेके, ऊसे मिलबे हां कड़े, और चिल्यान लगे, होशन्ना धन्य आय बो जौन प्रभु के नाम से आत आय, यानि इस्राएल कौ राजा।</verse>
				<verse number="14">जब यीशु हां एक गधे कौ बच्चा मिलो, यीशु ऊ पे बैठ गओ।</verse>
				<verse number="15">जैसो कि लिखो आय, हे सिय्योन की बिटिया, न डरा, हेर तोरो राजा गधे के बच्चे पे बैठो चलो आत आय।</verse>
				<verse number="16">ऊके चेले, पेंला तो जे बातें नईं जाने; परन्त यीशु के महिमामय होबे के पाछें, उन हां खबर आई, कि जे बातें ऊके बारे में लिखीं भईं हतीं; और लोग ने ऊके संग्गै ऐसो ही व्यवहार करो हतो।</verse>
				<verse number="17">लाजर हां कबर से बायरै टेरबे, और मरे भयन में से जिलाबे की बेरा, जौन भीड़ यीशु के संग्गै हती, बो ऊ की गवाही दे रई हती।</verse>
				<verse number="18">भीड़ ई काजें ऊसे मिलबे हां आई हती, कायसे लोगों ने सुनी हती, कि ऊ ने जौ चमत्कार दिखाओ आय।</verse>
				<verse number="19">तब फरीसियन ने एक दूसरे से कई, सोचो तो सही कि तुम से कछु नईं बन पड़त, हेरो, जगत ऊके पाछें चल पड़ो आय।</verse>
				<verse number="20">जौन लोग परब में प्रार्थना करबे जा रए हते, उन में कछु यूनानी हते।</verse>
				<verse number="21">बे फिलिप्पुस के ऐंगर आके, जौन गलील के बैतसैदा कौ हतो, ऊसे पूंछन लगे श्रीमान हम यीशु से मिलबो चाहत आंय।</verse>
				<verse number="22">फिलिप्पुस ने अन्द्रियास से कई; तब अन्द्रियास और फिलिप्पुस ने जाके यीशु हां बताओ।</verse>
				<verse number="23">और यीशु ने उन से कई, बा बेरा आ गई आय, कि मान्स कौ पूत महिमामय होबै।</verse>
				<verse number="24">मैं तुम से सांची सांची कहत आंव, कि जब लौ गेंहूं कौ दाना मिट्टी में पड़के मर नईं जात, बो अकेलो रहत आय परन्त जब मर जात आय, तो बिलात फलत आय।</verse>
				<verse number="25">जौन अपने प्राण हां प्यारो जानत आय, बो ऊहां खो देत आय; और जौन अपने प्राण हां ई जगत में प्यारो नईं जानत आय; बो ऊहां अनन्त जीवन लौ बचाए धर है।</verse>
				<verse number="26">जदि कोऊ मोरी सेवा करबो चाहे, तो मोरे पाछें चलै; और जिते मैं आंव, उते मोरो सेवक भी हुईये; अगर कोऊ मोरी सेवा कर है, तो बाप ऊ को मान कर है।</verse>
				<verse number="27">अब मोरो जी बेचैन हो रओ आय। ई लाने अब मैं का कहों? हे बाप, मोय ई घड़ी से बचा? परन्त मैं ई मन्सा से ई घड़ी लौ पोंचो आंव।</verse>
				<verse number="28">हे बाप, अपने नाम की महिमा कर, तब जा आकासवाणी भई, मैंने ऊ की महिमा करी आय, और फिन भी कर हों।</verse>
				<verse number="29">तब भीड़ के लोग जौन उते ठांड़े भय सुन रए हते, कहन लगे; कि बादल गरजो आय, औरन ने कई, सरगदूत ने ऊसे बतकाओ करो आय।</verse>
				<verse number="30">यीशु ने उन से कई, जे वाणी मोरे लाने नईंयां, पर तुमाए लाने भई आय।</verse>
				<verse number="31">अब ई जगत कौ न्याव होत आय, अब ई जगत कौ हाकिम काड़ दओ जै है।</verse>
				<verse number="32">और जदि मैं धरती पे से ऊ परे हां चढ़ाओ जै हों, तो सब हां अपने ऐंगर खेंच लै हों।</verse>
				<verse number="33">ऐसो कहके बो दरसा रओ हतो, कि बौ कैसी मौत मर है।</verse>
				<verse number="34">ई लाने भीड़ ने ऊसे कई, हम ने रीतियन में पढ़ो आय, कि मसीह सदा बनो रै है, फिन तें कैसे कहत आय, कि मान्स के पूत हां ऊंचे पे चढ़ाओ जाओ जरूरी आय?</verse>
				<verse number="35">जौ मान्स कौ पूत को आय? यीशु ने उन से कई, तुमाए बीच ज्योत अब तनक बेरा के लाने आय, जब लौ ज्योत तुमाए संग्गै आय, तौ लौ निंगत रहियो; ऐसो न होबै कि अंधयारो तुम हां आ घेरे; जौन अंधयारे में निंगत आय बौ नईं जानत कि किते जात आय।</verse>
				<verse number="36">जब लौ ज्योत तुमाए संग्गै आय, ज्योत पे भरोसा करो जीसे कि तुम ज्योत की लड़ेर बन सको। इन बातन हां कहके यीशु उते से चलो गओ और उन से छिपो रओ।</verse>
				<verse number="37">वैसे ऊ ने उन के सामूं इतेक चिन्ह दिखाए, फिन भी उन ने ऊ पे भरोसा नईं करो।</verse>
				<verse number="38">जीसे यशायाह आगमवक्ता कौ बो बचन पूरो होबै, जो ऊ ने कई हे प्रभु, कीने हमाए बताए पे भरोसा करो आय? और प्रभु कौ तेज कीपे दिखानो आय?</verse>
				<verse number="39">ई काजें बे भरोसा नईं कर पाए, कायसे यशायाह ने फिन भी कई।</verse>
				<verse number="40">कि ऊ ने उन की आंखन हां अन्धरो, और उन कौ मन कड़ो कर दओ आय; कहूं ऐसो न होबै, कि बे आंखन से हेरें, और मन से जानें, और मन फिराएं, और मैं उन हां साजो करों।</verse>
				<verse number="41">यशायाह ने जे बातें ई लाने कईं, कि ऊ ने ऊ को तेज देखो; और ऊ ने ऊके बारे में बातें कईं।</verse>
				<verse number="42">फिन भी हाकिमन में से बिलात ने ऊ पे भरोसा करो, परन्त फरीसियन के डर से बे ऊ की नईं मान रए हते, कहूं ऐसो न होय कि बे प्रार्थना घरन से काड़े जाबें।</verse>
				<verse number="43">कायसे उन हां परमेसुर की खुसी से मान्सन की खुसी बिलात प्यारी लगत हती।</verse>
				<verse number="44">फिन यीशु ने जोर से कई, जौन मोपे भरोसा करत आय, बो मोय पे नईं, परन्त मोरे पठैबेवाले पे भरोसा करत आय।</verse>
				<verse number="45">और जौन मोय हेरत आय, बो ऊहां हेरत आय जीने मोय पठैव आय।</verse>
				<verse number="46">मैं ज्योत आंव, और जगत में आओ हों कि जो कोऊ मोय में भरोसाधरै, बो अन्धयारे में न रए।</verse>
				<verse number="47">जदि कोऊ मोरी बातें सुनके उन को मानत नईंयां, तो मैं ऊहां दोषी नईं ठहरात, कायसे मैं जगत कौ दोषी ठहराबे नईं, बल्कि जगत कौ उद्धार करबे हां आओ आंव।</verse>
				<verse number="48">जौन मोरो ठट्ठा करत आय, और मोरे बोल हां नईं मानत ऊहां दोषी ठहराबे वालो तो एकई आय, जो बचन मैंने कहे आंय, ओई अन्त के दिना में ऊहां दोषी ठहरा है।</verse>
				<verse number="49">मैंने अपने लाने कछु नईं कई, परन्त बाप जीने मोय पठैव आय, ओई ने मोय हुकुम दओ आय, कि का कहों और का बोलूं।</verse>
				<verse number="50">और मैं जानत आंव, कि ऊ को हुकुम अनन्त जीवन आय, ई लाने मैं जो कछु बोलत आंव, जैसो बाप ने मोय से कई आय, वैसई बोलत आंव।</verse>
			</chapter>
			<chapter number="13">
				<verse number="1">फसह के परब के पेंला यीशु ने जौ जानके, कि मोरी घड़ी आ पहुंची आय, कि मैं संसार हां छोड़ के बाप के ऐंगर जाओं, तो अपनों से जौन संसार में हते, जैसो प्रेम ऊ रखत हतो, उन से अन्त लौ वैसई प्रेम धरें रओ।</verse>
				<verse number="2">और खाबे की बेरा, जब शैतान पेंलईं से शमौन के पूत यहूदा इस्करियोती के मन में जौ डाल चुको हतो, कि बो ऊहां दगा से पकड़वाबै।</verse>
				<verse number="3">तो यीशु जौ जानत भओ कि बाप ने सब कछु मोरे अधकार में कर दओ आय, और मैं परमेसुर के ऐंगर से आओ आंव, और परमेसुर के ऐंगर लौट के जा रओ आंव।</verse>
				<verse number="4">खाबे पे से उठो और अपने उन्ना उतार दए, और गमछा लेके अपनी करयाई बांधी।</verse>
				<verse number="5">तब ऊ ने एक बासन में पानू भरो और चेलन के गोड़े पखारे, और जौन गमछा ऊ ने करयाई में बांध रखो हतो, ऊसे उन के गोड़े पोंछन लगो।</verse>
				<verse number="6">और जब बो शमौन पतरस के ऐंगर आओ, पतरस ने ऊसे कई, हे पिरभू, काय तें मोरे गोड़े पखारत आय?</verse>
				<verse number="7">यीशु ने ऊसे कई, मैं जो करत आंव, तें ऊहां अबै नईं समझत, परन्त तें ईके पछारूं जान है।</verse>
				<verse number="8">पतरस ने ऊसे कई, तें मोरे गोड़े कभऊं नईं पखार पे है, यीशु ने ऊसे कई, जदि मैं तोय न पखारों, तो मोरे संग्गै तोरो कछु भी नाता नईं।</verse>
				<verse number="9">शमौन पतरस ने ऊसे कई, तो हे पिरभू, मोरे गोड़े अकेले नईं, हाथ और मूड़ हां भी धो दे।</verse>
				<verse number="10">यीशु ने ऊसे कई, जीने सपर लओ आय, ऊहां तो अपने गोड़े ही पखारबे की जरूरत आय; कायसे बो पूरो शुद्ध आय और तुम शुद्ध आव; परन्त सब के सब नईं।</verse>
				<verse number="11">बो तो ऊहां जानत हतो जौन ऊहां पकड़वाबे वारो हतो, ईसें ऊ ने कई, तुम सब के सब शुद्ध नईंयां।</verse>
				<verse number="12">और जब बो उन के गोड़े पखार चुको, और अपने उन्ना पैर के बैठ गओ, तो ऊ ने उन से कई, का तुम समझे कि मैंने तुमाए संग्गै का करो आय?</verse>
				<verse number="13">तुम मोय गुरू और प्रभु कहत आव, तुम सही कहत आव, कायसे मैं ओई आंव।</verse>
				<verse number="14">जदि मैंने प्रभु और गुरू होत भय तुमाए गोड़े पखारे; तो तुम सोई एक दूसरे के गोड़े पखारियो।</verse>
				<verse number="15">कायसे मैंने तुम हां नमूना दिखा दओ आय, कि तुम सोई वैसई करियो, जैसो मैंने तुमाए संग्गै करो।</verse>
				<verse number="16">मैं तुम से सांची सांची कहत आंव, कि चाकर अपने मालक से बड़ो नईं; और न पठैव भओ अपने पठैबेवाले से बड़ो होत आय।</verse>
				<verse number="17">तुम इन बातन हां जानत आव, और जदि उन पे चलो, तो तुम धन्य आव।</verse>
				<verse number="18">मैं तुम सब के बारे में नईं कहत, मैं उन हां जानत आंव जिन हां मैंने चुन लओ आय, पर जौ ई लाने भओ, कि पवित्र शास्त्र कौ बचन पूरो होबै, कि जौन मोरी रोटी खात हतो, ऊ ने मोरे ऊपर लात उठाई।</verse>
				<verse number="19">ऐसो होबे से पेंलई मैं तुम हां बता रओ आंव, कि जौ जब पूरो हो जाबै तो तुम भरोसा करो, कि मैं ओई आंव।</verse>
				<verse number="20">मैं तुम से सांची सांची कहत आंव, कि जीहां मैं पठैत आंव ऊहां जौन अपनाबै, बो मोय अपनात आय; और जौन मोय अपनात आय, बो मोरे पठैबेवाले हां अपनात आय।</verse>
				<verse number="21">जब यीशु जौ कह चुको तो आत्मा में बेचैन भओ और जा गवाही देके कई, मैं तुम से सांची सांची कहत आंव, कि तुम में से एक मोय पकड़वा है।</verse>
				<verse number="22">चेले एक दूसरे हां ताकन लगे, कायसे जान नईं सके, कि बो की के लाने कह रओ आय।</verse>
				<verse number="23">ऊके चेलन में से एक जीसे यीशु प्रेम करत हतो, यीशु की कोद झुको बैठो हतो।</verse>
				<verse number="24">तब शमौन पतरस ने ऊ की कोद इसारो करके ऊसे कई, हम हां बता, बो को आय जीके बारे में तें कह रओ आय?</verse>
				<verse number="25">ऊने यीशु की छाती की कोद ओई तरहां झुके भय ऊसे पूछो, हे प्रभु, बो को आय? तब यीशु ने ऊसे कई, जीहां मैं रोटी को टुकड़ा डुबो के देहों, ओई आय।</verse>
				<verse number="26">तब ऊ ने रोटी को टुकड़ा डुबो के शमौन इस्करियोती के पूत यहूदा हां दओ।</verse>
				<verse number="27">और टुकड़ा लेतई शैतान ऊ में समा गओ, तब यीशु ने ऊसे कई, जो तोहां करने आय, तुरतईं कर।</verse>
				<verse number="28">पर जौन मेज पे खाबे हां बैठे हते उन में से कोऊ नईं जान पाओ कि ऊ ने की मतलब से ऐसी कई हती।</verse>
				<verse number="29">यहूदा के ऐंगर रुपईयन कौ थैला रहत हतो, ई लाने कछु जा सोच रय हते, कि यीशु ऊसे कह रओ आय, कि परब के लाने जरूरी चीज बस्त हां मोल ले ले, या जा कि कंगालन हां कछु दै दे।</verse>
				<verse number="30">तब टुकड़ा लेबे के बाद बो तुरतईं बायरै चलो गओ, और रात की बेरा हती।</verse>
				<verse number="31">जब बो बायरें चलो गओ तो यीशु ने कई; अब मान्स के पूत की महिमा भई, और परमेसुर की महिमा ऊ में भई आय।</verse>
				<verse number="32">अगर ऊ में परमेसुर की महिमा होत आय, तो परमेसुर भी अपने में ऊ की महिमा कर है और तुरतईं कर है।</verse>
				<verse number="33">हे लड़को, मैं और तनक देर तुमाए संग्गै आंव, फिन तुम मोय ढूंढ़ हौ, और जैसो मैंने यहूदियन से कई, तुम से सोई कैत आंव, कि जिते मैं जाबेवालो आंव, उतै तुम नईं आ पा हौ।</verse>
				<verse number="34">मैं तुम हां एक नओ हुकम देत आंव, कि तुम एक दूसरे से प्रेम करो: जैसो मैंने तुम से प्रेम करो आय, वैसई तुम भी एक दूसरे से प्रेम करो।</verse>
				<verse number="35">जदि तुम आपस में प्रेम कर हौ तो ऐई से सब जान हैं, कि तुम मोरे चेले आव।</verse>
				<verse number="36">शमौन पतरस ने ऊसे कई, हे प्रभु, तें किते जात आय? यीशु ने ऊसे कई, जिते मैं जात आंव, तें अबै मोरे पाछें नईं आ सकत! परन्त ईके बाद तें मोरे पाछें आ है।</verse>
				<verse number="37">पतरस ने ऊसे कई, हे प्रभु मैं अबै तोरे पाछें काय नईं आ सकत? मैं तो तोरे लाने अपनी जान भी दे दै हों।</verse>
				<verse number="38">यीशु ने ऊसे कई, का तें मोरे लाने अपनी जान दै है? मैं तोसे सांची सांची कहत आंव, कि जब लौ तें तीन बेर मोय चीनबे से मना न कर लै है, मुरगा बांग न दै है।</verse>
			</chapter>
			<chapter number="14">
				<verse number="1">तुम घबड़याओ नईं, परमेसुर पे भरोसा धरो और मोय पे भी भरोसा धरो।</verse>
				<verse number="2">मोरे बाप के घरै रहबे की बिलात जांगह आंय, अगर नईं होते, तो मैं तुम से कह देतो कायसे मैं तुमाए लाने जांगह तईयार करबे जात आंव।</verse>
				<verse number="3">और अगर मैं जाके तुमाए लाने जांगह तईयार कर हों, तो फिन आके तुम हां अपने इते लै जैहों, कि जिते मैं रओं उतईं तुम भी रओ।</verse>
				<verse number="4">और जिते मैं जा रओ आंव तुम उते की गैल जानत आव।</verse>
				<verse number="5">थोमा ने ऊसे कई, हे प्रभु, हम नईं जानत कि तें किते जा रओ आय? तो गैल कैसे जाने?</verse>
				<verse number="6">यीशु ने ऊसे कई, गैल, सत्य और जीवन मैं ही आंव; बिना मोरे कोऊ बाप के ऐंगर नईं जा पा है।</verse>
				<verse number="7">जदि तुम ने मोय जानो होतो, तो मोरे बाप हों सोई जानते, अब ऊहां जानत आव, और ऊहां हेरो भी आय।</verse>
				<verse number="8">फिलिप्पुस ने ऊसे कई, हे प्रभु, बाप हां हम हां दिखा दे, जौई हमाए लाने बिलात आय।</verse>
				<verse number="9">यीशु ने ऊसे कई; हे फिलिप्पुस, मैं इतेक दिना से तुमाए संग्गै आंव फिन भी तुम मोय नईं जानत? जीने मोय जानो आय ऊ ने बाप हां सोई जानो आय: तें काय कहत आय कि बाप हां हम हां दिखा दे?</verse>
				<verse number="10">का तें भरोसा नईं करत, कि मैं बाप में आंव और बाप मोय में आय? जौन बातें मैं तुम से कहत आंव, बो अपनी कोद से नईं कहत, परन्त बाप जौन मोय में रहत आय, ओई अपनो काज करत आय।</verse>
				<verse number="11">मोरो भरोसा करो, कि मैं बाप में आंव; और बाप मोय में आय; नईं तो काम देख के मोरो भरोसा करो।</verse>
				<verse number="12">मैं तुम से सांची सांची कहत आंव, कि जौन मोय में भरोसा करत आय, बे काज जौन मैं करत आंव बो भी कर है, और ईसे भी बड़े काज कर है, कायसे मैं बाप के ऐंगर जात आंव।</verse>
				<verse number="13">और जो कछु तुम मोरे नाओं से मांग हौ, ओई बो कर है कि पूत से बाप की महिमा होबै।</verse>
				<verse number="14">जदि तुम मोसे मोरे नाओं में कछु मांग हौ, तो मैं ऊहां दै हों।</verse>
				<verse number="15">जदि तुम मोसे प्रेम रखत आव, तो मोरी अग्या को मान हौ।</verse>
				<verse number="16">और मैं बाप से बिनती कर हों, और बो तुम हां एक और संग्गी दै है, कि बो सदा तुमाए संग्गै रए।</verse>
				<verse number="17">यानि सत्य कौ आत्मा, जीहां संसार ग्रहण नईं कर सकत, कायसे बो ऊहां नईं देखत आय और न चीनत आय: तुम ऊहां चीनत आव, कायसे बो तुमाए संग्गै रहत आय, और बो तुमाए भीतरे हुईये।</verse>
				<verse number="18">मैं तुम हां अनाथ नईं छोड़ हों, मैं तुमाए ऐंगर आत आंव।</verse>
				<verse number="19">तनक देर पाछें संसार मोय फिन नईं तक है, परन्त तुम मोय तक हौ, ई लाने की मैं जीयत आंव, और तुम भी जीयत रै हौ।</verse>
				<verse number="20">ऊ दिना तुम जान जै हो, कि मैं अपने बाप में आंव, और तुम मोय में और मैं तुम में आंव।</verse>
				<verse number="21">जीके ऐंगर मोरो हुकुम आय, और बो ऊ को मानत आय, ओई मोसे प्रेम करत आय, और जौन मोय से प्रेम करत आय, ऊसे मोरो बाप प्रेम कर है, और मैं ऊसे प्रेम कर हों, और अपने आपई हां ऊ पै दरसा हों।</verse>
				<verse number="22">यहूदा जौन इस्करियोती नईं हतो, ऊ ने कई, हे प्रभु, ऐसो का भओ आय, कि तें अपने आप हां हम पे दरसाव चाहत आय, और जगत पे नईं?</verse>
				<verse number="23">यीशु ने ऊसे कई, जदि कोऊ मोय से प्रेम करत आय, तो बो मोरे बचन हां मान है, और मोरो बाप ऊसे प्रेम कर है, और हम ऊके ऐंगर आ हैं, और ऊके संग्गै बस हैं।</verse>
				<verse number="24">जौन मोसे प्रेम नईं करत, बो मोरे बचन को नईं मानत, और जौन बचन तुम सुनत आव, बो मोरो नईं परन्त बाप कौ आय, जीने मोय पठैव है।</verse>
				<verse number="25">जौ बतकाव तुमाए संग्गै रहत भए मैंने तुम से करो।</verse>
				<verse number="26">परन्त संग्गी यानि पवित्र आत्मा जीहां बाप मोरे नाओं में पठै है, बो तुम हां सब बातें सिखा है, और सब कछु जौन मैंने तुम से कई आय, तुम हां खबर करा है।</verse>
				<verse number="27">मैं तुम हां सान्ति दएं जात आंव, अपनी सान्ति तुम हां देत आंव, ऐसो नईं देत जैसे संसार तुम हां देत आय, तुमाओ मन बेचैन न होए और न डराए।</verse>
				<verse number="28">तुम ने सुनो, कि मैंने तुम से कई, मैं जा रओ आंव, और फिन तुमाए ऐंगर आ हों: जदि तुम मोसे प्रेम करते, तो खुस होते, कि मैं बाप के ऐंगर जात आंव कायसे बाप मोसे बढ़ के आय।</verse>
				<verse number="29">और ईके होबे से पेंला मैंने तुम हां बता दओ आय, कि जब जौ हो जाबे, तो तुम भरोसा करो।</verse>
				<verse number="30">मैं तुम से अब और बिलात बातें न कै हों, कायसे ई जगत कौ हाकिम आ रओ आय, और मोय में ऊ को कछु नईंयां।</verse>
				<verse number="31">परन्त जौ ई लाने भओ कि संसार जान ले कि मैं बाप से प्रेम करत आंव, और जी तरहां बाप ने मोय हुकुम दओ आय, वैसई मैं ऊ को पालन करत आंव, उठो, इते से चलें।</verse>
			</chapter>
			<chapter number="15">
				<verse number="1">सच्ची दाख की बेल मैं आंव; और मोरो बाप किसान आय।</verse>
				<verse number="2">जो डार मोय में आय, और नईं फलत, ऊहां बो काट डालत आय, और जौन फलत आय, ऊहां बो छांटत आय कि और फले।</verse>
				<verse number="3">तुम तो ऊ बचन के काजें जौन मैंने तुम से कई आय, शुद्ध हो गए हौ।</verse>
				<verse number="4">तुम मोय में बने रओ और मैं तुम में, जैसे डाल जदि दाख की बेल से नईं जुड़ी रैत, तो बो अपने आप नईं फलत, वैसई तुम भी अगर मोय में जुड़े न रए तो नईं फल सकत।</verse>
				<verse number="5">मैं दाख की बेल आंव, तुम डालियां आव; जौन मोय में लगो रहत आय और मैं ऊ में, बिलात फल फलत आंय, कायसे मोसे दूर होकें तुम कछु नईं कर सकत।</verse>
				<verse number="6">जदि कोई मोय में बनो नईं रै है, तो बो डाली की घांईं मेंक दओ जै है, और सूख जै है; और मान्स ऊहां जमा करके आगी में बार दें हैं, और बे बर जै हैं।</verse>
				<verse number="7">जदि तुम मोय में बने रै हौ, और मोरी बातें तुम में बनी रै हैं, तो जौन मांग हौ बो तुमाए लाने हो जै है।</verse>
				<verse number="8">मोरे बाप की बड़ाई ऐई से होत आय, कि तुम बिलात फल लाओ, तब तुम मोरे चेले कहा हौ।</verse>
				<verse number="9">जैसे बाप ने मोसे प्रेम करो आय, वैसई मैंने सोई तुम से प्रेम करो आय, मोरे प्रेम में बने रहियो।</verse>
				<verse number="10">जदि तुम मोरे हुकुम कौ पालन कर हौ, तो तुम मोरे प्रेम में बने रै हौ, वैसई जैसो मैंने अपने बाप के हुकम को मानो है, और ऊके प्रेम में बनो रहत आंव।</verse>
				<verse number="11">जे बातें मैंने तुम से ई लाने कईं आंय, कि तुम में मोरी खुसी बनी रैबें, और तुमाई खुसी पूरी हो जाबै।</verse>
				<verse number="12">मोरो हुक म जौ आय, कि जैसे मैंने तुम से प्रेम करो, वैसई तुम सोई एक दूसरे से प्रेम करो।</verse>
				<verse number="13">ईसे बड़ो प्रेम और कोऊ कौ नईंयां, कि कोऊ अपने संगी के लाने अपनो प्राण दैबे।</verse>
				<verse number="14">जौन हुकम मैं तुम हां देत आंव, अगर ऊहां मानो, तो तुम मोरे चेला कहा हौ।</verse>
				<verse number="15">अब से मैं तुम हां गुलाम नईं कै हों, कायसे गुलाम नईं जानत, कि ऊ को मालक का करत आय, परन्त मैंने तुम हां संगी कहो आय, कायसे बे सब बातें जौन मैंने अपने बाप से सुनी आंय, तुम हां बता दईं आंय।</verse>
				<verse number="16">तुम ने मोय नईं चुनो, परन्त मैंने तुम हां चुनो है और तुम हां बताओ, कि तुम फल लाओ; और तुमाओ फल बनो रए, कि तुम मोरे नाओं से जो कछु बाप से मांगो, बो तुम हां देबे।</verse>
				<verse number="17">मैं तुम हां जे हुकम ई लाने देत आंव, कि तुम एक दूसरे से प्रेम करो।</verse>
				<verse number="18">जदि जगत तुम से बैर रखत आय, तो तुम जानत आव, कि ऊ ने तुम से पेंला मोसे बैर रखो आय।</verse>
				<verse number="19">जदि तुम संसार के होते, तो संसार अपनों से प्रेम करतो, परन्त ईसे कि तुम संसार के नईं आव, पर मैंने तुम हां संसार में से नबेर के बायरें काड़ लओ आय, ई लाने संसार तुम से बैर रखत आय।</verse>
				<verse number="20">जो बात मैंने तुम से कई हती, खबर धरियो, गुलाम अपने मालक से बड़ो नईं होत। जदि उन ने मोय सताव, तो बे तुम हां सोई सता हैं; जदि उन ने मोरी बात मानी, तो बे तुमाई भी मान हैं।</verse>
				<verse number="21">परन्त जे सब बातें, बे मोरे नाओं के काजें तुमाए संग्गै कर हैं, कायसे बे ऊहां नईं चीनत जीने मोय पठैव।</verse>
				<verse number="22">जदि मैं नईं आतो और उन से बतकाव नईं करतो, तो बे पापी नईं ठहरते, पर अब अपने पाप के लाने उन के ऐंगर कोई बहानो नईंयां।</verse>
				<verse number="23">जौन मोय से बैर रखत आय, ऊ मोरे बाप से भी बैर रखत आय।</verse>
				<verse number="24">अगर मैं उन के बीच बे काज नईं करतो, जिन हां और कोई ने नईं करो तो बे पापी नईं ठहरते, पर अब तो उन ने मोय और मोरे बाप हां तको आय, और दोई से बैर करो आय।</verse>
				<verse number="25">और ऐसो ई लाने भओ, कि बो बचन पूरो होबै, जौन उन की रीतियन में लिखो आय, कि उन ने मोसे व्यर्थ बैर करो।</verse>
				<verse number="26">पर जब बो संग्गी आ है, जीहां मैं बाप की कोद से तुमाए ऐंगर पठै हों, यानि सत्य कौ आत्मा जौन बाप से कड़त आय, तो बो मोरी गवाह दै है।</verse>
				<verse number="27">और तुम भी गवाही आव कायसे तुम शुरू से मोरे संग्गै रए आव।</verse>
			</chapter>
			<chapter number="16">
				<verse number="1">जे बातें मैंने तुम से ई लाने कईं कि तुम ठोकर खाबे से बचे रओ।</verse>
				<verse number="2">बे तुम हां प्रार्थनाघरन से काड़ दें हैं, बल्कि बा बेरा आ रई आय, कि जो कोऊ तुम हां मार डाल है, बो जान है कि मैं परमेसुर के लाने कर रओ आंव।</verse>
				<verse number="3">और बे ऐसो ई लाने कर हैं कायसे उन ने न बाप हां जानो और न मोय।</verse>
				<verse number="4">और जे बातें मैंने ई लाने तुम से कईं, कि जब उन की बेरा आए तो तुम खबर रखियो, कि मैंने तुम हां ईके बारे में बता दओ हतो: और जे बातें मैंने तुम से शुरू से ई लाने नईं कईं, कायसे मैं तुमाए संग्गै हतो।</verse>
				<verse number="5">अब मैं अपने पठैबेवाले के ऐंगर जा रओ आंव और तुम में से कोऊ मोय से नईं पूंछत, कि तें किते जा रओ आय?</verse>
				<verse number="6">परन्त मैंने जो बातें तुम से कईं आंय, ई लाने तुमाओ मन दुख से भर गओ आय।</verse>
				<verse number="7">तौभी मैं तुम से सांची सांची कहत आंव, कि मोरो जाबो तुमाए लाने साजो आय, कायसे जदि मैं नईं जा हों, तो ऊ सहायक तुमाए ऐंगर न आहै, पर जदि मैं जा हों, तो ऊहां तुमाए ऐंगर पठै दें हों।</verse>
				<verse number="8">और जब बो आ है तो जगत हां पाप और धर्म और न्याव के बारे में निरुत्तर कर दै है।</verse>
				<verse number="9">पाप के बारे में ई लाने कि बे मोय पे भरोसा नईं करत।</verse>
				<verse number="10">धर्म के बारे में ई लाने कि मैं बाप के ऐंगर जात आंव।</verse>
				<verse number="11">और तुम मोय फिन नईं देख हौ: न्याव के बारे में ई लाने कि संसार कौ हाकिम दोषी ठहराओ गओ आय।</verse>
				<verse number="12">मोय तुम से और भी बिलात बातें कैने आंय, पर तुम अबै ऊहां सह नईं सकत आव।</verse>
				<verse number="13">पर जब बो यानि सत्य कौ आत्मा आ है, तो बो तुम हां सब सत्य की गैल बता है, कायसे बो अपनी कोद से कछु नईं कै है, पर जो कछु सुन है, ओई कह है, और आबेवाली बातन हां तुमें बता है।</verse>
				<verse number="14">बो मोरी बड़वाई कर है, कायसे बो मोरी बातन हां तुमें बता है।</verse>
				<verse number="15">जौन कछु बाप कौ आय, बो सब मोरो आय; ई लाने मैंने कई, कि बो मोरी बातन हां लेके तुम पे दरसा है।</verse>
				<verse number="16">तनक बेरा में तुम मोय नईं देख हौ, और फिन तनक बेरा में तुम मोय देख हौ?</verse>
				<verse number="17">तब ऊके चेलन में से कछु ने आपस में कई, जा का बात आय, जौन बो हम से कह रओ आय, कि तनक बेरा में तुम मोय न देख हौ, और फिन तनक बेरा में तुम मोय देख हौ? कायसे मैं बाप के ऐंगर जात आंव?</verse>
				<verse number="18">तब उन ने कई, तनक बेरा में, जौन बो कहत आय, का बात आय? हम नईं जानत, कि बो का कह रओ आय।</verse>
				<verse number="19">यीशु ने जौ जानके, कि बे मोय से पूछबो चाहत आंय, उन से कई, का तुम ई बात के बारे में आपस में सोच विचार कर रए आव, जौन मैंने कई, कि तनक बेरा में तुम मोय न देख हौ, और फिन तनक बेरा में तुम मोय देख हौ?</verse>
				<verse number="20">मैं तुम से सांची सांची कैत आंव; कि तुम रो हौ और दुख मना हौ, परन्त संसार खुसी मना है, तुम दुखी हुईयो पर तुमाओ दुख खुसी में बदल जै है।</verse>
				<verse number="21">जब कोई जनानी हां बच्चा जनबे को पिरातो होत आय, तो ऊहां दुख होत आय, कायसे ऊ की दुख की बेरा आ पोंची आय, परन्त जब बो बच्चे हां जन चुकत आय तो ऊ पीड़ा हां ई खुसी से कि संसार में एक मान्स पैदा भओ आय, ऊ पीड़ा हां बिसर जात है।</verse>
				<verse number="22">ई लाने तुम हां भी अबै तो दुख आय, पर मैं तुम से फिन मिल हों और तुमाए मन खुस हुईयें; और तुमाई खुसी हां कोई तुम से छिना नईं लै है।</verse>
				<verse number="23">ऊ दिना तुम मोसे कछु नईं पूंछ हौ, मैं तुम से सांची सांची कहत आंव, जदि तुम बाप से कछु भी मांग हौ, तो बो ऊहां मोरे नाओं से तुम हां दै है।</verse>
				<verse number="24">अब लौ तुम ने मोरे नाओं से कछु नईं मांगो; मांग हौ तो तुम हां मिल है जीसे तुमाई खुसी पूरी हो जाए।</verse>
				<verse number="25">जे बातें मैंने तुम से कनौत में क ईं आंय, परन्त बा घड़ी आ रई आय, जब मैं फिन तुम से कनौत में नईं कै हों, परन्त तुम हां बाप के बारे में साफ बता दै हों।</verse>
				<verse number="26">ऊ दिना तुम मोरे नाओं से मांग हौ, मैं तुम से जौ नईं कैत, कि तुमाए लाने बाप से बिनती कर हों।</verse>
				<verse number="27">कायसे बाप खुद तुम से प्रेम करत आय, ई लाने कि तुम ने मोय से प्रेम करो आय, और जे भरोसा करो आय, कि मैं बाप में से कड़ के आओ आंव।</verse>
				<verse number="28">मैं बाप में से कड़के संसार में आओ आंव, मैं फिन संसार हां छोड़के बाप के ऐंगर जा रओ आंव।</verse>
				<verse number="29">ऊके चेलन ने कई, अब तें साफ कह रओ आय, और कनौत नईं कह रओ।</verse>
				<verse number="30">अब हम जानत आंय, कि तें सब कछु जानत आय, और ई की जरूरत नईंयां, कि कोऊ तोय से कछु पूंछे, ईसे हम भरोसा करत आंय, कि तें परमेसुर से कड़ो आय।</verse>
				<verse number="31">जा सुन के यीशु ने कई, का तुम अब भरोसा करत आव?</verse>
				<verse number="32">तको, बो घड़ी आ रई आय बल्कि आ पोंची कि तुम फैल फुट होकें अपने अपने घरन हां भग जै हौ, और मोय अकेलो छोड़ दै हौ, फिन भी मैं अकेलो नईं हुईयों कायसे बाप मोरे संग्गै आय।</verse>
				<verse number="33">जे बातें मैंने तुम से ई लाने कई आंय, कि तुम मोय में सान्ति पाओ; संसार में तुम हां दुख होत आय, परन्त हिम्मत बांधो, मैंने जगत हां जीत लओ आय।</verse>
			</chapter>
			<chapter number="17">
				<verse number="1">यीशु ने जे बातें कह के अपनी आंखन हां आकास कोद उठा के कई, हे बाप, बो बेरा आ पहुंची आय, अपने पूत की बड़ाई कर, कि पूत भी तोरी बड़ाई करे।</verse>
				<verse number="2">कायसे तेंने तो ऊहां सब प्राणियों पे हक दओ आय, कि बो उन सब हां जिन हां तेंने ऊहां दओ आय, उन सब हां अनन्त जीवन देबे।</verse>
				<verse number="3">और अनन्त जीवन जौ आय, कि बे तोय जौन एकई सांचो परमेसुर और यीशु मसीह हां जानें, जीहां तेंने पठैव आय।</verse>
				<verse number="4">जौन काज तेंने मोय करबे हां दओ हतो, ऊहां पूरो करके मैंने धरती पे तोरी महिमा करी आय।</verse>
				<verse number="5">और हे बाप, अब तें अपने संग्गै मोरी महिमा, ऊ महिमा से कर जौन जगत के जन्म से पेंला, तोरे संग्गै मोरी हती।</verse>
				<verse number="6">मैंने तोरो नाओं उन मान्सन हां बताओ जिन हां तेंने संसार में से मोय दओ हतो: बे तोरे हते और तेंने उन हां मोय दओ और उन ने तोरे बचन हां मान लओ आय।</verse>
				<verse number="7">अब बे जान गए आंय, कि जौन कछु तेंने मोय दओ आय, बो सब तोरी कोद से आय।</verse>
				<verse number="8">कायसे जो बातें तेंने मोय दईं, मैंने उन हां कै दओ आय, और उन ने उन बोलन हां मान लओ और सही में जान लओ आय, कि मैं तोसें कड़ो आंव, और उन ने भरोसा करो आय कि तेंने ही मोय पठैव आय।</verse>
				<verse number="9">मैं उन के लाने बिनती करत आंव, जगत के लाने बिनती नईं करत आंव परन्त उन के लाने जिन हां तेंने मोय दओ आय, कायसे बे तोरे आंय।</verse>
				<verse number="10">और जो कछु मोरो आय बो सब तोरो आय, और जौन तोरो आय, बो मोरो आय; और इन से मोरी महिमा दिखात आय।</verse>
				<verse number="11">अब मैं संसार में नईं रै हों, परन्त बे संसार में रै हैं, और मैं तोरे ऐंगर आत आंव; हे पवित्र बाप, अपने ऊ नाओं से जौन तेंने मोय दओ आय, उन की सुध ले, कि जैसे हम एक आंय बे सोई एक होबें।</verse>
				<verse number="12">जब मैं उन के संग्गै हतो, तो मैंने तोरे ऊ नाओं से, जौन तेंने मोय दओ आय, उन की सुध लई, और नास के (शैतान) पूत हां छोड़ उन में से कोऊ नास नईं भओ, ई लाने कि पवित्र शास्त्र की बात पूरी होबै।</verse>
				<verse number="13">परन्त अब मैं तोरे ऐंगर आत आंव, और जे बातें जगत में कहत आंव, कि बे अपने में मोरी खुसी पूरी पाबें।</verse>
				<verse number="14">मैंने उन हां तोरो बचन कै दओ आय, और संसार ने ऊहां नईं मानो, कायसे जैसो मैं संसार कौ नईंयां, वैसई बे सोई संसार के नईंयां।</verse>
				<verse number="15">मैं तोसे जा बिनती नईं करत हों, कि तें उन हां संसार से उठा ले, परन्त जौ कि तें उन हां ऊ दुष्ट से बचाए रखिये।</verse>
				<verse number="16">बे संसार के नईं आंय, जैसो कि मैं भी संसार कौ नईं आंव।</verse>
				<verse number="17">सत्य से उन हां पवित्र कर, तोरो बचन सत्य आय।</verse>
				<verse number="18">जैसे तेंने मोय संसार में पठैव, मैंने सोई उन हां संसार में पठैव आय।</verse>
				<verse number="19">और उन के लाने मैं अपने खुद हां पवित्र करत आंव, कि बे सत्य के द्वारा पवित्र करे जाबें।</verse>
				<verse number="20">मैं केवल इनई के लाने बिनती नईं करत, परन्त उन के लाने भी जौन इन के बचन सुन के मोपे भरोसा कर हैं, कि बे सब एक होबें।</verse>
				<verse number="21">जैसो हे बाप तें मोय में आय, और मैं तोय में आंव, वैसई बे भी हम में होबें, जीसे कि संसार भरोसा करे, कि तेंने मोय पठैव आय।</verse>
				<verse number="22">और बो महिमा जौन तेंने मोय दई आय, मैंने उन हां दई आय कि बे वैसई एक होंय, जैसे हम एक आंय।</verse>
				<verse number="23">मैं उन में और तें मोय में, कि बे सिद्ध होकें एक हो जाबें, जीसे संसार जानें कि तेंने मोय पठैव, और जैसो तेंने मोय से प्रेम करो, वैसई उन से भी प्रेम करो।</verse>
				<verse number="24">हे बाप, मोरी चाहना आय कि जिन हां तेंने मोय दओ आय, जिते मैं आंव, उते सोई मोरे संग्गै रएं कि बे मोरी ऊ महिमा हों तक सकें, जीहां तेंने मोय दई आय, कायसे तेंने संसार के जन्म से पेंला मोय से प्रेम करो।</verse>
				<verse number="25">हे धर्म बाप, संसार ने तोय नईं जानो, परन्त मैंने तोय जानो और इन ने सोई तोय जानो कि तेंने ही मोय पठैव आय।</verse>
				<verse number="26">और मैंने तोरो नाओं इन हां बताओ और बतात रै हों की जो प्रेम तेंने मोय से करो, बो प्रेम उन में रैबे और मैं उन में रहों।</verse>
			</chapter>
			<chapter number="18">
				<verse number="1">जब यीशु जे बातें कह चुको, तो बो अपने चेलन के संग्गै किद्रोन नाले के ऊ पार गओ, जिते एक बगीचा हतो, जीमें बो और ऊके चेले गए।</verse>
				<verse number="2">यहूदा भी जौन ऊहां पकड़वाबे पे हतो ऊ जांगह जानत हतो, कायसे यीशु बिलात बेर अपने चेलन के संग्गै उते जात हतो।</verse>
				<verse number="3">तब यहूदा पलटन हां और महापुरोहितन और फरीसियन की कोद से सिपाहियन हां लेके, उते लालटेन, मशालें और हथियारों समेंत आओ।</verse>
				<verse number="4">तब यीशु उन सब बातन हां जौन ऊ पे होबेवाली हतीं, जानके आंगू बढ़ो, और उन से कई, तुम की हां ढूंढ़त आव?</verse>
				<verse number="5">उन ने कई, यीशु नासरी हां: यीशु ने उन से कई, मैं आंव: और यहूदा भी जौन ऊहां पकड़वाबे पे हतो, ऊ न के संग्गै ठांड़ो हतो।</verse>
				<verse number="6">जब ऊ ने उन से जा कई, मैं आंव, तो बे पाछें हटे और धरती पे गिर पड़े।</verse>
				<verse number="7">तब ऊ ने फिन पूंछी, तुम कीहां ढूंढ़त आव? उन ने कई, यीशु नासरी हां।</verse>
				<verse number="8">यीशु ने उन से कई, मैं तुम से बता दओ कि मैं ही आंव, जदि तुम मोय ढूंढ़त आव तो इन हां जान दो।</verse>
				<verse number="9">जौ ई लाने भओ, कि बो बचन पूरो होबै, जौन ऊ ने कई हती कि जिन हां तेंने मोय दओ, उन में से मैंने एक हां भी नईं खोओ।</verse>
				<verse number="10">शमौन पतरस ने जौन तलवार लएं हतो, ऊहां निकाल के महापुरोहित के चाकर पे चलाई और ऊ को दायनो कान काट डालो, ऊ चाकर कौ नाओं मलखुस हतो।</verse>
				<verse number="11">यीशु ने पतरस से कई, तलवार हां म्यान में धर, जौन प्यालो बाप ने मोय दओ आय का मैं ऊहां नईं पियों?</verse>
				<verse number="12">तब रोमी सेना के दल और सेनापति और यहूदियन के सिपाहियन ने यीशु हां पकड़ के बांध लओ।</verse>
				<verse number="13">और पेंला ऊहां हन्ना के ऐंगर ले गए, कायसे बो ऊ बरस के महापुरोहित काइफा कौ ससुर हतो।</verse>
				<verse number="14">जौ काइफा ही हतो, जीने यहूदियन हां सलाह दई हती कि हम लोगन के लाने एक मान्सन हां मरबो साजो आय।</verse>
				<verse number="15">शमौन पतरस और एक और चेला यीशु के पाछें हो लए, जौ चेला महापुरोहित कौ चिनार को हतो और यीशु के संग्गै महापुरोहित के आंगन में गओ।</verse>
				<verse number="16">परन्त पतरस बायरै द्वार पे ही ठांड़ो रहो, तब बो दूसरो चेला जौन महापुरोहित कौ चिनार को हतो, बाहर कड़ो, और द्वारपालिन से कहके, पतरस हां भीतर ले आओ।</verse>
				<verse number="17">तब चाकरनी जौन द्वारपालिन हती, पतरस से कई, का तें सोई ई मान्स के चेलन में से आय? ऊ ने कई, मैं नईं आंव।</verse>
				<verse number="18">उतईं पे चाकर और सिपाही कोयला की सिगड़ी बारके ठांड़े ताप रए हते, कायसे जाड़ो हतो और पतरस भी उन के संग्गै ठांड़ो ताप रओ हतो।</verse>
				<verse number="19">तब महापुरोहित ने यीशु से ऊके चेलन और ऊ की सीख के बारे में पूंछी?</verse>
				<verse number="20">यीशु ने ऊसे कई, मैंने संसार में खुल के बातें करीं आंय; मैंने सदा प्रार्थनाघरन और मन्दर में जिते सब यहूदी जमा होत हते सीख दई आय, और मैंने लुक के कछु भी नईं कई।</verse>
				<verse number="21">तें मोय से काय पूंछत आय? सुनबेवालन से पूंछ ले, कि मैंने उन से का कई? हेर, जे जानत आंय; कि मैंने का का कई?</verse>
				<verse number="22">जब ऊ ने जा कई, तो ऐंगर ठांड़े सिपाहियन में से एक ने जा कहत भय, ऊहां ठूंसा मारो, तें महापुरोहित से ऐंसो बोलत आय?</verse>
				<verse number="23">यीशु ने ऊसे कई, जदि मैंने गलत कई, तो ऊहां साबित कर; अगर सही कई आय, तो तें मोय काय मारत आय?</verse>
				<verse number="24">तब हन्ना ने ऊहां काइफा महापुरोहित के ऐंगर बंधो भओ पठै दओ।</verse>
				<verse number="25">शमौन पतरस ठांड़ो भओ ताप रओ हतो। तब उन ने ऊसे कई; का तें सोई ऊके चेलन में से आय? ऊ ने मेंट के कई, मैं नईं आंव।</verse>
				<verse number="26">महापुरोहितन के चाकरन में से एक ने जौन ऊ मान्स कौ नातेदार हतो, जीको कान पतरस ने काट डालो हतो, कई, मैंने तोहां बगीचा में ऊके संग्गै तको हतो?</verse>
				<verse number="27">तब पतरस फिन मेंट गओ और तुरतईं मुरगा ने बांग दई।</verse>
				<verse number="28">और बे यीशु हां काइफा के ऐंगर से राजमहल में लै गए और भुनसारे की बेरा हती, परन्त बे खुद राजमहल में नईं पिड़े, कहूं अशुद्ध न हो जाबें ताकि फसह खा सकें।</verse>
				<verse number="29">तब पीलातुस बायरें कड़ के उन के ऐंगर आओ और कई, तुम ई मान्स पे का दोष लगात आव?</verse>
				<verse number="30">उन ने ऊसे कई, जदि जौ मान्स कुकर्मी न होतो तो हम ऊहां तोरे इते नईं लियाते।</verse>
				<verse number="31">पीलातुस ने उन से कई, तुम खुद ईहां ले जाके अपनी रीतियन के अन्सार ईको न्याव करो: यहूदियन ने ऊसे कई, हम कोऊहां मृत्युदन्ड नईं दे सकत आंय।</verse>
				<verse number="32">जौ ई लाने भओ, कि यीशु की बा बात पूरी होबै, जौन ऊ ने जौ इसारो करत भय कही हती, कि ऊ की मृत्यु कैसी हुईये।</verse>
				<verse number="33">तब पीलातुस फिन राजमहल में भीतर गओ और यीशु हां टेरवाओ, और ऊसे कई, का तें यहूदियन को राजा आय?</verse>
				<verse number="34">यीशु ने ऊसे कई, का तें जा बात अपनी कोद से कह रओ आय या औरन ने मोरे बारे में तोय बताओ?</verse>
				<verse number="35">पीलातुस ने यीशु से कई, का मैं यहूदी आंव? तोरी ही जात और महापुरोहितन ने तोय मोरे हाथन में सौंपो आय, तेंने का करो आय?</verse>
				<verse number="36">यीशु ने पीलातुस से कई, मोरो राज्य ई संसार कौ नईंयां, जदि मोरो राज्य ई जगत को होतो, तो मोरे राज्य के हाकिम लड़ाई करते, और मैं यहूदियन के हाथ नईं सौंपो जातो: परन्त मोरो राज्य ई जगत कौ नईंयां।</verse>
				<verse number="37">पीलातुस ने यीशु से कई, तो का तें राजा आय? यीशु न ऊसे कई, तें सही कहत आय कि मैं राजा आंव; मैंने ई लाने जन्म लओ, और ई लाने जगत में आओ कि सत्य की गवाही देओं, जो कौनऊं सत्य कौ आय, मोरी बानी सुनत आय।</verse>
				<verse number="38">पीलातुस ने ऊसे कई, सत्य का आय? और जब बो जौ कह चुको, तो बो फिन यहूदियन के ऐंगर बायरें गओ और उन से कई, मैं ऊ में कोऊ दोष नईं देखत।</verse>
				<verse number="39">पर तुमाई रीत आय कि फसह के दिना मैं तुमाए लाने एक जन हां छोड़ देओं, का तुम चाहत आव कि मैं तुमाए लाने यहूदियन के राजा हां छोड़ देओं?</verse>
				<verse number="40">तब उन ने फिन चिल्या के कई, ई मान्स हां नईं परन्त हमाए लाने बरअब्बा हां छोड़ दे; और बरअब्बा एक डाकू हतो।</verse>
			</chapter>
			<chapter number="19">
				<verse number="1">तब पीलातुस ने यीशु हां लेके कोड़े लगवाए।</verse>
				<verse number="2">और सिपाहियन ने कांटों कौ मुकुट गूंथ के ऊके मूड़ पे धरो, और ऊहां बैंजनी रंग के उन्ना पहिराए।</verse>
				<verse number="3">और बे ऊके ऐंगर आ-आके कहन लगे, हे यहूदियन के राजा, प्रणाम! और ऊहां थप्पड़ मारन लगे।</verse>
				<verse number="4">तब पीलातुस ने फिन बायरें कड़ के उन से कई, तको, मैं ऊहां बायरें तुमाए ऐंगर ला रओ आंव, जीसे कि तुम जान लेओ कि मैं ऊ में कोऊ दोष नईं पात।</verse>
				<verse number="5">तब यीशु कांटों कौ मुकुट और बैंजनी उन्ना पहिरें भए बायरें आओ और पीलातुस ने उन से कई, तको, जौ मान्स।</verse>
				<verse number="6">जब महापुरोहितन और सिपाहियन ने ऊहां हेरो, तो चिल्या के कई, कि ऊहां क्रूस पे चढ़ाओ, क्रूस पे: पीलातुस ने उन से कई, तुमईं ऊहां ले जाओ और क्रूस पे चढ़ाओ; कायसे मैं ऊमें कोऊ दोष नईं पात।</verse>
				<verse number="7">यहूदियन ने ऊसे कई, हमाई भी रीतियां आंय और ऊ रीतियन के अन्सार ईहां मृत्यु दन्ड मिलबो चईये, कायसे ऊ ने अपने हां परमेसुर कौ पूत कहो।</verse>
				<verse number="8">जब पीलातुस ने जा बात सुनी तो और भी डरा गओ।</verse>
				<verse number="9">तब फिन राजमहल के भीतरै जाके यीशु से कई, तें किते कौ आय? पर यीशु ने ऊहां कछु नईं बोलो।</verse>
				<verse number="10">तब पीलातुस ने ऊसे कई, तें मोसे काय नईं बोलत आय? का तें नईं जानत कि तोय छोड़ देबे और क्रूस पे चढ़ाबे कौ हक मोय आय?</verse>
				<verse number="11">यीशु ने कई, अगर तोय ऊ परै से नईं दओ जातो, तो तोरो मोय पे कोऊ हक नईं होतो; ई लाने जीने मोय तोरे हाथन सौंपो आय, ऊ को पाप बिलात आय।</verse>
				<verse number="12">ईसे पीलातुस ने ऊहां छोड़ देबे की कोसिस करी, पर यहूदियन ने चिल्ला चिल्ला के कई, जदि तें ई मान्स हां छोड़ दै है तो तें कैसर के राज्य कौ भक्त नईंया; जो कोई अपने हां राजा कैत आय बो कैसर कौ सामना करत आय।</verse>
				<verse number="13">पीलातुस जे बातें सुनके यीशु हां बायरें ले आओ और न्याव सिंहासन पे बैठ गओ, यानि ऊ जांगह पे, जौन चोंतरा इब्रानी में गब्बता कहलात हतो।</verse>
				<verse number="14">जौ फसह की तईयारी कौ दिन हतो और करीब बारह बजे हते, तब ऊ ने यहूदियन से कई, तको, जौई आय तुमाओ राजा!</verse>
				<verse number="15">ईपे बे चिल्या के बोले ले जा! ले जा! ईहां क्रूस पे चढ़ाओ: पीलातुस ने उन से कई, का मैं तुमाए राजा हां क्रूस पे चढ़ाओं? महापुरोहितन ने ऊसे कई, कैसर हां छोड़ हमाओ कोऊ राजा नईंयां।</verse>
				<verse number="16">तब ऊ ने क्रूस पे चढ़ाबे के लाने, ऊहां उन के हाथ में सौंप दओ।</verse>
				<verse number="17">तब बे यीशु हां ले गए। और बो अपनो क्रूस उठाए भय ऊ जांगह लौ बाहरें गओ, जौन खोपड़ी की जांगह कहलात आय और जीहां इब्रानी में गुलगुता कहत आंय।</verse>
				<verse number="18">उते उन ने ऊहां और ऊके संग्गै दो और मान्सन हां क्रूस पे चढ़ाओ, एक हां ई कोद और दूसरे हां ऊ कोद, और बीच में यीशु हां।</verse>
				<verse number="19">और पीलातुस ने एक दोष-पट्टी लिख के क्रूस पे लगा दई, जीपे जौ लिखो भओ हतो, यीशु नासरी यहूदियन कौ राजा।</verse>
				<verse number="20">बा दोष-पट्टी बिलात यहूदियन ने बांची, कायसे बा जांगह जिते यीशु क्रूस पे चढ़ाओ गओ हतो, नगर के लिगां हतो और इब्रानी और लतीनी और यूनानी भाषा में लिखो गओ हतो।</verse>
				<verse number="21">तब यहूदियन के बड़े पुरोहित पीलातुस से कैन लगे, यहूदियन कौ राजा नईं लिख पर जौ कि “ऊ ने कई, मैं यहूदियन कौ राजा आंव”।</verse>
				<verse number="22">पीलातुस ने उन से कई, मैंने जो लिख दओ, सो लिख दओ।</verse>
				<verse number="23">जब सिपाहियन ने यीशु हां क्रूस पे चढ़ा दओ, तो उन ने ऊके ऊ परी उन्ना हां उतारो और ऊके चार हिस्सा करे, हर एक सिपाही के लाने एक एक हिस्सा, ऐंसई कुरता भी लओ, कुरता बिना सियें ऊ परै से खालें लौ बुनो भओ हतो: ई लाने उन ने एक दूसरे से कई, हम ईहां नईं फाड़ें, पर ईके लाने चिट्ठी डालें कि जौ की को हुईये।</verse>
				<verse number="24">जौ ई लाने भओ, कि पवित्र शास्त्र की बात पूरी होबै, कि उन ने मोरे उन्ना आपस में बांट लए और मोरे उन्ना पे चिठिया डालीं: ई लाने सिपाहियन ने ऐसई करो।</verse>
				<verse number="25">पर यीशु के क्रूस के ऐंगर, ऊ की मताई और ऊ की मताई की बहन मरियम, क्लोपास की पत्नी और मरियम मगदलीनी ठांड़ी हती।</verse>
				<verse number="26">यीशु ने अपनी मताई और ऊ चेला हां जीसे बो प्रेम करत हतो, ऐंगर ठांड़े भए हेरो और अपनी मताई से कई; हे नारी, हेर, जौ तोरो पूत आय।</verse>
				<verse number="27">तब ऊ चेला से कई, जा तोरी मताई आय, और ओई बेरा से बो चेला ऊहां अपने घरै लिवा गओ।</verse>
				<verse number="28">ईके पाछें यीशु ने जौ जानके कि सब कछु पूरो हो गओ आय; ई लाने कि पवित्र शास्त्र की बात पूरी होय कई, मैं प्यासो आंव।</verse>
				<verse number="29">उते सिरका से भरो एक बासन धरो हतो, तब उन ने सिरका में भीगो भओ स्पंज हां जूफा के टहनी पे धरो, और ऊके मों से लगाओ।</verse>
				<verse number="30">जब यीशु ने बो सिरका लओ, तो कई, पूरो भओ और ऊ ने मूड़ नवा के प्राण छोड़ दए।</verse>
				<verse number="31">और ई लाने कि बो तईयारी कौ दिना हतो, यहूदियन ने पीलातुस से बिनती करी, कि उन के गोड़े तोड़ दएं जाबें और उन हां उतार दओ जाबे, जीसे कि सब्त के दिना उन की लाशें क्रूस पे नईं रएं।</verse>
				<verse number="32">ई लाने सिपाहियन ने आके पेंला की टांगें तोड़ीं और फिन दूसरां की, जौन ऊके संग्गै क्रूस पे चढ़ाए गए हते।</verse>
				<verse number="33">पर जब उन ने यीशु के ऐंगर आके तको कि बो मर चुको आए, तो ऊ की टांगें नईं तोड़ी।</verse>
				<verse number="34">परन्त सिपाहियन में से एक ने भाला से ऊ को पंजर छेदो और तुरतईं ऊ में से खून और पानू बहन लगो।</verse>
				<verse number="35">जीने जौ तको, ओई ने गवाही दई आय, और ऊ की गवाही सांची आय; बो खुद जानत आय, कि सांची कहत आय कि तुम भी भरोसा करो।</verse>
				<verse number="36">जे बातें ई लाने भईं कि पवित्र शास्त्र की जा बात पूरी होय कि ऊ की कोई हड्डी तोड़ी नईं जै है।</verse>
				<verse number="37">फिन पवित्र शास्त्र के एक दूसरे जांगा में लिखो आय, जीहां उन ने छेदो आय, बे ऊ पै नजर धर हैं।</verse>
				<verse number="38">इन बातन के पाछें अरमतियाह के युसुफ ने, जो यहूदियन से डरात हतो, यीशु कौ छिपो चेलो हतो, पीलातुस से बिनती करी, कि ऊहां यीशु की लाश हां ले जाबे की मंजूरी मिले, और पीलातुस ने मंजूरी दे दई, तब बो यीशु की लाश हां ले गओ।</verse>
				<verse number="39">नीकुदेमुस भी जौन पेंला रात को यीशु के ऐंगर गओ हतो करीब चालीस किलो मिलो भओ गन्धरस और एलवा लेके आओ।</verse>
				<verse number="40">तब उन ने यीशु की लाश हां लओ और यहूदियन के गाड़े जाबे की रीत से ऊहां सुगन्धदार इतर के संग्गै कफन में लपेटो।</verse>
				<verse number="41">ऊ जांगह पे जिते ऊहां क्रूस पे चढ़ाओ गओ हतो, एक बगीचा हतो; और ऊ बगीचा में एक नईं कबर हती; जीमें अबै लौ कोऊहां नईं धरो गओ हतो।</verse>
				<verse number="42">तब यहूदियन की तईयारी के दिना के कारन और ई लाने कि बो कबर ऐंगर हती, उन ने यीशु हां ओई में धर दओ।</verse>
			</chapter>
			<chapter number="20">
				<verse number="1">हफ्ताह के पैले दिना मरियम मगदलीनी बड़े भुनसारे जब अन्धयारा ही हतो कबर पे आई, तो ऊ ने पत्थरा हां कबर पै से हटो भओ तको।</verse>
				<verse number="2">तब बो गदबद देके शमौन पतरस और दूसरे चेला जीसे यीशु प्रेम करत हतो, उन के ऐंगर आके कई, बे प्रभु हां कबर में से काड़ ले गए आंय; और हम नईं जानत, कि उन ने ऊहां किते धर दओ आय।</verse>
				<verse number="3">तब पतरस और दूसरो चेला झटपट कबर की कोद गए।</verse>
				<verse number="4">बे दोई संगै संगै गदबद दे रए हते, पर दूसरो चेला पतरस से तेज गदबद देके कबर पे पैलईं पोंच गओ।</verse>
				<verse number="5">ऊ ने नब के भीतर तको और उन्ना हां अलग पड़े हेरो, पर बो भीतर नईं गओ।</verse>
				<verse number="6">तब शमौन पतरस भी ऊके पाछें पाछें उते आ पोंचो और कबर के भीतर जाके, ऊ ने उन्ना हां पड़े हेरो।</verse>
				<verse number="7">और ऊ अंगोछा जीसे यीशु कौ मूड़ लपेटो गओ हतो, दूसरे उन्ना के संग्गै नईं परन्त अलग एक जांगह लिपटो भओ पड़ो हतो।</verse>
				<verse number="8">तब दूसरे चेले ने भी जौन कबर पे पेंला पोंच गओ हतो, भीतर जाके हेरो और हेर के भरोसा करो।</verse>
				<verse number="9">अबै लौ बे पवित्र शास्त्र की बो बात नईं जानत हते, कि ऊहां मरे भयन में से जी जाबो जरूरी आय।</verse>
				<verse number="10">तब जे चेले अपने घर हां लौट गए।</verse>
				<verse number="11">पर मरियम रोऊ त कबर के बाहर ठांड़ी रई और रोत भई ऊ ने नब के कबर में तको।</verse>
				<verse number="12">जिते यीशु की लाश धरी हती, उतईं ऊ ने दो स्वर्गदूतन हां उजरे उन्ना पहिने भए, एक सिरहाने और दूसरे हां पैताने बैठो हेरो।</verse>
				<verse number="13">और उन ने ऊसे कई, हे बईयर तें काय रोत आय? ऊ ने ऊसे कई, बे मोरे प्रभु हां उठा ले गए और मैं नईं जानत कि उन ने ऊहां किते धरो आय।</verse>
				<verse number="14">जौ कहके जब बा घूमी तो यीशु हां उते ठांड़ो तको और नईं चीनो, कि जौ यीशु आय।</verse>
				<verse number="15">यीशु ने ऊसे कई, हे बईयर, तें काय रोत आय? तें कीहों ढूंढ़त आय? ऊ ने ऊहां माली जानके ऊसे कई, भले मान्स, जदि तें ऊहां कहूं उठा ले गओ आय तो मोय बता कि तेंने ऊहां किते धरो आय, और मैं ऊहां ले जै हों।</verse>
				<verse number="16">यीशु ने ऊसे कई, मरियम! ऊ ने घूम के इब्रानी में कई, रब्बूनी याने हे गुरू।</verse>
				<verse number="17">यीशु ने ऊसे कई, मोय नईं छी कायसे मैं अबै लौ बाप के ऐंगर ऊ परै नईं गओ आंव, पर मोरे भईयन के ऐंगर जा और उन से कहिये, मैं अपने बाप और तुमाए बाप, और अपने परमेसुर और तुमाए परमेसुर के ऐंगर ऊ परै जात आंव।</verse>
				<verse number="18">मरियम मगदलीनी ने जाके चेलन हां बताओ, कि मैंने प्रभु हां हेरो और ऊ ने मोसे जे बातें करीं।</verse>
				<verse number="19">ओई दिना जो हफ्ताह कौ पैलो दिना हतो, संझा की बेरा जब उते के दोरे जिते चेले हते, यहूदियन के डर के मारे किवाड़ बन्द हते, तब यीशु आके उन के बीच ठांड़ो हो गओ और ऊ ने उन से कई, तुम हां सान्ति मिले।</verse>
				<verse number="20">जब बो जौ कह चुको तो ऊ ने अपने हाथ और पंजर दोई उनहां दिखाए, तब चेले प्रभु हां हेर के खुस भए।</verse>
				<verse number="21">यीशु ने फिन उन से कई, तुम हां सान्ति मिले; जैसे बाप ने मोय पठैव आय, वैसई मैं भी तुम हां पठैत हों।</verse>
				<verse number="22">और जब बो जौ कह चुको, तो ऊ ने उन पे फूंको और उन से कई, पवित्र आत्मा लेओ।</verse>
				<verse number="23">जिन के पाप तुम क्षमा करो तो बे उन के लाने क्षमा करे गए जिन के तुम धरो, बे धरे गए आंय।</verse>
				<verse number="24">पर बारह में से एक यानि थोमा जौन दिदुमुस कहलात आय, जब यीशु आओ तो उन के संग्गै नईं हतो।</verse>
				<verse number="25">जब दूसरे चेले ऊसे कहन लगे हम ने प्रभु हां हेरो आय, तो थोमा ने उन से कई, जब लौ मैं ऊके हाथन में कीलन के निसान नईं तक लों, और कीलन के छेद में अपनी उंगरिया नईं डाल लों और ऊके पंजर में अपनो हाथ नईं डाल लों, तब लौ मैं भरोसा नईं कर हों।</verse>
				<verse number="26">आठ दिना के पाछें ऊके चेले फिन घर के भीतर हते, और थोमा उन के संग्गै हतो, और किवाड़ बन्द हते, तब यीशु आओ और उन के बीच में ठांड़ो होकें कई, तुम हां सान्ति मिले।</verse>
				<verse number="27">तब ऊ ने थोमा से कई, अपनी उंगरिया इते ला और मोरे हाथन हां तक और अपनो हाथ बढ़ाके मोरे पंजर में डाल और संका नईं कर पर भरोसा कर।</verse>
				<verse number="28">थोमा ने यीशु से कई, हे मोरे प्रभु, हे मोरे परमेसुर!</verse>
				<verse number="29">यीशु ने ऊसे कई, तेंने मोय तक के भरोसा करो आय? धन्य हैं बे जिन ने मोय नईं तको, फिन भी भरोसा करो।</verse>
				<verse number="30">यीशु ने बिलात और भी चिन्ह चेलन के सामूं दिखाए, जो ई किताब में नईं लिखे गए।</verse>
				<verse number="31">पर जे ई लाने लिखे गए आंय, कि तुम भरोसा करो, कि यीशु ही परमेसुर कौ पूत मसीह आय: और भरोसा करके ऊके नाम से अनन्त जीवन पाओ।</verse>
			</chapter>
			<chapter number="21">
				<verse number="1">इन बातन के पाछें यीशु ने तिबिरियास झील के तीरे फिनअपने आप हां चेलन पे दरसाव और ई तरहां दरसाव।</verse>
				<verse number="2">शमौन पतरस और थोमा जौन दिदुमुस कहलात आय, और गलील के काना कौ नतनएल और जब्दी कौ पूत, और यीशु के चेलन में से दो और जनें इकट्ठे हते।</verse>
				<verse number="3">शमौन पतरस ने उन से कई, मैं मछरिया पकड़बे हां जा रओ आंव: उन ने शमौन पतरस से कई, हम सोई तोरे संग्गै चल हैं: बे जाके नाव पे चढ़ गए, और ऊ रात उन ने कछु भी नईं पकड़ो।</verse>
				<verse number="4">जब भुनसारो होन लगो तो यीशु घाट पे आ ठांड़ो भओ; पर चेलन ने ऊहां नईं चीनो, कि बो यीशु आय।</verse>
				<verse number="5">तब यीशु ने उन से कई, हे लड़को, का तुमाए ऐंगर कछु खाबे हां आय? उन ने यीशु से कई नईं।</verse>
				<verse number="6">यीशु ने उन से कई, नाव की दांई कोद जाल डालो, तो पाहौ, तब उन ने जाल डालो, तब मछरियों के बिलात होबे से बे खेंच नईं पाए।</verse>
				<verse number="7">ई लाने ऊ चेले ने जीसे यीशु प्रेम करत हतो पतरस से कई, जौ तो प्रभु आय: जब पतरस ने सुनी कि जौ प्रभु आय, तो ऊ ने अपनो चोगा पहन लओ, कायसे बो नंगो हतो, और झील में कूद पड़ो।</verse>
				<verse number="8">पर दूसरे चेले हल्की नाव पे मछरियों से भरो भओ जाल खेंचत भय आए, कायसे बे घाट से बिलात दूर नईं, पर मानो दो सौ हाथ दूर हते।</verse>
				<verse number="9">जब बे घाट पे उतरे, तो उन ने कोयला के अंगरा, और ऊ पे मछरिया धरी, और रोटी देखी।</verse>
				<verse number="10">यीशु ने उन से कई, जौन मछरियां तुम ने अबै पकड़ी आंय, उन में से कछु लाओ।</verse>
				<verse number="11">शमौन पतरस गओ और एक सौ त्रेपन बड़ी मछरियों से भरो भओ जाल हां घाट पे खेंच लाओ, मछरियां इतेक बिलात हतीं फिन भी जाल नईं फटो।</verse>
				<verse number="12">यीशु ने उन से कई, आओ कलेवा करो, चेलन में से कोऊहां जौ पूछबे की हिम्मत नईं भई, कि ऊसे पूछें, तें को आय? कायसे जान गए हते, कि जौ प्रभु ही आय।</verse>
				<verse number="13">यीशु ने आके रोटी लई और उन हां दई, और ऐंसई मछरिया सोई।</verse>
				<verse number="14">जा तीसरी बेर आय, जब यीशु ने मरे भयन में से जी जाबे के पाछें चेलन हां दर्शन दए।</verse>
				<verse number="15">जब बे कलेवा कर चुके, तो यीशु ने पतरस से कई, हे शमौन यूहन्ना के पूत, का तें इन से ज्यादा मोसे प्रेम करत आय? पतरस ने यीशु से कई, हओ प्रभु, तें तो जानत आय, कि मैं तोसे प्यार करत आंव: यीशु ने पतरस से कई, मोरी गाड़रन हां चरा।</verse>
				<verse number="16">यीशु ने फिन दूसरी बेर पतरस से कई, शमौन यूहन्ना के पूत, का तें मोसे प्रेम करत आय? पतरस ने यीशु से कई, हओ प्रभु, तें तो जानत आय, कि मैं तोय से प्यार करत आंव: यीशु ने पतरस से कई, मोरी भेड़न की रखवाली कर।</verse>
				<verse number="17">यीशु ने पतरस से तीसरी बेर कई, हे शमौन यूहन्ना के पूत, का तें मोय से प्यार करत आय? पतरस उदास भओ, कायसे यीशु ने तीसरी बेर ऐसी कई; कि का तें मोसे प्यार करत आय? और पतरस ने कई, हे प्रभु, तें सब कछु जानत आय, कि मैं तोसे प्यार करत आंव: यीशु ने ऊसे कई, तें मोरी गाड़रन चरा।</verse>
				<verse number="18">मैं तोसे सांची सांची कहत आंव, जब तें जुआन हतो, तो अपनी करयाई बांध के जिते चाहत हतो, उते फिरत हतो; पर जब तें बूढ़ो हुईये, तो अपने हाथ लम्बे कर है, और कोऊ दूसरो तोरी करयाई बांध है और जिते तें नईं चाहे उते तोय ले जै है।</verse>
				<verse number="19">ऊ ने ऐसो जौ इसारा देत भय कई, कि पतरस कैसी मौत से परमेसुर की महिमा कर है; और जब बो जौ कह चुको, तो यीशु ने ऊसे कई मोरे पाछें चलो आ।</verse>
				<verse number="20">पतरस ने फिर के ऊ चेले हां पाछें आत तको, जीसे यीशु प्रेम करत हतो, यानि ओई जीने खाबे की बेरा ऊ की छाती की कोद नब के पूंछी हती, प्रभु, तोय पकड़वाबे वालो को आय?</verse>
				<verse number="21">ऊहां हेर के पतरस ने यीशु से कई, हे प्रभु, ई मान्स कौ का हाल हुईये?</verse>
				<verse number="22">यीशु ने पतरस से कई, अगर मैं चाहों कि बो मोरे आबे लों ठहरो रए, तो तोय ईसे का? तें मोरे पांछे हो ले।</verse>
				<verse number="23">ई लाने भाईयन में जा बात फैल गईं, कि बो चेला नईं मर है; पर यीशु ने ऊसे जा नईं कई, कि बो नईं मर है, पर ऐसो कि अगर मैं चाहों कि बो मोरे आबे लों जीयत रए, तो तोय ईसे का?</verse>
				<verse number="24">जौ ओई चेलो आय, जौन इन बातन की गवाही देत आय और जीने इन बातन हां लिखो आय और हम जानत आंय, कि ऊ की गवाही सांची आय।</verse>
				<verse number="25">और भी बिलात काज यीशु ने करे; अगर उन हां एक-एक करके लिखो जातो, तो मैं सोचत आंव, जौन किताबें लिखी जातीं, बे संसार में भी नईं समातीं।</verse>
			</chapter>
		</book>
		<book number="44">
			<chapter number="1">
				<verse number="1">हे थियुफिलुस, मैंने पैली पोथी उन सबरी बातन के बारे में लिखी, जो यीशु ने शुरू से करो और करत और सिखात रओ।</verse>
				<verse number="2">ऊ दिना लौ जब बो उन प्रेरितन हां जिन हां ऊ ने नबेरो हतो, पवित्तर आत्मा के द्वारा हुकम देके ऊ परै उठाओ न गओ।</verse>
				<verse number="3">और ऊ ने दुख पीड़ा झेलबे के पाछें बिलात पक्के सबूतों से उन हां अपने आप हां जीयत दिखाओ, और चालीस दिना लौ उन हां दिखाई देत रओ: और परमेसुर के राज की बातें करत रओ।</verse>
				<verse number="4">और उन से मिल के उन हां हुकम दओ, कि यरूशलेम न छोड़ियो, परन्त पिता कौ कौल पूरो होबे की बाट तकत रओ, जी के बारे में तुम मोसे सुन चुके आव।</verse>
				<verse number="5">कायसे यूहन्ना ने तो पानू से बपतिस्मा दओ आय, पर थोड़े दिना के पछारें तुम पवित्तर आत्मा से बपतिस्मा पा हौ।</verse>
				<verse number="6">सो उन ने जुड़ के यीशु से पूछो, कि हे पिरभु, का तें इस्राएल हां राज अबई फेर दै है?</verse>
				<verse number="7">यीशु ने उन से कओ; उन समयों या कालों हां जानबो, जिन हां पिता ने अपने ही अधकार में धरो आय, तुमाओ काम नईंयां।</verse>
				<verse number="8">पर जब पवित्तर आत्मा तुम पे आ है तब तुम बल पा हौ; और यरूशलेम और सबरे यहूदिया और सामरिया में, और धरती के छोर लौ मोरे गवाह हुईयो।</verse>
				<verse number="9">जौ कह के बो उन के तकत ऊ परै उठा लओ गओ, और बादरन ने ऊहां, उन की आंखन से लुका लओ।</verse>
				<verse number="10">और ऊ की जाती बेरा जब बे ऊ परै आकास कुदाऊं ताक रए हते, तो तको, दो मन्सेलू सफेद उन्ना पैरें उन के ऐंगर आ ठांड़े भए।</verse>
				<verse number="11">और कहन लगे; हे गलील के मान्सन, तुम काय इते ठांड़े सरग कुदाऊं तक रए आव? जौई यीशु, जौन तुमाए ऐंगर से सरग पे उठा लओ गओ आय, जौन रीति से तुम ने ऊहां सरग पे जात तको आय ओई रीति से बो फिन आ है।</verse>
				<verse number="12">तब प्रेरित जैतून नाओं के पहरवा से जौन यरूशलेम से एक किलो मीटर की दूरी पर आय, यरूशलेम हां लौटे।</verse>
				<verse number="13">और उते पोंचे तो ऊ अटारी पे गए, जिते पतरस और यूहन्ना और याकूब और अन्द्रियास और फिलिप्पुस और थोमा और बरतुलमाई और मत्ती और हलफ ई कौ पूत याकूब और शमौन जेलोतेस और याकूब कौ पूत यहूदा रैत हते।</verse>
				<verse number="14">जे सबरे मुतकी बईयरन और यीशु की मताई मरियम और ऊके भईयन के संग्गै एक चित्त होकें बिन्तवाई में लगे रए।</verse>
				<verse number="15">और उनई दिना में पतरस भईयन के संग्गै जौन एक सौ बीस के लगभग इकट्ठे जुड़े हते, ठांड़ो होकें कैन लगो।</verse>
				<verse number="16">हे भईया हरौ, जो होने हतो कि पवित्तर पोथी कौ बो लिखो भओ पूरो होबे, जौन पवित्तर आत्मा ने दाऊद के मों से यहूदा के बारे में जौन यीशु के पकड़बेवारन कौ अगुवा हतो, पेंला से कई हती।</verse>
				<verse number="17">कायसे बो हम में गिनो गओ, और ई सेवकाई में सामिल भओ।</verse>
				<verse number="18">(ऊ ने पाप की कमाई से एक खेत मोल लओ; और मूड़ के बल गिरो, और ऊकौ पेट फट गओ, और ऊ की सबरी आंतें बायरें कड़ आईं।</verse>
				<verse number="19">और ई बात हां यरूशलेम के सबरे रैबेवारे जान गए, इते लौ कि ऊ खेत कौ नाओं उन की भाषा में हकलदमा जाने कि रक्त कौ खेत पड़ गओ।)</verse>
				<verse number="20">कायसे भजन की पोथी में लिखो आय, कि ऊकौ घर उजड़ जाबै, और ऊ में कोऊ न बसे, और ऊकौ पद कोऊ दूसरो ले ले।</verse>
				<verse number="21">ई लाने जितेक दिना लौ पिरभु यीशु हमाए संग्गै आऊ त जाऊ त रओ, जाने कि यूहन्ना के बपतिस्मा से लेकें ऊके हमाए ऐंगर से उठाए जाबे लौ, जो मान्स बिरोबर हमाए संग्गै रए।</verse>
				<verse number="22">जौ सई रै है कि उन में से एक जनो हमाए संग्गै ऊके जी उठबे कौ गवाह हो जाए।</verse>
				<verse number="23">तब उन ने दो मान्सन हां ठांड़ो करो, एक यूसुफ हां, जौन बर-सबा कहात आय, जी कौ दूसरो नाओं यूसतुस आय, दूसरो मत्तिय्याह हां।</verse>
				<verse number="24">और जौ क ह के बिन्तवाई करी; कि हे पिरभु, तें जो सबन के हिये जानत आय, जौ उजागर कर कि इन दोईयन में से तेंने कीहां नबेरो आय।</verse>
				<verse number="25">कि बौ सेवकाई और प्रेरिताई कौ पद ले, जीहां यहूदा छोड़ के अपने स्थान हां गओ आय।</verse>
				<verse number="26">तब उन ने उन के नाओं से चिठियां डालीं, और चिठि या मत्तिय्याह के नाओं पर कड़ी, सो बो उन ग्यारह प्रेरितन के संग्गै गिनो गओ।</verse>
			</chapter>
			<chapter number="2">
				<verse number="1">जब पिन्तेकुस्त कौ त्यौहार आओ, तो बे सबरे एक जांगा जुड़े हते।</verse>
				<verse number="2">और अचानक आकास से बड़ी आंधी कैसी सनसनाहट की आवाज भई, और ऊसे सबरो घर जिते बे बैठे हते, गूंज गओ।</verse>
				<verse number="3">और उन हां आगी की सी जीभें फटत भई दिखानी; और उन में से हर जने पे आ ठैरीं।</verse>
				<verse number="4">और बे सबरे पवित्तर आत्मा से भर गए, और जौन भांत पवित्तर आत्मा ने उन हां बोलबे की समझ दई, बे औरें दूसरी दूसरी भाषा बोलन लगे।</verse>
				<verse number="5">और आकास के नेंचें की हर एक जाति में से भक्त यहूदी यरूशलेम में रैत हते।</verse>
				<verse number="6">जब बो आवाज भई तो मान्स जुड़ आए और बे औरें घबरा गए, कायसे हर एक जन हां जौई सुनाई पड़त हतो, कि जे मोरी भाषा में बोल रए आंय।</verse>
				<verse number="7">और बे सबरे चकित और अचम्भित होकें कैन लगे; तको, जे जौन बोल रए आंय का सबरे गलील के रैबेवारे नईंयां?</verse>
				<verse number="8">तो फिन का हम में से हर एक जन अपनी अपनी जन्म भूम की बोली सुनत आंय?</verse>
				<verse number="9">हम जौन पारथी और मेदी और एलामी मान्स और मिसुपुतामियां और यहूदिया और कप्पदूकिया और पुन्तुस और आसिया।</verse>
				<verse number="10">और फ्रूगिया और पमफूलिया और मिसर और लिबूआ देश जौन कुरेने के आस पास आय, इन सबरे देशन के रैबेवारे और रोम से आए भए मान्स, का यहूदी का बे जिन ने यहूदी मत अपना लओ हतो, क्रेती और अरब के रहबेवारे सोई आंय।</verse>
				<verse number="11">बे औरें अपनी अपनी भाषा में उनसे परमेसुर के बड़े बड़े कामन की चरचा सुनत हते।</verse>
				<verse number="12">और बे सबरे चकित भए, और घबरा के एक दूसरे से कैन लगे जौ का होबेवारो आय?</verse>
				<verse number="13">परन्त औरन ने उन की ठिठोली कर के कओ, कि बे तो नई दारू के नसा में आंय।</verse>
				<verse number="14">तब पतरस प्रेरितों के संग्गै ठांड़ो भओ और ऊं ची आवाज में कओ, हे यहूदियो और यरूशलेम के सबरे रैबेवारो, मोरी बातन हां समजो और कान लगा के मोरी बातें सुनो।</verse>
				<verse number="15">जे नसे में नईंयां, जैसो तुम समज रए आव, कायसे अबै तो पहर ही दिन चढ़ो आय।</verse>
				<verse number="16">पर जा बा बात आय, जौन जोएल अगमवकता ने कई हती।</verse>
				<verse number="17">परमेसुर कैत आय, कि आखिर के दिनन में ऐसो हुईयै, कि मैं अपनौ आत्मा सबरे मान्सन पै उड़ेल हों और तुमाए मोंड़ा-मोंड़ी अगमबानी करहैं और तुमाए जुआन दरसन हेरहैं, और तुमाए बुजुर्ग सपने देखहैं।</verse>
				<verse number="18">मैं अपने दास और दासियन पै सोई उन दिनन में अपनी आत्मा उड़ेल हों, और बे अगमवानी कर हैं।</verse>
				<verse number="19">मैं ऊपर आकास में अद्भुत काम, और नेंचें पृथ्वी पै चिन्ह, मतलब खून, आगी और धुआं कौ बादल दिखाहों।</verse>
				<verse number="20">परमेसुर के महान और महिमामय दिन के आबे से पैलां सूरज अंधयारौ हुईयै और चांद खून जैसौ हो जैहै।</verse>
				<verse number="21">और जो कोऊ परमेसुर कौ नाओं लैहै, बौ उद्धार पाहै।</verse>
				<verse number="22">हे इस्राएलियो, जे बातें सुनो: कि यीशु नासरी नाओं को एक मान्स हतो बो परमेसुर कोद से आओ हतो जा बात ऊके द्वारा करे गए सामर्थ के काम, आश्चर्य कर्म और चिन्हों से साबित आय, जौन परमेसुर ने तुमाए बीच ऊके द्वारा करे, जीहां तुम जानत आव।</verse>
				<verse number="23">ओई हां, जब बो परमेसुर की ठैराई भई मनसा और होनहार के ज्ञान के अनसार पकड़वाओ गओ, तब तुम ने पापियन के हाथ से ऊहां क्रूस पे चढ़ा के मार डालो।</verse>
				<verse number="24">पर ओई हां परमेसुर ने मौत के बन्धनों से छुड़ा के जिलाओ: कायसे जौ अनहोनो हतो कि बो मौत के वस में रैतो।</verse>
				<verse number="25">कायसे दाऊद ऊके बारे में कैत आय, कि मैं पिरभु हां सदा अपने सामूं तकत रओ कायसे कि बो मोरी दांयी कोद आय, जीसे मैं डगमगा न जाओं।</verse>
				<verse number="26">ऐई काजें मोरो हिया खुस भओ, और मोरी जीभ मगन भई; जाने कि मोरो सरीर सोई आसा में बनो रै है।</verse>
				<verse number="27">कायसे तें मोरे प्रानन हां अधोलोक में न छोड़ है; और न अपने पवित्तर जन हां सड़ने दै है।</verse>
				<verse number="28">तेंने मोहां जीवन की गैल बताई आय; तें मोहां अपने दरसन के द्वारा खुसी से भर दै है।</verse>
				<verse number="29">हे भईया हरौ, मैं ऊ कुलपति दाऊद के बारे में तुम से हिम्मत कर के कै सकत आंव कि बो तो मर गओ और गाड़ो सोई गओ और ऊकी कबर आज लौ हमाए इते बनी भई आय।</verse>
				<verse number="30">सो अगमवकता होकें और जो जान के कि परमेसुर ने मोय में कौल करो आय, कि मैं तोरे वंस से एक जने हां तोरे सिंहासन पे बैठा हों।</verse>
				<verse number="31">ऊ ने जौन होबेवारो हतो पेंला से जान के मसीह के जी उठबे के विषय में अगमबानी की कि न तो ऊकौ प्रान अधोलोक में छोड़ो गओ, और न ऊ की लास सड़ने पाई।</verse>
				<verse number="32">ऐई यीशु हां परमेसुर ने जिलाओ, जीके हम सब गवाय आंय।</verse>
				<verse number="33">ई तरहां परमेसुर के दाहिने हाथ से ऊं चो पद पाके, और बाप से बा पवित्र आत्मा पाके जीकी कौल की गई हती, ऊ ने जौ उण्डेल दओ आय जो तुम तकत और सुनत आव।</verse>
				<verse number="34">कायसे दाऊद तो सरग पे नईं चढ़ो; पर बो खुद कहत आय, कि प्रभु ने मोरे प्रभु से कई;</verse>
				<verse number="35">मोरे दाहिने कोद बैठ, जब तक कि मैं तोरे दुसमन हां तोरे गोड़े के नेंचें की चौकी न कर देओं।</verse>
				<verse number="36">सो अब इस्राएलियन कौ सबरो घरानो पक्को जान लैबे कि परमेसुर ने ओई यीशु हां जीहां तुम ने क्रूस पे चढ़ाओ, प्रभु भी ठहराओ और मसीह सोई।</verse>
				<verse number="37">तब सुनबे वालन के हिया छिद गए, और बे पतरस और बाकी प्रेरितन से पूंछन लगे, कि हे भईया हरौ, हम का करें?</verse>
				<verse number="38">पतरस ने उन से कओ, मन फिराओ, और तुम में हर एक जने अपने पापन की छिमा के लाने यीशु मसीह के नाओं से बपतिस्मा ले; तो तुम पवित्र आत्मा कौ दान पाहौ।</verse>
				<verse number="39">कायसे जा कौल तुम, और तुमाई लड़ेर, और बे सब दूर दूर के मान्सन के लाने भी आए जिनहां प्रभु हमाए परमेसुर अपने ऐंगर बुला है।</verse>
				<verse number="40">ऊ ने बिलात बातन से भी गवाय देके समझाओ कि अपने आप को इस टेढ़ी जातन से बचाओ।</verse>
				<verse number="41">जिन ने ऊकौ बचन मानो उन ने बपतिस्मा लओ; और ओई दिना तीन हजार मान्सन के लगभग उन में जुड़ गए।</verse>
				<verse number="42">और बे प्रेरितन से शिक्षा पाबे, और संगति रखबे में और रोटी तोड़बे में और बिनती करबे में लगे रएं।</verse>
				<verse number="43">और सब लोगन पे भय छा गओ, और बिलात चमत्कार के काज और चिन्ह प्रेरितन के द्वारा प्रगट होत हते।</verse>
				<verse number="44">और बे सब बिसवास करबेवाले संग्गै रहत हते, और उन की सब बस्तें सोंजयाई की हतीं।</verse>
				<verse number="45">और बे अपनी अपनी जायदाद और बस्तें बेच बेच के जिन हां जरुरत होत हती बांट देत हते।</verse>
				<verse number="46">और बे हर एक दिन एक मन होकें मन्दर में जुड़त हते, और घर घर रोटी तोड़त भए खुसी और मन की सीधाई से भोजन करत हते।</verse>
				<verse number="47">और परमेसुर की भक्ति करत हते, और सब जने उन से खुस हते: और जो उद्धार पात हते, उनको प्रभु रोजीना उन में मिला देत हतो।</verse>
			</chapter>
			<chapter number="3">
				<verse number="1">पतरस और यूहन्ना तीसरे पहर बिन्तवाई की बेरा मन्दर में जा रए हते।</verse>
				<verse number="2">और मान्स एक जन्म के लंगड़ा हां ला रए हते, जीहां बे रोजीना मन्दर के ऊ दोरे पे जौन सुन्दर कहात आय, बैठा देत हते, कि ऊ मन्दर में जाबेवारन से भीख मांगे।</verse>
				<verse number="3">जबै ऊ ने पतरस और यूहन्ना हां मन्दर में जात तको, तो उन से भीख मांगी।</verse>
				<verse number="4">पतरस ने यूहन्ना के संग्गै ऊ की कुदाऊं टकटकी लगा केकओ, हमाई कुदाऊं तक।</verse>
				<verse number="5">सो बो उन से कछु मिलबे की आसा करत भओ उन कुदाऊं तकन लगो।</verse>
				<verse number="6">तब पतरस ने कओ, चांदी और सोना तो मोरे लौ नईंयां; पर जौन कछु मोरे ऐंगर आय, बो तोय देत आंव: यीशु मसीह नासरी के नाओं से चल फिर।</verse>
				<verse number="7">और ऊ ने ऊकौ सूदो हाथ पकड़ के उए उठाओ: और तुरतऊं ऊके गोड़न में और टखनों में ताकत आ गई।</verse>
				<verse number="8">ऊ उठ के ठांड़ो हो गओ, और निंगन फिरन लगो और निंगत; और कू दत और परमेसुर की बड़ाई करत भओ उन के संग्गै मन्दर में गओ।</verse>
				<verse number="9">सबरे मान्सन ने ऊहां निंगत फिरत और परमेसुर की बड़ाई करत तक के।</verse>
				<verse number="10">ऊहां चीन लओ कि जौ ओई आय, जौन मन्दर के सुन्दर दोरे पे बैठ के भीख मांगत हतो; और ऊ चमत्कार से जौन ऊके संग्गै भओ हतो; बे बिकट चकरया गए।</verse>
				<verse number="11">जब ऊ पतरस और यूहन्ना हां पकड़े भए हतो, तब सबरे मान्स बिलात चकित होत भए ऊ ओसारे में जौन सुलैमान कौ कहात आय, उन के ऐंगर भगत आए।</verse>
				<verse number="12">जौ तक के पतरस ने मान्सन से कओ; हे इस्राएलियो, तुम ई मान्स पे काय चकित होत आव, और हमाई कोद ई भांत काय तक रय आव, कि मानो हमईं ने अपने बल या भक्ति से ईहां निंगबे जोग बना दओ आय।</verse>
				<verse number="13">इब्राहीम और इसहाक और याकूब के परमेसुर, हमाए पुरखन के परमेसुर ने अपने सेवक यीशु की मईमा करी, जीहां तुम ने पकड़वा दओ, और जब पीलातुस ने ऊहां छोड़ देबे कौ विचार करो, तब तुम ने ऊके सामूं ऊकौ इन्कार कर दओ।</verse>
				<verse number="14">तुम ने ऊ पवित्तर और धरमी हां नकार दओ, और बिन्तवाई करी, कि एक हत्यारे हां तुमाए लाने छोड़ दओ जाबै।</verse>
				<verse number="15">और तुम ने जीवन के देबेवारे हां मार डालो, जीहां परमेसुर ने मरे भयन में से जिला दओ, और ई बात के हम गवाय आंय।</verse>
				<verse number="16">और ओई के नाओं से, ऊ बिसवास के द्वारा जौन ऊके नाओं पे आय, ई मान्स हां जीहां तुम तकत आव और चीनत सोई आव, बल सक्ति दई आय; ओई बिसवास ने जौन ऊके द्वारा आय, ईहां तुम सबरन के सामूं पूरो पूरो साजो भलो कर दओ आय।</verse>
				<verse number="17">अब हे भईया हरौ, मोय पता आय कि जौ सबरो काम तुम ने मूरखता से करो, और ऊं सई तुमाए सरदारन ने सोई करो।</verse>
				<verse number="18">पर जिन बातन हां परमेसुर ने सबरे अगमवकतन के मों से पहलेई बता दओ हतो, कि ऊकौ मसीह पीड़ा झेल है; और उन हां ऊ ने ई भांत पूरो करो।</verse>
				<verse number="19">ई लाने हिया फेरो और लौट आओ कि तुमाए पाप मिटाए जाएं, जी से पिरभु के सामूं से चैन सान्ति के दिन आएं।</verse>
				<verse number="20">और बो यीशु हां पठैए, जौन तुमाए लाने पैलईं से मसीह ठैराओ गओ आय।</verse>
				<verse number="21">जरूरी आय कि बो सरग में ऊ बेरा लौ रय जब लक कि बो सबरी बातन कौ सुदार न कर ले, जी की चरचा पुराने टैम से परमेसुर ने अपने पवित्र अगमवकतन के मों से करी आय।</verse>
				<verse number="22">जैसो मूसा से कओ, पिरभु परमेसुर तुमाए भईयन में से तुमाए लाने मोरे जैसो एक अगमवकता उठा है, जो कछु ऊ तुम से काबे ऊ की सुनियो।</verse>
				<verse number="23">पर हर एक मान्स जौन ऊ अगमवकता की न सुने, मान्सन में से नास करो जै है।</verse>
				<verse number="24">और सामुएल से लेके ऊके पाछूंवारन लौ जित्ते अगमवकता बोले, उन सबरन ने इन दिना कौ सन्देसो दओ आय।</verse>
				<verse number="25">तुम अगमवकतन के बाल बच्चा और ऊ कौल के भागी आव, जौन परमेसुर ने तुमाए पुरखन से बांधी, जब ऊ ने इब्राहीम से कओ, तोरे वंस से संसार के सबरे घरबार आसीस पा हैं।</verse>
				<verse number="26">परमेसुर ने अपने चाकर हां उठाके पेंला तुमाए ऐंगर पठैओ, कि तुम में से हर एक हां ऊ की बुराईयन से फेर के आसीस देबे।</verse>
			</chapter>
			<chapter number="4">
				<verse number="1">जब बे मान्सन से जौ कैरए हते, तो याजक और मन्दर के सरदार और सदूकी उन पे चढ़ आए।</verse>
				<verse number="2">कायसे बे बिकट खुन्सयाए कि बे मान्सन हां सिखात हते और यीशु कौ उदाहरण दे दे के मरे भयन में से जी उठबे कौ परचार करत हते।</verse>
				<verse number="3">उन ने पतरस, यूहन्ना हां पकड़ के दूसरे दिना लौ हवालात में धरो, कायसे लौलईया लग गई हती।</verse>
				<verse number="4">पर बचन के सुनबेवारन में से कुल्ल जन ने बिसवास करो, और उन की गिनती पांच हजार मुन्सेलुअन के करीब हो गई।</verse>
				<verse number="5">दूसरे दिना ऐसो भओ कि उन के सरदार और पुरनिये और शास्त्री।</verse>
				<verse number="6">और महायाजक हन्ना और कैफा और यूहन्ना और सिकन्दर और जितने महायाजक के कुटुम्ब के हते, सब यरूशलेम में जुड़े।</verse>
				<verse number="7">बे उन हां महापंचयात के बीच ठांड़ो कर के पूछन लगे, कि तुम ने जौ काम की सामर्थ से और की नाओं से करो आय?</verse>
				<verse number="8">तब पतरस ने पवित्तर आत्मा से भर के उन से कओ।</verse>
				<verse number="9">हे मान्सन के सरदारो और पुरनियो, ई कमजोर मान्स के संग्गै जौन भलाई भई आय, यदि आज ऊके बारे में हम से पूछ तांछ करी जात आय, कि ऊ कैसे साजो भओ?</verse>
				<verse number="10">तो तुम सब और सारे इस्राएली जान लें कि यीशु मसीह नासरी के नाओं से जीहां तुम ने क्रूस पे चढाओ, और परमेसुर ने मरे भयन में से जिलाओ, जौ मान्स तुमाए सामूं भलो चंगो ठांड़ो आय।</verse>
				<verse number="11">जौ ओई पत्थरा आय जीहां राजमिस्त्रियन ने बेकार जानो और बो कोने के सिरे कौ पत्थरा हो गओ।</verse>
				<verse number="12">कोऊ दूसरे के द्वारा उद्धार नईंयां; कायसे सरग के नेंचें मान्सन में और कोऊ नाओं नईंयां जीसे मान्स तरन तारन पा सके।</verse>
				<verse number="13">जब उन ने पतरस और यूहन्ना कौ साहस तको, और जौ जानो कि जे अनपढ़े और साधारण मान्स आंय, तो चकित भए; फिन उन हां चीनो, कि बे यीशु के साथ रए आंय।</verse>
				<verse number="14">ऊ मान्स हां जौन साजो भओ हतो, उन के संग्गै ठांड़ो तक के, बे विरोद में कछु न कै सके।</verse>
				<verse number="15">पर उन हां पंचायत के बायरें जाबे कौ हुकम देके, बे आपस में सोस विचार करन लगे।</verse>
				<verse number="16">कि हम इन मान्सन के संग्गै का करें? कायसे यरूशलेम के सबरे रैबेवारन पे उजागर आय, कि इन के द्वारा एक बड़ो चिन्ह दिखाओ गओ आय; और हम ऊहां नकार नईं सकत।</verse>
				<verse number="17">पर ई लाने कि जा बात मान्सन में और न फैले, हम उन हां धमकाबें, कि बे ई नाओं से फिन कोऊ मान्स से बात न करें।</verse>
				<verse number="18">तब उन हां बुलवा भेजो और चेतावनी देके जौ कओ, कि यीशु के नाओं से कछु न बोलियो और न सिखाईयो।</verse>
				<verse number="19">पर पतरस और यूहन्ना ने उन हां जवाब दओ, तुमईं न्याय करो, का जौ परमेसुर के ऐंगर सई आय, कि हम परमेसुर की बात से बढ़के तुमाई बात मानें?</verse>
				<verse number="20">कायसे जौ तो हम से नईं हो सकत, कि जौन हम ने तको और सुनो आय, बो न काबें।</verse>
				<verse number="21">तब उन ने पतरस और यूहन्ना हां और धमका के छोड़ दओ, कायसे मान्सन के सामूं उन हां दण्ड़ देबे को कोऊ और मौका नईं मिलो, ई लाने जौन घटो ऊसे काजें सबरे मान्स परमेसुर की बड़ाई करत हते।</verse>
				<verse number="22">ऊ मान्स, जौन साजो भओ हतो जी पे जा बात घटी हती, चालीस बरस से अधिक उमर कौ हतो।</verse>
				<verse number="23">पंचयात से छूट के पतरस और यूहन्ना अपने संगियन के ऐंगर आए, और जो कछु प्रधान याजकों और बूढ़े पुरनियन ने उन से कओ हतो, उन हां सुना दओ।</verse>
				<verse number="24">जौ सुन के, उन ने एक चित्त होकें ऐन ऊंचे बोल से परमेसुर से कओ, हे मालक, तें ओई आय जीने सरग और संसार और समुन्दर और जो कछु उन में आय बनाओ।</verse>
				<verse number="25">तेंने पवित्तर आत्मा से अपने सेवक हमाए बाप दाऊद के मों से कओ, दूसरी जातवारन ने हुल्लड़ काय मचाओ? और देस के मान्सन ने काय बेकार की बातें विचारीं?</verse>
				<verse number="26">पिरभु और ऊके मसीह के विरोद में संसार के राजा ठांड़े भए, और हाकम एक संग्गै जुड़ गए।</verse>
				<verse number="27">कायसे कि सांची में तोरे चाकर यीशु के विरोद में, जौन को तेंने अभिषेक करो, हेरोदेस और पुन्तियुस पिलातुस सोई दूसरी जातवारन और इस्राएलियन के संग्गै ई नगर में जुड़े।</verse>
				<verse number="28">कि जो कछु पेंला से तोरी तागद और मति से ठैरो हतो ओई करें।</verse>
				<verse number="29">अब हे पिरभु, उन की धमकियन हां तक; और अपने चाकरन हां जौ बरदान दे, कि तोरो बचन भारी हियाव से सुनाएं।</verse>
				<verse number="30">साजो करबे के लाने तें अपने हाथ हां बढ़ा; कि चिन्ह और अद्भुत काम तोरे पवित्र चाकर यीशु के नाओं से करे जाबें।</verse>
				<verse number="31">जब बे बिन्तवाई कर चुके, तो बा जांगा जिते बे जुड़े हते हल गई, और बे सबरे पवित्तर आत्मा से भर गए, और परमेसुर कौ बचन हियाव से सुनात रए।</verse>
				<verse number="32">बिसवास करबेवारन की मण्डली एक चित और एक हिए की हती, इते लौ कि कौनऊं अपनी जादाद अपनी न कैत हतो, पर सब कछु साझे कौ हतो।</verse>
				<verse number="33">प्रेरित बड़ी सामर्थ से यीशु के जी उठबे की गवाई देत रए और उन सब पे बड़ी आसीस हती।</verse>
				<verse number="34">उन में कौनऊ लौ गरीब गुरवा न हतो; कायसे जी लौ जमीन हती, बे औरें ऊहां बेच बेच के, बिकी भई बस्त कौ दाम लैके, प्रेरितन के गोड़न पे धरत हते।</verse>
				<verse number="35">और जैसी जीहां जरूरत होत हती, ऊके अनसार हर एक हां बांट दओ जात हतो।</verse>
				<verse number="36">यूसुफ नाओं को कुप्रुस कौ एक लेवी हतो, जी कौ नाओं प्रेरितन ने बर-नबा (जाने कि सान्ति कौ पूत) धरो हतो।</verse>
				<verse number="37">ऊ लौ कछु भूमि हती, जीहां ऊ ने बेचो, और दाम के रुपैया लाके प्रेरितन के गोड़न पे धर दए।</verse>
			</chapter>
			<chapter number="5">
				<verse number="1">हनन्याह नाओं को एक मान्स, और ऊ की औरत सफीरा ने कछु भूमि बेची।</verse>
				<verse number="2">और ऊके दाम में से कछु रख लओ; और जा बात ऊ की औरत सोई जानत हती, और ऊकौ एक हींसा प्रेरितन के गोड़न के आंगू धर दओ।</verse>
				<verse number="3">पतरस ने कओ; हे हनन्याह! शैतान छलिया ने तोरे हिए में जा बात काय डाली, कि तें पवित्तर आत्मा से लाबरी काबे, और भूमि के दाम में से कछु रख लैबे।</verse>
				<verse number="4">जब लग बा तोरे ऐंगर हती, का तोरी न हती? और जब बिक गई तो का तोरे वस में न हती? तेंने अपने हिए में जा बात काय सोची? तें मान्सन से नोईं, परन्त परमेसुर से लाबरी बोलो।</verse>
				<verse number="5">जे बातें सुनतई हनन्याह गिर पड़ो, और प्राण छोड़ दए; और सबरे सुनबेवारन में बिकट डर समा गओ।</verse>
				<verse number="6">फिन जवानन ने उठके ऊ की अर्थी बनाई और बायरें ले जाके गाड़ दओ।</verse>
				<verse number="7">लगभग तीन घण्टा के बाद ऊ की औरत सफीरा, जो कछु भओ हतो न जान के भीतर आई।</verse>
				<verse number="8">तब पतरस ने ऊसे कओ; मोय बता का तुम ने बा भूमि इत्तेई में बेंची हती? ऊ ने उत्तर दओ; हओ इत्तेई में।</verse>
				<verse number="9">पतरस ने ऊसे कओ; जा का बात आय, कि तुम दोईयन ने पिरभु के आत्मा की परीक्षा के लाने एका करो? तक, तोरे आदमी के गाड़बेवारे दोरे पे ठांड़े आंय, और तोहां सोई बायरें ले जें हैं।</verse>
				<verse number="10">तब बा तुरतऊं ऊके गोड़न पे गिर पड़ी, और प्राण छोड़ दए: और जवानन ने भीतर आके ऊहां मरो पाओ, और बायरें ले जाके ऊके आदमी के पास गाड़ दओ।</verse>
				<verse number="11">सबरे बिसवासियन पे और इन बातों के सबरे सुनबेवारन पे, बड़ो डर समा गओ।</verse>
				<verse number="12">प्रेरितन के हाथ से कुल्ल चिन्ह और अदभुत काम मान्सन के बीच दिखाए जात हते, (और बे सब एक चित होकें सुलैमान के ओसारे में जुड़त हते।</verse>
				<verse number="13">पर औरों में से कोऊहां जा हिम्मत न होत हती, कि उन में आ मिले; फिन भी मान्स उन की बड़वाई करत हते।</verse>
				<verse number="14">बिसवास करबेवारे कुल्ल मान्स और बईयरें पिरभु की मण्डली में और अधिक आके मिलत रए।)</verse>
				<verse number="15">इते लौ कि मान्स रूगियन हां गैल में गोला पे लिया के, चारपाई और खटोलों पे पार देत हते, कि जब पतरस आबै, तो ऊ की छांई उन में से कोई पे पड़ जाबै।</verse>
				<verse number="16">यरूशलेम के आसपास के नगरों से सोई बिलात मान्स रूगियन और भूत आत्माओं के सताए भय हां ला लाके, जुड़म हते, और सब साजे कर दए जात हते।</verse>
				<verse number="17">सब महायाजक और ऊके सबरे संग्गी जौन सदूकियन के मत के हते, जलन से भर गए।</verse>
				<verse number="18">और प्रेरितन हां पकड़ के हवालात में बन्द कर दओ।</verse>
				<verse number="19">और रात को पिरभु के एक सरगदूत ने कैदखाने के दोरे खोल के उन हां बायरें लाके कओ।</verse>
				<verse number="20">जाओ, मन्दर में ठांड़े होकें, ई जीवन की सबरी बातें मान्सन हां सुनाओ।</verse>
				<verse number="21">बे जौ सुन के भुनसारो होतई मन्दर में जाके बचन सुनाऊ न लगे: तब महायाजक और ऊके संगियन ने महापंचायत हां और इस्राएलिययन के सब बूढ़े पुरनियन हां जोड़ो, और कैदखाने में कहला पठैओ कि उन हां ले आओ।</verse>
				<verse number="22">पर सिपाईयन ने कैदखाने में पोंच के उन हां न पाओ, और लौट के उन हां सन्देसो दओ।</verse>
				<verse number="23">हम ने कैदखाने हां बड़ी चौकसी से बन्द करो भओ, और सिपाईयन हां बायरें पैहरे पे ठांड़ो तको; पर जब खोलो, तो भीतर कोऊहां न पाओ।</verse>
				<verse number="24">जब मन्दर के सरदार और प्रधान याजकन ने जे बातें सुनीं, तो उन के विषय में भारी चिन्ता में पड़ गए कि उन कौ का भओ?</verse>
				<verse number="25">इत्ते में कोऊ ने आके उन हां बताओ, तकौ, जिन हां तुम ने कैदखाने में बन्द कर धरो हतो, बे मान्स मन्दर में ठांड़े हो मान्सन हां बचन परचार कर रए आंय।</verse>
				<verse number="26">तब सरदार, सिपाईयन के संग्गै जाके, उन हां ले आए, पर जबरदस्ती नईं, कायसे मान्सन से डरात हते, कि बे उन हां पत्थरन से न मार डालें।</verse>
				<verse number="27">उन ने प्रेरितन हां लाके महापंचायत के सामूं ठांड़ो कर दओ: तब महायाजक ने उन से पूछो।</verse>
				<verse number="28">का हम ने तुम हां हटक के हुकम न दओ हतो, कि तुम ई नाओं से परचार न करियो? पर तको, तुम ने सबरे यरूशलेम हां अपने सन्देसे से भर दओ आए और ऊ जने कौ रकत हमाई घींच पे लाओ चाहत आव।</verse>
				<verse number="29">तब पतरस और दूसरे प्रेरितन ने उत्तर दओ, मान्सन के हुकम से बढ़के, परमेसुर के हुकम कौ पालन करबो हमाओ कर्त्तव्य आय।</verse>
				<verse number="30">हमाए बाप दादों के परमेसुर ने यीशु हां जिलाओ, जीहां तुम ने क्रूस पे टांग के मार डालो हतो।</verse>
				<verse number="31">ओई हां परमेसुर ने पिरभु और उद्धारकर्त्ता ठैरा के अपने दायने हाथ पे ऊंची जांगा दई, कि बो इस्राएलियन हां हिया फेरबे कौ बल सक्ति और पापन की क्षमा देबे।</verse>
				<verse number="32">हम इन बातन के गवाय आंय, और ऊंसई पवित्तर आत्मा सोई, जीहां परमेसुर ने उन हां दओ आय, जौन ऊकौ हुकम मानत आंय।</verse>
				<verse number="33">जौ सुन के बे जल गए, और उन हां मार डालबो चाहो।</verse>
				<verse number="34">पर गमलीएल नाओं के एक फरीसी ने जौन व्यवस्थापक और सबरे मान्सन में आदरणीय हतो, महापंचायत में ठांड़े होकें प्रेरितन हां तनक देर के लाने बायरें कर देबे कौ हुकम करो।</verse>
				<verse number="35">तब ऊ ने कओ, हे इस्राएलियो तुम जो कछु इन मान्सन से करो चाहत आव, सोच विचार के करियो।</verse>
				<verse number="36">कायसे इन दिनन से पेंला थियूदास जौ कहत भओ उठो, कि मैं सोई कछु आंव; और कोऊ चार सौ मान्स ऊके संग्गै हो लए, और बो मारो गओ; और जितेक मान्स ऊहां मानत हते, सब तितर बितर भए और मिट गए।</verse>
				<verse number="37">ऊके पाछें नाओं लिखाई के दिना में यहूदा गलीली उठो, और कछु जनन हां अपनी कोद कर लओ: ऊ सोई नास हो गओ, और जितने जने ऊहां मानत हते, सब फैल फुट हो गए।</verse>
				<verse number="38">ई लाने मैं तुम से कैत आंव, इन मान्सन से बचे रओ और इन से कछु काम न राखो; कायसे के जदि जौ काम मान्सन कुदाऊं से होबे तब तो मिट जै है।</verse>
				<verse number="39">पर जदि परमेसुर कुदाऊं से होबे, तो तुम कौनऊं भात ऊहां मिटा न सक हौ; कऊं ऐसो न होबे, कि तुम परमेसुर से सोई लड़बेवारे ठैरो।</verse>
				<verse number="40">तब उन ने ऊ की बात मान लई; और प्रेरितन हां बुला के पिटवाओ; और जौ हुकम देके छोड़ दओ, कि यीशु के नाओं से फिन कोई बात न करियो।</verse>
				<verse number="41">बे ई बात से खुसी होकें महापंचयात के सामूं से चले गए, कि हम ऊके नाओं के लाने अपमानित होबे के जोग तो ठैरे।</verse>
				<verse number="42">बे रोजीना मन्दर में और घर घर में बचन सुनात, और ई बात कौ भलो सन्देसो सुनाबे से, कि यीशु ही मसीह आय न रुके।</verse>
			</chapter>
			<chapter number="6">
				<verse number="1">उन दिना में जब चेलन की गिनती कुल्ल बढ़न लगी, तब यूनानी भाषा बोलबेवारे इब्रानी भाषा बोलबेवारन पे कुड़कुड़ऊन लगे, कि रोज रोज की सेवकाई में हमाई बिधवाओं की सुधि नईं लई जात।</verse>
				<verse number="2">तब उन बारहों ने चेलों की मण्डली हां अपने ऐंगर बुला के कओ, जा सई बात नईंयां कि हम परमेसुर के बचन की सेवा हां छोड़ के खवाबे-पिवाबे की सेवा में रैबें।</verse>
				<verse number="3">ई लाने हे भईया हरौ, अपने में से सात नामी मान्सन हां जौन पवित्तर आत्मा और समझदारी से भरे होबें, नबेर लेओ, कि हम उन हां ई काम पे ठैरा देबें।</verse>
				<verse number="4">पर हम तो बिन्तवाई और बचन की सेवा में लगे रै हैं।</verse>
				<verse number="5">जा बात सबरी मण्डली हां नोनी लगी, और उन ने स्तिफनुस नाओं के एक जनें हां जौन बिसवास और पवित्तर आत्मा से भरो हतो, और फिलिप्पुस और प्रुखुरुस और नीकानोर और तीमोन और परमिनास और अन्ताकीवासी नीकुलाउस हां जौन यहूदी मत में आ गओ हतो, नबेर लओ।</verse>
				<verse number="6">इन हां प्रेरितन के सामूं ठांड़ो करो और उन ने बिन्तवाई कर के उन पे हाथ धरे।</verse>
				<verse number="7">और परमेसुर कौ बचन फैलत गओ और यरूशलेम में चेलन की गिनती बिलात बढ़त गई; और याजकों कौ एक बड़ो समाज ई मत कौ मानबेवारो हो गओ।</verse>
				<verse number="8">स्तिफनुस अनुग्रह और सामर्थ से भर के मान्सन में बड़े बड़े अदभुत काम और चिन्ह दिखात हतो।</verse>
				<verse number="9">जब ऊ आराधनालय में से जौन लिबिरतीनों की कहलात हती, और कुरेनी और सिकन्दरिया और किलिकिया और एशिया के मान्सनों में से कैऊ जने ठांड़े होकें स्तिफनुस से बतकाव करन लगे।</verse>
				<verse number="10">पर ऊ समझदारी और ऊ आत्मा कौ जीसे बो बातें करत हतो, बे सामना न कर सके।</verse>
				<verse number="11">ई पे उन ने कैऊ मान्सन हां उस्केरो जौन कहन लगे, हम ने ईहां मूसा और परमेसुर के विरोद में निंदरत सुनो आय।</verse>
				<verse number="12">और मान्सन और बड़े बूढ़ों और शास्त्रियन हां भड़का के चढ़ आए और ऊहां पकड़ के महापंचयात में ले आए।</verse>
				<verse number="13">और लबरे गवाय ठांढ़े करे, जिन ने कओ जौ मान्स ई पवित्तर जांगा और नेम व्यवस्था के विरोद में बोलबो नईं छोड़त।</verse>
				<verse number="14">कायसे हम ने ईहां जौ कैत सुनो आय, कि जौई यीशु नासरी ई जांगा हां ढ़ा दै है, और उन रीतियन हां बदल दै है जौन मूसा ने हम हां दई आय।</verse>
				<verse number="15">तब सबरे मान्सन ने जौन महापंचयात में बैठे हते, ऊ पे आंखें गड़ाईं तो ऊकौ मों सरगदूत घांई तको।</verse>
			</chapter>
			<chapter number="7">
				<verse number="1">तब महायाजक ने कओ, का जे बातें सांची आंय?</verse>
				<verse number="2">स्तिफनुस ने कओ; हे भईया हरौ, और मताई बाप सुनो, हमाओ बाप इब्राहीम हारान में बसवे से पेंला जब मिसुपुतामिया में हतो; तो तेजोमय परमेसुर ने ऊ ए दर्शन दओ।</verse>
				<verse number="3">और ऊसे कओ तें अपनो देस और अपने मान्सन में से कड़ के ऊ देस में जा, जौन मैं तोहां तका हों।</verse>
				<verse number="4">तब बो कसदियों के देस में से कड़ के हारान में जा बसो; ऊके बाप की मौत के पाछें परमेसुर ने ऊहां उते से लाके ई देस में बसाओ जी में अब तुम बसत आव।</verse>
				<verse number="5">और ऊहां कछु लौ जमीन जदाद, इते लौ कि गोड़े धरबे हां जांगा नईं दई, पर कौल करो कि मैं जौ देस, तोरे और तोरे पाछें तोरे वंस के हाथ कर दें हों; जैसे ऊ समय ऊ लौ कौनऊ लड़का न हतो।</verse>
				<verse number="6">और परमेसुर ने कहो; तोरी सन्तान के जनें पराए देस में परदेसी हुईयें; और बे उन हां दास बना हैं, और चार सौ बरसन लौ दुख दें है।</verse>
				<verse number="7">फिन परमेसुर ने कओ; जौन जाति के बे दास हुईयें, उन हां मैं दण्ड दे हों; और ईके पाछें ऐई जांगा मोरी सेवा कर हैं।</verse>
				<verse number="8">और परमेसुर ने ऊसे खतने कौ कौल बांधो; और ऐई दसा में इसहाक ऊसे पैदा भओ; और आठवें दिना ऊकौ खतना भओ; और इसहाक से याकूब और याकूब से बारह कुलपति पैदा भए।</verse>
				<verse number="9">कुलपतियन ने यूसुफ से डाह कर के ऊहां मिसर जाबेवारन के हाथ बेंच दओ; पर परमेसुर ऊके संग्गै हतो।</verse>
				<verse number="10">और ऊहां ऊ की सबरी परेसानियों से छुड़ा के मिसर के राजा फिरौन के आंगू दया और बुद्धि से भर दओ, और ऊ ने ऊहां मिसर पे और अपने घर पर अधकारी ठैराओ।</verse>
				<verse number="11">तब मिसर और सबरे कनान में आकाल पड़ो; जी से भारी परेसानी भई, और हमाए बापदादों हां नांज नईं मिलत हतो।</verse>
				<verse number="12">पर याकूब ने जा सुन के, कि मिसर में नांज आय, हमाए बापदादन हां पैली बेर पठैओ।</verse>
				<verse number="13">दूजी बेर यूसुफ ने अपने हां अपने भाईयन पे उजागर कर दओ, और यूसुफ की जाति फिरौन हां पता पड़ गई।</verse>
				<verse number="14">तब यूसुफ ने अपने बाप याकूब और अपने सबरे कुटुम्ब हां, जौन पछत्तर मान्स हते बुलवा पठैओ।</verse>
				<verse number="15">तब याकूब मिसर में गओ; और उते ऊ और हमाए बापदादे मर गए।</verse>
				<verse number="16">और बे शिकिम में पोंचाए जाके ऊ कबर में धरे गए, जीहां इब्राहीम ने चांदी देके शकेम में हमोर की सन्तान से खरीदो हतो।</verse>
				<verse number="17">पर जब ऊ कौल कौ टैम पूरो होबे हां ऐंगर आओ, जौन परमेसुर ने इब्राहीम से करो हतो, तो मिसर में बे मान्स बढ़ गए; और बिलात हो गए।</verse>
				<verse number="18">तब मिसर में दूसरो राजा भओ जौन यूसुफ हां नईं जानत हतो।</verse>
				<verse number="19">ऊ ने हमाई जाति से चालाकी कर के हमाए बापदादन के संग्गै इते लौ बुरओ वैवार करो, कि उन हां अपने बाल बच्चा तक मेंक देने पड़े कि बे जीयत न रैबें।</verse>
				<verse number="20">ओई टैम पे मूसा पैदा भओ बो परमेसुर के लेखे में ऐन खबसूरत हतो; बो तीन मईना लौ अपने बाप के घर में पालो गओ।</verse>
				<verse number="21">जब मेंक दओ गओ तो फिरौन की बेटी ने ऊहां उठा लओ, और अपनो बेटा कर के ऊहां पालो।</verse>
				<verse number="22">मूसा हां मिसरियन की सबरी विद्या पढ़ाई गई, और बो बचन और कर्म दोईयन में बली हतो।</verse>
				<verse number="23">जब मूसा चालीस बरस कौ भओ, तो ऊके हिए में बात आई कि मैं अपने इस्राएली भाईयन से भेंट करों।</verse>
				<verse number="24">ऊ ने एक जने पे जादती होत तक के, ऊहां बचाओ, और मिसरी हां मार के सताए भए कौ पलटा लओ।</verse>
				<verse number="25">ऊ ने विचार करो, कि ऊके भाई समझ हैं कि परमेसुर ऊके हातन से उन कौ छुटकारो कर है, पर उन ने न समजो।</verse>
				<verse number="26">दूसरे दिना जब बे आपुस में झगड़ रए हते, तो मूसा उते आओ; और जौ कह के उन हां मेल करबे हां समजाओ, हे मान्सन तुम तो भाई भाई आव, एक दूजे पे काय जादती करत आव?</verse>
				<verse number="27">पर जौन अपने पड़ोसी पे जादती कर रओ हतो, ऊ ने मूसा हां जौ कै कें हटक दओ, तोहां कीने हम पे हाकम और न्यायी ठैराओ आय?</verse>
				<verse number="28">का जौन भांत तेंने कल मिसरी हां मार डालो मोय सोई मार डालो चाहत आय?</verse>
				<verse number="29">जा बात सुनके मूसा भगो; और मिद्यान देस में परदेसी होकें रैन लगो: और उत ऊके दो लरका भए।</verse>
				<verse number="30">जब पूरे चालीस बरस बीत गए, तो एक सरगदूत ने सीनै पहरवा के हार में ऊहां एक बरत भई झाड़ी की ज्वाला में दर्शन दओ।</verse>
				<verse number="31">मूसा जौ दर्शन तक के चकित भओ, और जब तकबे के लाने ऐंगर गओ, तो पिरभु कौ जौ बोल भओ।</verse>
				<verse number="32">मैं तोरे बापदादों, इब्राहीम, इसहाक और याकूब कौ परमेसुर आंव: तब तो मूसा कांप उठो, इते लौ कि उए तकबे की हिम्मत न रई।</verse>
				<verse number="33">तब पिरभु ने मूसा से कओ; अपने गोड़न से पनईंयां उतार ले, कायसे जौन जांगा तें ठांड़ो आय, बा पवित्तर भूमि आय।</verse>
				<verse number="34">मैंने सांची में अपने मान्सन की जौन मिसर में आंय, बुरई दसा हां तको आय; और उन की आह और रोबो सुनो आय; ई लाने उन हां छुड़ाबे हां उतरो आंव। अब आ, मैं तोहां मिसर में पठै हों।</verse>
				<verse number="35">जौन मूसा हां उन ने जौ कह के हटक दओ हतो कि तोय कीने हम पे हाकम और न्यायी ठैराओ आय; ओई हां परमेसुर ने हाकम और छुड़ाबेवारो ठैरा के, ऊ सरगदूत के द्वारा जीने ऊहां झाड़ी में दर्शन दओ हतो, पठैओ।</verse>
				<verse number="36">जौई मान्स मिसर और लाल समुन्दर और हार में चालीस बरसन लौ अदभुत काम और चिन्ह तका तका के, उन हां काड़ लाओ।</verse>
				<verse number="37">जौ ओई मूसा आय, जीने इस्राएलियन से कओ; परमेसुर तुमाए भाईयन में से तुमाए लाने मोरे जैसो एक अगमवकता उठा है।</verse>
				<verse number="38">जौ ओई आय, जीने हार में मण्डली के मजारें ऊ सरगदूत के संग्गै सीनै पहरवा पे ऊसे बातें करीं, और हमाए बाप दादों के संग्गै हतो: ओई हां जीयत बचन मिले, कि हम लौ पोंचाए।</verse>
				<verse number="39">पर हमाए बाप दादों ने ऊ की मानबो न चाही; पर ऊ ए हटा के अपने हिए मिसर कोद हां फेरे।</verse>
				<verse number="40">और हारून से कओ; हमाए लाने ऐसो देवता बना, जौन हमाए आंगू आंगू चलें, कायसे ऊ मूसा जौन हम हां मिसर देस से काड़ लाओ, हम नईं जानत ऊहां का भओ आय?</verse>
				<verse number="41">उन दिना में उन ने एक बछड़ा बना के ऊके सामूं बलि चढ़ाई; और अपने हांतन के कामन पे खुसी मनाऊ न लगे।</verse>
				<verse number="42">सो परमेसुर ने मों फेर के उन हां छोड़ दओ, कि आकासगण हां पूजें; जैसो कि अगमवकतन की पोथियन में लिखो आय; हे इस्राएल के घराने, का तुम हार में चालीस बरसन लौ पशुबलि और अन्‍नबलि मोहां चढात रए?</verse>
				<verse number="43">तुम मोलेक के तम्बू और रिफान देवता के तारे हां लए फिरत हते; जाने के उन मूर्तियन हां जिन हां तुम ने दण्डवत के लाने बनाओ हतो: सो मैं तुम हां बाबुल के ऊ पार ले जा के बसा हों।</verse>
				<verse number="44">साक्षी कौ तम्बू हार में हमाए बापदादों के बीच हतो; जैसो ऊ ने ठैराओ, जीने मूसा से कओ; जो बनावट तेंने तकी आय, ऊके अनसार ऊहां बना।</verse>
				<verse number="45">ओई तम्बू हां हमाए बाप दादों ने पेंला से पाके यहोशू के संग्गै इते ले आए; जौन टैम पे उन ने ऊ दूसरी जात वारन पे अधकार पाओ, जिन हां परमेसुर ने हमाए बाप दादों के सामूं से काड़ दओ; और ऊ तम्बू दाऊद के टैम तक रओ।</verse>
				<verse number="46">ऊ पे परमेसुर ने दया करी, सो ऊ ने बिन्तवाई करी, कि बो याकूब के परमेसुर के लाने एक रैबे की जांगह बनाबें।</verse>
				<verse number="47">पर सुलैमान ने ऊके लाने एक घर बनाओ।</verse>
				<verse number="48">पर परम परधान हातन के बनाए घर में नईं रैत, जैसो के अगमवकता ने कओ आय।</verse>
				<verse number="49">पिरभु कैत आय, सरग सिंहासन और पृथ्वी मोरे गोड़न की चौकी आय, मोरे लाने तुम कौन भांत कौ घर बना हौ? और मोरे निवास की कौन सी जांगह हुईये।</verse>
				<verse number="50">का जे सबरी बस्तें मोरे हातन की बनाई भईं नईंयां? हे हठीले और हिए और कान के खतना न कराए गए मान्सो, तुम हमेसा पवित्तर आत्मा कौ विरोद करत आव।</verse>
				<verse number="51">जैसो तुमाए बाप दादे करत हते, तुम सोई करत आव।</verse>
				<verse number="52">अगमवकतन में से कीहां तुमाए बाप दादन ने नईं सताओ, उन ने ऊ धर्मी के आबे कौ सन्देसो देबेवारन हां मार डालो, और अब तुम सोई ऊके पकड़बेवारे और मार डालबेवारे भए।</verse>
				<verse number="53">तुम ने सरगदूतन के द्वारा ठैराई भई व्यवस्था नेम तो पाओ, पर ऊके अनसार चल न पाए।</verse>
				<verse number="54">जे बातें सुन के बे आपे से बायरें हो गए और ऊ पे खिसया के दांत पीसन लगे।</verse>
				<verse number="55">पर ऊ ने पवित्तर आत्मा से भरके सरग कोद तको और परमेसुर की मईंमा करी और यीशु हां परमेसुर के सूदे हाथ ठांड़ो तको और कओ।</verse>
				<verse number="56">तको, मैं सरग हां खुलो भओ, और मान्सन के पूत हां परमेसुर के सूदे हाथ ठांड़ो तकत आंव।</verse>
				<verse number="57">तब उन ने चिल्याके कान बन्द कर लए, और एक संग्गै ऊ पै झपटे।</verse>
				<verse number="58">और ऊहां नगर के बायरें काड़ के ऊ पे पत्थरा मेंकन लगे, जोैन उते हते उन ने अपने उन्ना शाऊ ल नाओं एक जुआन के गोड़न के ऐंगर उतार के धर दए।</verse>
				<verse number="59">बे स्तिफनुस पे पत्थरा मेंकत रए, और ऊ जौ कै कें बिन्तवाई करत रओ; हे पिरभु यीशु, मोरी आत्मा हां स्वीकार कर।</verse>
				<verse number="60">फिन घुटने टेक के जोर से पुकार के कओ, हे पिरभु जौ पाप उन पे नईं लगाओ, और जौ कै कें सो गओ: और शाऊ ल ऊ की हत्या में सामिल हतो।</verse>
			</chapter>
			<chapter number="8">
				<verse number="1">ओई दिना यरूशलेम की मण्डली पे बड़ो उपद्रव शुरू हो गओ और प्रेरितन हां छोड़ सब के सब यहूदिया और सामरिया देशों में फैल गए।</verse>
				<verse number="2">कछु भगतन ने स्तिफनुस हां कबर में दफनाओ; और ऊके लाने बिलात दुख मनाओ।</verse>
				<verse number="3">शाऊ ल मण्डली हां उजाड़ रओ हतो; और घर घर में घुस के बईयरन और मान्सन हां घर में से कड़ोर कड़ोर के जेहलखाने में डालत हतो।</verse>
				<verse number="4">जौन तितर बितर भए हते, बे भलो सन्देसो सुनात फिरे।</verse>
				<verse number="5">और फिलिप्पुस सामरिया नगर में जाके मान्सन के मजारें मसीह कौ परचार करन लगो।</verse>
				<verse number="6">जौन बातें फिलिप्पुस ने कईं, उन हां मान्सन ने सुन के और जौन चिन्ह बो दिखात हतो उन हां तक के, एक चित होकें मन लगाओ।</verse>
				<verse number="7">कायसे कुल्ल जनन में से अशुद्ध आत्माएं जोर से चिल्याऊ त भईं कड़ गईं, और बिलात लकवा के रोगी और लंगड़े सोई साजे करे गए।</verse>
				<verse number="8">और ऊ नगर में बड़ी खुसी छा गई।</verse>
				<verse number="9">ई से पेंला ऊ नगर में शमौन नाओं को एक मान्स हतो, जौन जादू टोना कर के सामरिया के मान्सन हां चकित करत हतो और अपने आप हां बड़ो जनो बनात हतो।</verse>
				<verse number="10">छोटे से बड़े तक सबरे ऊहां मान देत हते, जौ मान्स परमेसुर की बा बड़ी तागद आय, जौन महान कहात आय।</verse>
				<verse number="11">ऊ ने बिलात दिना से अपने जादू के कामन से उन हां चकित कर धरो हतो, ई लाने बे ऊ ए बिलात मानत हते।</verse>
				<verse number="12">पर उन ने जब फिलिप्पुस कौ बिसवास करो जौन परमेसुर के राज और यीशु के नाओं कौ भलो सन्देसो सुनात हतो, तो मान्स का, बईयरें का, बपतिस्मा लेन लगे।</verse>
				<verse number="13">तब शमौन ने खुद बिसवास करो और फिलिप्पुस के संग्गै रैन लगो, बो चिन्ह और बे बड़े आश्चर्य कर्म तक के चकित होत हतो।</verse>
				<verse number="14">जब प्रेरितन ने जौन यरूशलेम में हते सुनो कि सामरियन ने परमेसुर कौ बचन मान लओ आय, तो पतरस और यूहन्ना हां उन लौ पठैओ।</verse>
				<verse number="15">उन ने जाके उन के लाने बिन्तवाई करी कि पवित्तर आत्मा पाबें।</verse>
				<verse number="16">कायसे बो अब लौ उन में से कोऊ पै न उतरो हतो, उन ने तो बस यीशु के नाओं में बपतिस्मा लओ हतो।</verse>
				<verse number="17">तब उन ने उन पे हाथ धरे और उन ने पवित्तर आत्मा पाओ।</verse>
				<verse number="18">जब शमौन ने तको कि प्रेरितन के हाथ धरबे से पवित्तर आत्मा दओ जात आय, तो ऊ उन के ऐंगर रुपईया लाओ और उन से कओ।</verse>
				<verse number="19">जौ अधकार मोहां सोई दो, कि जौन कोऊ पै मैं हाथ धरों, बो पवित्तर आत्मा पाबै।</verse>
				<verse number="20">पतरस ने शमौन से कओ; तोरे रुपईया तोरे संग्गै नास होबें, कायसे तेंने परमेसुर कौ दान रुपईयों से मोल लेबे कौ विचार करो आय।</verse>
				<verse number="21">ई बात में न तोरो हींसा आय, न बांटा; कायसे तोरो हिया परमेसुर के आंगू सीधो नईंयां।</verse>
				<verse number="22">ई लाने अपनी ई बुराई से हिया फिरा के पिरभु से बिन्तवाई कर, हो सकत आय तोरे हिये कौ विचार छिमा हो जाबै।</verse>
				<verse number="23">मैं तक रओ आंव, कि तें पित्त की सी कड़वाहट और पापन के एन बन्धन में पड़ो आय।</verse>
				<verse number="24">शमौन ने उत्तर दओ, कि तें मोरे लाने पिरभु से बिन्तवाई कर, कि जौन बातें तेंने क ईं आंय, उन में से कोऊ मो पे न आ पड़े।</verse>
				<verse number="25">पतरस और यूहन्ना गवाई देके और पिरभु कौ बचन सुना के यरूशलेम हां वापस लौट गए, बे औरें लौटती बेरा, सामरियन के केऊ गांवन में भलो सन्देसो सुनात गए।</verse>
				<verse number="26">पिरभु के एक सरगदूत ने फिलिप्पुस से कओ; उठ और दक्खिन कोद ऊ गैल पे जा, जौन यरूशलेम से अज्जाह हां जात आय, और जौन जंगल में आय।</verse>
				<verse number="27">ऊ उठ के चल दओ, ऊने तको, कूश देश कौ एक मान्स आ रओ आय ऊ खोजा हतो और कूशियों की रानी कन्दाके कौ मन्त्री और खजांची हतो, बो अराधना करबे के लाने यरूशलेम आओ हतो।</verse>
				<verse number="28">बो अपने रथ पे बिराजो भओ, अगमवकता यशायाह की पोथी बांचत भओ अपने देश कुदाऊं लौट रओ हतो।</verse>
				<verse number="29">तब आत्मा ने फिलिप्पुस से कओ, ऐंगर जाके रथ के संग्गै हो ले।</verse>
				<verse number="30">फिलिप्पुस ने रथ कुदाऊं गदबद लगाई ऊ ने ऊहां यशायाह अगमवकता की पोथी बांचत भए सुनो, ऊ ने पूछो तें जौन बांच रओ आय, का ऊहां समजत सोई आय?</verse>
				<verse number="31">ऊ ने कओ, जब लग कोऊ मोय न समजाए मैं कौन भांत समझ सकत आंव? ऊ ने फिलिप्पुस से कओ, रथ में चढ़ के मोरे ऐंगर बैठ।</verse>
				<verse number="32">पवित्तर धर्म पोथी से जौन अध्याय बो बांच रओ हतो, बो जौ हतो; बो गाड़र की घांई वध होबे हां पोंचाओ गओ, जैसे मेमना अपने ऊ न कतरबेवारन के आंगू चुप चाप रैत आय, ऊं सई ऊ ने सोई अपनो मों न खोलो।</verse>
				<verse number="33">ऊ की दीनता के काजें ऊकौ न्याय नईं होने पाओ, ऊ टैम के मान्सन के बारे में को लेख को कर है, कायसे धरती से ऊकौ प्राण उठाओ जात आय।</verse>
				<verse number="34">खोजे ने फिलिप्पुस से पूछो; मैं तोय से बिन्तवाई करत आंव, अगमवकता जौ की के बारे में कैत आय, अपने बारे में या कौनऊ और के बारे में।</verse>
				<verse number="35">तब फिलिप्पुस ने बोल समजाबो शुरू करो, और पवित्तर पोथी के इनई बातन से शुरू कर के ऊहां यीशु कौ भलो सन्देसो सुनाओ।</verse>
				<verse number="36">गैल पे चलत चलत बे कौनऊ सूनसान जांगा पोंचे, तब खोजे ने कओ, तको इते पानी आय, अब मोहां बपतिस्मा लेबे हां का रोक आय।</verse>
				<verse number="37">फिलिप्पुस ने कओ, जदि तें पूरे मन से बिसवास करत आय तो जौ हो सकत आय: ऊ ने उत्तर दओ मैं बिसवास करत आंव कि यीशु मसीह परमेसुर को पूत आय।</verse>
				<verse number="38">तब ऊ ने रथ ठांड़ो करबे कौ हुकम करो, फिलिप्पुस और खोजा दोई जने पानू में उतर पड़े, और फिलिप्पुस ने ऊहां बपतिस्मा दओ।</verse>
				<verse number="39">जब बे पानू में से कड़ के ऊपर आए, तो पिरभु कौ आत्मा फिलिप्पुस हां उठा ले गओ, और खोजे ने ऊहां फिन न तको, और खोजा अपनी गैल पे खुसी खुसी चलो गओ।</verse>
				<verse number="40">फिलिप्पुस अशदोद नगर में आ कड़ो, जब लौ बो कैसरिया नगर में न पोंचो, तब लौ नगर नगर सन्देसो सुनात रओ।</verse>
			</chapter>
			<chapter number="9">
				<verse number="1">शाऊल जौन अबै तक पिरभु के चेलन हां धमकाबे और मार डालबे की धुन में हतो, महायाजक के ऐंगर गओ।</verse>
				<verse number="2">और ऊसे दमिश्क के आराधनालयों के नाओं पे ई बात पे चिठियां मंगाई, कि का मान्स, का बईयर, जिन हां ई पंथ के पाबे उन हां बांध के यरूशलेम ले आबै।</verse>
				<verse number="3">पर निंगत निंगत जब बो दमिश्क के ऐंगर पोंचो, तो अचानक आकास से ऊके चारऊ कोद ज्योत चमकी।</verse>
				<verse number="4">और ऊ भूमि पे गिर पड़ो, और ऊ ने जौ कैत भओ सुनो, हे शाऊ ल, हे शाऊ ल, तें मोय काय सतात आय?</verse>
				<verse number="5">ऊ ने पूछो, हे पिरभु, तें को आय? ऊ ने कओ; मैं यीशु आंव; जीहां तें सतात आय।</verse>
				<verse number="6">पर अब उठ के नगर में जा, और जौन तोहां करने आय, बो तोसे कहो जै है।</verse>
				<verse number="7">जौन मान्स ऊके संग्गै हते, बे चकित रै गए; कायसे बोल तो सुनत हते, पर कोऊहां तकत न हते।</verse>
				<verse number="8">तब शाऊ ल धरती पे से उठो, पर जब आंखें खोलीं तो ऊहां कछु दिखाई न दओ और बे ऊकौ हाथ पकड़ के दमिश्क में ले गए।</verse>
				<verse number="9">बो तीन दिना लौ तक न सको, और न कछु खाओ न पियो।</verse>
				<verse number="10">दमिश्क में हनन्याह नाओं कौ एक चेला हतो, ऊसे पिरभु ने दर्शन में कओ, हे हनन्याह! ऊ ने कओ; हओ पिरभु।</verse>
				<verse number="11">तब पिरभु ने ऊसे कओ, उठके ऊ गली में जा जौन सीधी कहात आय, और यहूदा के घर में शाऊ ल नाओं के एक तारसी हां पूछ ले, कायसे तक, ऊ बिन्तवाई कर रओ आय।</verse>
				<verse number="12">और ऊ ने हनन्याह नाओं के एक मान्स हां भीतर आत, और अपने ऊ परै हाथ धरत तको; जीसे फिन से तक पाबै।</verse>
				<verse number="13">हनन्याह ने उत्तर दओ, हे पिरभु, मैंने ई मान्स के बारे में कुल्ल मान्सन से सुनो आय, कि ईने तोरे पवित्र जन के संग्गै यरूशलेम में बड़ी बड़ी बुराईयां करी आंय।</verse>
				<verse number="14">और इते सोई ईहां परधान याजकन कुदाऊंसे अधकार मिलो आय, कि जौन मान्स तोरो नाओं लेत आंय, उन सब हां बांध ले।</verse>
				<verse number="15">पर पिरभु ने ऊसे कओ, तें चलो जा; कायसे बो दूसरी जातवारन के लाने और राजाओं, और इस्राएलियन के सामूं मोरो नाओं परचार करबे और उजागर करबे हां मोरो नबेरो भओ जन आय।</verse>
				<verse number="16">और मैं ऊहां बता हों, कि ऊहां मोरे नाओं के काजें कैसे कैसे दुख पीड़ा उठाबे पड़ हैं।</verse>
				<verse number="17">तब हनन्याह उठ के ऊ घर में गओ, और ऊ पे अपनो हाथ धर के कओ, हे भाई शाऊ ल, पिरभु याने कि यीशु, जौन ऊ गैल में, जीसे तें आओ आय तोहां दिखाई दओ हतो, ओई ने मोय पठैओ आय, कि तें फिन के तकन लगै और पवित्तर आत्मा से भरपूर हो जाबै।</verse>
				<verse number="18">और तुरतंऊ ऊ की आंख से छिलका से गिरे, और ऊ तकन लगो और उठ के बपतिस्मा लओ; फिन खाना खाकें बल पाओ।</verse>
				<verse number="19">बो कैऊ दिना उन चेलन के संग्गै रओ जो दमिश्क में हते।</verse>
				<verse number="20">और ऊ तुरतऊं आराधनालयों में यीशु कौ परचार करन लगो, कि बो परमेसुर कौ पूत आय।</verse>
				<verse number="21">सब सुनबेवारे चकित होकें कैन लगे; का जौ ओई नईंयां जौन यरूशलेम में जो ई नाओं हां लेत हते, नास करत हतो, और इते सोई ई लाने आओ आय, कै उन हां बांध के परधान याजकन लौ ले जाबै?</verse>
				<verse number="22">पर शाऊ ल और ऊ सक्तिवान होत गओ, और ई बात कौ सबूत दे दे के कै मसीह जौई आय, दमिश्क के रैबेवारे यहूदियन कौ मों बन्द करत रओ।</verse>
				<verse number="23">जब कुल्ल दिना हो गए, तो यहूदियन ने जुड़ के शाऊ ल की हत्या करबे कौ जतन करो।</verse>
				<verse number="24">पर उन की योजना शाऊ ल हां मालूम हो गई: बे तो ऊहां मार डालबे हां फाटकों पे दिन रात ऊ की घात में लगे रैत हते।</verse>
				<verse number="25">पर रात हां ऊके चेलन ने ऊहां टुकना में बैठाओ, और शहरपनाह पर से लटका के उतार दओ।</verse>
				<verse number="26">यरूशलेम में पोंच के शाऊ ल ने चेलन के संग्गै मिल जाबे कौ जतन करो: पर सबरे ऊसे डरात हते, कायसे कि उन हां बिसवास न होत हतो, कि ऊ सोई चेला आय।</verse>
				<verse number="27">पर बरनबा ने ऊहां अपने संग्गै प्रेरितन के ऐंगर ले जाके उनहां बताओ, कि ईने कौन भांत गोला गैल में पिरभु हां तको, और ऊसे बातें करीं; फिन दमिश्क में ईने कैसे हिम्मत से यीशु के नाओं से परचार करो।</verse>
				<verse number="28">बो उन के संग्गै यरूशलेम में आत जात रओ।</verse>
				<verse number="29">और निधड़क होकें पिरभु के नाओं से परचार करत हतो: और यूनानी भाषा बोलबेवारे यहूदियन के संग्गै बातचीत और बतकाओ करत हतो; पर बे औरें ऊहां मार डालबे कौ जतन करन लगे।</verse>
				<verse number="30">जौ जान के ऊहां कैसरिया में ले आए, और तरसुस हां पठै दओ।</verse>
				<verse number="31">ई भांत सबरे यहूदिया, और गलील और सामरिया में मण्डली हां चैन मिलो, और ऊ की बढ़त होत रई; और बो पिरभु के डर और पवित्तर आत्मा की शान्ति में और आंगू बढ़त जात हती।</verse>
				<verse number="32">फिन ऐसो भओ के पतरस सब जांगह फिरत भओ, उन पवित्तर जन के ऐंगर पोंचो, जौन लुद्दा में रैत हते।</verse>
				<verse number="33">उते ऊ ए एनियास नाओं कौ एक लकवे कौ रूगिया मान्स मिलो, जौन आठ बरस से खाट पे पड़ो हतो।</verse>
				<verse number="34">पतरस ने ऊसे कओ; हे एनियास! यीशु मसीह तोहां साजो करत आय; उठ, अपनो बिछौना बिछा, तब ऊ तुरतऊं उठ के ठांड़ो भओ।</verse>
				<verse number="35">तब लुद्दा और शारोन के सबरे रैबेवारे ऊ ए तक के पिरभु कुदाऊं फिरे।</verse>
				<verse number="36">याफा में तबीता जाने के दोरकास नाओं की एक बिसवासिनी रैत हती, बा कुल्ल भले भले काम और दान दओ करत हती।</verse>
				<verse number="37">उनईं दिना बा रूगिया होकें मर गई; और उन ने ऊहां सपरा के अटारी में धर दओ।</verse>
				<verse number="38">ई लाने कि लुद्दा याफा के ऐंगर हतो, चेलन ने जौ सुन के कि पतरस उते आय, दो मान्स पठै के ऊसे बिन्तवाई करी, कि हमाए इते आबे हां अबेर न कर।</verse>
				<verse number="39">तब पतरस उठके उन के संग्गै हो लओ, और जब ऊ पोंचो, तो बे ऊहां ऊ अटारी पे ले गए; सबरी बिधवाएं रोत भईं ऊके ऐंगर आ ठांड़ी भईं: और जौन कुरता और उन्ना दोरकास ने उन के संग्गै रैत भए बनाए हते, दिखान लगीं।</verse>
				<verse number="40">तब पतरस ने सबरन हां बायरें कर दओ, और घुटने टेक के बिन्तवाई करी; और लोथ कुदाऊं तक के कओ; हे तबीता उठ: तब ऊ ने अपनी आंखें खोल दईं; और पतरस हां तक के उठ बैठी।</verse>
				<verse number="41">पतरस ने हाथ दे ऊहां उठाओ, और पवित्तर मान्सन और बिधवाओं हां बुलाके ऊ ए जीयत दिखा दओ।</verse>
				<verse number="42">जा बात सबरे याफा में फैल गई: और बहुतों ने पिरभु पे बिसवास करो।</verse>
				<verse number="43">और पतरस याफा में कोऊ चमड़ा के धन्धा करबेवारे लौ बिलात दिना तक रओ।</verse>
			</chapter>
			<chapter number="10">
				<verse number="1">कैसरिया में कुरनेलियुस नाओं कौ एक मान्स हतो, जौन इतालियानी नाओं की पलटन कौ सूबेदार हतो।</verse>
				<verse number="2">ऊ भक्त हतो, और अपने सबरे घराने सुदा परमेसुर से डरात हतो, और यहूदी मान्सन हां कुल्ल दान देत, और बिरोबर परमेसुर से बिन्तवाई करत हतो।</verse>
				<verse number="3">ऊ ने दिन के तीसरे पहर दर्शन में साफ साफ तको, कि परमेसुर कौ एक सरगदूत ऊके ऐंगर आओ और कैन लगो; हे कुरनेलियुस।</verse>
				<verse number="4">ऊ ने ऊहां ऐन जोर लगा के तको; और डर के कओ; हे पिरभु का आय? ऊ ने कओ, तोरी बिन्तवाई और दान सुमरण के लाने परमेसुर के आंगू पोंचे आंय।</verse>
				<verse number="5">और अब याफा हां मान्स पठै के शमौन हां जौन पतरस कहात आय, बुलवा ले।</verse>
				<verse number="6">बो शमौन चमड़े के धन्धा करबेवारे के इते पाहुन आय, जी कौ समुन्दर के कगार पे घर आय।</verse>
				<verse number="7">जब बो सरगदूत, जीने ऊसे बातें क ईं हतीं चलो गओ, तो ऊ ने दो सेवक, जौन ऊ लौ हाजिर रैत हते, उन में से एक भक्त सिपाई हां बुलाओ।</verse>
				<verse number="8">और उन हां सबरी बातें समझा के याफा हां पठै दओ।</verse>
				<verse number="9">दूसरे दिना, जब बे निंगत निंगत नगर के ऐंगर पोंचे, तो दोपहर के ऐंगर पतरस छत पे बिन्तवाई करबे हां चढ़ो।</verse>
				<verse number="10">ऊहां भूख लगी, और कछु खाबे की चाहना हती; पर जब बे औरें तईयारी कर रए हते, तो ऊ गैर होस हो गओ।</verse>
				<verse number="11">और ऊ ने तको, कि आकास खुल गओ; और एक बस्त, बड़ी चादरा की घांई चारों खूटों से लटको भओ, धरती कुदाऊं उतर रओ आय।</verse>
				<verse number="12">जी में धरती के सब भांत के चौपाए और रेंगबेवारे जन्तु और आकास के पन्छी हते।</verse>
				<verse number="13">ऊहां एक ऐसो बोल सुन पड़ो, हे पतरस उठ, मार और खा।</verse>
				<verse number="14">पर पतरस ने कओ, नईं पिरभु, कभऊं नईं; कायसे कि मैंने कभऊं कौनऊ अपवित्र या अशुद्ध बस्त नईं खाई आय।</verse>
				<verse number="15">और दूजी बेर ऊहां बोल फिन सुनाई दओ, जो कछु परमेसुर ने शुद्ध ठैराओ आय, ऊहां तें अशुद्ध न कै।</verse>
				<verse number="16">तीन बेर ऐसई भओ; तब तुरतऊं ऊ पात्र आकास पे उठा लओ गओ।</verse>
				<verse number="17">जब पतरस अपने हिये में दुबधा कर रओ हतो, कि जो दर्शन मैंने तको आय, बो का हो सकत आय? तो तको, बे मान्स जिन हां कुरनेलियुस ने पठैओ हतो, शमौन के घर कौ पता लगा दोरे पे आ ठांड़े भए।</verse>
				<verse number="18">और टेर के पूंछन लगे, का शमौन जौन पतरस कहात आय, इतईं पाहुन आय?</verse>
				<verse number="19">पतरस तो ऊ दर्शन पे सोचई रओ हतो, कि आत्मा ने ऊसे कओ, तक, तीन मान्स तोरी खोज में आंय।</verse>
				<verse number="20">अब उठ के नीचे जा, और बिना सक संका उन के संग्गै चलो जा; कायसे मैंने उन हां पठैओ आय।</verse>
				<verse number="21">तब पतरस ने उतर के उन मान्सन से कओ; तको, जीऐ तुम खोज रए आव, बो मैं आंव; तुमाए आबे कौ का कारण आय।</verse>
				<verse number="22">उन ने उत्तर दओ; कुरनेलियुस सूबेदार जौन धरमी और परमेसुर से डराबेवारो आय और सबरी यहूदी जात में सुनाम मान्स आय, ऊ ने पवित्तर सरगदूत से जौ हुकम पाओ आय, कि तोय अपने घर बुला के तोसे बचन सुने।</verse>
				<verse number="23">तब पतरस ने उन हां भीतर बुला के उन की पहुनाई करी। दूसरे दिना, बो उन के संग्गै गओ; और याफा के बिसवासी जन में से कछु उन के संग्गै हो लए।</verse>
				<verse number="24">दूसरे दिना बे कैसरिया पोंचे, और कुरनेलियुस अपने घर वारन और प्यारे दोस्तों हां जोड़ के उन की बाट जोह रओ हतो।</verse>
				<verse number="25">जब पतरस भीतर आ रओ हतो, तो कुरनेलियुस ने पतरस से भेंट करी, और ऊके गोड़न पे गिर के ऊहां परनाम करो।</verse>
				<verse number="26">पर पतरस ने उए उठा के कओ, ठांड़ो हो, मैं सोई मान्स आंव।</verse>
				<verse number="27">और ऊके संग्गै बतयात भओ भीतर गओ, और बिलात जन हां जुड़े देख के।</verse>
				<verse number="28">उनसे कओ, तुम जानत आव, कि दूसरी जात वारन की संगत करबो या उन के इते जाबो यहूदी के लाने अधर्म आय, पर परमेसुर ने मोय बताओ आय, कि कोई मान्स हां अपवित्र या अशुद्ध न कहों।</verse>
				<verse number="29">ई लाने जब मैं बुलाओ गओ; तो बिना कछु कए चलो आओ: अब मैं पूंछत आंव कि मोय की लाने बुलाओ गओ आय?</verse>
				<verse number="30">कुरनेलियुस ने कओ; ऐई घड़ी पूरे चार दिना भए, मैं अपने घर में तीसरे पहर बिन्तवाई कर रओ हतो; तो तको, एक मान्स चमकीलो उन्ना पैरें भए, मोरे आंगू आ ठांड़ो भओ।</verse>
				<verse number="31">और कैन लगो; हे कुरनेलियुस तोरी बिन्तवाई सुन लई गई आय, और तोरे दान परमेसुर के सामूं सुमरण करे गए आंय।</verse>
				<verse number="32">ई लाने कोऊहां याफा पठै के शमौन हां जौन पतरस कहात आय, बुला ले, बो समुन्दर के कगारें शमौन चमड़े के धन्धा करबेवारे के इते पाहुन आय।</verse>
				<verse number="33">तब मैंने तुरतऊं तोरे लौ मान्स पठैओ, और तेंने भला करो, कि तें आ गओ: अब हम सबरे इते परमेसुर के सामूं आंय, जीसे जौन कछु परमेसुर ने तोसें कओ आय बो सुनें।</verse>
				<verse number="34">तब पतरस ने कओ; अब मोय पूरो पक्को भओ आय कि परमेसुर कोऊ की तरफदारी नईं करत।</verse>
				<verse number="35">जाने कै हर जाति में जौन ऊसे डरत और धरम के काम करत आय, बो ऊ ए साजो लगत आय।</verse>
				<verse number="36">जौन सन्देसो ऊ ने इस्राएलियन के ऐंगर पठैओ, जब ऊ ने यीशु मसीह के द्वारा (जौन सबई कौ पिरभु आय) सान्ति कौ भलो सन्देसो सुनाओ।</verse>
				<verse number="37">बो सन्देसो तुम जानत आव जौन यूहन्ना के बपतिस्मा के परचार के पाछें गलील से शुरू होकें सबरे यहूदिया में फैल गओ।</verse>
				<verse number="38">परमेसुर ने कौन भांत से यीशु नासरी हां पवित्तर आत्मा और सामर्थ से भर दओ: बो भलाई करत, और सब हां जौन शैतान छलिया के सताए भए हते, साजो करत फिरो; कायसे परमसुर ऊके संग्गै हतो।</verse>
				<verse number="39">हम उन सबरे कामन के गवाय आंय; जौन ऊ ने यहूदिया के परगना और यरूशलेम में सोई करे, और उन ने ऊहां काठ के क्रूस पे लटका के मार डालो।</verse>
				<verse number="40">ऊहां परमेसुर ने तीसरे दिना जिला दओ, और उजागर सोई कर दओ आय।</verse>
				<verse number="41">सबरे मान्सन पे नईं पर उन गवाहों पै जिन हां परमेसुर ने पेंला से नबेर लओ हतो, जाने कि हम पे जिन ने ऊके संग्गै ऊके जी उठबे के पाछें खाओ पियो।</verse>
				<verse number="42">और ऊ ने हम हां हुकम करो, कि मान्सन में परचार करो; और गवाय दो, कि बो ओई आय; जीहां परमेसुर ने जीयत भए और मरे भयन कौ न्यायी ठहराओ आय।</verse>
				<verse number="43">ऊ की सबरे अगमबानी कैबेवारे गवाय देत आंय, कि जो कोई ऊ पै बिसवास कर है, ऊहां ऊके नाओं से पापन की छिमा मिल है।</verse>
				<verse number="44">पतरस जे बातें कर ही रओ हतो, कि पवित्तर आत्मा बचन के सबरे सुनबेवारन पे उतर आओ।</verse>
				<verse number="45">और जितने खतना करे भए बिसवासी पतरस के संग्गै आए हते, बे सब चकरया ग ए कि दूसरी जातवारन पे सोई पवित्तर आत्मा कौ दान उण्डेलो गओ आय।</verse>
				<verse number="46">कायसे उन ने उन हां भांत भांत की भाषा बोलत और परमेसुर की बड़ाई करत सुनो।</verse>
				<verse number="47">ई पे पतरस ने कओ; का कोई पानू हां रोक सकत आय, कि बे बपतिस्मा न पाएं, जिन ने हमाए घांई पवित्तर आत्मा पाओ आय?</verse>
				<verse number="48">और ऊ ने हुकम दओ की उन हां यीशु मसीह के नाओं से बपतिस्मा दओ जाबै: तब उन ने ऊसे बिन्तवाई करी कि बो कछु दिना और उन के संग्गै बनो रए।</verse>
			</chapter>
			<chapter number="11">
				<verse number="1">फिन प्रेरितन और भाईयन ने जौन सबरे यहूदिया में हते सुनो, कि गैर यहूदियन ने सोई परमेसुर कौ बचन मान लओ आय।</verse>
				<verse number="2">ई लाने जब पतरस यरूशलेम आओ, तो खतना करे भए लोग ऊसे जौ कह के बतकाव करन लगे।</verse>
				<verse number="3">तेंने तो बिना खतना वाले लोगन के इते जाके उन के संग्गै रोटी खाई।</verse>
				<verse number="4">तब पतरस ने उनहां सिलसिलेवार सुनाके समझाओ शुरू करो।</verse>
				<verse number="5">मैं याफा नगर में प्रार्थना कर रओ हतो, मैंने बेसुध होकें एक दर्शन हेरो, कि एक बड़ी चदरा घांई कोऊ बस्त, चारऊं कोने से लटकत भई, आकास से उतर रई आय, बो ठीक मोरे ऐंगर आ गई।</verse>
				<verse number="6">और जब मैंने ऊहां गौर से हेरो, तो ऊ में धरती के चौपाए और जंगली जिनावर और रेंगबेवाले जन्तु और आकास के पंछियन हां हेरो।</verse>
				<verse number="7">तब मोय जौ बोलबो भी सुनाई दओ, पतरस उठ मार और खा।</verse>
				<verse number="8">पर मैंने कई, हे प्रभु बिल्कुल नईं, कायसे मोरे मों में कभऊं अपवित्र या अशुद्ध बसत नईं गई।</verse>
				<verse number="9">पर फिन आकास से दूसरी बेर बोलबो भओ, जीहां परमेसुर ने शुद्ध ठहराओ आय ऊहां अशुद्ध न कह।</verse>
				<verse number="10">तीन बेर ऐंसई भओ; तब सब कछु फिन आकास में उठा लओ गओ।</verse>
				<verse number="11">और हेरो, सही ओई बेरा तीन जनें, जौन कैसरिया से मोरे ऐंगर पठैय गए हते, ऊ घर के आंगू आ ठांड़े भए, जिते हम ठहरे हते।</verse>
				<verse number="12">पवित्र आत्मा ने मोसे कई, कि मैं बेखटके उनके संग्गै जाओं, और जे छै भाईय सोई हमाए संग्गै निंगे; और हम ऊ मान्स के घरै गए।</verse>
				<verse number="13">ऊ ने हम हां बताओ, कि की तरहां ऊ ने एक सरगदूत हां अपने घरै ठांड़ो हेरो, और जौ कहत सुनो, कोऊहां याफा पठैय के शमौन हां जौन पतरस कहात आय इते टेर ले।</verse>
				<verse number="14">बो तोय ऐंसी बतें बता है, जीके द्वारा तें और तोरो सबरो कुटुम्ब उद्धार पा है।</verse>
				<verse number="15">और जैसई मैंने बोलबो शुरू करो, वैसई पवित्र आत्मा उन पै भी ओई रीत से उतरो, जैसो शुरू में हम पे उतरो हतो।</verse>
				<verse number="16">तब प्रभु कौ बोल मोय खबर आव; जौन बो कहो करत हतो; यूहन्ना ने तो पानू से बपतिस्मा दओ, पर तुम पवित्र आत्मा से बपतिस्मा पा हौ।</verse>
				<verse number="17">ई लाने अगर परमेसुर ने उने भी ओई बरदान दओ, जौन हम हां प्रभु यीशु मसीह पे भरोसा करबे पे मिलो हतो; तो मैं को हतो जौन परमेसुर हां रोक सकत हतो?</verse>
				<verse number="18">बे जौ सुनके चिमा गए, और परमेसुर की बड़ाई करके कहन लगे, तबई तो परमेसुर ने गैर यहूदियन हां भी जीबे के लाने मन फिराबे कौ बरदान दओ आय।</verse>
				<verse number="19">ई लाने लोग ऊ सताव के काजें, जौन स्तुफनस से शुरू भओ हतो, इते उते हो गए हते, बे निंगत निंगत फीनीके, क्रुप्रुस और अन्ताकिया पोंचे; और यहूदियन हां छोड़ कोऊ और हां बचन नईं सुनात हते।</verse>
				<verse number="20">पर उन में से कछु क्रुप्रुस और कुरेनी हते, जौन अन्ताकिया पोंच के यूनानियन हां भी प्रभु यीशु कौ सन्देसो सुनाउन लगे।</verse>
				<verse number="21">प्रभु कौ हाथ उन पे हतो, और बड़ी गिनती में लोग भरोसा करके प्रभु की कोद फिरे।</verse>
				<verse number="22">जब उन की चरचा यरूशलेम की मण्डली के कानों लौ पोंची, तो उन ने बरनावास हां अन्ताकिया पठैय दओ।</verse>
				<verse number="23">ऊ ने उते पोंच के, परमेसुर के अनुग्रह हां हेरो तो बो खुस भओ; और उन सबई हां हिम्मत देन लगो कि बे पूरे मन से प्रभु के भरोसे में बने रएं।</verse>
				<verse number="24">कायसे बो भलो मान्स हतो; और पवित्र आत्मा और भरोसे से भरपूर हतो: और बिलात लोग प्रभु के ऐंगर आए।</verse>
				<verse number="25">ओई बेरा बो शाऊ ल हां खोजबे के लाने तरतुस गओ।</verse>
				<verse number="26">जब बो ऊहां मिल गओ तो ऊहां अन्ताकिया लै आओ, तब ऐसो भओ कि बे पूरे एक बरस लौ मण्डली के संग्गै मिलत और बिलात लोगन हां सीख देत रए, और चेले सब से पेंला अन्ताकिया में मसीही कहलाए।</verse>
				<verse number="27">उनईं दिना कछु अगमवकता यरूशलेम से अन्ताकिया हां आए।</verse>
				<verse number="28">उन में से अगबुस नाओं एक जन ने ठांड़े होकें पवित्र आत्मा की अगुवाई से बताओ, कि सबरे संसार में अकाल पड़ है, और क्लौदियुस के राज्यकाल में ऐंसई भओ।</verse>
				<verse number="29">चेलन ने ठानी, कि हरएक अपनी अपनी हैसियत के अनसार यहूदिया में रहबे वाले भाईयन की मदद के लाने कछु पठैय।</verse>
				<verse number="30">उन ने ऐंसई करो; और बरनाबास और शाऊ ल के हाथन प्राचीनन के ऐंगर कछु पठै दओ।</verse>
			</chapter>
			<chapter number="12">
				<verse number="1">ओई बेरा राजा हेरोदेस ने मण्डली के कछु जन हां सताबे के लाने उन पे हाथ उठाए।</verse>
				<verse number="2">ऊ ने यूहन्ना के भईया याकूब हां तलवार से मरवा डालो।</verse>
				<verse number="3">और पतरस हां सोई पकड़वाबे के लाने आंगू बढ़ो, जे अखमीरी रोटी के दिना हते।</verse>
				<verse number="4">और ऊ ने ऊहां पकड़वा के जेलखाने में डाल दओ, और चार चार सिपाईयन के चार दल हां पहरा पे ई लाने धरो, कि फसह के पाछें ऊहां बायरें मान्सन के सामूं लाओ जाबै।</verse>
				<verse number="5">ई तरहां पतरस जेलखाने में धरो गओ, पर मण्डली ऊके लाने परमेसुर से एक मन से प्रार्थना करत रई।</verse>
				<verse number="6">जी रात हेरोदेस ऊहां बायरें काड़बेवालो हतो, पतरस दो जंजीरन से बंधो भओ, दो सिपाईयन के बीच में सो रओ हतो: और पहिरेदार द्वार पे रखनवारी कर रओ हतो।</verse>
				<verse number="7">और हेरो, प्रभु कौ एक सरगदूत एकाएक आ गओ: और ऊ कुठरिया में उजयारो चमको: और ऊ ने पतरस की पसुरिया में हाथ मार के ऊहां जगाओ, और कई; तुरतईं उठो, और ऊके हाथन से जंजीरें गिर पड़ीं।</verse>
				<verse number="8">सरगदूत ने ऊसे कई; करियाई बांध और अपनी पनईयां पहिन ले, ऊ ने वैसई करो, फिन ऊ ने ऊसे कई, अपने उन्ना पहिन के मोरे पाछें आ।</verse>
				<verse number="9">बो बायरें कड़ो और ऊके पाछें पाछें चलो गओ; पर ऊ की समझ में जौ नईं आ रओ हतो, कि जो कछु सरगदूत कर रओ आय, बो सांची आय, पर ऊ ने जा सोची, कि मैं कोई दरसन हेर रओ आंव।</verse>
				<verse number="10">और जब बे पेंला और दूसरां पहिरे से कड़के, लोहे के ऊ फाटक पे आए, जौन नगर की कोद आय; तो बो ऊके लाने अपने से खुल गओ: बे बायरें कड़ के एक गलियारा में होकें निंगे, और तुरतईं सरगदूत ऊहां छोड़के चलो गओ।</verse>
				<verse number="11">जब पतरस हां होस आओ, तो ऊ ने सोची अब मैं सही में जान गओ आंव, कि प्रभु ने अपनो सरगदूत पठैय के मोय हेरोदेस के हाथन से छुड़ा लओ, और यहूदियन की सबरी आस पे पानू फेर दओ आय।</verse>
				<verse number="12">जब ऊहां जौ मालूम भओ तो ऊ यूहन्ना की मताई मरियम के घरै गओ, जौन मरकुस सोई कहात आय; जिते बिलात लोग जमा होकें प्रार्थना कर रए हते।</verse>
				<verse number="13">जब ऊ ने फाटक के द्वारे हां खटखटाव, तब रूदे नाओं की चाकरनी खोलबे आई।</verse>
				<verse number="14">जब ऊ ने पतरस कौ एैरो चीनो, तो खुसी के मारे बिना द्वार खोले, गदबद देके भीतर गई, और बताओ, कि पतरस द्वार पे ठांड़ो आय।</verse>
				<verse number="15">उन ने ऊसे कई तें पगलू आय; मगर बो जोर से भरोसा धरके बोली जा सांची आय, तब उन ने कई, ऊकौ सरगदूत हुईये।</verse>
				<verse number="16">पर पतरस खटखटात रओ, जब उन ने द्वार खोलो तो बे ऊहां हेर के अचरज में पड़ गए।</verse>
				<verse number="17">पर ऊ ने उनहां सान्त रहबे कौ इसारो हाथन से करके बताओ, कि प्रभु ने मोय की तरहां जेलखाने से बायरें काड़ो, फिन ऊ ने कई, याकूब और भाईयन हां जौ बता दईयो, तब बो उते से कड़ के कोई दूसरी जांगह निंग गओ।</verse>
				<verse number="18">भुनसारौ भए सिपाहियन में खलबली मच गई, की पतरस कौ का भओ।</verse>
				<verse number="19">हेरोदेस ने जब ऊ की बहुत खोज करी, और ऊहां नईं पाओ; तो ऊ ने पहिरेदारन की खबर लई और हुकम दओ कि उनहां लै जाके मार डालें: और बो यहूदिया से कैसरिया में जाके रहन लगो।</verse>
				<verse number="20">बो सूर और सैदा के लोगन से बिलात गुस्‍सा हतो; बे एक मन होकें ऊके ऐंगर आए और राजमहल के हाकिम बलास्तुस हां मनाके मेल करबो चाहो; कायसे राजा के देस से उन के देस की रोटी चलत हती।</verse>
				<verse number="21">ठहराए गए दिना हेरोदेस राजसी उन्ना पहिन के गद्दी पे बैठो; और उनहां कैन लगो।</verse>
				<verse number="22">और लोग बाग चिल्लात रए, जा तो मान्स की बोली नईं ईश्वर की बोली आय।</verse>
				<verse number="23">ओई बेरा प्रभु के एक दूत ने ऊहां मारो, कायसे ऊ ने परमेसुर हां महिमा नईं दई, ऊके सरीर में कीड़ा पड़ गए और ऊ ने दम तोड़ दओ।</verse>
				<verse number="24">पर परमेसुर कौ बोल बढ़त और फैलत गओ।</verse>
				<verse number="25">बरनाबास और शाऊ ल जब अपनो काज पूरो कर चुके, तो यरूशलेम से लौटे, और अपने संग्गै यूहन्ना हां सोई, जौन मरकुस कहात आय लेत आए।</verse>
			</chapter>
			<chapter number="13">
				<verse number="1">अन्ताकिया की मडण्ली में कछु आगमवक्ता और गुरू हते; जैसे बरनाबास और शमौन जो नीगर कहात आय; लूकियुस कुरेनी, और देस की चौथाई के राजा हेरोदेस कौ दूधभाई मनाहेम और शाऊ ल।</verse>
				<verse number="2">जब बे उपास और प्रभु की भक्ति कर रए हते, तो पवित्र आत्मा ने कई; मोरे लाने बरनाबास और शाऊ ल हां, ऊ काज के लाने न्यारो करो, जीके लाने मैंने उनहां टेरो आय।</verse>
				<verse number="3">जब बे उपास और प्रार्थना कर चुके, तो उन पे हाथ धरके उनहां पठै दओ।</verse>
				<verse number="4">ई लाने पवित्र आत्मा से कय से बे सिलूकिया गए; और उते से जहाज से कुप्रुस गए।</verse>
				<verse number="5">सलमीस पहुंच के, उन ने यहूदियन के प्रार्थनाघरन में परमेसुर कौ परचार करबो शुरू करो; यूहन्ना उन कौ चाकर हतो।</verse>
				<verse number="6">जब बे ऊ सबरे टापू में से होत भए पाफुस पोंचे, तो उनहां बार-यीशु नाओं कौ एक जादूगर मिलो, जौन यहूदी और लबरो आगमवक्ता हतो।</verse>
				<verse number="7">बो राज्यपाल सिरगियुस पौलुस के संग्गै हतो, जौन होसियार जन हतो: ऊने बरनाबास और शाऊ ल हां टेर के परमेसुर के बोल हां सुनबो चाहो।</verse>
				<verse number="8">पर इलीमास जादूगर ने, ऊके नाओं कौ जौई मतलब आय, उन कौ विरोध करके, राज्यपाल हां भरोसा करबे से बहकाबे की कोसिस करीे।</verse>
				<verse number="9">पर शाऊ ल ने जौन पौलुस भी कहात हतो, पवित्र आत्मा से भरपूर होकें ऊ की कोद गौर से हेर के कई।</verse>
				<verse number="10">सबई छल और मूरखता से भरे हे शैतान की लड़ेर, तें जौन सब धर्मन कौ बैरी आय, का तें प्रभु की सूदी गैल हां टेड़ो करबो न छोड़ है?</verse>
				<verse number="11">अबै हेर, प्रभु कौ हाथ तोपे पड़ो आय; और तें अंधरो हो जै है और कछु बेरा लौ सूरज न हेर पै है: तब तुरतईं ऊ पै धुंधलो और अंधयारो छा गओ, और बो इते उते टटोलन लगो, कि कोऊ ऊ को हाथ हां थाम के ऊहां गैल बताए।</verse>
				<verse number="12">तब राज्यपाल ने ई घटना हां देख के और प्रभु के बोल हां सुनके अचरज करके भरोसा करो।</verse>
				<verse number="13">पौलुस और ऊके संग्गी पानू की गैल से होकें पाफुस से पंफूलिया के पिरगा में आए: और यूहन्ना उनहां छोड़ के यरूशलेम हां लौट गओ।</verse>
				<verse number="14">बे पिरगा से निंग के पिसिदिया के अन्ताकिया में पोंचे; और सब्त के दिना प्रार्थनाघर में जाके बैठ गए।</verse>
				<verse number="15">रीतियन और आगमवक्तन की पुस्तकन में से बोल हां पढ़बे के पाछें प्रार्थनाघर के हाकिमन ने उन के ऐंगर कहला पठैव, की हे भईया हरौ, अगर तुमाए ऐंगर लोगन के लाने कोऊ सुनाबेवारी बात होबै तो कओ।</verse>
				<verse number="16">तब पौलुस ठांड़ो भओ और हाथन से इसारो करके कहन लगो; हे इस्राएलियो, और प्रभु को भय मानबेवालो सुनो।</verse>
				<verse number="17">ई इस्राएली मान्सन के परमेसुर ने हमाए पुरखन हां चुन लओ, ऊ ने मिस्र के देस में चलबे की बेरा उनहां महान करो; और अपनी बलवान भुजा बड़ा के उनहां उते से काड़ लाओ।</verse>
				<verse number="18">और करीब चालीस बरस लौ जंगलन में उन की सहत रओ।</verse>
				<verse number="19">ऊहां कनान देस की सातई जातन हां नास करबे और उन की जमीन हां कब्जा कराबे के लाने बांटबे में करीब साढ़े चार सौ बरस लगे।</verse>
				<verse number="20">इन बातन के पाछें, ऊ ने उनहां सामुएल आगमवक्ता की बेरा लौ न्याव दओ।</verse>
				<verse number="21">तब उन ने राजा की मांग करी: और परमेसुर ने बिन्‍यामीन के गोत्र में से एक मान्स; यानि कीश कौ पूत शाऊ ल हां चालीस बरस के लाने उनहां राजा होबे हां दै दओ।</verse>
				<verse number="22">फिन ऊहां निकालबे के पाछें, ऊ ने दाऊद हां उन कौ राजा बनाओ; जीके बारे में ऊ ने गवाही दई, और कई मोय एक मान्स यिशै कौ पूत मिलो आय; जौन मोरे मन के अनसार आय और जौन मोरी मनसाएं पूरी कर है।</verse>
				<verse number="23">ऐई मान्स के वंस से परमेसुर ने अपनी ठाने अन्सार इस्राएल के ऐंगर एक उद्धार करबेवालो, यानि यीशु हां पठैव।</verse>
				<verse number="24">जीके आबे से पेंला यूहन्ना ने सबरे इस्राएलियन के सब लोगन में मन फिराबे के बपतिस्मा कौ परचार करो हतो।</verse>
				<verse number="25">जब यूहन्ना अपनो काज पूरो करबे पे हतो, तो ऊने कई, तुम मोय का समझत आव? मैं बो नईं आंव! पर हेरो, मोरे पाछें एक आबेवालो आय, ऊके गोड़ों की पनईयां के बन्ध मैं खोलबे लाक नईंयां।</verse>
				<verse number="26">हे भईया हरौ, इब्राहीम के बच्चो; और तुम में से जौन परमेसुर कौ भय मानत आय, तुमाए लाने ही उद्धार कौ बचन पठैव गओ आय।</verse>
				<verse number="27">ऐई जन हां और आगमवक्तन की बातन हां, जिनहां हरएक सब्त के दिना पढ़ो जात हतो न समझत हो, यरूशलेम के रहबेवालन और उन के हाकिमन ने ऊहां दोसी ठहराके इन बातन हां पूरो करो।</verse>
				<verse number="28">कायसे उन के ऐंगर ऊहां मार डालबे के लाने कोऊ पक्को सबूत नईं हतो, फिन भी उन ने पीलातुस से मांग करी, कि बो मार डालो जाबै।</verse>
				<verse number="29">जब उन ने ऊके बारे में लिखी भई सब बातन हां पूरो कर लओ, तब ऊहां क्रूस पे से उतरवा के कबर में धर दओ।</verse>
				<verse number="30">पर परमेसुर ने ऊहां मरे भयन में से जिला दओ।</verse>
				<verse number="31">और जौन ऊके संग्गै गलील से यरूशलेम आए हते, उनहां बिलात दिना लौ दरसन देत रओ; जे बेई आंय जौन अबै लोगन के सामूं गवाह आंय।</verse>
				<verse number="32">हम तुमहां ऊ कौल के बारे में, जो पुरखन ने करी हती, जौ सन्देस सुनात आंय।</verse>
				<verse number="33">कि परमेसुर ने यीशु हां जिला के, ओई बात हां हमाई लड़ेर के लाने पूरी करी, जैसो कि दूसरे भजन में भी लिखो आय, तें मोरो पूत आय; आजई मैंने तोय जन्म दओ आय।</verse>
				<verse number="34">ऊ ने ऊहां मरे भयन में से जिलाओ, की बो कभऊं नईं सड़ है, ऊ ने ई तरहां कई; मैं दाऊद की पवित्र और अटल आसीस तोय दै हों।</verse>
				<verse number="35">ई लाने बो एक और भजन में कहत आय; तें अपने पवित्र जन हां सड़न न दै है।</verse>
				<verse number="36">कायसे दाऊद परमेसुर के मन के अनसार अपने जुग के लोगन कौ काज पूरो करत भओ सो गओ; और अपने पुरखन के बीच में गाड़ो गओ; और सड़ गओ।</verse>
				<verse number="37">पर जीहां परमेसुर ने जिलाओ, बो सड़ने नईं पाओ।</verse>
				<verse number="38">ई लाने हे भईया हरौ; तुम जौ जान लईयो कि ऐई के द्वारा पापन की क्षमा कौ सन्देस तुम हां सुनाओ जात आय।</verse>
				<verse number="39">और ऐई के द्वारा हर एक भरोसा करबेवालो उन सबरी बातन से छुटकारो पात आय, जिन से तुम मूसा की रीतियन के द्वारा छुटकारो नईं पा सकत हते।</verse>
				<verse number="40">ई लाने होसियार रहियो, कि कहूं आगमवक्तन कौ कहबो तुम पे घटित न हो जाबै।</verse>
				<verse number="41">हे ठट्ठौ करबेवालो, हेरो, और अचरज करो, और मिट जाओ; कायसे मैं तुमाए दिन में एक काज कर रओ आंव; ऐसो काज, जीकी अगर कोऊ तुम से चरचा भी करे, तो तुम कभऊं ऊ की बातन कौ भरोसा न करियो।</verse>
				<verse number="42">जब पौलुस और बरनाबास बायरें जान लगे तो मान्सन ने उन से बिनती करी, कि आबेवाले सब्त के दिना जे बातें फिन सुनाई जाबें।</verse>
				<verse number="43">जब प्रार्थना सभा खतम हो गई तो बिलात यहूदी और यहूदी धर्म में आए भए भक्तन में से बिलात लोग पौलुस और बरनाबास के पाछें हो लए; उन ने बतकाव करत भए उन से बिनती करी कि परमेसुर के आसीस में बने रएं।</verse>
				<verse number="44">आंगू के सब्त हां सबरो नगर परमेसुर के बोल हां सुनबे के लाने उमड़ पड़ो।</verse>
				<verse number="45">पर जब यहूदियन ने भीड़ हां हेरो तो बे जलन से भर गए, और ठट्ठो करत भए पौलुस की कही भई बातन कौ बरगलान लगे।</verse>
				<verse number="46">तब पौलुस और बरनाबास ने जोर देके कई, जौ जरूरी हतो, की परमेसुर कौ बोल पेंला से तुम हां सुनाओ जातो: पर ई लाने की तुम ऊ को नईं मानत आव, और अपने आपई हां अनन्त जीवन के लाने नईं ठहरात आव, तो हेरो, हम गैर यहूदियन की कोद जात आंय।</verse>
				<verse number="47">कायसे प्रभु ने हम हां जौ हुकम दओ आय; मैंने तोय गैर यहूदियन के लाने ज्योत ठहराई आय; कि तें धरती के छोर लौ उद्धार कौ काज आय।</verse>
				<verse number="48">जब गैर यहूदियन ने जौ सुनो तो बे खुस भए, और प्रभु के बोलन की बड़ाई करन लगे: और जितेक अनन्त जीवन के लाने ठहराए गए हते, उन ने भरोसा करो।</verse>
				<verse number="49">और प्रभु कौ बोल पूरे इलाके में फैलत चलो गओ।</verse>
				<verse number="50">पर यहूदियन ने भक्त और धनी बईयरनऔर नगर के बड़े खास जन हां भड़काओ, और पौलुस और बरनावास के खिलाफ उपद्रव कराके उनहां अपने इलाके से काड़ दओ।</verse>
				<verse number="51">तब बे उन के सामूं अपने गोड़न की धूरा झाड़के इकुनियुम हां चले गए।</verse>
				<verse number="52">और चेले खुसी और पवित्र आत्मा से सदा भरपूर होत गए।</verse>
			</chapter>
			<chapter number="14">
				<verse number="1">फिन ऐसो भओ कि इकुनियुम में बे संगै संगै यहूदियन के प्रार्थनाघर में गए, और उन ने ई ढंग से बतकाव करो, कि यहूदियन और यूनानियन दौनऊ में से बिलात लोगन ने भरोसा करो।</verse>
				<verse number="2">पर जिन यहूदियन ने भरोसा नईं करो, उन ने गैर यहूदियन के मन हां उकसाव, और भाईयन के खिलाफ में कड़ुवाहट पैदा कर दई।</verse>
				<verse number="3">ई लाने बे उते बिलात दिन लौ रए, और प्रभु पे भरोसा धरत भए, बेखटके परचार करत रए, और प्रभु उन के हाथन से चमत्कार और अचरज के काज करवा के अपनी आसीस के बोलन की गवाही देत रओ।</verse>
				<verse number="4">पर नगर के लोग में फूट पड़ गई; जीसे कछु तो यहूदियन की कोद, और कछु प्रेरितन की कोद में हो गए।</verse>
				<verse number="5">पर जब गैर यहूदियन और यहूदियन ने अपने हाकिमन के संग्गै मिलके, उन के संग्गै बुरो बरताव करबे और उनहां पत्थरवाह करबे की कोसिस करी।</verse>
				<verse number="6">तो बे जौ जानके, लुकाउनिया के लुस्त्रा और दिरबे के नगरन में, और ऐंगर के देस में गदबद दे गए।</verse>
				<verse number="7">और उते सन्देसो सुनात रए।</verse>
				<verse number="8">लुस्त्रा में एक मान्स बैठो हतो, जीके गोड़े कमजोर हते: बो जन्म से ही लंगड़ा हतो, और कभऊं नईं निंगो हतो।</verse>
				<verse number="9">बो पौलुस हां बतकाव करत सुन रओ हतो, पौलुस ने ऊ की कोद घूर के हेरो और जौ जान के कि ऊहां साजो हो जाबे कौ भरोसा आय।</verse>
				<verse number="10">खूब जोर से कई, अपने गोड़न पे सूदो ठांड़ो हो जा: और ऊ उचक के ठांड़ो भओ और निंगन फिरन लगो।</verse>
				<verse number="11">पौलुस के ई काज हां हेर के लुकानिया की बोली में लोग चीख के कहन लगे; देवता लोग मान्सन के रूप में हमाए बीच उतर आए हैं।</verse>
				<verse number="12">बे बरनाबास हां ज्यूस कहन लगे और पौलुस हां हिरमेस, कायसे बो बतकाव करबे में मुखिया हतो।</verse>
				<verse number="13">ज्यूस कौ मन्दर नगर के सामूं हतो, ऊ को पुजारी बैलन और मालाओं हां फाटक पे ले आओ और ऊ ने भीड़ के संग्गै मिलके बलि हां चढ़ाओ चाहो।</verse>
				<verse number="14">पर जब प्रेरितन ने यानि पौलुस और बरनावास ने जौ सुनो, तो उन ने अपने उन्ना फाड़े, और भीड़ की कोद जौ चिलियाउत भए लपके; हे भाईया हरौ जौ सब का कर रए आव?</verse>
				<verse number="15">हम भी तुमाए घांई मान्स आंय, और तुमहां ई लाने सन्देसो सुनात आंय, कि तुम इन बेकार की बातन हां छोड़के जीयत परमेसुर की कोद फिरो, जीने सरग, धरती, समुन्दर और जौन कछु ऊ में आए सबई हां बनाओ।</verse>
				<verse number="16">ऊ ने बीते जुग में सबरी जातन हां अपनी अपनी गैल पे निंगन दओ।</verse>
				<verse number="17">फिन भी ऊ ने खुद हां बिना गवाह के नईं छोड़ो; बस बो भलो करत रओ, और तुमहां बरसा और फरबे की ऋतुएं देके, तुमाए मन हां रोटी और खुसी भरत करत रओ।</verse>
				<verse number="18">जौ कहबे पे भी, उन ने भीड़ हां बिलात मुसकल से रोको, कि उन के लाने बलि न चढ़ाबें।</verse>
				<verse number="19">पर अन्ताकिया और इकुनियुम से यहूदी आए और भीड़ हां अपनी कोद करके, पौलुस हां पत्थरवाह करो, और ऊहां मरो भओ जानके नगर के बायरें घसीट लै गए।</verse>
				<verse number="20">पर चेले जब ऊके चारऊं कोद आ ठांड़े भए, तो बो उठो और नगर में गओ और दूसरे दिना बो बरनाबास के संग्गै दिरबे चलो गओ।</verse>
				<verse number="21">और ऊ नगर में सन्देसो सुनाबे और बिलात चेले बनाबे के पाछें, बे लुस्त्रा इकुनियुम और अन्ताकिया हां लौट आए।</verse>
				<verse number="22">और चेलन के मन पक्को करत रए कि पक्के बने राबें, जौ कह के हिम्मत बंधात रए; हम हां बिलात दुख पीड़ा उठाके परमेसुर के राज में जाने आय।</verse>
				<verse number="23">फिन उन ने हरएक मण्डली में सियानन हां ठहराके, उपवास के संग्गै प्रार्थना करी, और उनहां प्रभु के हाथन में सौंप दओ, जी पे उन ने भरोसा करो हतो।</verse>
				<verse number="24">तब बे पिसिदिया में होत भए पंफूलिया पोंचे।</verse>
				<verse number="25">फिन पिरगा में सन्देसे सुना के बे अत्तलिया गए।</verse>
				<verse number="26">उते से बे जहाज से अंताकिया गए, जिते बे परमेसुर की आसीस में, ऊ काज के लाने सौंपे गए जीहां उन ने पूरो करो हतो।</verse>
				<verse number="27">उते पोंच के उन ने मण्डली हां जमा करो और जौन कछु परमेसुर ने उनके संग्गै करो हतो, ऊहां कह सुनाओ और जौ भी कि कैसे, परमेसुर ने गैर यहूदियन के लाने भरोसे कौ द्वार खोल दओ।</verse>
				<verse number="28">तब बे चेलन के संग्गै बिलात दिना लौ रए।</verse>
			</chapter>
			<chapter number="15">
				<verse number="1">कछु लोग यहूदिया से आके भाईयन हां सिखान लगे जब लौ मूसा की रीतियन के अनसार तुमाओ खतना न होबे, तुम उद्धार नईं पा सकत आव।</verse>
				<verse number="2">जब पौलुस और बरनाबास और उन में से कछु लोग हां ई बात पै बतकाव भओ, तब जा विचारो, कि पौलुस और बरनाबास और कछु लोग ई बारे में प्रेरितन और सियानन के ऐंगर यरूशलेम जाबें।</verse>
				<verse number="3">ई लाने मण्डली से विदा लैके बे फीनीके और सामरिया होत भए, गैर यहूदियन के मन बदलबे कौ पूरो सन्देसो सुना सुना के बिलात खुसी मना रए हते।</verse>
				<verse number="4">जब बे यरूशलेम पोंचे, तो उन कौ सत्कार मण्डली, प्रेरितन और सियानन द्वारा करो गओ, तब उन ने बो सब कछु कह सुनाओ, जौन परमेसुर ने उन के संग्गै करो हतो।</verse>
				<verse number="5">पर फरीसी कोद के कछु जनन में से जिन ने भरोसा करो हतो, ठांड़े होकें कई, उन हां खतना कराबो और उन हां मूसा की रीतियन कौ मानबो जरूरी आय।</verse>
				<verse number="6">प्रेरित और सियाने ई बारे में बिचार करबे के लाने जमा भए।</verse>
				<verse number="7">जब बिलात बतकाव हो चुको तब पतरस ने ठांड़े होकें उन से कई। हे भईया हरौ, तुम जानत आव, की बिलात दिना पेंला परमेसुर ने तुम में से मोय चुनो, कि गैर यहूदी लोग मोरे मों से सन्देसो कौ बचन सुनें और भरोसा करें।</verse>
				<verse number="8">और परमेसुर जौन मन हां जानत आय, हमाई तरहां उनहां भी पवित्र आत्मा देके, उन की कोद में गवाही दई।</verse>
				<verse number="9">ई तरहां भरोसे के द्वारा उन के मन हां सुद्ध करके ऊ ने हम में और उन में कोऊ फरक नईं रखो।</verse>
				<verse number="10">ई लाने चेलन के कंधा पे ऐसो जुआ धरके, जीहां न तो हमाए पुरखन और न हम उठा सकत आंय, अब काहे परमेसुर हां परखत आव?</verse>
				<verse number="11">पर हम हां पूरो भरोसा आय, कि प्रभु यीशु की दया से हमाओ उद्धार ओई घांई भओ आय; जी तरहां उन कौ।</verse>
				<verse number="12">तब सबरी भीड़ चिमा के बरनाबास और पौलुस की बातें सुनन लगी, कि परमेसुर ने उन के द्वारा गैर यहूदियन में कैसे कैसे अचरज के चमत्कार दिखाए, और अचरज के काज करे।</verse>
				<verse number="13">जब उन ने बोल लओ, तो याकूब ने कई, भईया मोरी सुनो।</verse>
				<verse number="14">शमौन ने बताओ आय, की परमेसुर ने अपने नाम के लाने बिलात दिना पेंला, गैर यहूदियन में से एक प्रजा हां कैसे चुन लओ।</verse>
				<verse number="15">ई बात से आगमवक्तन के बोल सोई मिलत आंय, जैसो लिखो आय।</verse>
				<verse number="16">इन बातन के पाछें मैं लौट हों और मैं दाऊद के गिरे भए तम्बू हां फिन से ठांड़ो कर हों, और ऊके खण्डरन हां फिन से बनै हों, और मैं ऊ की मरम्मत कर हों।</verse>
				<verse number="17">जीसे की बाकी लोग भी और सब गैरयहूदी भी जौन मोरे नाओं के कहात आंय, प्रभु हां खोजें।</verse>
				<verse number="18">जौ ओई प्रभु कहात आय, जौन पुराने जमाने से इन बातन हां दरसात आओ आय।</verse>
				<verse number="19">ई लाने मैं ई सार पे पोंचों आंव, कि हम उनहां दुख न देबें, जौन गैर यहूदियन में से परमेसुर की कोद लौट आंय।</verse>
				<verse number="20">पर उनहां लिख के पठैय, कि बे मूरतन की असुद्धता और दुराचार और गला घोंटे भए पसुअन के मांस से और खून से बचे रएं।</verse>
				<verse number="21">कायसे पुराने जमाने से नगर नगर में, मूसा की रीतियन कौ प्रचार करबेवाले होत आए हैं, और हर एक सब्त के दिना प्रार्थनाघर में ओई बांची जात आय।</verse>
				<verse number="22">जब पूरी मण्डली संग्गै प्रेरितन और सियानन हां जौ नोंनो जान पड़ो, कि अपने बीच में से कछु मान्सन नबेर के, यानि बरसब्बा कहलाबे वाले यहूदा और सीलास हां जौन भाईयन में मुखिया हते; उनहां पौलुस और बरनाबास के संग्गै अन्ताकिया पठैय।</verse>
				<verse number="23">उन ने उनके हाथन जा पाती पठैई, प्रेरितन और उन भाईयन की कोद से, जौन सियाने आंय अन्ताकिया, सीरिया और किलिकिया के भाईयन हां, जौन गैर यहूदियन में से आंय, परनाम।</verse>
				<verse number="24">जब से हम ने सुनो, कि हम में से कछु ने हमाए हुकम बिना, अपनी बातन से तुमहां घबरा दओ; और तुमाए मन हां कच्चो कर दओ आय।</verse>
				<verse number="25">एक राय होकें, हम हां जौ साजो लगो, कि अपने प्यारे बरनाबास और पौलुस के संग्गै कछु जन हां चुनके, तुमाए ऐंगर पठैय।</verse>
				<verse number="26">जे ऐसे जने आंय, जिन ने हमाए प्रभु यीशु मसीह के नाओं के लाने अपने प्राण जोखम में डाले आंय।</verse>
				<verse number="27">ई लाने हम ने यहूदा और सीलास हां पठैव आय, जौन खुद अपने मों से इन सबरी बातन कौ सन्देस दें हैं।</verse>
				<verse number="28">कायसे पवित्र आत्मा और हम हां जौ सही जान पड़ो, कि इन जरूरी बातन हां छोड़; तुम पे और कोऊ बुझवा न डालें।</verse>
				<verse number="29">की तुम मूरतन पे बलि चढ़ाई भई बस्तन से, खून से, गलो घोंटे गए मास से, और दुराचार से बचे रै हौ; इन से बचे रओ तो तुमाओ भलो हुईये, बाकी शुभ।</verse>
				<verse number="30">बे सब विदा होकें अन्ताकिया गए, और उते बैठक करके उनहां बा पाती दई।</verse>
				<verse number="31">जब बे पाती पढ़ चुके, तो ऊसे हिम्मत पाके बिलात खुस भए।</verse>
				<verse number="32">यहूदा और सीलास ने आगमवक्तन होबे के काजें, भाईयन हां लम्बो बयान देके, हिम्मत बंधाई और कहो करो।</verse>
				<verse number="33">कछु दिना रहबे के पाछें भाईयन ने सान्ति से उन के पठैबेवालन के ऐंगर, उनहां विदा करो।</verse>
				<verse number="34">(पर सीलास हां उतईं रहबो साजो लगो।)</verse>
				<verse number="35">पौलुस और बरनाबास भी अन्ताकिया में ठहर गए: और दूसरे बिलात लोगन के संग्गै, बे सोई प्रभु कौ बोल की सीख देत और ऊ को परचार करत रए।</verse>
				<verse number="36">कछु दिना पाछें पौलुस ने बरनाबास से कई; जिन जिन नगरन में हम ने प्रभु कौ बोल सुनाओ हतो, आओ, उतईं लौट के भाईयन हां तकें, की बे कैसे आंय।</verse>
				<verse number="37">बरनाबास अपने संग्गै मरकुस कहलाबे वाले यूहन्ना हां भी ले जाबो चाहत हतो।</verse>
				<verse number="38">पर पौलुस ई बात पे अड़ो रओ कि हम ऊ जने हां, जीने पंफूलिया में हमाओ संग छोड़ दओ हतो, अपने संग्गै नईं लै जै हैं।</verse>
				<verse number="39">ई पे उन के बीच ऐसी फूट पड़ गई, कि बे एक दूसरे से अलग हो गए: और बरनाबास, मरकुस हां लैके पानू की गैल से कुप्रुस चलो गओ।</verse>
				<verse number="40">पर पौलुस ने सीलास हां चुन लओ, और भाईयन हां प्रभु के हाथन में सौंप के, बो उते से चलो गओ।</verse>
				<verse number="41">और सीरिया, किलकिया में फिरत भए, मण्डलियन हां जमात रओ।</verse>
			</chapter>
			<chapter number="16">
				<verse number="1">तब बो दिरबे और लुस्त्रा हां सोऊ गओ, और हेरो, उते तीमुथियुस नाओं को एक चेला हतो, जो कोनऊ भरोसेमन्द यहूदनी कौ पूत हतो, पर ऊ को बाप यूनानी हतो।</verse>
				<verse number="2">ऊ को लुस्त्रा और इकुनियुम के भाईयन में अच्छो नाओं हतो।</verse>
				<verse number="3">पौलुस ई जन हां अपने संग्गै ले जाओ चाहत हतो; ई लाने ऊहां लैके, ऊ जांगह में रहबेवाले यहूदियन के काजें ऊ ने ऊ को खतना करो; कायसे बे सब जानत हते, की ऊ को बाप यूनानी हतो।</verse>
				<verse number="4">जब बे नगर नगर होकें जा रए हते तो उन विधियों हां देत गए, जिनकी यरूशलेम के प्रेरितन और सियानन ने कहो हतो, की मान्स ऊहां मानें।</verse>
				<verse number="5">ऐसे मण्डलियां भरोसे में बढ़त गईं, और गिनती में दिनों दिन बढ़त गई।</verse>
				<verse number="6">बे फ्रूगिया और गलतिया के परगना से होकें कड़े, कायसे पवित्र आत्मा ने उनहां एशिया में बोल सुनाबे से मना करो।</verse>
				<verse number="7">और जब बे मूसिया में पोंचे; तो उन ने बितुनिया जाबे की कोसिस करी, पर यीशु की आत्मा ने उनहां जान नईं दओ।</verse>
				<verse number="8">ई लाने बे मूसिया होत भए त्रोआस पोंचे।</verse>
				<verse number="9">रात में पौलुस ने एक दर्शन हेरो कि एक मकिदुनी मान्स ठांड़ो भओ मोय से बिनती कर रओ आय, कि मकिदुनिया में आके हमाई मदद कर।</verse>
				<verse number="10">जब ऊ ने जौ दर्शन हेरो, तो जौ समझ के की परमेसुर ने उन लोगन में सन्देसो सुनाबे के लाने हमें टेरो आय, हम ने तुरतईं मकिदुनिया जाबे की सोची।</verse>
				<verse number="11">ई लाने त्रोआस हां छोड़के हम पानू की गैल से सूदे सुमात्राके लौ गए और दूसरे दिना नियापुलिस हां।</verse>
				<verse number="12">फिन उतईं से फिलिप्पी पोंचे, जौन मकिदुनिया प्रदेश कौ एक खास नगर, और रोमी बस्ती आय; और हम ऊ नगर में कछु दिना लौ रए।</verse>
				<verse number="13">सब्त के दिना हम नगर के फाटक के बायरें नदिया के किनारे, जौ समझ के गए, कि उते प्रार्थना करबे की कोऊ जांगा हुईये; और हम बैठके उन बईयरन से बतकाओ करन लगे, जौन उते जमा हतीं।</verse>
				<verse number="14">और लुदिया नाओं की थुआथीरा नगर की एक बईयर सुन रई हती, बो बैंजनी उन्ना बेचबेवाली और परमेसुर की भक्त हती, प्रभु ने ऊ को मन खोलो, कि बो पौलुस के बतकाओ पे ध्यान दैबे।</verse>
				<verse number="15">जब ऊ ने और ऊके घर बारन ने बपतिस्मा लओ, तो हम से बिनती करी, अगर तुम मोय परमेसुर की बिसवासिनी मानत आव, तो आके मोरे घरै ठहरो; और बा हमें मनाकर ले गई।</verse>
				<verse number="16">जब हम बिनती करबे की जांगह जा रए हते, तो हम हां एक चाकरनी मिली जीमें भविष्य की बातें बताबेवाली आत्मा हती; बो शकुन सोचबे से अपने मालकन के लाने बिलात रुपईया कमा लात हती।</verse>
				<verse number="17">बो पौलुस और हमाए पाछें आके बेर बेर चिलाऊन लगी, जे मान्स परमप्रधान परमेसुर के भक्त आंय, जौन तुम हां उद्धार की गैल कौ सन्देस सुनात आंय।</verse>
				<verse number="18">बो बिलात दिना लौ ऐंसई करत रई, पर पौलुस बिलात गुस्‍सा भओ, और ऊ ने मुड़के ऊ आत्मा से कई, मैं तोय यीशु मसीह के नाओं से हुकम देत आंव, की ऊ में से कड़ जा और बो ओई बेरा ऊ में से कड़ गई।</verse>
				<verse number="19">जब ऊके मालक ने हेरो, कि हमाई कमाई की आस खतम हो गई, तो बे पौलुस और सीलास हां पकड़ के और घसीटत भए चौक में हाकिमन के आंगू लै गए।</verse>
				<verse number="20">और उनहां खास हाकिमन के सामूं लाके उन ने कई; जे यहूदी हमाए नगर में बिलात गड़बड़ी मचा रए आंय।</verse>
				<verse number="21">और ऐसी रीतियन कौ परचार कर रए आंय, जिनहां मानबो या स्वीकारबो हम रोमियन के लाने सही नईंयां।</verse>
				<verse number="22">भीड़ जमा होकें उन पे चढ़ आई, और हाकिमन ने उन के उन्ना फाड़कें उतार डाले, और हुकम दओ कि उनहां बेंत से मारो जाबै।</verse>
				<verse number="23">और बेंत से बिलात पिटवा के उनहां जेलखाने में डाल दओ; और जेलखाने के दरोगा हां हुकम दओ, की उन पे कड़ो पहरा दें।</verse>
				<verse number="24">ऊ ने जौ हुकम पाके उनहां जेलखाने के भीतरी जांगा में डाल दओ और उन के गोड़े काठ में जकड़ दए।</verse>
				<verse number="25">आधी रात पौलुस और सीलास प्रार्थना कर रए हते और परमेसुर कौ भजन गा रए हते, और कैदी उन की सुन रए हते।</verse>
				<verse number="26">तब एकाएक बड़ो भूकम्प आओ, जीसे जेलखाने की नी हल गई, और तुरतईं सबरे किवाड़ खुल गए; और सब की बेड़ियां खुल गईं।</verse>
				<verse number="27">दरोगा जब नींद से जागो, और ऊ ने जेलखाने के किवाड़न हां खुलो तको, तो अपनी तलवार खींच लई और जौ सोच के की कैदी भाग गए आंय, तो अपने आप हां मारबो चाहो।</verse>
				<verse number="28">तब पौलुस ने जोर से चिल्ला के कई; अपने हां हानि नईं पोंचा, कायसे हम सब इतईं आंय।</verse>
				<verse number="29">और बो दिया मांग के सूदो भीतरै गओ, और पौलुस और सीलास हां हेर के डरा के कांपत भओ गिर पड़ो।</verse>
				<verse number="30">और उनहां बाहर लाके ऊ ने कई, भले मान्सो, उद्धार पाबे के लाने मैं का करों?</verse>
				<verse number="31">उन ने कई, प्रभु यीशु मसीह पे भरोसा कर, तो तें और तोरो घरानो उद्धार पा है।</verse>
				<verse number="32">तब उन ने ऊहां, और ऊके घर के सब मान्सन हां प्रभु कौ बोल सुनाओ।</verse>
				<verse number="33">और ओई बेरा उनहां ले जाके ऊ ने उन के घाव धोए, और तुरतईं ऊ ने और ऊके घराने ने बपतिस्मा लओ।</verse>
				<verse number="34">और उनहां अपने घरै लै जाके, ऊ ने तुरतईं रोटी परोसी और सबरे कुनवा के संग्गै परमेसुर पे भरोसा करके बिलात खुसी मनाई।</verse>
				<verse number="35">जब भुनसारो भओ तब खास हाकिमन ने जौ कह के सिपाहियन हां पठैव, उन मान्सन हां छोड़ देओ।</verse>
				<verse number="36">तब जेलखाने के दरोगा ने आके जे बतकाव पौलुस से करो, खास हाकिमन ने तुमहां छोड़ देबे के लाने हुकम करो आय, ई लाने अबई कड़के निंग जाओ।</verse>
				<verse number="37">पर पौलुस ने उन से कई, उन ने हम हां जौन रोमी आंय, बिना दोसी ठहराए, सब के सामूं पिटवाओ और जेलखाने में डलवाओ और अब काय बे हम हां चुपके से कड़बे हां कैत आंय? जौ नईं हो सकत आय, बे खुद आके हम हां बायरें काड़ें।</verse>
				<verse number="38">सिपाहियन ने जे बतकाव खास हाकिमन हां बताईं, जब उन ने सुनी कि बे रोमी आंय, तो बे डरा गए।</verse>
				<verse number="39">और आके उन ने मनाओ, और उनहां बायरें ले जाके उन से बेर बेर बिनती करी, की बे नगर से कड़ जाबें।</verse>
				<verse number="40">बे जेलखाने से कड़ के लुदिया के घरै गए, और उतईं भाईयन से मिलके उनहां हिम्मत बंधाई, और उन से विदा भए।</verse>
			</chapter>
			<chapter number="17">
				<verse number="1">फिन जब बे अम्फिपुलिस और अपुल्लोनिया से होकें कड़े, तो थिस्सलुनीके पोंचे, जिते यहूदियन कौ एक प्रार्थना घर हतो।</verse>
				<verse number="2">पौलुस अपनी रीत के अनसार उन के ऐंगर गओ, और तीन सब्त लौ पवित्र शास्त्र में से उन के संग्गै बतकाव करत रओ।</verse>
				<verse number="3">और ई बात कौ मतलब साफ करके जौ साबित करत रओ, की मसीह हां दुख उठाबो, और मरे भयन में से जी जाबो, जरूरी हतो; और बो कहत हतो, जौई यीशु जीको मैं तुमाए सामूं परचार करत आंव, मसीह आय।</verse>
				<verse number="4">उन में से कछु मान्सन ने भरोसा करो, और भक्त यूनानियन के बड़े झुण्ड व बिलात खास बईयरन संग्गै बे पौलुस और सीलास के संग्गै मिल गए।</verse>
				<verse number="5">पर यहूदी जलन से भर गए और उन ने बाजार से कछु दुष्टन हां अपने संग्गै कर लओ, और भीड़ जोड़ के नगर में हुल्लड़ मचाओ, और यासोन के घर पे चढ़ाई करके उनहां लोगन के आंगू लाबो चाहो।</verse>
				<verse number="6">पर जब उन ने उते उनहां नईं पाओ, तो बे यासोन और कछु भाईयन हां नगर के हाकिमन के ऐंगर घसीट लाए, और चिल्या के कैन लगे जे लोग जिन ने जगत में उथल पुथल मचा दई आय, इते सोई आ पोंचे आंय।</verse>
				<verse number="7">और यासोन ने उनहां अपने इते ठहराओ आय, और बे सबरे के सबरे कैसर के हुकम कौ जौ कहके बिरोध करत आंय, की यीशु राजा आय।</verse>
				<verse number="8">और उन ने भीड़ हां और नगर के हाकिमन हां जिन ने जौ सब सुनो हतो, उसका दओ।</verse>
				<verse number="9">ईपे उन ने यासोन और दूसरे लोगन से जमानत लैके उनहां जान दओ।</verse>
				<verse number="10">भाईयन ने तुरतईं रात में पौलुस और सीलास हां बिरिया पठै दओ, जिते पोंचबे पे बे यहूदियन के प्रार्थनाघर में गए।</verse>
				<verse number="11">जे लोग थिस्सलुनीके मान्सन से बिलात साजे हते, कायसे उन ने बड़ी लगन से बचन हां मान लओ, और रोजीना पवित्र पोथी में से खोज बीन करत रए, की हेरें जे बातें ऐंसई आंय कि नईंयां।</verse>
				<verse number="12">ई लाने उन में से बिलात ने, और नामी यूनानी बईयरन में से और मान्सन में से बिलात ने भरोसा करो।</verse>
				<verse number="13">पर जब थिस्सलुनीके यहूदियन हां पता पड़ो, की बिरीया में भी पौलुस ने परमेसुर कौ बचन सुनाओ आय, तो बे उते आके भीड़ हां भड़काऊ न और हुल्लड़ मचाऊ न लगे।</verse>
				<verse number="14">तब भाईयन ने पौलुस हां तुरतईं समुन्दर किनारे पे जाबे के लाने विदा करो; पर सीलास और तीमुथियुस उतईं रै गए।</verse>
				<verse number="15">पौलुस हां पहुंचाबे वाले एथेन्स लौ ऊहां लै गए, और ऊसे जौ हुकम पाके की सीलास और तीमुथियुस फौरन मोरे ऐंगर आ जाबें, बे उते से विदा भए।</verse>
				<verse number="16">जब पौलुस एथेन्स में उन की बाट तकें हतो, तो नगर हां मूरतन से भरो भओ हेर के बर उठो।</verse>
				<verse number="17">ई लाने बो हर दिना प्रार्थनाघर में यहूदियन से और गैर यहूदियन भक्तन से और बाजार में उन से जौन उते मिलत हते, बतकाव करत हतो।</verse>
				<verse number="18">और कछु इपीकूरी और स्तोईकी ज्योतिषियन भी ऊसे बहस करन लगे, कछु कहत हते, जौ बकवासी कहबो का चाहत आय? पर दूसरन ने कई; जौ तो अद्भुत देवता कौ परचार करबेवालो जान पड़त आय, कायसे बो यीशु और मरे भयन के जी जाबे कौ परचार कर रओ हतो।</verse>
				<verse number="19">बे ऊहां अपने संग्गै अरियुपगुस की बैठक में ले गए और पूछन लगे, कि हम हां बता, की जा नईं सीख जी को तें परचार करत आय का है?</verse>
				<verse number="20">कायसे तें हम हां कछु अनोखी बातन हां सुनात आय, ई लाने हम जानबो चाहत आंय की इन बातन कौ मतलब का है?</verse>
				<verse number="21">(कायसे सब एथेन्सवासी और परदेसी जौन उते रैत हते, नई नई बात कहबे और सुनबे के अलावा और कोऊ बात में अपनी बात नईं बितात हते।)</verse>
				<verse number="22">तब पौलुस ने अरियुपगुस के बीच में ठांड़े होकें कई; हे एथेंस के रैबेवारो ऐसो लगत आय, की तुम सब बातन में बड़े धर्मी आव।</verse>
				<verse number="23">कायसे जब मैं घूमत फिरत तुमाए पूजबे की चीजन को हेर रओ हतो, तो मोहां एक वेदी मिली, जीपे लिखो हतो, “अनजाने ईश्वर के लाने”। ई लाने जीहां तुम बिना जाने पूजत आव, ओई कौ सन्देसो मैं तुम हां सुनात आंव।</verse>
				<verse number="24">परमेसुर जीने जगत और ऊ में की सबई बस्तन हां बनाओ, ओई सरग और धरती कौ प्रभु आय, बो हाथन के बने मन्दिरन में नईं रहत।</verse>
				<verse number="25">और न ही मान्सन के हाथन से खुसामत करात आय, कायसे ऊहां कोऊ बात की कमी घटी नईंयां, बो सब हां जीवन और सांस और सब कछु देत आय।</verse>
				<verse number="26">ऊने एकई जड़ से मान्स की हर एक जात हां बनाओ की सबरी धरती पे बस जाबें; और ई लाने ऊ ने उन को एक सही बेरा, और उन के रहबे की हदें ठहरा दईं।</verse>
				<verse number="27">कि बे परमेसुर हां खोजें, जौ भी हो सकत आय की बे ऊहां टटोल के पाबें, जब की बो हम में से कोऊ से दूर नईंयां।</verse>
				<verse number="28">कायसे ओई में हम जीयत रहत, और निंगत फिरत, और बने रहत आंय; जैसो कि तुमाए कछु कवियन ने भी कई आय, हम भी तो ओई की लड़ेर आंय।</verse>
				<verse number="29">ऐई तरहां परमेसुर की लड़ेर होकें हम हां जौ कभऊं नईं सोचो चईये, की परमेसुर सोनो, चांदी यानि पथरा की कोऊ कारीगरी घांई आय, जौन मान्स की बनाई और सोच से गढ़ो गओ आय।</verse>
				<verse number="30">ई लाने मूरखता की बातन हां छोड़, परमेसुर अब हर जांगा सबरे मान्सन हां हुकम देत आय, की मन फिराबें।</verse>
				<verse number="31">कायसे ऊ ने एक दिना ठहराओ आय, जीमें एक मान्स के द्वारा, जीने ऊहां ठहराओ आय, बो धर्म से जगत कौ न्याव कर है, और ऊ ने मरे भयन में से ऊहां जिला के, ई बात हां सबरे मान्सन पे साबित कर दई आय।</verse>
				<verse number="32">जब उन ने मरे भयन में से जी जाबे की बात सुनी तो कछु लोग ठट्ठा करन लगे, पर दूसरन ने कई, हम ई बारे में तोय से फिन कभऊं सुन हैं।</verse>
				<verse number="33">ई पे पौलुस उन के बीच में से कहूं चलो गओ।</verse>
				<verse number="34">पर कछु लोग ऊके संग्गै हो लए, और उन ने भरोसा करो, जिन में दियुनुसियुस अरियुपगी और दमरिस नाओं की एक बईयर हती, और उन के संग्गै दूसरे और भी लोग हते।</verse>
			</chapter>
			<chapter number="18">
				<verse number="1">इन बातन के पाछें पौलुस अथेने छोड़के कुरिन्थुस चलो गओ।</verse>
				<verse number="2">और ऊहां अक्विला नाओं एक यहूदी मिलो, जौन हालई में अपनी घरवाली प्रिस्किल्ला के संग्गै इतालिया से आओ हतो, कायसे क्लोदियुस ने सब यहूदियन हां रोम से कड़ जाबे कौ हुकम दओ हतो।</verse>
				<verse number="3">और ई लाने कि ऊ को भी ओई धन्धा हतो; बो उनके इते गओ और उनके संग्गै रहो, और बे काज करन लगे, कायसे धन्धे से बे झुग्गी बनाबेवाले हते।</verse>
				<verse number="4">और बो हर सब्त के दिना प्रार्थना घरन में बहस करके यहूदियन और यूनानियन हां समझाबे की कोसिस करत हतो।</verse>
				<verse number="5">पर जब सीलास और तीमुथियुस मकिदुनिया से आए, तो पौलुस बचन सुनाबे की धुन में लग के यहूदियन के आंगू गवाही देन लगो, कि यीशु ही मसीह आय।</verse>
				<verse number="6">पर जब उन ने बिरोध करो और ठट्ठा करो, तो ऊ ने अपने उन्ना झाड़त भए उन से कई; तुमाओ खून तुमाए मूड़ पे होय: मैं बरी आंव, अब से मैं गैर यहूदियन के ऐंगर जें हों।</verse>
				<verse number="7">उते से निंग के तितुस युस्तुस नाओं के एक जन के घरै गओ, जौन परमेसुर कौ भक्त हतो, और जीको घर प्रार्थना घर से लगो भओ हतो।</verse>
				<verse number="8">और प्रार्थना घर के मुखिया क्रिसपुस ने अपने सबरे घराने संग्गै प्रभु पे भरोसा करो; और कुरिन्थुस के बिलात जनन ने जब जौ सुनो तो भरोसा करो और बपतिस्मा लओ।</verse>
				<verse number="9">रात में प्रभु ने दर्शन में पौलुस से कई, मत डरा, परचार करत जा, और सान्त न रहिए।</verse>
				<verse number="10">कायसे मैं तोरे संग्गै आंव: और कोऊ जन हानि पोंचाबे के लाने तोपे वार न कर है; कायसे ई नगर में मोरे बिलात जनें आंय।</verse>
				<verse number="11">बो उन के बीच परमेसुर कौ बचन सुनात भओ डेढ़ साल लौ रहो।</verse>
				<verse number="12">जब गल्लियो अखाया कौ राज्यपाल हतो तो यहूदी एक होकें पौलुस के बिरोध में उठ ठांड़े भए, और ऊहां न्याय की गद्दी के आंगू लाके कहन लगे।</verse>
				<verse number="13">जौ मान्स रीतियन के खिलाफ परमेसुर की उपासना करबे के लाने, लोगन हां भड़कात आय।</verse>
				<verse number="14">जब पौलुस बोलबे पे हतो, तो गल्लियो ने यहूदियन से कई; हे यहूदियो, अगर कोई अन्याय या घोर पाप की बात होती, तो तुमाओ जौ दोष सुनबो, मोरे लाने सही होतो।</verse>
				<verse number="15">पर अगर जौ बतकाव बोलन और नाओं, और तुमाई रीतियन के बारे में आय, तो तुमई जानो; मैं इन बातन कौ न्यायी नईं बनबो चाहत।</verse>
				<verse number="16">और ऊ ने उनहां न्याय गद्दी के आंगू से भगा दओ।</verse>
				<verse number="17">तब सब लोगन ने प्रार्थना घर के मुखिया सोस्थिनेस हां पकड़ लओ और ऊहां न्याय गद्दी के आंगू पीटन लगे, पर गल्लियो ने इन बातन की कछु भी चिन्ता नईं करी।</verse>
				<verse number="18">तब पौलुस ने उते और बिलात दिना लौ रुक के, भाईयन से विदा लई और प्रिस्किल्ला और अक्विला संग्गै पानू की गैल से सीरिया हां चलो गओ, किंखिया में ऊ ने मूड़ मुड़वाओ कायसे ऊ ने मन्नत मानी हती।</verse>
				<verse number="19">फिन बे इफिसुस पोंचे जिते ऊ ने उनहां छोड़ दओ, और आपऊ प्रार्थनाघर में जाके यहूदियन से बतकाव करन लगो।</verse>
				<verse number="20">जब मान्सन ने ऊसे कछु दिना के लाने और रहबे हां कई, तो ऊ ने नईं मानी।</verse>
				<verse number="21">पर विदा होत बेरा ऊ ने जा कई, अगर परमेसुर की मनसा भई तो तुमाए ऐंगर फिन कें आहों।</verse>
				<verse number="22">तब बो इफिसुस से जहाज से चलो गओ, जब बो कैसरिया में उतरो, तो ऊ ने ऊ परै जाके मण्डली से भेंट करी, और फिन से खालें आके अन्ताकिया हां चलो गओ।</verse>
				<verse number="23">और उते कछु बेरा रह के ऊ ने विदा लई, और गलतिया और फ्रूगिया प्रदेशन कौ दौरा करत भओ बो सबई चेलन हां पक्को करत रओ।</verse>
				<verse number="24">अपुल्लोस नाओं कौ एक यहूदी जीको जनम सिकन्दरिया में भओ हतो, जौन बोलबे में होसियार और पवित्रशास्त्र कौ जानकार हतो, इफिसुस में आओ।</verse>
				<verse number="25">ई मान्स हां प्रभु के गैल की सीख दई गई हती, बो बड़े आत्मिक जोस से भरके यीशु के बारे में सही सही सुनात और सिखात हतो, पर बो केवल यूहन्ना के बपतिस्मा के बारे में जानत हतो।</verse>
				<verse number="26">बो प्रार्थनाघर में बिना भय के बोलन लगो, पर जब प्रिस्किल्ला और अक्विला ने ऊ की सुनी, तो उन ने ऊहां एक कोद लै जाके, परमेसुर की गैल के बारे में और भी सही सही समझाओ।</verse>
				<verse number="27">जब ऊ ने ऊ पार अखाया हां जाबो चाहो, तो भाईयन ने ऊहां हिम्मत बंधाई और चेलन हां लिखो, की ऊ को सत्कार करियो और जब बो उते पोंचो, तो ऊ ने उन लोगन की बिलात मदद करी, जिन ने आसीस के द्वारा भरोसा करो हतो।</verse>
				<verse number="28">कायसे ऊ ने पवित्रशास्त्र से सबूत दै दै के, की यीशु ही मसीह आय: जोस के संग्गै यहूदियन हां सबई के आंगू सान्त कर दओ।</verse>
			</chapter>
			<chapter number="19">
				<verse number="1">ऐसो भओ की जब अपुल्लोस कुरिन्थुस में हतो, तो पौलुस ऊ परै के प्रदेशन से होत भओ इफिसुस में पोंचो, और उते पे ऊहां कछु चेले मिले।</verse>
				<verse number="2">ऊ ने उन से कई; का तुम ने भरोसा करत भए पवित्र आत्मा पाओ? उन ने ऊसे कई, हमने तो सुनो भी नईंयां की पवित्र आत्मा आय।</verse>
				<verse number="3">तब ऊ ने कई; फिन तुम ने की को बपतिस्मा लओ? उन ने कई; यूहन्ना कौ बपतिस्मा।</verse>
				<verse number="4">ईपे पौलुस ने कई; यूहन्ना ने जा कहके लोगन हां मन फिराओ कौ बपतिस्मा दओ, की जौन मोरे पाछें आबेवालो आय, ऊ पे यानि यीशु पे भरोसा करियो।</verse>
				<verse number="5">जा सुनके उन ने प्रभु यीशु के नाओं में बपतिस्मा लओ।</verse>
				<verse number="6">जब पौलुस ने उन पे अपनो हाथ धरो, बे तरह तरह की बोली बोलन लगे और अगमबाणी करन लगे।</verse>
				<verse number="7">जे सब करीब बारह मन्सेलू हते।</verse>
				<verse number="8">बो प्रार्थनाघर में जाके तीन महिना लौ बेखटके बोलत रओ, और परमेसुर के राज्य के बारे में बतकाव करत और उनहां समझात रओ।</verse>
				<verse number="9">पर जब कछु लोगन ने कड़ो होकें ऊ की नईं मानी और भीड़ के आंगू ई धरम हां भलो बुरो कहन लगे, तो बो चेलन हां लैके उन से अलग हो गओ, और तुरन्नुस की पाठशाला में रोजीना बतकाव करत रओ।</verse>
				<verse number="10">दो साल लौ ऐसई होत रओ, जीसे की बे जौन आसिया में रहत हते यहूदी और यूनानी सब ने प्रभु कौ बचन सुन लओ।</verse>
				<verse number="11">और पौलुस के हाथन से, परमेसुर अद्भुत बल के काज दिखात हतो।</verse>
				<verse number="12">इते लौ की ऊके सरीर से छुए भए रूमाल और अंगोछा बीमारन पे डाल दए जात हते, और उन की बीमारियां दूर हो जात हतीं; और दुष्ट आत्माएं उन में से कड़ जात हतीं।</verse>
				<verse number="13">पर झाड़ फूंक करबेवाले कछु यहूदी जौन इते उते घूमत फिरत हते, असुद्ध आत्मन से त्रस्त लोगन हां यीशु मसीह के नाओं कौ इस्तेमाल करबे की कोसिस जौ कहके करन लगे, मैं तुमहां ऊ यीशु की सौगंध देत आंव, जीको परचार पौलुस करत आय।</verse>
				<verse number="14">और स्क्किवा नाओं कौ एक यहूदी बड़े पुरोहित के सातई पूत ऐंसई कर रय हते।</verse>
				<verse number="15">पर दुष्ट आत्मा ने उनहां कई, यीशु हां मैं चीनत आंव, और पौलुस हां सोई चीनत आंव; पर तुम को आव?</verse>
				<verse number="16">और बो मान्स जी में दुस्ट आत्मा हती; उन पै झपटो, और ऊहां वस में करके, उन पे ऐसो बली भओ की बे नंगे और घायल होकें ऊ घर से कड़ भगे।</verse>
				<verse number="17">जे बात इफिसुस के रहबेवाले का यहूदी, का यूनानी सब जनन हां पता पड़ो, उन सब पे डर समा गओ; और प्रभु यीशु के नाओं की बढ़वाई करन लगे।</verse>
				<verse number="18">जिन ने भरोसा करो हतो, उन में से बिलात ने आके अपने काज हां मान लओ और उनहां दरसा दओ।</verse>
				<verse number="19">बिलात लोगन ने जो जादू टोना करत हते, अपनी अपनी पोथियां जमा करके सब के आंगू बार दईं, जब उन ने उन कौ मोल आंको, तो करीब पचास हजार सिक्कन के बरोबर कड़ीं।</verse>
				<verse number="20">ई तरहां प्रभु कौ बचन बल के संग्गै फैलत और बली होत गओ।</verse>
				<verse number="21">जब जे बातें हो चुकीं, तो पौलुस ने अपनी आत्मा में मकिदुनिया और अखाया से होत भओ, यरूशलेम जाबे की ठानी, और कई, उते पोंचबे के पाछें मोय रोम हां भी जाबो जरूरी आय।</verse>
				<verse number="22">ई लाने जौन ऊ की खुसामद करत हते, उन में से दोई हां यानि तीमुथियुस और इरास्तुस हां मकिदुनिया पठैय के बो अकेले कछु बेरा के लाने आसिया में रहो।</verse>
				<verse number="23">ई दिनन में धर्म के बारे में बड़ो दंगा भओ।</verse>
				<verse number="24">कायसे देमेत्रियुस नाओं कौ एक सुनार हतो, जौन अरतिमिस के चान्दी के मन्दर बनवा के कारीगरन हां बिलात काम दिलात हतो।</verse>
				<verse number="25">ऊ ने उनहां और ऐई तरहां कौ धन्धा करबे वाले कारीगरन हां इकट्ठो करके कई; हे भाईया हरौ, तुम जानत आव, कि हमहां ई धन्धे से कितनो धन मिलत आय।</verse>
				<verse number="26">और तुम हेरत और सुनत आव, की न केवल इफिसुस में, बल्कि करीब सबरे आसिया में ई पौलुस ने बिलात लोगन हां समझा बुझाके और जौ कहके बहका दओ आय, की जा तो हाथन की कारीगरी आय, बो परमेसुर नईंयां।</verse>
				<verse number="27">ईसे न केवल जौ डर आय, की हमाए धन्धे की साख जात रई आय; बल्कि अरतिमिस महान देवी कौ मन्दर तुच्छ समझो जै है, और जी देवी की पूजा आसिया और जगत के सबई लोग बाग करत आंय, बो अपने तेज से गिरा दई जै है।</verse>
				<verse number="28">जब उन ने जा सुनी तो खुन्सया गए, और चीख चीख के कहन लगे, “इफिसियों की देवी अरतिमिस महान आय”।</verse>
				<verse number="29">नगर में हो हल्ला मच गओ और लोगन ने गयुस और अरिस्तरखुस नाओं के पौलुस के संगियन हां जौन मकिदुनिया से आए हते, खचोड़ के एक संग्गै गदबद दै के नाठ्यशाला में गए।</verse>
				<verse number="30">जब पौलुस ने भीड़ में जाओ चाहो, तो चेलन ने ऊहां हटक दओ।</verse>
				<verse number="31">और आसिया के कछु हाकिमन ने जौन ऊके प्रेमी हते ऊहां कहला पठैव, और बेर बेर बिनती करी, की बो नाठ्यशाला में जाबे कौ जोखम न उठाए।</verse>
				<verse number="32">ई लाने कोऊ कछु चीख रओ हतो, और कोऊ कछु; कायसे बैठक में उधम मचो हतो, बिलात जनें जौ नईं जानत हते, की बे इते काय जमा भए हते।</verse>
				<verse number="33">तब भीड़ में कछु लोग ने सिकन्दर हां, जीहां यहूदियन ने आंगू ठांड़ो कर दओ हतो, सिकन्दर ने हाथ से इसारो करके बचाव में बैठक हां बोलबो चाहो।</verse>
				<verse number="34">पर जब लोगन ने चीनो की बो यहूदी आय, तो करीब दो घण्टा लौ सब के सब एक होकें चिल्यात रए, इफिसियन की अरतिमिस महान आय।</verse>
				<verse number="35">तब मन्दर के मंत्री ने भीड़ हां सान्त करके कई; हे इफिसुस के रैबेवारो, ऐंसो को मान्स आय, जौन नईं जानत की इफिसुस कौ जौ नगर महान देवी अरतिमिस के मन्दर में आकास से गिरी भई मूरत कौ रखनवारो आय।</verse>
				<verse number="36">ई लाने जब इन बातन कौ खण्डन नईं हो सकत, तो जौई सही आय, की तुम सान्त रओ; और हड़बड़ी में क छु नईं करो।</verse>
				<verse number="37">कायसे तुम इन मान्सन हां लाए आव, जौन न तो हमाए मन्दर के लुटेरे आंय, और न हमाई देवी के ठट्ठा करबेवाले आंय।</verse>
				<verse number="38">फिन भी अगर देमेत्रियुस और उन कारीगरन हां जौन ऊके संग्गै आंय, कोई मान्स से कोऊ विवाद आय, तो कचहरी खुली आय, और राज्यपाल हाजिर आय; उते एक दूसरे पे दोस लगाबें।</verse>
				<verse number="39">पर तुम ईके अलावा और कछु चाहत आव, तो ईको न्याव ठहराई बैठक में करो जै है।</verse>
				<verse number="40">कायसे हम हां सांची ई बात कौ डर आय, की आज के भए दंगे कौ दोस कहूं हम पे नईं मड़ दओ जाबै, कायसे ईके होबे की कोऊ बात नईंयां, ई लाने हम भीड़ के जमा होबे कौ उलानो न दे पा हैं।</verse>
				<verse number="41">जौ कह के ऊ ने बैठक हां भंग कर दओ।</verse>
			</chapter>
			<chapter number="20">
				<verse number="1">दंगा थम जाबे के पाछें पौलुस ने चेलन हां टेरो, उनहां समझाबे के बाद उन से विदा लैके, बो मकिदुनिया कोद चल दओ।</verse>
				<verse number="2">बो उन सब परगना से होकें और मान्सन हां हिम्मत देत भओ यूनान पोंचो।</verse>
				<verse number="3">उते ऊ ने तीन महिना बिताए, और जब बो जहाज से सूरिया जाबे हां हतो, तो यहूदियन ने ऊके बिरोध में साजिस रची, ई लाने ऊ ने ठानो की मकिदुनिया होकें लौट जाबै।</verse>
				<verse number="4">बिरीया रहवासी पुर्रुस कौ पूत सोपत्रुस और थिस्सलूनीकियों रहवासी अरिस्तर्खुस और सिकुन्दुस और दिरबे कौ गयुस, तीमुथियुस और आसिया कौ तुखिकुस और त्रुफिमुस ऊके संग्गै हते।</verse>
				<verse number="5">जे लोग हम से आंगू चले गए और त्रोआस में हमाई बाट देखत हते।</verse>
				<verse number="6">अखमीरी रोटी के परब के पाछें हम फिलिप्पी से जहाज से कड़े और पांच दिना में उन के ऐंगर त्रोआस पोंचे, और उते सात दिना लौ रए।</verse>
				<verse number="7">सप्ताह के पैले दिना जब हम रोटी तोड़बे के लाने जुड़े, तो पौलुस दूसरे दिना चले जाबे पे हते, पौलुस उनसे आधी रात लौ बातें करत रओ।</verse>
				<verse number="8">जी अटारी में हम सबरे जुड़े हते, उते बिलात दिया जलत हते।</verse>
				<verse number="9">यूतुखुस नाओं कौ एक जुवान खिड़की पे बैठो भओ ऊंघ रओ हतो, जब पौलुस बड़ी बेरा लौ बोलत रओ तो यूतुखुस हां नींद आ गई और बो तीन मंजिला से खालें गिर पड़ो, और मरो भओ उठाओ गओ।</verse>
				<verse number="10">पर पौलुस खालें उतरो और ऊ पे झुक गओ, फिन ऊहां गले से लिपटा के कई; घबराओ नईं; कायसे ऊ को प्राण ओई में आय।</verse>
				<verse number="11">फिन ऊ ने ऊ परै जाके रोटी तोड़ी और खाके उन से बड़ी बेरा लौ बतकाव करत रओ, की भुनसारो हो गओ; फिन बो चलो गओ।</verse>
				<verse number="12">बे ऊ जुवान हां जीयत लै आए, और उनहां बड़ो चैन मिलो।</verse>
				<verse number="13">पर हम पैलईं जाके जहाज से अस्सुस हां ई भरोसे से आंगू बढ़े, की उते से पौलुस हां चढ़ा लें हैं कायसे ऊ ने आपऊ निंग के जाबे की मनसा से ऐंसई व्यवस्था करी हती।</verse>
				<verse number="14">जब बो हम हां अस्सुस में मिलो, तो हम ने ऊहां जहाज पे चढ़ा लओ और मितुलेने पोंचे।</verse>
				<verse number="15">उते से निंग के हम दूसरे दिना खियुस के सामूं पोंचे, और अगले दिना हम समुन्दर पार सामुस हां पोंचे; और फिन दूसरे दिना मीलेतुस में आए।</verse>
				<verse number="16">पौलुस ने जा ठानी हती की इफिसुस में रुके बिना आंगू बढ़ जाबें, की ऊहां आसिया में बिलात दिना न ठैरबो पड़े; कायसे बो जल्दी में हतो, की अगर हो सके, तो पिन्तेकुस्त के दिना ही यरूशलेम पोंच जाबें।</verse>
				<verse number="17">ऊ ने मीलेतुस से इफिसुस हां खबर पाठेय के, और मण्डली के सियानन हां अपने ऐंगर टिरवाओ।</verse>
				<verse number="18">और जब बे ऊके ऐंगर आए, तो ऊ ने उन से कई; तुम खुद जानत आव, की पैले दिना से जब मैंने आसिया में गोड़े धरे, कैसे तुमाए संग्गै सबई बेरा रओ।</verse>
				<verse number="19">यानि की बड़ी लरमता के संग्गै, अंसुआ बहा बहा के, और उन जोखमन में भी जौन यहूदियन के साजिस के काजें मोय पे आ पड़ी हतीं; मैं प्रभु कौ काज करत रओ।</verse>
				<verse number="20">और मैं कैसे तुमाए लाभ के लाने कोई भी बात बताबे से नईं झिझको, और सबई के सामूं और घरै घरै जाके तुम हां सन्देसो देत रओ।</verse>
				<verse number="21">मैं यहूदी और यूनानी दोई हां कड़ाई से गवाही देत रओ, की परमेसुर की कोद मन फिराव, और प्रभु यीशु मसीह पे भरोसा करो।</verse>
				<verse number="22">अब हेरो, मैं आत्मा में बंधो भओ यरूशलेम हां जात आंव, और उते न जाने मोय पे का का बीत है।</verse>
				<verse number="23">केवल जौ की पवित्र आत्मा हरएक नगर में मोय गवाही दैके कहत आय, की बेड़ियां और दुख पीड़ा तोरी बाट जोह रए आंय।</verse>
				<verse number="24">मैं अपने प्राण हां कोऊ भी तरहां अपने लाने प्यारो नईं समझत आंव, अगर समझत आंव, तो केवल ई लाने की में जीवन हां और ऊ काज हां, जौन मोय प्रभु यीशु मसीह से मिली आय, पूरी करों, यानि मैं परमेसुर के आसीस के सन्देसे की चित्त लगा के गवाही देओं।</verse>
				<verse number="25">अब हेरो, मैं जानत आंव, की तुम सब जिन के बीच में परमेसुर के राज्य कौ सन्देसो सुनात फिरो, मोरो मों फिन नईं देख पै हौ।</verse>
				<verse number="26">ई लाने आज के दिना मैं तुमाए आंगू गवाही दैके कहत आंव, की मैं सब लोगन के खून से बरी आंव।</verse>
				<verse number="27">कायसे मैं परमेसुर की सबरी मनसा हां तुम हां बताबे से नईं झिझको।</verse>
				<verse number="28">ई लाने अपनी और अपने सबरे गुट की रखनवारी करो; जीके बीच पवित्र आत्मा ने तुमहां मुखिया ठहराओ आय; की तुम परमेसुर की मण्डली की रखनवारी करो, जीहां ऊ ने अपने खून से मोल लओ आय।</verse>
				<verse number="29">मैं जानत आंव, की मोरे जाबे के पाछें फाड़बे वाले बिगना तुमाए बीच आ हैं, जो गुट हां न छोड़ हैं।</verse>
				<verse number="30">और तुमाए बीच ऐसे लोग ठांड़े हुईयें, जौन चेलन हां अपने लिगां खेंच लैबे के लाने ऊंट पटांग बात कर हैं।</verse>
				<verse number="31">ई लाने चौकन्ने रहियो; और खबर राखियो; की मैंने तीन बरस लौ रात दिना अंसुआ बहा बहा के, एक एक हां समझाबो नईं छोड़ो।</verse>
				<verse number="32">और अब मैं तुमहां परमेसुर, और ऊके आसीस के बचन हां सोंपत आंव, जौन तुमाई तरक्की कर सकत आय, और सब पवित्र करे गए लोगन के संग्गै बिरासत दे सकत आय।</verse>
				<verse number="33">मैंने कोऊ कौ सोना, चांदी या उन्ना कौ लोभ नईं करो।</verse>
				<verse number="34">तुम खुद जानत आव, की इनईं हाथन से मोरी और मोरे संगियन की जरूरत पूरी भई आय।</verse>
				<verse number="35">मैंने तुमहां हरएक बातन से जौ बताओ आय, की तुम भी ऐंसई कड़ी मेहनत करके, कमजोरन हां संभालो, और प्रभु यीशु मसीह की बातन की खबर धरियो, जौन ऊ ने आपऊ कहे; की लेबे से देबो धन्य आय।</verse>
				<verse number="36">जा कह के ऊ ने घुटनन हां टेको और सब के संग्गै प्रार्थना करी।</verse>
				<verse number="37">तब बे सब फूट फूट के रौन लगे, और पौलुस के गले लिपट के ऊहां बेर बेर चूमन लगे।</verse>
				<verse number="38">बे खास ऊ बात से दुखी हते, जौन ऊ ने कई हती, की तुम मोरो मों फिन न हेर हौ; और उन ने ऊहां जहाज लौ पोंचाओ।</verse>
			</chapter>
			<chapter number="21">
				<verse number="1">जब हम उन से विदा होकें जहाज से चले, तो सूदे चलकें कोस पोंचे, और दूसरे दिना रुदुस, और उते से पतरा।</verse>
				<verse number="2">उते से फीनीके जाबे वालो एक जहाज मिलो, हम ऊ पे चढ़े और चल पड़े।</verse>
				<verse number="3">जब हम हां कुप्रुस दिखनो, तो ऊहां बांई कोद छोड़के, सूरिया की कोद बढ़े और सूर में जा उतरे; कायसे उते जहाज को माल उतरने हतो।</verse>
				<verse number="4">और चेलन से भेंट करके हम उते सात दिना लौ रए, और बे आत्मा की अगुवाई से पौलुस से कहत रए, की यरूशलेम में गोड़े न धरियो।</verse>
				<verse number="5">जब उते हमाए ठहरबे के दिना पूरे भए, तो हम विदा होकें चले; और सब मान्स बईयरन, बच्चन संग्गै हम हां नगर के बायरें लौ पहुंचाबे आए, और समुन्दर तीरे पे घुटना टेक के प्रार्थना करबे के पाछें हम ने एक दूसरे से विदा लई।</verse>
				<verse number="6">तब हम जहाज पे चढ़ गए, और बे अपने घरै लौट गए।</verse>
				<verse number="7">जब हम ने सूर से पानू कौ दौरा पूरो कर लओ तो पतुलिमयुस पोंचे, और भाईयन कौ प्रेम हेर के एक दिना उन के संग्गै रए।</verse>
				<verse number="8">दूसरे दिना उते से चलकें हम कैसरिया पोंचे, और फिलिप्पुस सन्देस प्रचारक के घरै जाके जौन सातऊ में से एक हतो, ऊके इते ठहरे।</verse>
				<verse number="9">ऊ की चार कुंवारी बिटियां हतीं; जौन अगमवानी करत हतीं।</verse>
				<verse number="10">जब हम हां रहत भए कछु दिना हो गए, तो यहूदिया से अगबुस नाओं कौ एक आगमवक्ता उते आओ।</verse>
				<verse number="11">हमाए ऐंगर आके ऊ ने पौलुस को करियाई कौ फेंटा लओ, और अपने हाथ गोड़े बांधके कई; पवित्र आत्मा जौ कहत आय, जी मान्स कौ जो करियाई कौ फेंटा आय, ऊहां यरूशलेम में यहूदी ऐई तरहां बांध हैं, और अन्यजातियन के हाथ में दें हैं।</verse>
				<verse number="12">जब हम ने जा सुनी, तो हम और उते के रहबेवाले मान्सन ने ऊसे यरूशलेम न जाबे के लाने बिनती करन लगे।</verse>
				<verse number="13">तब पौलुस ने कई, तुम जौ का कर रए आव, की रो रो के मोरे मन हां तोड़ रए आव, मैं तो प्रभु यीशु के नाओं के लाने यरूशलेम में न केवल बांधे जाबे, पर मरबे हां सोई तैयार आंव।</verse>
				<verse number="14">जब बो नईं मानो, तो हम जा कहके सान्त हो गए; प्रभु की मन्सा पूरी होबै।</verse>
				<verse number="15">इन दिना के पाछें हम ने तईयारी करी, और यरूशलेम की कोद चल दए।</verse>
				<verse number="16">कैसरिया से भी कछु चेले हमाए संग्गै हो लए, और हम हां कुप्रुस के मनासोन नाओं के एक चेला लौ लै आए, जीके संग्गै हम हां ठहरने हतो।</verse>
				<verse number="17">जब हम यरूशलेम पहुंचे, तो भाईयन ने हम हां बड़ी खुसी के संग्गै ठहराओ।</verse>
				<verse number="18">तब दूसरे दिना पौलुस हम हां लैके याकूब के घरै गओ, जिते सब सियाने जुड़े हते।</verse>
				<verse number="19">उन कौ सत्कार करके, ऊ ने एक एक करके बे काज बताए, जौन परमेसुर ने ऊ की सेवा से गैर यहूदियन में करे हते।</verse>
				<verse number="20">जौ सुनके उन ने परमेसुर की बढ़वाई करी, और कई; भईया तें तो हेरत आय, की यहूदियन में हजारन आंय, जिन ने भरोसा करो आय; बे सब रीतियन के लाने उमंग से भरे आंय।</verse>
				<verse number="21">और उनहां तोरे बारे में बताओ गओ आय, की तें गैर यहूदियन के बीच रहबेवालो, यहूदियन हां जौ सिखात आय, की मूसा की सीख हां छोड़ दो, और कहत आय की न अपने बच्चन कौ खतना कराओ, और बनाई भई रीतियन हां मानो।</verse>
				<verse number="22">तो फिन का करो जाबै? बे जरूर जा सुन हैं, की तें आओ आय।</verse>
				<verse number="23">ई लाने जौन हम तोय से कएं, बो कर, हमाए इते चार जनें आंय, जिन ने मन्नत मानी आय।</verse>
				<verse number="24">उनहां लै जा और उन के संग्गै अपने आप हां शुद्ध कर; और उनहां खरचा दे, की बे अपने मूड़ मुड़ाएं, तब सबरे जान लें हैं, की जौन बातें तोरे बारे में उन हां बताई गईं आंय, बे तो सांची नईंयां, पर जौ की तें आपई रीतियन हां पालन करत भए, और उन हां मानत है।</verse>
				<verse number="25">जिते लौ भरोसेमन्द गैर यहूदियन कौ नाता आय, हम ने उनहां जौ सार लिख के पठैव आय, की बे मूरतन के आंगू बलि करे भए मांस से, और खून से, और गले घोंटे भए के मांस से, और दुराचार से बचे रएं।</verse>
				<verse number="26">तब पौलुस उन मान्सन हां लै गओ, और दूसरे दिना उन के संग्गै अपने खुद हां भी शुद्ध करके मन्दर में गओ, उते ऊ ने सब हां बताओ की शुद्ध होबे के दिना कबै पूरे हुईयें, यानि हम में से हर एक के लाने बलिदान कबै चढ़ाओ जै है।</verse>
				<verse number="27">जब बे सात दिना पूरे होबे हां हते, तो आसिया के यहूदियन ने ऊहां मन्दर में तक के भीड़ हां भड़का दओ, और पौलुस हां पकड़ लओ।</verse>
				<verse number="28">और चिल्या के कई, हे इस्राएलियो हमाई मदद करो; जौ बो मान्स आय, जौन हर जांगा सब जनन में हमाई प्रजा और रीतियन और ई जांगा के बिरोध में परचार करत आय, इते लौ कि ऊ ने यूनानियन हां मन्दर में लिया के ई पवित्र जांगा हां असुद्ध कर दओ आय।</verse>
				<verse number="29">कायसे ईसे पेंला उन ने त्रुफिमुस नाओं के इफिसी हां ऊके संग्गै नगर में हेरो हतो, और जौ मानो की पौलुस ऊहां मन्दर में लै आओ आय।</verse>
				<verse number="30">पूरो नगर भड़क उठो, और सब लोग गदबद दैके जुड़ गए, और बे पौलुस हां पकड़ के मन्दर से बायरें घसीट लाए, और तुरतईं किवाड़ बन्द कर दए गए।</verse>
				<verse number="31">जब बे ऊहां मार डालबे हां हते, तो रोमी सिपाहियन के सेनापति हां जा खबर मिली, की सारे यरूशलेम में गड़बड़ी मच गई आय।</verse>
				<verse number="32">बो तुरतईं सिपाहियन और सूबेदारन हां लैके उन की कोद गदबद दई; और जब मान्सन ने सेनापति और सिपाहियन हां हेरो तो पौलुस हां पीटबो बन्द कर दओ।</verse>
				<verse number="33">तब सेनापति ने ऐंगर आके ऊहां पकड़ लओ; और ऊहां दो सांकलन में बांधबे कौ हुकम दओ और पूछन लगो, जौ को आय, और ऊ ने का करो आय?</verse>
				<verse number="34">पर भीड़ में से कोऊ कछु और कोऊ कछु कैत रओ और ऊ हुल्लड़ के मारे जब बो सही बात नईं जान सको, तो ऊहां छावनी में लै जाबे कौ हुकम दओ।</verse>
				<verse number="35">जब बो छिड़ियन के ऐंगर पोंचो, तो ऐसो भओ, की हत्यारी भीड़ के काजें सिपाहियन हां ऊहां उठाके लै जाबो पड़ो।</verse>
				<verse number="36">कायसे भीड़ ऊके पाछें लग गई हती और बे चीख रए हते, ईहां खतम करो।</verse>
				<verse number="37">जब बे पौलुस हां छावनी के भीतरै लै जाबे हां हते, तो ऊ ने सेनापति से कई; का मैं तोसे कछु कह सकत हों? ऊ ने पूंछी तें यूनानी जानत आय?</verse>
				<verse number="38">का तें बो मिसरी तो नईंयां, जीने कछु दिना पैले दंगा करवाओ और चार हजार कटारबन्द लोगन हां डांग में ले गओ हतो?</verse>
				<verse number="39">पौलुस ने कई, मैं यहूदी आंव और तरसुस कौ एक रहबेवारो आंव! मैं तोसे बिनती करत आंव, की मोय लोगन से बतकाव करन दे।</verse>
				<verse number="40">जब ऊ ने हुकम दै दओ, तो पौलुस ने छिड़ियन पै ठांड़े होकें अपने हाथन से लोगन की कोद इसारो करो, और जब उते सन्नाटा छा गओ, तो ऊ ने लोगन से इब्रानी बोली में कई।</verse>
			</chapter>
			<chapter number="22">
				<verse number="1">हे भईया हरौ, और बूढ़ो, मोरो कहबो सुनो, जीहां मैं अब तुमाए सामूं कात हों।</verse>
				<verse number="2">जब उन लोगन ने सुनी की जौ हम से इब्रानी में बोल रओ आय, तो बे और सान्त हो गए, और ऊ ने कई;</verse>
				<verse number="3">मैं यहूदी आंव, जौन किलकिया के तरसुस में जन्मो; पर ई नगर में मोरो पलबो पुसबो भओ और गमलिएल के चरनन मैं बैठ के पुरखन की रीतियन के अनसार कड़ाई से सीखो, और परमेसुर के लाने उमंग से भरो भओ हतो, जैसे आज तुम सब आव।</verse>
				<verse number="4">मैंने ई धर्म हां इते लौ सताओ, की मान्सन और बईयर हां बांध बांध के जेलखाना में डाल दओ, और उनहां मरवा सोई डालो।</verse>
				<verse number="5">ई बात की गवाही महापुरोहित और सियानन की बैठक दे सकत आय; मैंने भाईयन के नाओं पाती लई और ई मतलब से दमिश्क हां चलो, कि उते के लोगन हां बन्दी बना के दण्ड दिलाबे यरूशलेम लै जाओं।</verse>
				<verse number="6">और ऐसो भओ की जब मैं दुपरिया की बेरा गैल में हतो, आकास से एकाएक बड़ी ज्योत मोरे चारऊं कोद चमकी।</verse>
				<verse number="7">और मैं धरती पे गिर पड़ो: और एक बोली मोसे जा कहत सुनाई दई, हे शाऊ ल, हे शाऊ ल, तें मोय काय सतात आय? मैंने कई, प्रभु तें को आय?</verse>
				<verse number="8">ऊ ने मोय से कई; मैं यीशु नासरी आंव, जीहां तें सतात आय।</verse>
				<verse number="9">जौन मोरे संग्गै हते उन ने ज्योत तो तकी, पर जौन मोसे बोलत हतो ऊ की बोली नईं सुनी।</verse>
				<verse number="10">तब मैंने कई; प्रभु मैं का करों? प्रभु ने मोसे कई; उठके दमिश्क हां जा, और उते तोय बो सब जौन तोरे करबे के लाने ठहराओ गओ आय, बता दओ जै है।</verse>
				<verse number="11">जब ऊ ज्योत के तेजी से मोय कछु सूज नईं रओ हतो, मोरे संगियन ने हाथ पकड़ के मोय दमिश्क पहुंचाओ।</verse>
				<verse number="12">तब हनन्याह नाओं के एक मान्स, जौन रीतियन के अनसार भक्त और उते रहबेवाले सब यहूदियन में नामी हतो।</verse>
				<verse number="13">मोरे ऐंगर आके, और ठांड़े होकें मोय से कई; भईया शाऊ ल अपनी नजर लै ले: ओई पल मैंने ऊहां हेरो।</verse>
				<verse number="14">और ऊ ने कई; हमाए पुरखन के परमेसुर ने तोय ई लाने ठहराओ आय, की तें ऊ की मनसा हां जाने, ऊ धर्मी हां हेरे, और ऊके मों से बतकाव सुने।</verse>
				<verse number="15">कायसे तें ऊ की ओर से मान्सन के सामूं उन बातन कौ गवाह आय, जो तेंने तकी और सुनी आंय।</verse>
				<verse number="16">अब कायहां अबेर करत आय? उठ बपतिस्मा ले, और ऊ को नाओं लैके अपने पापन हां धो डाल।</verse>
				<verse number="17">फिन ऐसो भओ की जब मैं यरूशलेम लौट के मन्दर में प्रार्थना कर रओ हतो, तो मैं बेसुध हो गओ।</verse>
				<verse number="18">और मैंने ऊहां जौ कहत भए हेरो; झटपट कर और यरूशलेम से तुरतई कड़ जा: कायसे बे मोरे बारे में तोरी गवाही नईं मान हैं।</verse>
				<verse number="19">मैंने कई; हे प्रभु बे तो खुद जानत आंय, की मैं एक प्रार्थना घर से दूसरे प्रार्थनाघर में उनहां जौन तोपे भरोसा करत आंय, बन्दी बनात हतो और पीटत हतो।</verse>
				<verse number="20">जब तोरे गवाह स्तिफनुस कौ खून बहाओ जा रओ हतो तब मैं भी ठांड़ो ऊ की हत्या में शामिल हतो, और हत्या करबे वालन के उन्ना की रखनवारी करत हतो।</verse>
				<verse number="21">और ऊ ने मोसे कई, चलोजा: कायसे मैं तोय दूर दूर लौ गैर यहूदियन के बीच में पठै हों।</verse>
				<verse number="22">बे ऊके ई कथन हां तो सुनत रए; फिन जोर से चिल्या के कहन लगे, ऐसे मान्स कौ धरती पे से अन्त कर देओ, कायसे ऊ को जीयत रहबो सही नईंयां।</verse>
				<verse number="23">जब बे चीख चीख के अपने उन्ना उछालत और आकास में धूरा उड़ान लगे।</verse>
				<verse number="24">तो सेनापति ने ऊहां किले में लै जाबे हां कई; और हुकम दओ, की ऊहां कोड़े लगवा के जांचो, जीसे ऊके बिरोध में लोगन के चीखबे कौ मतलब मोय पता होय।</verse>
				<verse number="25">जब उन ने ऊहां चमड़ा के बंधन से बांधो तो पौलुस ने सूबेदार से जौन ऐंगरई ठांड़ो हतो, कई, का जौ सही आय, की एक रोमी मान्स हां कोड़े मारो, और बो भी बिना दोसी ठहराए?</verse>
				<verse number="26">जब सूबेदार ने जा सुनी तो ऊ ने सेनापति से कई; तें जौ का करत आय? जौ तो रोमी मान्स आय।</verse>
				<verse number="27">सेनापति ने आके ऊसे पूंछी; मोय बता, का तें रोमी आय? ऊने कई, हओ।</verse>
				<verse number="28">तब सेनापति ने ऊसे कई; मैंने तो रोमी रहवासिकता बिलात रुपैया देके मोल लई आय, पौलुस ने कई, पर मैं तो जनम से रोमी आंव।</verse>
				<verse number="29">तब जौन लोग ऊ की जांच पड़ताल करबे पे हते, तुरतईं ऊहां छोड़के दूर हो गए; और सेनापति भी जौ जान के की जौ एक रोमी रहवासी आय, डरा गओ, कायसे ऊ ने ऊहां बन्दी बनाओ हतो।</verse>
				<verse number="30">पर दूसरे दिना जौ जानबे के लाने की यहूदियन ने काय ईपे दोस लगाओ आय, ऊ ने ऊके बन्ध खोल दए; और मुखिया पुरोहितन और महापंचायत हां इकट्ठो होबे कौ हुकम दओ, और पौलुस हां लै जाके उन के आंगू ठांड़ो कर दओ।</verse>
			</chapter>
			<chapter number="23">
				<verse number="1">पौलुस ने बड़ी पंचायत की कोद टकटकी लगात भए कई, भईया हरौ, मैंने आज लौ परमेसुर के आंगू पूरी तौर से खरो जीवन बिताओ।</verse>
				<verse number="2">तब हनन्याह महापुरोहित ने ऐंगर ठांड़े लोगन हां ऊके मों पे चांटा मारबे कौ हुकम दओ।</verse>
				<verse number="3">पौलुस ने ऊसे कई; हे चूना पुती भई भींत, तोय परमेसुर मार है: तें रीत के अनसार मोरो न्याव करबे के लाने इते बैठो आय, और फिन रीत के बिरोध में मोय मारबे कौ हुकम देत आय?</verse>
				<verse number="4">ऐंगर ठांड़े लोग ने कई, का तें परमेसुर के महापुरोहित हां बुरो भलो कहत आय?</verse>
				<verse number="5">ईपे पौलुस ने कई; भईया हरौ, मोय नईं मालूम हतो, की जौ महापुरोहित आय; कायसे लिखो आय, तें अपने लोग के हाकिमन हां बुरो नईं कहियो।</verse>
				<verse number="6">जब पौलुस ने जौ हेरो, की एक झुण्ड सदूकियन कौ आय और दूसरो फरीसियन को, तो बो महा पंचायत में हल्ला करके कहन लगो, भईया हरौ, मैं फरीसी आंव और फरीसियन के वंस कौ आंव, मरे भयन की आस और फिन से जी जाबे के काजें ही मोरो न्याव हो रओ आय।</verse>
				<verse number="7">ऊके जौ कहतई फरीसियन और सदूकियन में दो फांक हो गए; और पंचायत में फूट पड़ गई।</verse>
				<verse number="8">कायसे सदूकियन कौ जौ कहबो आय, की न ही फिन से जी जाबो आय, न ही सरगदूत और न ही कोई आत्मा आय; पर फरीसी जौ सब मानत आंय।</verse>
				<verse number="9">तब बड़ो हल्ला मचो और फरीसी झुण्ड के कछु शास्त्री उठ ठांड़े भए, और जोर जोर से बतकाव करन लगे, हम ई मान्स में कोऊ बुराई नईं दिखात; अगर कोई आत्मा या सरगदूत ने ईसे बतकाव करो आय तो फिन का?</verse>
				<verse number="10">जब बात ज्यादा बढ़त गई, तो सेनापति डरा गओ की कहूं बे पौलुस हां टुकड़ा टुकड़ा न कर डालें, ई लाने ऊ ने सिपाहियन हां हुकम दओ, की खालें जाके उन के बीच में से ऊहां जबरईं काड़ के किले में लै जाबें।</verse>
				<verse number="11">पर ओई रात प्रभु ने ऊके ऐंगर ठांड़े होकें कई; हिम्मत धर; कायसे जैसे तेंने यरूशलेम में हिम्मत से मोरी गवाही दई आय, ओई तरहां तोय रोम में भी गवाही देने पर है।</verse>
				<verse number="12">जब दिन भओ, तो यहूदियन ने बदला लैबे की सोची, और जौ कहके सौगंध खाई की जब लौ पौलुस हां मार न डालें, तब लौ न खा हैं और न पी हैं।</verse>
				<verse number="13">बदला लैबेवाले चालीस से अधक हते।</verse>
				<verse number="14">तब बे मुखिया पुरोहितन और सियानन के ऐंगर जाके कहन लगे, हम ने पक्के से मन बना लओ आय; की जब लौ पौलुस हां न मार डालें, तब लौ कछु न चीख हैं।</verse>
				<verse number="15">ई लाने अब तुम, और बड़ी पंचायत मिलके सेनापति हां समझाओ, की ऊहां अपने ऐंगर बहाने से टेरो, जानो की तुम ऊके बारे में खूब जांच परख करबो चाहत आव, हम ऊहां इते पोंचबे के पैलईं ऊहां मार डालबे के लाने तईयार रै हैं।</verse>
				<verse number="16">पर जब पौलुस के भांजे ने ऊहां घात करबे के बारे में सुनी? तो किले में पोंचो और भीतरै जाके पौलुस हां सबरी बात बता दई।</verse>
				<verse number="17">तब पौलुस ने सूबेदारन में से एक हां ऐंगर टेरके सब बात बता दई; ई जुवान हां सेनापति के ऐंगर लै जाओ, कायसे जौ ऊहां कछु बताओ चाहत आय।</verse>
				<verse number="18">ई लाने ऊ ने ऊहां सेनापति के ऐंगर लै जाके कई; कैदी पौलुस ने मोय अपने ऐंगर टेर के बिनती करी आय, की मैं ई जुवान हां तोरे ऐंगर पोंचा देओं; कायसे जौ कछु बताओ चाहत आय।</verse>
				<verse number="19">तब सेनापति ऊहां हाथ पकड़ के अलग लै गओ, और हरएं के पूछन लगो; तें मोय का बताओ चाहत आय?</verse>
				<verse number="20">ऊ ने कई; यहूदी तोसे जा मांग करबे के लाने एक हो गए आंय, की पौलुस हां कल बड़ी पंचायत के आंगू लाबें, जानो की बे ऊ की और जांच परख कराबो चाहत आंय।</verse>
				<verse number="21">ई लाने तें उन की न सुनिये, कायसे उन में से चालीस से अधक मान्स ऊ की घात में लगे भए आंय, जिन ने एक होकें जा सौगंध खाई आय, की जब लौ पौलुस हां न मार डालें, तब लौ न खा हैं और न पी हैं, बे अबै सोई तईयार आंय और तोरे हुकम की बाट देखें आंय।</verse>
				<verse number="22">तब सेनापति ने जुवान हां जौ हुकम दैके जान दओ, कोऊ से न कहिये की तेंने मोय जा बात बताई आय।</verse>
				<verse number="23">तब ऊ ने दो सूबेदारन हां अपने ऐंगर टेर के कई; कैसरिया जाबे के लाने रात नौ बजे लौ दो सौ सिपाहियन, सत्तर घुड़सवार, और दो सौ भालैत तईयार धरियो।</verse>
				<verse number="24">राज्यपाल फैलिक्स के ऐंगर पौलुस हां साजी तरहां लै जाबे के लाने घुड़वन की सवारी कौ भी इंतजाम करो।</verse>
				<verse number="25">और ऊ ने एक ऐसी पाती भी लिखी।</verse>
				<verse number="26">महाराज राज्यपाल फेलिक्स हां क्लौदियुस लुसियास कौ नमस्कार।</verse>
				<verse number="27">जब यहूदियन ने ई मान्स हां पकड़ के मार डालबो चाहो, तो मैंने जा जानके की जौ रोमी आय, सिपाहियन के संग्गै उन के ऊ परै धावा बोलो और में ईहां छुड़वा ले आओ।</verse>
				<verse number="28">तब जौ पता लगाबे के लाने की बे की काजें ऊ पे दोस लगा रए आंय, मैं ऊहां उन की महापंचायत में ले गओ।</verse>
				<verse number="29">फिन मोय पता पड़ो, की उन ने अपनी रीत हां लैके ऊ पे दोस लगाओ आय, पर ऐसो सोई दोस नईंयां जौन मौत की सजा देबे या कैदी बनाए जाबे के लाक होए।</verse>
				<verse number="30">जब मोय जौ बताओ गओ, की ऊ मान्स के बिरुद्ध घात रची जा रई आय, तो मैंने ईहां तुरतईं तोरे ऐंगर पठै दओ; और ईपे दोस लगाबे वालन हां सोई हुकम दओ, की बे तोरे ऐंगर ईके बिरुद्ध दोस लगाबें।</verse>
				<verse number="31">ई लाने सिपाहियन हां जैसो हुकम दओ हतो, पौलुस हां रातई रात अन्तिपत्रिस पोंचा दओ।</verse>
				<verse number="32">पर दूसरे दिना घुड़सवारन हां ऊके संग्गै जाबे के लाने छोड़के बे किले हां लौट आए।</verse>
				<verse number="33">जब घुड़सवार कैसरिया पोंचे, तो उन ने राज्यपाल हां पाती दई: और पौलुस हां भी ऊके आंगू हाजिर करो।</verse>
				<verse number="34">पाती पढ़बे के पाछें ऊ ने पूंछी की तें की परगना कौ आय?</verse>
				<verse number="35">और जौ जानके की जौ किलकिया कौ रहवासी आय; ऊने कई जब तोपे दोस लगाबेवाले भी आ हैं, तब मैं तोरी सुनवाई कर हों: और ऊ ने हुकम दओ की ऊहां हेरोदेस के किले में, रखवारी में धरो जाबै।</verse>
			</chapter>
			<chapter number="24">
				<verse number="1">पांच दिना के पाछें महापुरोहित हनन्याह कछु सियानन और तिरतुल्लुस नाओं कौ एक वकील हां संग्गै लैके आओ; और उन ने राज्यपाल के आगे पौलुस के विरुद्ध दोस लगाए।</verse>
				<verse number="2">जब पौलुस हां टेरो गओ, तो तिरतुल्लुस ऊ पे दोस लगात भओ राज्यपाल से कहन लगो, कि, “महाराज फेलिक्स तोरे राज में हमाए देस में बड़ी सान्ति आय; और तोरी दूरन्दाजी से देस में बिलात काज कराए जा रए आंय।</verse>
				<verse number="3">हम जा बात हर तरहां से और हर जांगा धन्य कहके मानत आंय।</verse>
				<verse number="4">अब मैं तोरो और बिलात बेरा नास नईं करके तोय से बिनती करत आंव, की दया करके हम हां तनक सुनवाई कौ मौका दे।</verse>
				<verse number="5">बात जा आय की जौ मान्स सांची में बदमास आय, और जगत भर के सारे यहूदियन में फूट डालत आय, और नासरियन के बुरई चाल कौ मुखिया आय।</verse>
				<verse number="6">इते लौ की ईने मन्दर हां भी नास करबो चाहो, और तब हम ने ईहां बन्दी बना लओ, हम ईको न्याव अपनी रीत के अनसार करबो चाहत हते।</verse>
				<verse number="7">पर सेनापति लुसियास ने आके ऊहां जबरदस्ती हमाए हाथन से छुड़ा लओ।</verse>
				<verse number="8">और ईपे दोस लगाबे वालन हां तोरे आंगू आबे कौ हुकम दओ, जिन बातन के बारे में हम ऊ पै दोस लगात आंय, अगर तें खुद ऊसे पूछतांछ कर ले, तो तोय इन सब कौ ज्ञान हो जै है।”</verse>
				<verse number="9">यहूदियन ने भी ई दोस में ऊ को संग दओ, और दाबा करो की जे बातें ऐंसई आंय।</verse>
				<verse number="10">जब राज्यपाल ने पौलुस हां बोलबे कौ इसारा करो तो पौलुस ने बोलबो शुरू करो, जौ जानके की तें बिलात बरसन से ई जात कौ न्याव करत आओ आय, मैं खुसी से अपने बचाव में बोलत आंव।</verse>
				<verse number="11">तें आपई सच्चाई कौ पता लगा सकत आय, की मोय प्रार्थना करबे के लाने यरूशलेम गए केवल बारह दिना भए आंय।</verse>
				<verse number="12">इन ने मोय न ही मन्दर में, न ही प्रार्थना घर में, और न ही नगर में कहूं कोऊ से बतकाव करत या दंगा करत पाओ आय।</verse>
				<verse number="13">और न ही जे उन दोषन हां जौन अब मोय पे लगात आंय, तोरे आंगू साबित कर सकत आंय।</verse>
				<verse number="14">पर मैं तोरे आंगू जौ मान लेत आंव, की जी चाल हां जे बुरई चाल कहत आंय, ओई के अनसार मैं अपने पुरखन के परमेसुर कौ काज करत आंव: और जौन बातें रीत के अनसार आंय मानत हों, और जौन कछु आगमवक्तन के शास्त्रन में लिखी आंय, उन सब हां मानत हों।</verse>
				<verse number="15">मैं परमेसुर में जौ आस धरत आंव, जैसे जे खुद भी धरत आंय, की सही में धर्मी और अधर्मी दोई कौ फिन से जी जाबो हुईये।</verse>
				<verse number="16">ई लाने मैं भी परमेसुर और मान्सन के आंगू अपनी सोच हां निरदोस बनाए धरबे की सदा कोसिस करत आंव।</verse>
				<verse number="17">अब बिलात बरसन के पाछें मैं अपनी जात के लाने दान पोंचाबे, और भेंट चढ़ाबे आओ हतो।</verse>
				<verse number="18">जब इन ने मोय मन्दर में पाओ, तो मैं रीत अनसार सुद्ध होकें, बिना भीड़ भाड़ या दंगा करे, ई काज में लगो भओ हतो, पर उते आसिया के कछु यहूदी हते।</verse>
				<verse number="19">अगर उन लौ कछु मोरे विरुद्ध दोस लगाबे कौ होतो तो उन हां चाहने हतो, की बे तोरे आंगू इते हाजिर होकें दोस लगाते।</verse>
				<verse number="20">नईं तो जे लोग खुद बताबें, की जब मैं बड़ी पंचायत के आंगू ठांड़ो हतो, तो उन ने मोय में कौन दोस पाओ।</verse>
				<verse number="21">केवल ई बात हां छोड़, जीहां मैंने उन के बीच ठांड़े होकें जोर से कई हती, मरे भयन के जी जाबे के बारे में, तुमाए आंगू मोरो न्याव हो रओ आय।</verse>
				<verse number="22">पर फेलिक्स ने जौन ई चाल की सही सही जानकारी धरत हतो, सुनवाई रोक के कई, जब सेनापति लुसियास आ है, तब मैं तुमाए मुकदमा पै फैसला दें हों।</verse>
				<verse number="23">तब ऊ ने सूबेदार हां हुकम दओ, की पौलुस हां कछु ढील देके हिरासत में धरो जाबै, और ऊके संगियन में से कोऊहां भी ऊ की खुसामद करबे से नईं रोको जाबै।</verse>
				<verse number="24">कछु दिना के पाछें फेलिक्स अपनी घरवारी द्रुसिल्ला हां, जौन यहूदिनी हती, संग्गै लैके आओ; और पौलुस हां टेर के ऊ भरोसे के बारे में, जौन मसीह यीशु में आय सुनो।</verse>
				<verse number="25">अब बो धर्म की और आबेवाले न्याव की बतकाव कर रओ हतो, तो फेलिक्स ने डरा के कई, ई बेरा तो तें जा, बेरा मिलबे पे मैं तोय फिन टेर हों।</verse>
				<verse number="26">बो पौलुस से रुपैया पाबे की आस सोई करत हतो; ई लाने बो ऊहां बेर बेर टेर के, ऊसे बतकाव करत हतो।</verse>
				<verse number="27">जब दो साल बीत गए, तो फेलिक्स की जांगा पे पुरकियुस फेस्तुस हां ठहराओ गओ, और फेलिक्स यहूदियन हां खुस करबे की मनसा से पौलुस हां हिरासत में ही छोड़ गओ।</verse>
			</chapter>
			<chapter number="25">
				<verse number="1">फेस्तुस ऊ परगना में पोंचबे के तीन दिना पाछें कैसरिया से यरूशलेम हां गओ।</verse>
				<verse number="2">तब मुखिया पुरोहितों और यहूदियन के खास जन ने, पौलुस पे दोस लगा के ऊसे बिनती करी।</verse>
				<verse number="3">और जा छूट मांगी, कि बो पौलुस हां यरूशलेम पठै दे, कायसे बे ऊहां गैल में मरवाबे की ताक में हते।</verse>
				<verse number="4">तब फेस्तुस ने कई, पौलुस कैसरिया की हिरासत में आय, और मैं सोई झट्टई जाबे वालो आंव।</verse>
				<verse number="5">फिन ऊ ने कई, तुम में से जौन खास जनें आंय बे मोरे संग्गै निंगे, और अगर ई मान्स ने कोऊ बुरव काज करो आय, तो उते ऊ पे दोस लगाबें।</verse>
				<verse number="6">बो उन के बीच आठ या दस दिन रह के कैसरिया हां चलो गओ, दूसरे दिना ऊ ने न्याव आसन पे बैठ के हुकम दओ की पौलुस हां लाओ जाबै।</verse>
				<verse number="7">ऊके उते पोंचबे पे यरूशलेम से आए भए यहूदी ऊके चारऊं कोद ठांड़े हो गए, और ऊ पे ऐसे बड़े दोस लगान लगे, जिन कौ उन के ऐंगर कोऊ सबूत नईं हतो।</verse>
				<verse number="8">पर पौलुस ने अपने बचाव में कई, मैंने न यहूदियन की रीत, न मन्दर और न कैसर के बिरुद्ध कोऊ पाप करो आय।</verse>
				<verse number="9">तब फेस्तुस ने यहूदियन हां खुस करबे की मनसा से पौलुस से कई, का तें चाहत आय, कि मैं इन दोस कौ न्याव यरूशलेम में करों।</verse>
				<verse number="10">पर पौलुस ने कई; मैं कैसर के न्याव आसन के आंगू ठांड़ो आंव, मोरो न्याव इतईं होओ चईये: जैसो की तें भी भली भांत जानत आय, मैंने यहूदियन कौ कछु नईं बिगाड़ो आय।</verse>
				<verse number="11">अगर मैं दोसी आंव और मैंने मृत्यु दण्ड पाबे के लाने कछु करो आय; तो मैं मरबे से मना नईं करत, पर अगर उन के द्वारा लगाए गए दोषन में से एकऊ सांची नईं ठहरे, तो कोऊ भी मोय इन के हाथन नईं सौंप सकत: मैं कैसर से अपील करत आंव।</verse>
				<verse number="12">तब फेस्तुस ने अपनी पंचायत से सलाह कर के कई, तेंने कैसर से अपील करी आय, तें कैसर के आंगू ठांड़ो हुईये।</verse>
				<verse number="13">जब बिलात दिना बीत गए तो राजा अग्रिप्पा और बिरनीके ने कैसरिया आके फेस्तुस से भेंट करी।</verse>
				<verse number="14">जब कि उन हां उते बिलात दिना बिताने हते, तो फेस्तुस ने पौलुस कौ मुकदमा राजा के आंगू पेस करके कई; इते एक मान्स आय, जीहां फेलिक्स हिरासत में छोड़ गओ आय।</verse>
				<verse number="15">जब मैं यरूशलेम में हतो, तो मुखिया महापुरोहित और यहूदियन के सियानन ने ऊके बिरुद्ध दोस लगाए; और बिनती करी, की ऊहां दण्ड दओ जाबै।</verse>
				<verse number="16">तब मैंने उन से कई, की रोमियों में जा रीत नईंयां, की कोऊ दोसी हां, जब लौ दोस लगाबेवालन के आंगू ठांड़े होकें अपने बचाव में बोलबे कौ मौका नईं मिले, ऊहां दण्ड के लाने सौंपो जाबे।</verse>
				<verse number="17">ई लाने जब बे इते जमा भए, तो मैंने बिना देरी करे, दूसरे दिना न्याव आसन पे बैठके, ऊ मान्स हां लाबे कौ हुकम दओ।</verse>
				<verse number="18">जब दोस लगाबे वाले ठांड़े भए, तो उन ने ऊ पे कोऊ ऐसो बड़े दोस नईं लगाव, जैसी मोरी सोच हती।</verse>
				<verse number="19">पर उन कौ सोच फरक हतो, ऊके संग्गै केवल अपने धरम की कछु बातन और यीशु नाओं के एक मान्स के बारे में हती, जौन मर गओ हतो, पर पौलुस ऊके जीयत होबे कौ दावा करत हतो।</verse>
				<verse number="20">मोरी समझ में नईं आओ, की इन बातन की छान-बीन कैसे करी जाबै? ई लाने मैंने ऊसे पूछी, की का तें यरूशलेम जाबे हां तईयार आय, की उते इन बातन के बारे में तोरो न्याव होबै?</verse>
				<verse number="21">पर जब पौलुस ने अपील करी, की महाराजाधिराज द्वारा ही मोरो न्याव करो जाबै; तो मैंने हुकम दओ, की जब लौ मैं ऊहां कैसर के ऐंगर नईं पठै दों, बो इतईं हिरासत में रए।</verse>
				<verse number="22">तब अग्रिप्पा ने फेस्तुस से कई, मैं सोई मान्स की सुनबो चाहत आंव: ऊ ने कई, तें कल सुन लै है।</verse>
				<verse number="23">ई लाने दूसरे दिना, जब अग्रिप्पा और बिरनीके बिलात धूमधाम से सेनापतियन और नगर के नामी जनें के संग्गै पंचायतघर में घुसे, तब फेस्तुस के हुकम से पौलुस हां लाओ गओ।</verse>
				<verse number="24">फेस्तुस ने कई, हे महाराजा अग्रिप्पा, और हमाए संग्गै हाजिर भले मान्सो, ई मान्स हां हेरो, जीके बारे में सबरे यहूदी समाज ने यरूशलेम में और इते भी चीख चीख के मोसे बिनती करी आय, की ईको अब जीयत रहबो सही नईंयां।</verse>
				<verse number="25">पर मैंने जान लओ, कि ईने मृत्यु दण्ड के लाक कछु नईं करो हतो; और ई लाने की ईने खुद महाराजाधिराज से अपील करी आय, तो मैंने ईहां पठैय देबे कौ फैसला करो।</verse>
				<verse number="26">फिन भी मोरे ऐंगर ईके बारे में अपने महाराज हां लिखबे के लाने कोई सही बात नईंयां, ई लाने मैं ऊहां तुम सब के आंगू खास के हे राजा अग्रिप्पा तोरे आंगू लाओ आंव, की जांच खतम होबे पे मोय कछु लिखबे हां मिल जाबै।</verse>
				<verse number="27">कायसे मोय जौ बेकार जान पड़त आय, की कोई कैदी हां ऊ की दोसपाती तईयार करे बिना पठैय दों।</verse>
			</chapter>
			<chapter number="26">
				<verse number="1">तब अग्रिप्पा ने पौलुस से कई; तोय अपने बचाव में बोलबे की मंजूरी आय, ईपे पौलुस हाथन हां बढ़ाके अपने बचाव में बोलन लगो।</verse>
				<verse number="2">हे राजा अग्रिप्पा, यहूदियन ने मोपे कई एक दोस लगाए आंय, मैं अपने हां धन्य मानत आंव, की आज तोरे आंगू अपने बचाव में उन सब कौ बखान करबे जा रओ आंव।</verse>
				<verse number="3">खासकर ई लाने की तें यहूदियन के सब रीत रिवाज और बतकाव हां जानत आय, ई लाने मैं बिनती करत आंव, की गम खाके मोरी सुन ले।</verse>
				<verse number="4">मोरो चाल चलन जवानी से लैके अबै लौ जैसो रहो यानि मैंने ईहां शुरू से अपनी जात के बीच, और यरूशलेम में कैसे गुजारो, ईहां सब यहूदी जानत आंय।</verse>
				<verse number="5">कायसे बे मोरे बारे में बिलात पेंला से जानत आंय, की मैंने अपने धरम के सब से कट्टर सोच के अनसार फरीसी होकें जीयत रओ, अगर बे चाहें तो ई बात की गवाह भी दे सकत आंय।</verse>
				<verse number="6">पर अब ऊ आस के काजें, जो प्रतिज्ञा परमेसुर ने हमाए पुरखन से करी हती, मोरो न्याव करो जा रओ आय।</verse>
				<verse number="7">हमाए बारह गोत्र ई प्रतिज्ञा कौ फल पाबे की आस लगाए भए, जोस के संग रात दिना परमेसुर कौ काज करत आंय, और हे राजन, ऐई आस के बारे में यहूदी मोय पे दोस लगात आंय।</verse>
				<verse number="8">जा बात तुम लोगन हां भरोसेमन्द काय नईं लगात आय, की परमेसुर मरे भयन हां जिलात आय?</verse>
				<verse number="9">मैंने भी जौई सोचो हतो, की नासरत के यीशु के नाओं के बिरुद्ध मोय बिलात कछु करने आय।</verse>
				<verse number="10">और मैंने यरूशलेम में जौई करो; मुखिया महापुरोहितन से हुकम पाके मैंने बिलात पवित्र लोगन हां जेलखाने में डालो, पर जब बे मौत के घाट उतारे जा रए हते, तो मैंने उन के बिरुद्ध में अपनी हामी भी दई।</verse>
				<verse number="11">मैं आमतौर पे सब प्रार्थनाघर में जाके उनहां सताव करत हतो, और यीशु कौ ठट्ठा करबे हां उनहां दबाव डालबे की कोसिस करत हतो, और उन के बिरुद्ध बड़े गुस्‍सा से भर के बाहर के नगरन में भी उन कौ पीछा करत हतो।</verse>
				<verse number="12">जब मैं मुखिया महापुरोहितन की मंजूरी और हुकम पाके ऐई धुन में दमिश्क हां जा रओ हतो।</verse>
				<verse number="13">तो हे राजा, मैंने दुहपरिया की बेरा गैल में सूरज से भी तेज ज्योत आकास से आत हेरी, जौन मोरे और मोरे संग्गै चलबे वालन के चारऊं कोद चमक रई हती।</verse>
				<verse number="14">जब हम सब धरती पे गिर पड़े, तो मोय इब्रानी बोली में जौ सुनाई पड़ो, हे शाऊ ल, हे शाऊ ल, तें मोय काय सतात आय? पैने पे लात मारबो तोरे लाने कठनआय।</verse>
				<verse number="15">मैंने कई, प्रभु तें को आय? प्रभु ने कई, मैं यीशु आंव, जीहां तें सता रओ आय।</verse>
				<verse number="16">पर उठ, और अपने गोड़न पे ठांड़ो हो जा; मैंने ई लाने से तोय दरसन दओ आय, की तोय भक्त ठहराओं और न केवल इन बातन कौ, जौन तेंने हेरी आंय गवाह ठहराओं, पर उन बातन कौ भी जौन के लाने मैं तोय दरसन दें हों।</verse>
				<verse number="17">मैं तोय तोरे लोगन से और गैर यहूदियन में से भी जिन के ऐंगर तोय पठैय रओ आंव, छुड़ात रै हों।</verse>
				<verse number="18">कि तें उन की आंखन हां खोले, जीसे की बे अंधयारे से उजयारे की कोद, और शैतान के राज्य से परमेसुर की कोद फिरें; जीसे की बे पापन की क्षिमा, और उन लोगन के संग्गै पदवी पाबें, जौन मोय पे भरोसा करबे के द्वारा पवित्र भए आंय।</verse>
				<verse number="19">ई लाने हे राजा अग्रिप्पा, मैंने ऊ स्वर्गीय दरसन के हुकम कौ नईं टालो।</verse>
				<verse number="20">पर पेंला दमिश्क के, फिर यरूशलेम के, और तब यहूदियन के सबरे परगना के रहबेवालन हां, इते लौ की गैर यहूदियन हां सोई जौई परचार करत रहो, की बे पछता के परमेसुर की कोद फिरें और मन फिराबे के जैसे काज करें।</verse>
				<verse number="21">ऐई काजें कछु यहूदियन ने मोय मन्दर में पकड़ो और मार डालबे की कोसिस करी।</verse>
				<verse number="22">ई तरहां परमेसुर की कोद से मदद पाके मैं आज लौ बनो भओ आंव और हल्के बड़े सबई के आंगू गवाही देत आंव, और जौन बातें आगमवक्तन और मूसा ने कई आंय, की बे होबेवाली आंय, उनहां छोड़ कछु नईं कहत।</verse>
				<verse number="23">यानि मसीह हां दुख उठाने पड़ है, और ओई मरे भयन में से जी जाबे वालन में पैलो होकें, यहूदी परजा और गैर यहूदियन दोई हां ज्योत कौ सन्देसो दै है।</verse>
				<verse number="24">जब पौलुस अपने बचाव में ई तरहां बोल रओ हतो, तो फेस्तुस ने जोर से कई; पौलुस तें पगला आय, तोरी ज्यादा विद्या ने तोय पगला बना दओ है।</verse>
				<verse number="25">पर पौलुस ने कई; महाराज फेस्तुस, मैं पगला नईं आंव, पर सांची और गूढ़ बातें करत आंव।</verse>
				<verse number="26">इन बातन हां राजा खुद जानत आय, जीके आंगू मैं बिना हिचक के बोल रओ आंव, मोय पूरो भरोसा आय, की इन में से कोई बात नईंयां, जौन उन से छुपी होबै, कायसे जा बात कोऊ कोने में नईं भई।</verse>
				<verse number="27">हे राजा अग्रिप्पा, का तें आगमवक्तन कौ भरोसा करत आय? हओ, मैं जानत आंव, की तें भरोसा करत आय।</verse>
				<verse number="28">तब अग्रिप्पा ने पौलुस से कई, तें तनक समझाबे से मोय मसीही बनाओ चाहत आय।</verse>
				<verse number="29">पौलुस ने कई, परमेसुर करे, चाए तनक या बिलात बेरा में, न केवल तें, पर बे सबरे सोई जौन आज मोरी सुन रए आंय, इन बंधनों हां छोड़, बे मोरे घांई हो जै हैं।</verse>
				<verse number="30">तब राजा उठो और ऊके संग्गै राज्यपाल बिरनीके और बैठे भए लोग भी उठ के ठांड़े भए।</verse>
				<verse number="31">और अलग जाके एक दूसरे से बतकाव करके जौ कहन लगे, जौ तो ऐसो कछु भी नईं कर रओ आय, जीसे मृत्युदण्ड या जेलखाने में डालबे लाक होय।</verse>
				<verse number="32">अग्रिप्पा ने फेस्तुस से कई; अगर ई मान्स ने कैसर से अपील न करी होती, तो जौ छोड़ दओ जातो।</verse>
			</chapter>
			<chapter number="27">
				<verse number="1">जब जौ ठहराओ गओ, की हम जहाज से इतालिया जाबें, तो उन ने पौलुस और दूसरे कैदियन हां राजसी सैनिक दल के संग्गै यूलियुस नाओं के एक सूबेदार हां सौंप दओ।</verse>
				<verse number="2">और अद्रमुत्तियुम कौ एक जहाज आसिया के तीरे के परगना में जाबे हां हतो, हम ऊ पे चढ़के समुन्दरी दौरा के लाने कड़ पड़े, अरिस्तर्खुस नाओं के थिस्सलुनीके कौ एक मकिदूनी भी हमाए संग्गै हतो।</verse>
				<verse number="3">दूसरे दिना हम सैदा में उतर गए, और यूलियुस ने दया करके पौलुस हां ऊके संगियन के इते जान दओ की सत्कार पाए।</verse>
				<verse number="4">उते से हम जहाज से कुप्रुस की आड़ में होकें चले, कायसे बैहर आंगू की हती।</verse>
				<verse number="5">और जब हम किलिकिया और पंफूलिया के समुन्दर तीरे से होकें कड़े, तो लूसिया के मूरा में उतर गए।</verse>
				<verse number="6">उते सूबेदार हां इतालिया जाबे वालो सिकन्दरिया कौ जहाज मिलो, और ऊ ने हम हां ऊ पे चढ़ा दओ।</verse>
				<verse number="7">जब हम कछु दिना लौ हरां हरां परेसानी से कनिदुस के आंगू पोंचे, तो ई लाने की बैहर हम हां आंगू नईं बढ़न दे रई हती, हम सलमोने के आंगू से होकें क्रेते की आड़ में चले।</verse>
				<verse number="8">और ऊके तीरे तीरे परेसानी से खेते भए हम एक जांगा पे पोंचे, जौन शुभलंगरबारी कहात हतो, जिते से लसया नगर ऐंगर हतो।</verse>
				<verse number="9">बिलात बेरा बीत गई हती, और पानू की यात्रा भी जोखिम भरी हो गई हती, इते लौ की उपवास के दिना भी बीत चुके हते, ई लाने पौलुस उनहां जौ कहके चिताउन लगो।</verse>
				<verse number="10">हे भईया हरौ, मोय ऐसो लगन लगो आय, ई समुन्दरी यात्रा में माल और जहाज की नईं, बल्कि हम हां अपने प्राणन की भी हानि उठानी पड़ है।</verse>
				<verse number="11">पर सूबेदार ने पौलुस के कहबे की जांगा जहाज के चलाबेवाले और मुखिया की बातन की कोद ज्यादा ध्यान दओ।</verse>
				<verse number="12">ई लाने की बो बन्दरगाह जड़कारो बिताबे के लाने सही नईं हतो; ज्यादातर लोगन की जा सलाह भई, की उते से आंगू बढ़ें, की कोऊ तरहां फीनिक्स पोंच के जड़कारो बिताएं, जौ क्रेते कौ एक बन्दरगाह आय, जीको मों दक्खन-पश्चिम और उत्तर-पश्चिम कोद आय।</verse>
				<verse number="13">जब दक्खिनी बैहर हरां हरां बहन लगी, तो जौ सोच के की हमाओ विचार पूरो हो गओ, उन ने लंगर उठाओ और तीरे तीरे क्रेते के ऐंगर होकें जान लगे।</verse>
				<verse number="14">पर तनकई देर में एक बड़ी आंधी उठी, जौन उत्तरी पूर्वी कहात आय।</verse>
				<verse number="15">जब जहाज ऊ में फंस गओ और आंधी कौ सामना नईं कर सको, तो हम ने ऊहां बैहर के रुख में बहन दओ, और हम भी ओई के संग्गै बहत भए चले गए।</verse>
				<verse number="16">तब कौदा नाओं के टापू की आड़ में बहत बहत हम परेसानी से जहाज की डोंगी हां वस में कर पाए।</verse>
				<verse number="17">फिर ढीमरन ने डोंगी हां उठाओ, और जहाज हां खालें से ऊ परै लौ गिरमा से बांधो, और सुरतिस टापू के उथली जांगा में फंस जाबे के डर से पाल उतार के बहत चले गए।</verse>
				<verse number="18">दूसरे दिना जब हम आंधी से बिलात हिचकोले खा रए हते, तो बे जहाज कौ माल फेंकन लगे।</verse>
				<verse number="19">तीसरे दिना उन ने अपने हाथन से जहाज के समान हां सोई फेंक दओ।</verse>
				<verse number="20">जब बिलात दिना लौ न सूरज दिखा पड़ो, न तारे और बिलात आंधी चलत हती, तो हरां हरां हमाए बचबे की आसा भी जात रई।</verse>
				<verse number="21">जब बे बिना खाए पिए बिलात दिना बिता चुके, तब पौलुस ने उन के बीच ठांड़े होकें कई; हे भईया हरौ, सही होतो, की तुम मोरो कहबो मानते, और क्रेते से नईं चलते, तब न तो जा विपदा आती और न जा हानि उठानी पड़ती।</verse>
				<verse number="22">अबै भी मैं तुम से जा बिनती करत आंव, की हिम्मत धरौ; कायसे तुम में से कोऊ के प्राणन की हानि न हुईये, पर केवल जहाज की।</verse>
				<verse number="23">कायसे परमेसुर जीको मैं आंव, और जीको काज करत आंव, ऊ को एक सरगदूत आज रात मोरे ऐंगर आके ठांड़ो भओ।</verse>
				<verse number="24">और ऊ ने कई, पौलुस न डरा; तोय कैसर के आंगू ठांड़ो होबो जरूरी आय, हेर, परमेसुर ने इन सब हां जौन तोरे संग्गै यात्रा कर रए आंय, तोय दओ आय।</verse>
				<verse number="25">ई लाने हे भईया हरौ, हिम्मत धरो; कायसे मैं परमेसुर पे भरोसा करत हौ, की जैसो मोसे कहो गओ आय, वैसई हुईये।</verse>
				<verse number="26">पर कोऊ टापू पे हमाओ जहाज जरूर जा टिक है।</verse>
				<verse number="27">पर जब चौदहवीं रात आई, और हम अद्रिया सागर में भटकत फिर रए हते, तो आधी रात के करीब, ढीमरन ने ऐरो लओ, की हम कोऊ तीरे के ऐंगर पोंच रए आंय।</verse>
				<verse number="28">थाह लेबे पे उन ने सेंतीस मीटर गहरो पाओ और तनक आंगू बढ़के उन ने फिर थांह लई, तो छब्बीस मीटर गहरो पाओ।</verse>
				<verse number="29">तब ई डर से की कहूं चट्टान से न जा टकराएं, जहाज के पिछले हिस्सा से चार लंगर डाले, औरभुनसारे होबे की बाट जोहन लगे।</verse>
				<verse number="30">जब ढीमर जहाज से भगबे की कोसिस कर रए हते, और अगले हिस्सा से लंगर डालबे के बहाने से डोंगी हां समुन्दर में उतार चुके हते।</verse>
				<verse number="31">तो पौलुस ने सूबेदार और सिपाहियन से कई; अगर बे लोग जहाज पे नईं रएं, तो तुम नईं बच सकत।</verse>
				<verse number="32">तब सिपाहियन ने गिरमा हां काट के डोंगी गिरा दई।</verse>
				<verse number="33">जब भुनसारो होबे वालो हतो, तो पौलुस ने जौ कै कें, सब हां खाबे के लाने समझाओ, आज चौदह दिना हो गए आंय, जब से तुम आस तकत तकत भूखे रए, और तुम ने कछु नईं खाओ।</verse>
				<verse number="34">ई लाने मैं तुम हां समझात आंव, की अपने प्राण बचाबे के लाने कछु खा लेओ, कायसे तुम में से कोऊ कौ बाल बांका न इुईये।</verse>
				<verse number="35">जा कह के ऊ ने रोटी लई और सब के आंगू ऊके लाने परमेसुर हां धन्नवाद करो; और तोड़ के खाबे लग गओ।</verse>
				<verse number="36">ईसे उन सब हां हिम्मत मिली और उन ने भी रोटी खाई।</verse>
				<verse number="37">जहाज पे हम सब मिला के दो सौ छिहत्तर जनें हते।</verse>
				<verse number="38">जब बे खाके अफर गए, तो गेंहूं हां समुन्दर में फेंक के जहाज हां हल्को करन लगे।</verse>
				<verse number="39">जब दिन कड़ो, तो बे ऊ जांगा हां नईं चीन पाए, पर उनहां एक खाड़ी दिखाई पड़ी, जीको तीरो चौरस हतो, और उन ने सोचो, अगर हो सके तो जहाज हां ओई तीरे पे लगा दओ जाबै।</verse>
				<verse number="40">उन ने लंगर काट के समुन्दर में छोड़ दओ, और ओई बेरा पतवारन की गांठें ढीली कर दईं, और बैहर के रुख में, हल्के पालन हां खोल के किनारे हां चल पड़े।</verse>
				<verse number="41">पर दोई पानू की धारन के बीच पड़के जहाज बालू में फंस गओ, और ऊ को अगलो हिस्सा ऐसो धर गओ, की हिल नईं सको; और पाछें को हिस्सा लहरन के थपेड़न से टूटन लगो।</verse>
				<verse number="42">सिपाहियन की सोच हती की कैदियन हां मार डालें; जीसे उन में से कोऊ भी तैर के नईं कड़ पाबै।</verse>
				<verse number="43">पर सूबेदार ने पौलुस हां बचाबे की मनसा से उन हां ऐसो करबे से रोको, और हुकम दओ, की जौन तैर सकत आंय, बे पेंला कूद के धरती पे कड़ जाबें।</verse>
				<verse number="44">और बाकी लोग पटरों और जहाज के दूसरे टुकड़न के सहारे कड़ जाबें, ई तरहां से सब लोग धरती पे साजे पोंच गए।</verse>
			</chapter>
			<chapter number="28">
				<verse number="1">जब हम सब बच कड़े, तब हम हां पता चलो की जौ टापू मिलिते कहाऊ त है।</verse>
				<verse number="2">उतईं के आदिवासियन ने हम पे बड़ी दया करी; बरसा होबे से जाड़ो पड़न लगो हतो, ई लाने उन ने आगी बार के हम सब कौ सत्कार करो।</verse>
				<verse number="3">जब पौलुस ने लकड़ियों कौ गट्ठा जमा करके आगी पे धरो, तो आंच पाके एक सांप कड़ो और ऊके हाथ से लिपड़ गओ।</verse>
				<verse number="4">जब आदिवासियन ने सांप हां ऊके हाथ में लटके भओ तको, तो एक दूसरे से कैन लगे; सही में जौ मान्स हत्यारो आय, जौ समुन्दर से बच गओ, फिन भी न्याव ने ईहां जीयत रहन नईं दओ।</verse>
				<verse number="5">तब ऊ ने सांप हां आगी में झटक दओ, और ऊहां कोऊ हानि नईं भई।</verse>
				<verse number="6">बे तो जा बाट जोह रए हते, की बो सूज जै है, या खुद गिरके मर जै है, पर जब बे बिलात बेरा लौ बाट जोहत रए, और हेरो, की ऊहां कछु भी नईं भओ, तो अपनी सोच बदल के कहन लगे; की जौ तो कोऊ देवता आय।</verse>
				<verse number="7">ऊ जांगा के ऐंगर पुबलियुस नाओं के मुखिया की धरती हती, ऊ ने हमाओ सत्कार करो और तीन दिना हमाई पाहुनाई करी।</verse>
				<verse number="8">पुबलियुस कौ बाप बुखार और दस्त से रोगी पड़ो हतो, पौलुस ऊहां देखबे हां भीतरै गओ और ऊ ने प्रार्थना करके अपनो हाथ ऊ पै धरो, और ऊहां साजो कर दओ।</verse>
				<verse number="9">ई बात से, टापू के बचे रोगी भी आके साजे होन लगे।</verse>
				<verse number="10">और उन ने हमाओ तरहां तरहां से मान सत्कार करो, जब हम ऊ जांगा से चलबे हां हते, तो उन ने हमाई जरूरत की सब चीजें जहाज पे लदवा दईं।</verse>
				<verse number="11">तीन महिना के पाछें हम सिकन्दरिया के एक जहाज से चले, जौन ई टापू पे जाड़ो काट चुको हतो; और जी की चिन्हार दियुसकूरी हतो।</verse>
				<verse number="12">फिन सुरकूसा में लंगर डालके हम तीन दिना लौ रुके रए।</verse>
				<verse number="13">उते से हम घूमके रेगियुम पहुंचे और एक दिना के बाद दक्खिनी बैहर चली, ई लाने हम दूसरे दिना पुतियुली में आए।</verse>
				<verse number="14">उते हम हां कछु भईया मिले, जिन के बिनती करबे से हम उन के ऐंगर सात दिना लौ ठहरे; ऐसे हम रोम पोंचे।</verse>
				<verse number="15">जब भाईयन ने हमाए बारे में सुनो तो अप्पियुस के चौक और तीन सराए लौ बे हम से मिलबे आए, उनहां हेर के पौलुस हां हिम्मत भई और ऊ ने परमेसुर हां धन्नवाद दओ।</verse>
				<verse number="16">जब हम रोम में पोंचे, तब पौलुस हां एक सिपाही के संग्गै, जौन ऊ की चौकीदारी करत हतो, अलग रहबे की मंजूरी दई गई।</verse>
				<verse number="17">फिन ऐसो भओ, की तीन दिना के बाद ऊ ने यहूदियन के मुखिया लोगन हां टेरो, जब बे जमा भए, तो ऊ ने उन से कई; भईया हरौ, मैंने अपनी जात या अपने पुरखन के रीति रिवाज के बिरुद्ध कछु नईं करो, फिन भी मैं यरूशलेम से कैदी बनाके रोमियन के हाथन सौंप दओ गओ आंव।</verse>
				<verse number="18">उन ने पूंछ तांछ करबे के पाछें, मोय छोड़ दैबो चाहो, कायसे मोय मृत्युदण्ड दए जाबे की कोऊ बात नईं हती।</verse>
				<verse number="19">पर जब यहूदियन ने बिरोध करो, तो मोय कैसर से अपील करने पड़ी, पर जौ नईं, की मोय अपनी जात पर कोऊ दोस लगाने हतो।</verse>
				<verse number="20">ऐई काजें मैंने तुम हां बुलाओ आय, की तुम लोगन से मिलूं और बतकाव करों; कायसे इस्राएल की आसा के काजें, मैं ई सांकलन से बंधो भओ आंव।</verse>
				<verse number="21">उन ने ऊसे कई; न तो हम हां यहूदियन से तोरे बारे में कोऊ चिठिया मिली आय, और न भाईयन में से कोऊ ने इते आके तोरे बारे में कोऊ खबर दई आय, और न कोऊ बुरई बात कई आय।</verse>
				<verse number="22">पर हम तोरे बारे में तोरे विचार सुनबे की मनसा धरत आंय, कायसे हम जानत आंय, की सब जांगा लोग ईके बिरोध में बतकाव करत आंय।</verse>
				<verse number="23">तब ऊके लाने एक दिना ठहराओ गओ, और बिलात जनें ऊ की रहबे की जांगा पे आए, ऊ ने परमेसुर के राज्य के बारे में सोचत भए, गवाही देके उनहां समझाओ, और भुनसारे से संजा लौ मूसा की रीति और आगमवक्तन की पोथियन से यीशु के बारे में उनहां समझाबे की कोसिस करत रहो।</verse>
				<verse number="24">कछु लोग ने तो इन बातन हां मान लओ, पर कछु ने भरोसा नईं करो।</verse>
				<verse number="25">जब बे एक दूसरे से राजी नईं भए, तब पौलुस की अखिरी बात के कहबे के पाछें बे उते से चले गए, पवित्र आत्मा ने यशायाह आगमवक्ता से तुमाए पुरखन से सही कई।</verse>
				<verse number="26">जाके इन लोगन से कह दईयो, की तुम सुनत तो रै हौ, पर न समझ हौ, और हेरत तो रै हौ, पर न बूझ हौ।</verse>
				<verse number="27">कायसे इन लोगन कौ मन मोंटो हो गओ आय, बे अपने कान से ऊंचो सुनन लगे आंय, और उन ने अपनी आंखन हां मूंद लओ आय, कहूं ऐसो न होबै की बे आंखन से हेरें, और अपने कान से सुनें, और अपने मन से समझें और फिरें, और मैं उनहां साजो करों।</verse>
				<verse number="28">ई लाने तुम जान लईयो, की परमेसुर कौ जौ उद्धार अन्यजातियन के ऐंगर पठैव गओ आय, और बे सुन हैं।</verse>
				<verse number="29">और जब बो जे बातें कह चुको, तो यहूदी आपस में बिलात बतकाव करत भए उते से चले गए।</verse>
				<verse number="30">पौलुस अपने भाड़े के घर में दो बरस लौ रहो।</verse>
				<verse number="31">और जौन ऊके ऐंगर आत हते, उन सब कौ सत्कार करत हतो और बिना डराए परमेसुर के राज्य कौ परचार करत, और प्रभु यीशु मसीह के बारे में सीख देत हतो।</verse>
			</chapter>
		</book>
		<book number="45">
			<chapter number="1">
				<verse number="1">पौलुस कुदाऊं से जौन यीशु मसीह कौ चाकर आय, और प्रेरित होबे हां बुलाओ गओ, और परमेसुर के ऊ भले सन्देसे के परचार के लाने नबेरो गओ आय।</verse>
				<verse number="2">जीहां ऊ ने पहलईं से अपने अगमवकतन के द्वारा पवित्तर धर्म पोथी में।</verse>
				<verse number="3">अपने पुत्र हमाए पिरभु यीशु मसीह के लाने कौल करो हतो, बो देयां के रूप से दाऊद के वंस में पैदा भओ।</verse>
				<verse number="4">और पवित्रता की आत्मा के भाव से मरे भयन में से जी उठबे के काजें अधिकार के संग्गै परमेसुर कौ पुत्र ठैरो आय।</verse>
				<verse number="5">ओई से हम हां दया और भले सन्देस प्रचार करबे मिलो; कि ऊके नाओं से सबरी जातन के मान्स बिसवास कर के ऊ की मानें।</verse>
				<verse number="6">जिन में से तुम सोई यीशु मसीह के होबे के लाने बुलाए गए आव।</verse>
				<verse number="7">उन सबरन के नाओं जौन रोम में परमेसुर के प्यारे आएं और पवित्तर होबे हां बुलाए गए आएं। हमाए पिता परमेसुर और पिरभु यीशु मसीह की कुदाऊं से तुम हां दया और सान्ति मिलत रैबे।</verse>
				<verse number="8">पेंला मैं तुम सब के लाने यीशु मसीह के द्वारा अपने परमेसुर कौ धन्यवाद करत आंव, कायसे के तुमाए बिसवास की खबर सबरे संसार में हो रई आय।</verse>
				<verse number="9">परमेसुर जी की सेवा मैं अपने मन से ऊके पुत्र के भले सन्देसे के लाने करत आंव, ओई मोरो गवाह आय; कि मैं तुम हां लगातार याद करत रैत आंव।</verse>
				<verse number="10">अपनी रोजीना की बिन्तवाई में तुम हां सोई सुमरन करत आंव, कि कैसऊ पिरभु परमेसुर अपनी मन्सा से तुम लौ पोंचा देबे।</verse>
				<verse number="11">कायसे मैं तुम से मिलबे की मन्सा हिये से करत आंव, कि मैं तुम हां कोऊ आत्मिक दान देंओं कि तुम पक्के हो जाओ।</verse>
				<verse number="12">जब मैं तुमाए सग्ंगै रओ तो हम ऊ बिसवास से जौन मोय है, और तुम में सोई आय, एक दूसरे से आसीस पाएं।</verse>
				<verse number="13">हे भईया हरौ, मैं नईं चाहत, कि तुम ई बात से अनजान रओ, कि मैंने तुम लौ बेर बेर आबो चाहो, कि जैसो मोय दूसरी जातवारन में फल मिलो, ऊं सई तुम में सोई मिले, पर अबै लौ रुको रओ।</verse>
				<verse number="14">मैं यूनानियों और दूसरी भाषावारन कौ और समजदार और जौन समझत नईंयां उनकौ करजदार आंव।</verse>
				<verse number="15">मैं तुम हां सोई जौन रोम में रैत आंव, पिरभु परमेसुर कौ सन्देसो सुनाबे हां पूरो तईयार आंव।</verse>
				<verse number="16">कायसे मैं भले सन्देस देबे से नईं लजात, ई लाने कि बो सब कोऊ जौन बिसवास करत आंय, पेंला तो यहूदी, फिन यूनानी के उद्धार के लाने परमेसुर की तागद आय।</verse>
				<verse number="17">कायसे ऊ में परमेसुर की धार्मिकता बिसवास से, और बिसवास के लाने उजागर होत आय; जैसे लिखो आय, कि बिसवास से धर्मी मान्स जीयत रै है।</verse>
				<verse number="18">परमेसुर कौ खुन्स तो उन लोगन की अभक्ति और अधर्म पे सरग से उजागर होत आय, जौन सत्त हां पाप से दबाए रैत आंय।</verse>
				<verse number="19">ई लाने के परमेसुर के बारे में उन की समज उजागर आय, कायसे परमेसुर ने उन पे उजागर करो आय।</verse>
				<verse number="20">कायसे संसार के बनवे के टैम से परमेसुर के अनदेखे गुन, जानो उनको भारी बल, संसार की रचना में साफ साफ समजो जा सकत आय, ई लाने उन लौ कोऊ बहानो नईंयां।</verse>
				<verse number="21">ई काजें कि बे परमेसुर हां जानत हते, तो भी उन ने परमेसुर की बड़वाई और धन्नबाद नईं करो, परन्त अपने हियन से बेकार के सोच विचार करन लगे, और उन कौ अज्ञानी मन अंधेरो हो गओ।</verse>
				<verse number="22">बे औरें अपने आप हां समजदार जान के मूरख बन गए।</verse>
				<verse number="23">और कभऊं नास न होबेवारे परमेसुर की मईमा हां नासवान मान्स, और पंछियन, और जनावरन, और रेंगबेवारे जन्तुअन की मूरत बना डाली।</verse>
				<verse number="24">ई काजें परमेसुर ने उन हां उन की हियन की इच्छा के अनसार गन्दे काम करबे के लाने छोड़ दओ, कि बे आपस में अपनी अपनी देयां कौ अनादर करें।</verse>
				<verse number="25">कायसे उन ने परमेसुर की सच्चाई हां बदल के झूठ बना डालो, और संसार की बस्तन की सेवा और उपासना करी, न कि ऊ करतार की जौन जुग जुग धन्य आय। आमीन।</verse>
				<verse number="26">ई लाने परमेसुर ने उन हां नीच मन्सा के बस में छोड़ दओ; इते लौ की उन की बईयरन ने सोई स्वाभाविक व्यवहार हां, जो स्वाभाव के बिरुद्ध आय, करन लगी।</verse>
				<verse number="27">ऊं सई मनसेलू सोई बईयरन के संग्गै स्वाभाविक व्यवहार छोड़ के आपस में कामातुर होकें जलन लगे, और मनसेलुअन ने मनसेलुअन के संग्गै बुरओ काम कर के अपनी अज्ञानता कौ सई फल पाओ।</verse>
				<verse number="28">जब उन ने परमेसुर हां नईं मानो, तो परमेसुर ने सोई उन हां उन के बुरे हियन पे छोड़ दओ; कि बे बुरए काम करें।</verse>
				<verse number="29">ई लाने बे सब भांत के पाप, और दुष्टता, और लोभ लालच, और बैरभाव से भर गए; और डाह, और हत्या, और झगड़े, और छल कपट, और जलन से भरपूर हो गए, और चुगलखोर।</verse>
				<verse number="30">बदनामी करबेवारे, परमेसुर के देखबे में घिना, दूसरन कौ मान न करबेवारे, घमण्डी, डींगमार, बुरई बुरई बातन के बनाबेवारे, मताई-बाप कौ कओ न करबेवारे।</verse>
				<verse number="31">नसमज, बिसवासघाती, प्रेम रहित, दया रहित हो गए।</verse>
				<verse number="32">बे औरें परमेसुर कौ नैम कानून जानत आंय, कि जौन भांत-भांत के काम करत आंय बे मारे जाबे के जोग आंय, फिन भी बे ऐसे बुरए काम करत आंय, परन्त ऐसे काम करबेवारन से खुस होत आंय।</verse>
			</chapter>
			<chapter number="2">
				<verse number="1">सो अब हे लांछन लगाबेवारे, तें कोनऊ काय न होबै; तो लौ कछु उत्तर नईयां! कायसे जौन बात में तें दूसरन पे लांछन लगात आय, ओई बात में अपने हां भी दोषी ठहरात आय, कायसे जैसो लांछन तें लगात आय, तें सोई ऊंसई काम करत आय।</verse>
				<verse number="2">और हम जानत आंय, कि ऐसे ऐसे काम करबेवारन पे परमेसुर कुदाऊं से सई सई दण्ड कौ हुकम होत आय।</verse>
				<verse number="3">हे मान्स, तें जौन ऐसे काम करबेवारन पे लांछन लगात आय, और खुद बेई काम करत आय; का जौ समजत आय, कि तें परमेसुर के दण्ड से बरक जै है?</verse>
				<verse number="4">का तें ऊ की किरपा, सहनशीलता, और धीरजरूपी मन हां नीचो समझत आय? और का जौ नईं जानत, कि परमेसुर की किरपा तोय हिया फिराबो सिखात आय।</verse>
				<verse number="5">पर तें अपनी जिद और हठीले मन के अनसार, जब परमेसुर कौ सच्चो न्याओ परगट हुईये, अपने लाने दण्ड कमा रओ आय।</verse>
				<verse number="6">बो सबको उन के कामन के अनसार न्याय कर है।</verse>
				<verse number="7">जौन साजे काम कर के मईमा, और आदर, और अमरता की खोज में आंय, उन हां बो अनन्त जीवन दै है।</verse>
				<verse number="8">और जौन बकवादी आंय, और सत्त हां नईं मानत, पर अधर्म हां मानत आंय, उन पे क्रोध और कोप पड़ है।</verse>
				<verse number="9">और दुख और परेसानी हर मान्स के प्राण पे जौन बुरओ करत आय आ है, पेंला यहूदी पे फिन यूनानी पे।</verse>
				<verse number="10">परन्त आदर और मईमा और कलयाण हर जने हां मिल है, जौन भलो करत आय, पेंला यहूदी हां फिन यूनानी हां।</verse>
				<verse number="11">कायसे परमेसुर कोई की तरफदारी नईं करत आय।</verse>
				<verse number="12">ई लाने जिन ने बिना नैम व्यवस्था के पेंला पाप करो, बे बिना नैम व्यवस्था के नास सोई हुईयें, और जिन ने नैम व्यवस्था पाके पाप करो, उन को दण्ड व्यवस्था अनसार हुईये।</verse>
				<verse number="13">(कायसे परमेसुर के इते नेम व्यवस्था सुनबेवारे धरमी नईं, परन्त परमेसुर के इते नैम व्यवस्था पे चलबेवारे धरमी ठैराए जै हैं।</verse>
				<verse number="14">फिन दूसरी जातनवारे जिन लौ नैम व्यवस्था नईंयां, स्वाभाव से नैम व्यवस्था की बातन पे चलत आंय, तो नैम व्यवस्था उन लौ न होबे पे बे अपने लाने खुद नैम व्यवस्था आंय।</verse>
				<verse number="15">बे नैम व्यवस्था की बातन हां अपने अपने हियन पे लिखी दिखात आंय, और उन की समज सोई गवाह होत आय, और उन के सोच उन हां लांछन लगात, या बिन लांछन ठैरात आंय।)</verse>
				<verse number="16">जौन दिना परमेसुर, मोरे भले सन्देसे के अनसार, पिरभु यीशु मसीह के द्वारा मान्सन की लुकी भई बातन कौ न्याय कर है।</verse>
				<verse number="17">जदि तें यहूदी कहात आय, और नैम व्यवस्था के अनसार चलत आय, और परमेसुर के सामूं घमण्ड करत आय।</verse>
				<verse number="18">और ऊ की मनसा जानत और नैम व्यवस्था सीख के साजी साजी बातें तोय अच्छी लगत आंय।</verse>
				<verse number="19">और अपने पे भरोसो रखत आय, कि मैं अंधरन कौ अगुवा, और अंधकार में पड़े भयन की ज्योत आओं।</verse>
				<verse number="20">और न समजवारन हां सिखैबेवारो, और लरकावालन कौ ज्ञान देबेवारो आंव, और ज्ञान, और सत्त जौन नेम व्यवस्था में आय, मोय मिलो आय।</verse>
				<verse number="21">अब तें जौन दूसरन हां सिखात आय, अपने आप हां नईं सिखात? का तें जौन भड़याई न करबे हां कैत आय, खुद भड़याई करत आय।</verse>
				<verse number="22">तें जौन कैत आय, परतिरिया भोग न करिए, का खुद परतिरिया भोग करत आय? तें जौन मूरतन से धिनात आय, खुद मन्दरन हां लूटत आय।</verse>
				<verse number="23">तें जौन नेम व्यवस्था के विषय में घमण्ड करत आय, का नैम व्यवस्था अनसार न चलकें, परमेसुर कौ अनादर करत आय?</verse>
				<verse number="24">कायसे तुमाए काजें दूसरी जातवारन में परमेसुर के नाओं हां निंदरो जात आय, जैसो लिखो सोऊ आय।</verse>
				<verse number="25">जदि तें नैम व्यवस्था के अनसार चले, तो खतने से लाभ तो आय, पर जदि तें नैम व्यवस्था अनसार न चले, तोरो खतना बिन खतना के समान ठैरो।</verse>
				<verse number="26">ई लाने जदि बिना खतनावारो मान्स नैम व्यवस्था हां पूरो पूरो माने, तो का ऊ की बिन खतनावारी दसा खतना भए मान्स बिरोबर न मानी जै है?</verse>
				<verse number="27">और जौन मान्स जाति के कारन बिन खतना के रओ, जदि बो नैम व्यवस्था हां पूरो करै, तो का तोय जौन लिखित नैम व्यवस्था आय और खतना करे जाबे पे लौ नैम व्यवस्था हां नई मानत आय, तोहां दोसी न ठैरा है?</verse>
				<verse number="28">कायसे यहूदी ऊ नईंयां, जौन उजागर में यहूदी जाने जात आंय; और न ऊ खतना आय, जौन उजागर में आय, और देयां में आय।</verse>
				<verse number="29">पर यहूदी ओई आय, जौन हिए से आय; और खतना ओई आय, जौन हिए और आत्मा कौ आय; लिखे से बात नईं बनत: ऐसन की बड़वाई मान्सन कुदाऊं से नईं, परन्त परमेसुर कुदाऊं से होत आय।</verse>
			</chapter>
			<chapter number="3">
				<verse number="1">सो यहूदी की का बड़वाई, या खतने कौ का लाभ?</verse>
				<verse number="2">सब भांत से बिलात कछु। पेंला तो जौ के परमेसुर के बचन उन हां दए गए।</verse>
				<verse number="3">जदि कछु बेईमान कड़ें तो का भओ। का उन के बेईमान होबे से परमेसुर की संचाई अकारथ ठैर है?</verse>
				<verse number="4">बिलकुल नईं, बलकी परमेसुर सांचो और सबरे मान्स लबरे ठैरें, जैसो लिखो आय, जीसे तें अपनी बातन में धरमी ठैरे और न्याय करत समय तें जय पाए।</verse>
				<verse number="5">ई लाने जदि हमाओ अधर्म परमेसुर हां धरमी ठैरा देत आय, तो हम का काबें? का जौ कि परमेसुर जौन खुन्स करत आय अन्यायी आय (जौ तो मैं मान्सन के तौर तरीके से कैत आंव)।</verse>
				<verse number="6">बिलकुल नईं, नईं तो परमेसुर जगत कौ न्याय काय हां कर है।</verse>
				<verse number="7">जदि मोरी लाबरी के काजें परमेसुर की संचाई ऊ की मईमा के लाने खुल के उजागर भई, तो फिन काय मोय अधर्मी के जैसो दण्ड के जोग ठैराओ गओ।</verse>
				<verse number="8">हम काय बुराई न करें, कि भलाई कड़े? जब हम पे जौई लांछन लगाओ सोई जात आय, कछु जनें ऐसई लांछन बेर बेर लगात आंय, ऐसन हां दोषी कओ जाबो सई आय।</verse>
				<verse number="9">तो फिन का भओ? का हम उन से साजे आंय? कभऊं नईं; कायसे हम यहूदियों और यूनानियों पे जौ लांछन लगा चुके आंय, कि बे दौनऊं पाप के बस में आंय।</verse>
				<verse number="10">जैसो लिखो आय, कि कोनऊं धरमी नईं, एकऊ नईं।</verse>
				<verse number="11">कोऊ समजवारो नईंयां; कोनऊं परमेसुर कौ खोजी नईंयां।</verse>
				<verse number="12">सब भटक गए आंय, सब के सब निकम्मे बन गए, कोऊ भलाई करबेवारो नईंयां, एकऊ नईंयां।</verse>
				<verse number="13">उन कौ गला खुली भई कबर आय: उन ने अपनी अपनी जीभ से छल करो आय: उन के होठों में सांपन कौ विष आय।</verse>
				<verse number="14">उन के मों श्राप और कड़वाहट से भरे आंय।</verse>
				<verse number="15">उन के गोड़े हत्या करबे हां फुरतीले आंय।</verse>
				<verse number="16">उन की गैल में बरबादी और संकट क्लेश आय।</verse>
				<verse number="17">उन ने भलाई की गैल नईं समझी।</verse>
				<verse number="18">उन की आंखन के सामूं परमेसुर कौ भय नईंयां।</verse>
				<verse number="19">हम जानत आंय, कि नैम व्यवस्था जो कछु कैत आय उनईं से कैत आय, जौन नैम व्यवस्था के मानबेवारे आंय: ई लाने के सबरन के मों बन्द करे जाबें, और सबरो संसार परमेसुर के दण्ड के जोग ठैरे।</verse>
				<verse number="20">कायसे नैम व्यवस्था के अनसार चलबे से कोऊ प्रानी ऊके सामूं धरमी न ठैर है, ई लाने कि नैम व्यवस्था के द्वारा पाप की पहिचान होत आय।</verse>
				<verse number="21">परन्त अब नैम व्यवस्था से अलैदा परमेसुर की बो धार्मिकता उजागर भई आय, जी की गवाई नैम व्यवस्था और अगमवकता देत आंय।</verse>
				<verse number="22">जाने के परमेसुर की बो धार्मिकता, जौन यीशु मसीह पे बिसवास करबे से सबरे बिसवास करबेवारन के लाने आय; बात पूरी उजागर आय लुकी छिपी नईंयां।</verse>
				<verse number="23">कायसे सबरन ने पाप करो और परमेसुर की मईमा से न्यारे आंय।</verse>
				<verse number="24">परन्त ऊ की दया से ऊ छुटकारे के द्वारा जौन मसीह यीशु में आय, सेंत मेंत धरमी ठैराए जात आंय।</verse>
				<verse number="25">उए परमेसुर ने ऊके रकत के काजें एक ऐसो दाम ठैरा दओ, जौन बिसवास करबे से काम करत आय, कि जौन पाप पेंला करे गए, और परमेसुर ने सहनकर उन पे गौर नईं करो; उन के लाने बो अपनी धार्मिकता उजागर करे।</verse>
				<verse number="26">और अबई ऊकी धार्मिकता उजागर भई; जीसे बो आपई धरमी ठैरे, और जौन यीशु पर बिसवास करे, उन को सोई धरमी ठैराबेवारो होय।</verse>
				<verse number="27">सो घमण्ड करबो कां रओ? ऊ की तो जांगा नईंयां: कौन सी नैम व्यवस्था के कारन से? का करमों की नैम व्यवस्था से? नईं परन्त बिसवास की नैम व्यवस्था से।</verse>
				<verse number="28">ई लाने हम ई बात पे पोंचत आंय, कि मान्स नैम व्यवस्था के कामन से बिना बिसवास से धरमी ठैरत आय।</verse>
				<verse number="29">का परमेसुर अकेले यहूदियन कौ आय? का दूसरी जातवारन कौ नईंयां? हओ, दूसरी जातवारन कौ सोई आय।</verse>
				<verse number="30">कायसे एकई परमेसुर आय, जौन खतनावारन हां बिसवास से और बिना खतनावारन हां सोई बिसवास से धरमी ठैरा है।</verse>
				<verse number="31">तो का हम नैम व्यवस्था हां बिसवास के द्वारा अकारथ ठैरात आंय? कमऊं नईं; परन्त नैम व्यवस्था हां पक्को करत आंय।</verse>
			</chapter>
			<chapter number="4">
				<verse number="1">ई लाने हम का कैबें, हमाए बाप इब्राहीम हां का मिलो?</verse>
				<verse number="2">कायसे जदि इब्राहीम करमों से धरमी ठैराओ जातो, तो उए घमण्ड करबे की जांगा होती, पर परमेसुर के ऐंगर नईं।</verse>
				<verse number="3">पवित्तर धरम पोथी का कैत आय? जौ कि इब्राहीम ने परमेसुर पर बिसवास धरो, और जौ ऊके लाने धार्मिकता गिनो गओ।</verse>
				<verse number="4">काम करबेवारे हां मजूरी देबो दान नईंयां, परन्त हक्क समजो जात आय।</verse>
				<verse number="5">परन्त जौन काम नईं करत पर पापी के धरमी ठैराबेवारे पे बिसवास करत आय, ऊकौ बिसवास ऊके लाने धार्मिकता गिनो जात आय।</verse>
				<verse number="6">जिए परमेसुर बिन करमन के धरमी ठैरात आय, उए दाऊद सोई धन्न कैत आय।</verse>
				<verse number="7">धन्न आंय बे जिन के पाप छिमा भए, और जिन के पाप ढांपे गए।</verse>
				<verse number="8">धन्न आय बो मान्स जिए परमेसुर पापी न ठैराए।</verse>
				<verse number="9">तो जौ धन्न कहबो, का खतनावारन के लाने आय, या बिना खतनावारन के लाने सोई आय? हम जौ कैत आंय, इब्राहीम के लाने उकौ बिसवास धार्मिकता गिनो गओ।</verse>
				<verse number="10">तो बो कैसे गिनो गओ? खतना की दसा में या बिना खतना की दसा में? खतने की दसा में नईं पर बिना खतने की दसा में।</verse>
				<verse number="11">इब्राहीम ने खतने कौ चिन्ह पाओ, कि बो बिसवास की धार्मिकता पे छाप होबे, जौन ऊ ने बिना खतना की दसा में धरो हतो: जी से बो उन सबरन कौ बाप ठैरो, जौन बिना खतना की दसा में बिसवास करत आंय, जीसे बे सोई धर्मी ठैरें।</verse>
				<verse number="12">और उन खतना करे भयन कौ बाप होबे, जौन न अकेले खतना करे भए आंय, परन्त हमाए बाप इब्राहीम के बिसवास की गैल पे चलत आंय, जौन ऊने बिन खतना की दसा में करो हतो।</verse>
				<verse number="13">कायसे जौ कौल करार कि बो संसार कौ अधकारी हुईये, न तो इब्राहीम हां, न ऊके वंस हां दई गई हती, पर बिसवास की धार्मिकता के द्वारा मिली हती।</verse>
				<verse number="14">कायसे जदि नेम व्यवस्थावारे वंसज अधकारी आंय, तो बिसवास अकारथ और कौल करार बेकार ठैरी।</verse>
				<verse number="15">नेम व्यवस्था तो खुन्स उपजात आय और जिते नैम व्यवस्था नईंयां उते ऊकौ न मानबो कछु मतलब नईं राखत।</verse>
				<verse number="16">ऐई काजें कौल करार बिसवास के द्वारा मिलत आय, कि दया की रीति पर होबे, कि बो ऊके कुल वंसवारन के लाने पक्की होबे, न केवल उन के लाने जौन नैम व्यवस्थावारो आय पर उन के लाने सोई जौन इब्राहीम के घांई बिसवास करबेवारे आंय: ओई तो हम सबरन कौ बाप आय।</verse>
				<verse number="17">(जैसो लिखो आय, मैंने तोय बिलात जातियन कौ बाप ठैराओ आय), ऊ परमेसुर के सामूं जीपे ऊ ने बिसवास करो हतो और जौन मरे भयन हां जिलात आय, और जौन बातें हैईं नईंयां, उन कौ नाओं ऐसो लेत आय, मानो बे आंय।</verse>
				<verse number="18">ऊ ने निरासा में सोई आसा रख के बिसवास करो, ई लाने कि बचन के अनसार कि तोरो कुल वंस ऐसो हुईये बो बिलात जातन कौ बाप होबे।</verse>
				<verse number="19">और बो एक सौ बरसन को हतो, अपनी मरी भई जैसी देयां और सारा के गरभ की मरी भई जैसी दसा जानके भी बिसवास में कच्चो न भओ।</verse>
				<verse number="20">और न अबिसवासी बन के परमेसुर की कौल किरिया पे संका करी, पर बिसवास में पक्को होकें परमेसुर हां मईमा दई।</verse>
				<verse number="21">और पक्की जान लेओ, कि जौन बात की ऊ ने कौल किरिया करी आय, बो ऊहां पूरो करबे में सई सांचो आय।</verse>
				<verse number="22">ई काजें जौ ऊके लाने धार्मिकता लेखो गओ।</verse>
				<verse number="23">और बचन, कि बिसवास धरबो ऊके लाने धार्मिकता गिनो गओ, न केवल बस ओई के लाने लिखो गओ।</verse>
				<verse number="24">पर हमाए लाने सोई जिन कौ बिसवास धार्मिकता लेखो जै है, जाने कि हमाए लाने सोई जौन ऊ पै बिसवास करत आंय, जीने हमाए पिरभु यीशु हां मरे भयन में से जिलाओ।</verse>
				<verse number="25">बो हमारे पापन के काजें पकड़वाओ गओ और हम हां धरमी बनाबे के लाने जिलाओ सोई गओ।</verse>
			</chapter>
			<chapter number="5">
				<verse number="1">सो जब हम बिसवास में धर्मी ठैरे, तो अपने पिरभु यीशु मसीह के द्वारा परमेसुर से जुड़े रैबें।</verse>
				<verse number="2">जी के द्वारा बिसवास के काजें ऊ दया, जी में हम बने आंय, हमाई पोंच सोई भई, और परमेसुर की मईमा की आसा पे घमण्ड करें।</verse>
				<verse number="3">बस जौई नईं, पर हम मुसीबतों में सोई घमण्ड करें, जौ जान के मुसीबत परेसानी से धीरज धरबो।</verse>
				<verse number="4">और धीरज धरे से खरो कड़बो, और खरो कड़े से आसा पैदा होत आय।</verse>
				<verse number="5">और आसा से लज्जा नईं होत, कायसे पवित्तर आत्मा जौन हम हां दओ गओ आय, ऊके द्वारा परमेसुर कौ प्रेम हमाए हियन में डालो गओ आय।</verse>
				<verse number="6">कायसे जब हम कमजोर निरबल हते, तो मसीह ऐन सई बेरा पे पापी जनन के लाने मरो।</verse>
				<verse number="7">का कोई धरमी मान्स के लाने अपनी जान दै है, जौ तो अन्होनो आय, परन्त हो सकत आय कोऊ भले मान्स के लाने अपनी जान की बाजी लौ लगा देबे।</verse>
				<verse number="8">परन्त परमेसुर हम पे अपने प्रेम की भलाई ई भांत से उजागर करत आय, कि जब हम पापी हते तबई मसीह हमाए लाने मरो।</verse>
				<verse number="9">सो जब हम ऊके रकत से धरमी ठैरे, बो ऊके द्वारा परमेसुर के न्याव से काय न बच हैं?</verse>
				<verse number="10">कायसे बैरी होबे की दसा में ऊके पुत्र की मौत के द्वारा हमाओ मेल मिलाप परमेसुर से भओ, सो फिन मेल हो जाबे पे ऊके जीवन से हम तरन तारन काय न पा हैं?</verse>
				<verse number="11">अकेले जौ नईं, पर हम अपने पिरभु यीशु मसीह के द्वारा हमाओ मेल मिलाप भओ आय, परमेसुर में खुसी मनात आंय।</verse>
				<verse number="12">ई लाने जैसो एक मान्स के द्वारा पाप संसार में आओ, और पाप सें मौत आई, और ई भांत मौत सबरे मान्सन में फैल गई, कायसे सबरन ने पाप करो।</verse>
				<verse number="13">नेम व्यवस्था के दए जाबे लौ पाप संसार में तो हतो, पर जिते नेम व्यवस्था नईंयां, उते पाप लेखो नईं जात।</verse>
				<verse number="14">फिन आदम से लेके मूसा तक मौत ने उन लोगन पे सोई राज करो, जिन ने ऊ आदम के अपराध घांई जौन ऊके आबे कौ चिन्ह आय, पाप न करो।</verse>
				<verse number="15">पर जैसी दसा पाप की आय, वैसी दसा दया के दान की नईंयां, कायसे एक मान्स के पाप के काजें बिलात मान्स मरे, तो परमेसुर कौ दान और ऊ की भलाई एक मान्स पिरभू यीशु मसीह के अनुग्रह से भओ, बिलात जन पे जरूर अधकाई से भओ।</verse>
				<verse number="16">जैसो एक मान्स के पाप करबे कौ फल भओ, ऊंसई दान की दसा नईं, कायसे एकई के काजें दण्ड के हुकम कौ फैसला भओ, परन्त बिलात पापन के काजें ऐसो बरदान पैदा भओ, कि मान्स धरमी ठैरें।</verse>
				<verse number="17">कायसे जब एकई मान्स के पाप के काजें मौत ने ऊ एकई के द्वारा राज करो, तो जौन मान्स दया और धर्मरूपी बरदान बिलात से पात आंय, बे एक मान्स जाने के यीशु मसीह के द्वारा संच्चई अनन्त जीवन में राज कर हैं।</verse>
				<verse number="18">ई लाने जैसो एक पाप सबरे मान्सन के दण्ड़ के हुकम कौ कारन बनो, ऊंसई एक धर्म कौ काम सोई सबरे मान्सन के लाने जीवन के लाने धरमी ठैराए जाबे कौ काज भओ।</verse>
				<verse number="19">कायसे जैसो एक मान्स के हुकम न मानबे सें बिलात जनें पापी ठैरे, ऊंसई एक मान्स के हुकम मानबे से बिलात जनें धरमी ठैर हैं।</verse>
				<verse number="20">नेम व्यवस्था मजारें आ गई, कि पाप कुल्ल होबे, पे जिते पाप कुल्ल भए, उते दया सोई और बढ़के भई।</verse>
				<verse number="21">कि जैसो पाप ने मौत फैलात भए राज करो, ऊंसई हमारे पिरभु यीशु मसीह के द्वारा दया सोई अनन्त जीवन के लाने धर्मी ठैरात भए राज करे।</verse>
			</chapter>
			<chapter number="6">
				<verse number="1">सो हम का कैबें? का हम पाप करत रैबें, कि दया कुल्ल होबै?</verse>
				<verse number="2">कभऊं नईं, हम जब पाप के लाने मानो मर गए तो फिन आंगू ऊ में जीवन कैसे बिताएं?</verse>
				<verse number="3">का तुम नईं जानत, कि हम सब जिन ने मसीह यीशु कौ बपतिस्मा लओ, तो ऊ की मौत कौ बपतिस्मा लओ?</verse>
				<verse number="4">सो ऊ की मौत कौ बपतिस्मा पाबे से हम ऊके साथ गाड़े गए, जीसे जैसे मसीह पिता की मईमा से मरे भयन में से जिलाओ गओ, ऊं सई हम सोई नए जीवन की सी चाल चलें।</verse>
				<verse number="5">कायसे जदि हम ऊ की मौत की समानता में ऊके संग्गै मिल गए आंय, तो पक्की तौर से ऊके जी उठबे की समानता मिल जै है।</verse>
				<verse number="6">कायसे हम जानत आंय, कि हमाओ पापी जीवन ऊके संग्गै क्रूस पे चढ़ाओ गओ, जीसे पाप की देयां खतम हो जाबै, और आंगू हां हम पाप के बस में न रैबें।</verse>
				<verse number="7">कायसे जौन मर गओ, बो पाप के बस में से छूट के धरमी ठैरो।</verse>
				<verse number="8">ई लाने जदि हम मसीह के संग्गै मर गए, तो हमाओ बिसवास जौ आय, कि ऊके संग्गै जी हैं सोई।</verse>
				<verse number="9">कायसे हम जानत आंय, कि मसीह मरे भयन में से जी उठके फिन मरबे कौ नईंयां, ऊ पै फिन मौत कौ राज नईं हुईये।</verse>
				<verse number="10">कायसे ऊ जो मर गओ तो पाप के काजें एकई बार मर गओ; परन्त जौन जीयत आय, तो परमेसुर के लाने जीयत आय।</verse>
				<verse number="11">ऊं सई तुम सोई अपने आप हां पाप के लाने तो मरो, परन्त परमेसुर के लाने मसीह यीशु में जीयत समजो।</verse>
				<verse number="12">ई लाने पाप तुमाए नास होबेवारे देयां में राज न करे, कि तुम ऊ की लालसाओं के बस में रओ।</verse>
				<verse number="13">और न अपने अंगों को अधरम कौ हथियार होबे को सौंपो, पर अपने आप हां मरे भयन में से जी उठो भओ जान के परमेसुर हां सौंपो, और अंगों को धरम के हथियार होबे के लाने परमेसुर हां सौंपो।</verse>
				<verse number="14">तब तुम पे पाप कौ राज न हुईये, कायसे तुम नैम व्यवस्था के आधीन नईं पर दया के आधीन आव।</verse>
				<verse number="15">सो का भओ? का हम ई लाने पाप करें, कि हम नैम व्यवस्था के आधीन नईंयां पर दया के आधीन आंय? कभऊं नईं।</verse>
				<verse number="16">का तुम नईं जानत, जीकौ हुकम मानबे हां तुम अपने आप हां चाकर घांई सौंप देत आव, ओई के चाकर आव: और जी की मानत आव, चाए पाप के, जीसे मौत मिलत आय, चाए हुकम मानबे से, जीकौ अन्त धार्मिकता आय।</verse>
				<verse number="17">परन्त परमेसुर कौ धन्नबाद होबे, कि तुम जौन पाप के चाकर हते अब हिए से ऊ सीख हां मानबेवारे हो गए, जाने कि जैसे सिखाए गए हते।</verse>
				<verse number="18">और पाप से छुड़ाए जाके धरम के चाकर हो गए।</verse>
				<verse number="19">मैं तुमाई देयां की कमजोरी के काजें मान्सन की रीत पे कैत आंव, जैसो तुम ने अपने अंगों को बुरए काम के लाने दलिद्दर और बुरए काम के चाकर कर के सौंपो हतो, ऊंसई अब अपने अंगों को पवित्रता के लाने धरम के चाकर कर के सौंप दो।</verse>
				<verse number="20">जब तुम पाप के चाकर हते, तो धर्म कुदाऊं से स्वतंत्र हते।</verse>
				<verse number="21">सो जिन बातन से तुम लजात आव, उन से तुम का फल पात हते?</verse>
				<verse number="22">कायसे ऊकौ दूसरो छोर तो मौत आय, परन्त अब पाप से स्वतन्त्र होकें और परमेसुर के चाकर बन के तुम हां फल मिलो जीसे पवित्रता मिलत आय, और ऊके दूसरे छोर पै अनन्त जीवन आय।</verse>
				<verse number="23">कायसे पाप की मजूरी मौत आय, परन्त परमेसुर कौ बरदान हमाए पिरभु यीशु मसीह में अनन्त जीवन आय।</verse>
			</chapter>
			<chapter number="7">
				<verse number="1">हे भईया हरौ, का तुम नईं जानत (मैं नेम व्यवस्था के जानबेवारन से कैत आंव), कि जब लौ मान्स जियत रैत आय, तब लौ ऊ पै नैम व्यवस्था कौ राज रैत आय।</verse>
				<verse number="2">कायसे ब्याओवारी बईयर नैम व्यवस्था अनसार अपने मनसेलू के जीते जी ऊसे बन्धी रैत आय, परन्त जदि मन्सेलू मर जाबै, तो बा ब्याओ के बन्धन से छूट गई।</verse>
				<verse number="3">ई लाने जदि बा अपने मन्सेलू के जीयत भए कौनऊं और मन्सेलू से सम्बन्ध राखै, तो बा पतिता कहा है, पर जदि मन्सेलू मर जाबै, तो बा ऊ न्याव की नेम व्यवस्था से छूट गई, इते लौ कि बा कोनऊं और मन्सेलू से ब्याव करै तो पतिता न कहा है।</verse>
				<verse number="4">हे मोरे भईया हरौ, तुम सोई मसीह की देयां के द्वारा नेम व्यवस्था के लाने मरे भए बन गए, कि ऊ दूसरे के हो जाओ, जौन मरे भयन में से जी उठो: जीसे हम परमेसुर के लाने फल लाबें।</verse>
				<verse number="5">कायसे जब हम संसार के हते, तो पापों की चाहना जौन नेम व्यवस्था से हती, मौत के फल पैदा करबे हां हमाई देयां में काम करत हती।</verse>
				<verse number="6">परन्त जी के बन्धन में हम बंधे हते ऊके लाने मर के, अब नेम व्यवस्था से ऐसे छूट गए, कि लेख की पुरानी रीत पे नईं, पर आत्मा की नई रीत पे सेवा करत आंय।</verse>
				<verse number="7">सो हम का कैबें? का नेम व्यवस्था पाप आय? कभऊं नईं! पर बिना नैम व्यवस्था के मैं पाप हां नईं चीनतो: नैम व्यवस्था जदि न कै ती, कि लालच न कर तो मै लालच हां न जानतो।</verse>
				<verse number="8">परन्त पाप ने मौका पाके हुकम द्वारा मो में सब भांत कौ लालच पैदा करो, कायसे बिना नेम व्यवस्था पाप मरो भओ आय।</verse>
				<verse number="9">मैं तो बिना नेम व्यवस्था पेंला जीयत हतो, परन्त जब हुकम आओ, तो पाप जी गओ, और मैं मर गओ।</verse>
				<verse number="10">और ओई हुकम जौन जीवन के लाने हतो, मोरे लाने मौत कौ कारन ठैरी।</verse>
				<verse number="11">कायसे पाप ने मौका पाके हुकम के द्वारा मोय बहका दओ, और ओई के द्वारा मोय मार सोई डालो।</verse>
				<verse number="12">ई लाने नेम व्यवस्था पवित्तर आय, और हुकम सोई सई और साजो आय।</verse>
				<verse number="13">तो का बो जौन साजी हती, मोरे लाने मौत ठैरी? कभऊं नईं! परन्त पाप ऊ साजी बस्त से मोरे लाने मौत हां पैदा करबेवारो भओ, कि ऊकौ पाप होबो उजागर होबे, और हुकम के द्वारा पाप कुल्ल पापवारो ठैरे।</verse>
				<verse number="14">हम जानत आएं कि नैम व्यवस्था तो आत्मिक आय, परन्त मैं अधर्मी और पाप के हाथ बिको भओ आंव।</verse>
				<verse number="15">जौन मैं करत आओं, बो मैं नईं जानत, कायसे जो कछु मैं करो चाहत आंव, बो नईं करत, परन्त जीसे मोय घिन आत आय, ओई करत आंव।</verse>
				<verse number="16">जदि जौन मैं नईं चाहत और ओई करत आंव, तो मैं मान लेत आंव, कि नेम व्यवस्था भली आय।</verse>
				<verse number="17">तो ऐसी दसा में ऊकौ करबेवारो मैं नईं, परन्त पाप आय, जो मोय में बसो है।</verse>
				<verse number="18">कायसे मैं जानत आंव, कि मोय में जाने के मोरी देयां में कोनऊं साजी बस्त बास नईं करत, मैं चाहत तो आंव, पर भले काम मोसे नईं बन पड़त।</verse>
				<verse number="19">कायसे जौन साजे काम हां मैं करबो चाहत आंव, बो तो नईं करत, परन्त जौन बुरए काम की मन्सा मैं नईं करत, ओई करत आंव।</verse>
				<verse number="20">जदि मैं ओई करत आंव, जी की मन्सा नईं करत, तो ऊ को करबेवारो मैं न रहो, परन्त पाप जौन मोय में बसो आय।</verse>
				<verse number="21">ई भांत मैं जो नैम व्यवस्था पात आंव, कि जब भलाई करे की मन्सा करत आंव, तो बुराई मोरे ऐंगर आत आय।</verse>
				<verse number="22">कायसे मैं भीतर आत्मा से परमेसुर की व्यवसथा से खुस रैत आंव।</verse>
				<verse number="23">परन्त मोय अपनी देयां में दूजे भांत की नेम व्यवस्था दिखात आय, जौन मोरी बुद्धि समज से लड़त आय, और मोय पाप अधर्म की नेम व्यवस्था के बन्धन में डालत आय जौन मोरे अंगों में आय।</verse>
				<verse number="24">मैं कैसो अभागो मान्स आंव! मोहां ई मौत की देयां से को छुड़ा है?</verse>
				<verse number="25">हमाए पिरभु यीशु मसीह के द्वारा परमेसुर कौ धन्नबाद होबै: ई लाने मैं आपनी बुद्धि समज से तो परमेसुर की नैम व्यवस्था कौ, पर देयां से पाप अधर्म की नेम व्यवस्था कौ पालन करत आंव।</verse>
			</chapter>
			<chapter number="8">
				<verse number="1">सो अब जौन मसीह यीशु में आंय, उन पे दण्ड कौ हुकम नईंयां: कायसे बे देयां के अनसार नईं पर आत्मा के अनसार चलत आंय।</verse>
				<verse number="2">कायसे जीवन की आत्मा के नैम व्यवस्था ने मसीह यीशु में मोय पाप की, और मौत की नैम व्यवस्था से स्वतन्त्र कर दओ आय।</verse>
				<verse number="3">कायसे जौन काज नैम व्यवस्था देयां के काजें कमजोर होकें न कर सकी, ऊहां परमेसुर ने करो, जाने कि अपने पूत हां पापवारी देयां कौ रूप देके, पापबलि होबे के लाने पठैओ, देयां में पाप पे दण्ड कौ हुकम दओ।</verse>
				<verse number="4">ई लाने कि नेम व्यवस्था कौ हम में जौन पाप के अनसार नईं पर आत्मा के अनसार चलत आंय, पूरी करी जाबे।</verse>
				<verse number="5">कायसे अधर्मवारे जनें अधर्म की बातन पे हिया लगात आंय; पर धरमी जनें आत्मा की बातन में हिया लगात आंय।</verse>
				<verse number="6">देयां की मन्सा अनसार चलबो तो मौत आय, पर आत्मा पे मन लगाबो जीवन और सान्ति आय।</verse>
				<verse number="7">कायसे देयां की मन्सा अनसार चलबो तो परमेसुर से बैर धरबो आय, जा बात न तो परमेसुर की नेम व्यवस्था के आधीन आय, और न हो सकत आय।</verse>
				<verse number="8">जौन जनें पाप के बन्धन में आंय, बे परमेसुर हां खुस नईं कर सकत।</verse>
				<verse number="9">परन्त जब परमेसुर कौ आत्मा तुम में बसत आय, तो तुम अधर्म की दसा में नईंयां, पर आत्मिक दसा में आव। जदि कोऊ में मसीह कौ आत्मा नईं तो बो मसीही नईंयां।</verse>
				<verse number="10">जदि मसीह तुमाए हियन में आय, तो देयां पाप के काजें मरी भई आय; पर आत्मा धरम के काजें जीयत रैत आय।</verse>
				<verse number="11">जदि ओई कौ आत्मा जीने यीशु हां मरे भयन में से जिलाओ तुम में बसो आय; तो जीने मसीह हां मरे भयन में से जिलाओ, बो तुमाई मिटबेवारी देयां हां सोई अपने आत्मा से जौन तुम में बसो आय जिला है।</verse>
				<verse number="12">ई लाने हे भईया हरौ, हम अधर्म के करजदार नईं, कि अधर्म के लाने समय बिताएं।</verse>
				<verse number="13">कायसे जदि तुम अधर्म के अनसार समय बिता हौ, तो मर हौ, जदि आत्मा से देयां के बुरए कामन हां मार हौ, तो जीयत रै हो।</verse>
				<verse number="14">ई लाने कि जितेक मान्स परमेसुर की आत्मा के चलाए चलत आंय, बेई परमेसुर के पूत आंय।</verse>
				<verse number="15">कायसे तुम हां पाप करत रैबे की आत्मा नईं मिली, कि फिन डराओ परन्त बेटा लरका की आत्मा मिली आय, जीसे हम हे दद्दा, हे पिता कै कें टेरत आंय।</verse>
				<verse number="16">आत्मा खुद हमाई आत्मा के संग्गै गवाय देत आय, कि हम परमेसुर के लरका बिटिया आंय।</verse>
				<verse number="17">जदि लरका बिटिया आंय, तो वारिस सोई, जाने के परमेसुर के वारिस और मसीह के संगी वारिस आंय, जब हम ऊके संग्गै दुख मुसीबत उठाबें तो ऊके संग्गै मईमा सोई पा हैं।</verse>
				<verse number="18">कायसे मैं समजत आंव, अबै के दुख परेसानी ऊ मईमा के आंगू, जौन हम पे उजागर होबेवारी आय, कछु लौ नईंयां।</verse>
				<verse number="19">कायसे सबरो संसार बड़ी आसा से परमेसुर के लरका बिटिया के उजागर होबे की बाट जोह रओ आय।</verse>
				<verse number="20">कायसे सबरो संसार अपनी मन्सा से नईं, पर अपने अधकार में करबेवारे के कुदाऊं से अकारथ में ई आसा से करी गई आय।</verse>
				<verse number="21">कि सबरो संसार आपई नास से छुटकारा पाके, परमेसुर की सन्तानन की मईमा की स्वतंत्रता पा है।</verse>
				<verse number="22">कायसे हम जानत आंय, कि सबरो संसार अब लौ जुड़ के गुहार भरत और पीड़ा में पड़ी तड़फत आय।</verse>
				<verse number="23">और अकेले ओई नईं पर हम सोई जिन लौ आत्मा कौ पेंला फल आय, आपई अपने में कराहत आंय; और लरका बिटिया होबे हां, अपने देयां के छुटकारे की बाट जोहत आंय।</verse>
				<verse number="24">ई आसा से हमाओ तरन तारन भओ आय, पर जौन बस्त की आसा करी जाय, जब बा देखबे में आय, फिन आसा कां रई? कायसे जौन बस्त हां कोऊ हेर रओ आय, ऊ की आसा का कर है?</verse>
				<verse number="25">परन्त जौन बस्त हां हम नईं तकत आंय, जदि ऊ की आसा करत आंय, तो हिये हां दिलासा दे ऊ की बाट देखत आंय।</verse>
				<verse number="26">ई भांत आत्मा सोई हमाई कमजोरी में सहायता करत आय, कायसे हम नईं जानत, कि बिन्तवाई कौन रीत से करो चईये; परन्त आत्मा खुद बड़ी पीड़ा से भर के जौन लेखी नईं जा सकत, हमाए लाने बिन्तवाई करत आय।</verse>
				<verse number="27">और हिये कौ परखबेवारो जानत आय, कि आत्मा की मन्सा का आय? कायसे बो पवित्तर मान्सन के लाने परमेसुर की मन्सा अनसार बिन्तवाई करत आय।</verse>
				<verse number="28">हम जानत आंय, कि जौन जनें परमेसुर से प्रेम राखत आंय, उन के लाने सबरी बातें भलाई हां उत्पन्न करत आंय, जाने के उनईं के लाने जौन ऊ की मन्सा अनसार टेरे गए आंय।</verse>
				<verse number="29">कायसे जिन हां ऊ ने पेंला से जान लओ आय, उन हां ऊ ने पेंला से ठैराओ आय, कि ऊके पुत्तर के समान होबें, जीसे ऊ बिलात भईयन में पैलोठो ठैरे।</verse>
				<verse number="30">फिन जिन हां ऊ ने पेंला से ठैराओ, उन हां बुलाओ सोई, और जिन हां बुलाओ, उन हां धरमी सोई ठैराओ आय, और जिन हां धरमी ठैराओ, उन हां मईमा सोई दई।</verse>
				<verse number="31">सो हम इन बातन के लाने का कैबें? जदि परमेसुर हमाई कुदाऊं आय, तो हमाओ बिरोदी को हो सकत आय?</verse>
				<verse number="32">जीने अपने निज पुत्तर हां सोई न रख छोड़ो, पर उए हम सब के लाने दे दओ: बो ऊके संग्गै हम हां और सबई कछु काय न दै है।</verse>
				<verse number="33">परमेसुर के नबेरे भयन पे लांछन को लगा है? परमेसुर बो आय जौन उन हां धरमी ठेराबेवारो आय।</verse>
				<verse number="34">फिन को आय जौन दण्ड़ कौ हुकम दै है? मसीह बो आय जौन मर गओ और मरे भयन में से जी सोई उठो, और परमेसुर के दायें हाथ कुदाऊं आय, और हमाए लाने बिन्तवाई सोई करत आय।</verse>
				<verse number="35">को हम हां मसीह के प्रेम से अलग कर है? का सताव, या संकट, या उपद्रव, या आकाल, या नंगाई, या जोखम, या तलवार?</verse>
				<verse number="36">जैसो कि लेख आय, तोरे लाने हम दिनभर घात करे जात आंय; हम सब मारे जाबेवारी गाड़रन के भांत हो गए आंय।</verse>
				<verse number="37">पर इन सबरी बातन में हम ऊके द्वारा जीने हम से प्रेम करो आय, जीत पाबेवारे से बढ़के आंय।</verse>
				<verse number="38">कायसे मोय पक्को बिसवास आय, कि न मौत, न जीवन, न सरगदूत, न बड़ेअधकार, न अबै कौ टैम, न आबेवारो टैम, न बल, न ऊंचाई।</verse>
				<verse number="39">न गैराई और न कोऊ संसार की बातें, हम हां परमेसुर के प्रेम से, जौन हमाए पिरभु यीशु मसीह में आय, अलग कर सकत आय।</verse>
			</chapter>
			<chapter number="9">
				<verse number="1">मैं मसीह में सांची कैत आंव, लबरी नईं कै रओ और मोरो सोच सोई पवित्तर आत्मा में गवाई देत आय।</verse>
				<verse number="2">कि मोय बड़ो दुख आय, और मोरो हिया हमेसा दुखत रैत आय।</verse>
				<verse number="3">कायसे मैं इते लौ चाहत हतो, कि अपने नाते रिस्तेदारन के लाने जो मोरे वंस कुल के आंय, आपई मसीह से श्रापित हो जात।</verse>
				<verse number="4">बे इस्राएली आंय; और लरका बाल बच्चन को अधकार और मईमा, कौल करार और नेम व्यवस्था और उपासना और कौल सपथ उनईं की आंय।</verse>
				<verse number="5">पुरखा सोई उन में से आंय, और मसीह सोई आदम रूप में उन में से भओ, सब के ऊ परै परम परमेसुर जुग जुग धन्न होबै। आमीन।</verse>
				<verse number="6">पर जौ नईं, कि परमेसुर कौ बचन टल गओ, ई लाने कि जौन इस्राएल के वंसवारे आंय, बे सबरे इस्राएली नईंयां।</verse>
				<verse number="7">और न इब्राहीम के वंसवारे होबे के काजें सबरे ऊके लरका बिटिया ठैरे, परन्त (लिखो आय) इसहाक से तोरो वंस कुल कहा है।</verse>
				<verse number="8">जाने कि देयां के लरका बाले परमेसुर के लरका बाले नईं, परन्त कौल करार के लरका बाले वंस गिने जात आंय।</verse>
				<verse number="9">कायसे कौल करार की बात जा आय, मैं अपनी बेरा में आहों, और सारा के पूत हुईये।</verse>
				<verse number="10">और अकेले जौ नईं, परन्त जब रिबका सोई हमाए पिता इसहाक से गरभ से भई।</verse>
				<verse number="11">और अब लौ न तो लरका जन्मे हते, और न उन ने कछु भलो या बुरओ करो हतो ऊ ने कओ, जेठो लरका लौरे कौ चाकर हुईये।</verse>
				<verse number="12">ई लाने कि परमेसुर की जौन मन्सा ऊके नबेर लेबे अनसार आय, करमों के काजें नईं, परन्त बुलाबेवारे पे बनी रैबै।</verse>
				<verse number="13">जैसो लिखो आय, मैंने याकूब से प्रेम करो, परन्त एसाव हों दूर धरो।</verse>
				<verse number="14">ई लाने हम का कैबें? का परमेसुर के इते अन्याय आय? कभऊं नईं।</verse>
				<verse number="15">कायसे बो मूसा से कैत आय, मैं जौन कोऊ पे दया करो चाहों, ऊपै दया कर हों, और जौन पे किरपा करो चाहों ओई पे किरपा कर हों।</verse>
				<verse number="16">सो जा न तो चाहबेवारे की, न दौड़बेवारे की परन्त दया करबेवारे परमेसुर की बात आय।</verse>
				<verse number="17">कायसे पवित्तर धरम पोथी में फिरौन राजा से कओ गओ, कि मैंने तोहां ई लाने ठाड़ो करो आय, कि तोय में अपनो बल ब जोर दिखाओं, और मोरे नाओं कौ परचार सबरे संसार में होबै।</verse>
				<verse number="18">ई लाने बो जौन पे चाहत आय, ऊ पे दया करत आय; और जीहां चाहत आय, उए कड़ो बना देत आय।</verse>
				<verse number="19">सो तें मोसे कै है, बो फिन काय लांछन लगात आय? को ऊ की मन्सा कौ विरोद करत आय?</verse>
				<verse number="20">हे मान्स, भला तें को आय, जो परमेसुर कौ सामना करत आय? का बनाई भई बस्त बनाबेवारे से कै सकत आय कि तेंने मोय ऐसो काय बनाओ?</verse>
				<verse number="21">का कुम्हार हां माटी के लौंदा पे अधकार नईंयां, कि एकई लौंदे में से, एक बासन आदर के लाने, और दूसरे बासन हां अनादर के लाने बनाबे? तो ईमें कौन सी अचम्भे की बात आय?</verse>
				<verse number="22">कि परमेसुर ने अपनो न्याव दिखाबे और अपनो बल उजागर करबे की मन्सा से न्याव के बासनों की जौन मिटाए जाबे के लाने तईयार करे गए हते बड़े धीरज से सई।</verse>
				<verse number="23">और दया के बासनों पे जिन हां ऊ ने मईमा के लाने पेंला से तईयार करे हते, अपनी मईमा के धन हां उजागर करबे की मन्सा करी?</verse>
				<verse number="24">जाने कि हम पे जिन हां ऊ ने अकेले यहूदियन में से नईं, पर दूसरी जातन में से सोई बुलाओ।</verse>
				<verse number="25">जैसो बो होशे की पोथी में सोई कैत आय, जौन मोरी प्रजा न हती, उन हां मैं अपनी प्रजा कै हों, और जौन प्यारी न हती, ऊहां प्यारी कै हों।</verse>
				<verse number="26">और ऐसो हुईये कि जौन जांगा में उनसे जौ कओ गओ हतो, कि तुम मोरी प्रजा नईं आव, ओई जांगा बे जीयत परमेसुर की सन्तान कहा हैं।</verse>
				<verse number="27">और यशायाह अगमवकता इस्राएलियन के लाने जोर देके कैत आय, चाए इस्राएल के सन्तानों की गिनती समुन्दर की बालू के किनको के बिरोबर होबे, पर उन में से तनकई बच हैं।</verse>
				<verse number="28">कायसे पिरभु धरती पे अपनो कओ पूरो कर के, अपने धरम से उए पक्को कर है।</verse>
				<verse number="29">जैसो यशायाह ने पेंला सोई कओ हतो, जदि सेनाओं कौ पिरभु हमाए लाने कछु वंस न छोड़तो, तो हम सदोम के समान और अमोरा की घाईं मिट गए होते।</verse>
				<verse number="30">सो हम का कैबें? कि दूसरी जातवारन ने जौन धार्मिकता की खोज नईं करत हते, धार्मिकता पाई, जाने कि बो धार्मिकता जौन बिसवास से आय।</verse>
				<verse number="31">परन्त इस्राएली; जौन धर्म की नैम व्यवस्था हां खोजत हते, ऊ नेम व्यवस्था लौ नईं पोंचे।</verse>
				<verse number="32">की लाने? ई लाने कि बे बिसवास से नईं, परन्त जानो कि बे कर्मो से ऊहां खोजत हते: उन ने ऊ ने ऊपर कड़े पत्थरा पे उपटा खाओ।</verse>
				<verse number="33">जैसो लेख आय; तको मैं सिय्यौन में एक ठेस लगबे कौ पत्थरा, और ठोकर खाबे की एक टोर धरत आंव; और जौन ऊ पे बिसवास कर है, बो न लजा है।</verse>
			</chapter>
			<chapter number="10">
				<verse number="1">हे भईया हरौ, मोरे हिये की अभलाखा और उन के लाने परमेसुर से मोरी बिन्तवाई आय, कि बे तरन तारन पाबें।</verse>
				<verse number="2">कायसे मैं उन की गवाय देत आंव, कि उन हां परमेसुर के लाने धुन लगी रैत आय, पर समजदारी के संग्गै नईं।</verse>
				<verse number="3">कायसे बे परमेसुर की धार्मिकता से अंजान होकें, और अपनी धार्मिकता हां स्थापित करबे कौ जतन कर के, परमेसुर की धार्मिकता के आधीन न भए।</verse>
				<verse number="4">कायसे सब कोऊ जौन बिसवास करत आंय उन के काजें धार्मिकता के लाने मसीह नेम व्यवस्था कौ अन्त आय।</verse>
				<verse number="5">कायसे मूसा ने ऐसो लेख करो आय, कि जौन मान्स ऊ धार्मिकता पे जौन नेम व्यवस्था पर आय, चलत आय, बो ओई से जीयत रै है।</verse>
				<verse number="6">परन्त जौन धार्मिकता बिसवास से आय, बा ऐसो कैत आय, तें अपने हिये में जौ न कईयो कि सरग पे को चढ़ है? (जानें कि मसीह हां उतार लाबे के लाने!)</verse>
				<verse number="7">या गहराव में को उतर है? (जाने कि मसीह हां मरे भयन में से जिला के ऊ परै लाबे के लाने!)</verse>
				<verse number="8">पर बो का कैत आय? कि मोरे बचन तोरे ऐंगर आय, तोरे मों में और तोरे हिये में आय; जौ ओई बिसवास कौ बचन आय, जौन हम परचार करत आंय।</verse>
				<verse number="9">कि जदि तें अपने मों से यीशु हां पिरभु माने के अपनाबे और अपने हिये से बिसवास करे, कि परमेसुर ने ऊ ऐ मरे भयन में से जिलाओ, तो तें जरूर से उद्धार पा है।</verse>
				<verse number="10">कायसे धार्मिकता के लाने हिये से बिसवास करो जात आय, और उद्धार के लाने मों से मान लओ जात आय।</verse>
				<verse number="11">कायसे पवित्तर धर्म पोथी जा कैत आय, कि जो कोई ऊ पै बिसवास कर है, बो न लजा है।</verse>
				<verse number="12">यहूदियों और यूनानियों में कछु अन्तर नईंयां, ई लाने कि बो सब कौ पिरभु आय; और अपने सबरे नाओं लेबेवारन के लाने उदार आय।</verse>
				<verse number="13">कायसे जो कोऊ परमेसुर कौ नाओं लैहै, बो उद्धार पाहै।</verse>
				<verse number="14">फिन जीपे उन ने बिसवास नईं करो, ऊकौ नाओं कैसे लेबें? और जीके बारे में नईं सुनो ऊ पै बिसवास कैसे करबें।</verse>
				<verse number="15">और परचारक बिना कैसे सुनें? और यदि भेजे न जाबें, तो कैसे परचार करें? जैसो लेख आय, कि उन के गोड़े कैसे साजे आंय, जौन साजी बातन कौ भलो सन्देसो सुनात आंय!</verse>
				<verse number="16">पर सब ने ऊ भले सन्देसे पे कान नईं लगाओ: यशायाह अगमवकता कैत आय, पिरभु की ने हमाए सन्देसे पे बिसवास करो आय?</verse>
				<verse number="17">सो बिसवास सुनबे से, और सुनबो मसीह के बचन से होत आय।</verse>
				<verse number="18">परन्त मैं कैत आंव, का उन ने नईं सुनो? सुनो तो जरूर आय कायसे लिखो आय, उन के बोल सबरे संसार में, और उन के बचन जगत के छोर लौ पोंच गए आंय।</verse>
				<verse number="19">मैं फिन कैत आंव, का इस्राएली न जानत हते? पेंला तो मूसा कैत आय, मैं उन के द्वारा जौन जाति नईंयां, तुमाए हियन में जलन पैदा कर हों, मैं एक मूरख जात से तुम हां रिस दिला हों।</verse>
				<verse number="20">फिन यशायाह अगमवकता बड़ी हिम्मत से कैत आय, जौन मोय न ढूंढ़त हते, उन ने मोय पा लओ: और जौन मोय पूछत लौ न हते, उन पे मैं उजागर हो गओ।</verse>
				<verse number="21">परन्त इस्राएल के विषय में बो जा कैत आय कि मैं सबरे दिना अपने हाथ एक हुकम न मानबेवारी और बतकाओ करबेवारी प्रजा कुदाऊं पसारे रओ।</verse>
			</chapter>
			<chapter number="11">
				<verse number="1">ई लाने मैं कैत आंव, का परमेसुर ने अपनी प्रजा हां छोड़ दओ? कभऊं नईं; मैं सोई इस्राएली आंव: इब्राहीम के वंस और बिन्‍यामीन के कुल में से आंव।</verse>
				<verse number="2">परमेसुर ने अपनी ऊ प्रजा हां नईं छोड़ो, जिन हां ऊ ने पेंला से नबेरो हतो: का तुम नईं जानत, कि पवित्तर पोथी में एलियाह अगमवकता के लाने का कओ गओ आय; कि बो इस्राएल के विरोद में परमेसुर से बिन्तवाई करत आय।</verse>
				<verse number="3">कि हे पिरभु, उन ने तोरे अगमवकतन हां मार डालो आय, और पवित्तर वेदियन हां मिटा दओ आय; और मैं ही अकेलो बरको आंव, और बे मोरे प्रान हां सोई नास करो चाहत आंय।</verse>
				<verse number="4">पर परमेसुर से उए का उत्तर मिलो कि मैंने अपने लाने सात हजार मान्सन हां बचा धरो आय जिन ने बाअल की पूजा नईं करी।</verse>
				<verse number="5">ठीक ऐई भांत ई टेम सोई, दया से नबेरे गए कछु मान्स बरक गए आंय।</verse>
				<verse number="6">जदि जौ दया से भओ आय, तो कर्मों से नईं; नईं तो दया फिन दया न रई।</verse>
				<verse number="7">ईको नतीजा का भओ? जौ कि इस्राएली जी की खोज में हते, बो उन हां नईं मिलो; पर नबेरे भयन हां मिलो, और बचे भए कठोर बना दए गए।</verse>
				<verse number="8">जैसो लिखो आय, परमेसुर ने उन हां आज के दिन लौ गैरी नींद में डाल दओ आय, और ऐसी आंखें दईं जौन न हेरें और ऐसे कान जौन न सुनें।</verse>
				<verse number="9">और दाऊद राजा कैत आय; उन कौ खैबो उन के लाने जाल, और फन्दा, और उपटा और दांड़ कौ काज होबे।</verse>
				<verse number="10">उन की आंखन पे अंधयारो छा जाबे जीसे न हेरें, और तें हमेसा उन की कमर हां झुकाए रै।</verse>
				<verse number="11">सो मैं कैत आंव का उन ने ई लाने ठोकर खाई, कि गिर पड़ें? क भऊं नईं: पर उनके गिरबे के काजें दूसरी जातवारन हां उद्धार मिलो, कि उन हां जलन होबे।</verse>
				<verse number="12">ई लाने जदि उनको गिरबो संसार के लाने धन और उन की घटी कमी दूसरी जातवारन के लाने मालपानू कौ काज बनी, तो उन की भरपूरी से का क छु न हुईये।</verse>
				<verse number="13">मैं तुम दूसरी जातवारन से कैत आंव: जब मैं दूसरी जातवारन के लाने प्रेरित आंव, तो मैं अपनी सेवा की बड़वाई करत आंव।</verse>
				<verse number="14">जीसे कोऊ भांत से अपने नातेदारन में जलन पैदा करवा के उन में से कैऊ अन कौ उद्धार करवाओं।</verse>
				<verse number="15">कायसे जब उन कौ त्याग दओ जाबो संसार के मिलाप कौ काज भओ, तो का उन को अपनाओ जाबो मरे भयन में से जी उठबे के बिरोबर न हुईये?</verse>
				<verse number="16">जब भेंट की पैली बस्त पवित्तर आय, तो पूरो और सब कछु पवित्तर हुईये: और जब जड़ें पवित्तर ठैरीं, तो डालियां सोई पवित्तर हुईयें।</verse>
				<verse number="17">पर जदि कछु डालें कतर दईं गईं, और तें जौन जंगली जैतून आय ऊ में सांटो गओ, और असली जैतून की जड़ की चिकनाई को हींसावारो बनो आय।</verse>
				<verse number="18">तो डालियन पे घमण्ड न करिये: और जदि तें घमण्ड करे, तो याद राखियो, कि तें जड़ हां नईं, परन्त जड़ तोहां संभालत आय।</verse>
				<verse number="19">फिन तें कै है कि डालियां ई लाने कतरी गईं, कि मैं सांटो जाओं।</verse>
				<verse number="20">सई आय, बे तो बिसवास न करबे के काजें कतरी गईं, पर तें बिसवास में बनो रैत आय, सो घमण्ड न कर पर डर के रै।</verse>
				<verse number="21">कायसे जब परमेसुर ने पेड़ की सई डालियन हां नईं छोड़ो, तो तोहां सोई न छोड़ है।</verse>
				<verse number="22">ई लाने परमेसुर की किरपा और कड़ाई हां तक! जौन गिर गए, उन पे कड़ाई, पर तो पे किरपा, जदि तें ऊ में बनो रै है तो भलो, नईं तो, तें सोई काट डालो जै है।</verse>
				<verse number="23">बे सोई जदि अबिसवास में न रैबें, तो सांटे जै हैं कायसे परमेसुर उन हां फिन के सांट सकत आय।</verse>
				<verse number="24">कायसे जदि तें ऊ जलपाई से, जौन अपने आप जंगली आय काटो गओ और स्वाभाव के बिरुद्ध साजे जलपाई में सांटो गओ, तो बे जौन साजे जैतून की डालियां आंय, अपने ई जैतून में काय न सांटे जै हैं।</verse>
				<verse number="25">हे भईया हरौ, कऊं ऐसो न होबै, कि तुम अपने आप हां समजदार मान लेओ; ई लाने मैं नईं चाहत कि तुम ई भेद से अनजान रओ, कि जब लौ दूसरी जातवारन कौ अंधबिसवास न मिट जाबै, तब लौ इस्राएल कौ एक भाग ऐंसई कठोर रै है।</verse>
				<verse number="26">और ई भांत से सबरो इस्राएल उद्धार पा है; जैसो लेख आय, छुड़ाबेवारो सिय्यौन से आ है, और अधर्म हां याकूब से दूर कर है।</verse>
				<verse number="27">और उन के संग्गै मोरो जौई कौल हुईये, मैं उन के पापन हां दूर कर दें हों।</verse>
				<verse number="28">भले सन्देसे के लेखे से तो तुमाए बैरी आंय, परन्त चुन लए जाबे से बे बापदादों के काजें प्यारे आंय।</verse>
				<verse number="29">कायसे परमेसुर के बरदान और बुलाहट अटल आंय।</verse>
				<verse number="30">कायसे जैसे तुम ने पेंला परमेसुर कौ हुकम न मानो पर अबै ऊ को हुकम न मानबे से तुम पे दया भई आय।</verse>
				<verse number="31">ऊंसई उन ने सोई अबै हुकम न मानो कि तुम पे जौन दया होत आय ऊसे उन पे सोई दया होबे।</verse>
				<verse number="32">कायसे परमेसुर ने सब हां हुकम तोड़बे कौ दोशी बना के राखो जी से सब पे दया होबे।</verse>
				<verse number="33">आहा! परमेसुर कौ धन और समज बड़ी गैरी आय! ऊकौ सोचबो कि उनकी थाह न मिले, और ऊ की गैल कौ बयान नईं हो सकत।</verse>
				<verse number="34">पिरभु की समज हां कीने जानो? या ऊकौ सलाय देबेवारो को भओ?</verse>
				<verse number="35">या कीने पेंला ऊ ए कछु दओ आय जी कौ बदला ऊहां चुकाओ जाए।</verse>
				<verse number="36">कायसे ओई कुदाऊं से, और ओई से, और ओई के लाने सब कछु आय: ऊकी मईमा जुगानजुग होत रैबे। आमीन।</verse>
			</chapter>
			<chapter number="12">
				<verse number="1">ई लाने हे भईया हरौ, मैं तुम हां परमेसुर की दया की याद करा के बिन्तवाई करत आंव, कि अपनी देयां हां जीयत, और पवित्तर, और परमेसुर हां साजो लगबेवारो बलिदान कर के चढ़ाओ: जाई तुमाई आत्मिक सेवा आय।</verse>
				<verse number="2">और ई संसार के जैसे न बनो; पर तुमाए समज के नए हो जाबे से तुमाओ चाल सोई बदलत जाबे, जी से तुम परमेसुर की साजी और भावती, और सिद्ध अभलाखा अनुभव से मालूम करत रओ।</verse>
				<verse number="3">कायसे मैं ऊ दया किरपा के काजें जौन मोय पै भई आय, तुम सबरन से कैत आंव, कि जैसो समजो चईये, ऊसे बढ़ के कोई अपने हां न समजे परन्त जैसो परमेसुर ने सबई हां योग्यता अनसार बिसवास दओ आय, ऊंसई सई सोच बिचार के संग्गै अपने हां समजे।</verse>
				<verse number="4">कायसे जैसे हमाई देयां में बिलात अंग आंय, और सबरे अंगों कौ एकई सौ काम नईंयां।</verse>
				<verse number="5">ऊंसई हम जौन बिलात आंय, मसीह में एक देयां होकें आपस में एक दूसरे के अंग आंय।</verse>
				<verse number="6">और जब ऊ दया किरपा के अनसार जौन हम हां दओ गओ आय, हम हां अलग अलग बरदान मिले आंय, तो जीहां अगमवानी कौ दान मिलो होबै, बो बिसवास से ऊके अनसार अगमवानी करे।</verse>
				<verse number="7">जदि सेवा खुसामद करबे कौ दान मिलो होबै, तो सेवा में लगो रैबे, जदि कोई सिखाबेवारो होबै, तो सिखाबे में लगो रैबे।</verse>
				<verse number="8">यदि कोई बचन कौ परचारक होबै, तो बचन परचार में लगो रैबे; दान देबेवारो मुठी खोल के देबे, जौन अगुवाई करे, बो जोस से करे, जौन दया करे, बो खुसी से करे।</verse>
				<verse number="9">दिखाबे कौ प्रेम न होबै; बुराई से दूर रओ; भलाई में लगे रओ।</verse>
				<verse number="10">तुम में भाईचारे कौ प्रेम बनो रैबे; आदर करबे में एक दूसरे से बढ़ के आदर करो।</verse>
				<verse number="11">जतन करबे में बिलकुल आलस न करो; आत्मिक जोस से भरे रओ; पिरभु की सेवा करत रओ।</verse>
				<verse number="12">आसा में खुस रओ; परेसानी मुसीबत से न डराओ; बिन्तवाई करबे में हमेसा लगे रओ।</verse>
				<verse number="13">पवित्तर मान्सन हां जौन कछु घटी होबे, ऊ में उन की सहायता करो; पहुनाई करबे में लगे रओ।</verse>
				<verse number="14">अपने सताबेवारन हां आसीष देओ; आसीष देओ श्राप न देओ।</verse>
				<verse number="15">खुसी मनाबेवारन के संग्गै खुसी मनाओ; और दुखी जन के संग्गै रोओ।</verse>
				<verse number="16">आपस में एक सो मन धरो; अभिमानी न बनो; परन्त दीनों के संग्गै मेल जोल धरो; अपने लेखे बड़वाई न करो।</verse>
				<verse number="17">बुराई के बदले कोई से बुराई न करो; जो बातें सब मान्सन को भली लगें, बे बातें करो।</verse>
				<verse number="18">जिते लौ बन सके, तुम सब मान्सन के संग्गै मेल मिलाप से रओ।</verse>
				<verse number="19">हे प्यारो अपनो बदला न लईयो; परन्त परमेसुर के खुन्ख हां काम करन देओ, कायसे लिखो आय, बदला लेबो मोरो काम आय, पिरभु कैत आय मैंई बदला दे हों।</verse>
				<verse number="20">परन्त जदि तोरो बैरी भूखो होबै, तो ऊ ए खाना खबा; जदि प्यासो होबै, तो ऊ ए पानी पिबा; कायसे ऐसो करबे से तें ऊके मूड़ के ऊ परै आग के अंगारन कौ ढेर लगा है।</verse>
				<verse number="21">बुराई से न हारो परन्त भलाई से बुराई हां जीत लेओ।</verse>
			</chapter>
			<chapter number="13">
				<verse number="1">हर एक जन बड़े अधकारियन के नेंचें रैबे; कायसे कोई अधकार ऐसो नईंयां, जौन परमेसुर कुदाऊं से न होबे; और जो अधकार आंय, बे परमेसुर कुदाऊं से ठैराए गए आंय।</verse>
				<verse number="2">ई लाने जो कोई अधकार कौ बिरोद करत आय, बो परमेसुर के कानून कौ विरोद करत आय, और विरोद करबेवारे दण्ड़ पा हैं।</verse>
				<verse number="3">कायसे हाकम साजे काम के लाने नईं, परन्त बुरए काम के लाने डरबे कौ कारन आय, सो जदि तें हाकम से निडर रैबो चाहत आय, तो साजे काम कर तो हाकम तोरी पीठ थपथपा है।</verse>
				<verse number="4">कायसे बो तोरे साजे के लाने परमेसुर कौ सेवक आय। परन्त जदि तें बुराई करे, तो डर; कायसे ऊ तलवार ऐंसई नईं लएं और परमेसुर को सेवक आय; कि ऊके न्याय के अनसार बुरए काम करबेवारन हां दण्ड़ देबे।</verse>
				<verse number="5">ई लाने आधीन रैबो न केवल न्याय के डर से जरूरी आय परन्त बुद्धि समज सोई जरूरी आय, विवेक सोई जाई गवाय देत आय।</verse>
				<verse number="6">ई लाने टैक्स सोई दो, कायसे बे परमेसुर के सेवक आंय, और हमेसा ऐई काम में लगे रैत आंय।</verse>
				<verse number="7">ई लाने सबको हक्क चुकाओ, जीहां कर चानें, ऊहां कर देओ; जिए महसूल चानें, ऊहां महसूल देओ; जी से डरबो चईये, ऊसे डरो; जी कौ आदर सम्मान करो चईये ऊकौ आदर सम्मान करो।</verse>
				<verse number="8">आपस के प्रेम हां छोड़ और कोई बात में कोऊ के करजदार न बनो; कायसे जौन कोई दूसरे से प्रेम राखत आय, ओई ने नेम व्यवस्था पूरी करी आय।</verse>
				<verse number="9">कायसे जौ कि परतिरिया भोग न करियो, हत्या न करियो; भड़याई न करियो, लालच न करियो; और इन हां छोड़ और कोऊ हुकम सोई होबे तो सबरी बातें ईमें पूरी होत आय, कि अपने पड़ोसी से अपने जैसो प्रेम राख।</verse>
				<verse number="10">प्रेम पड़ोसी की कछु बुराई नईं करत, ई लाने प्रेम करबो नेम व्यवस्था हां पूरो करबो आय।</verse>
				<verse number="11">और ई बेरा हां पैचान के ऐंसोई करो, ई लाने कि अब तुमाए लाने सोत से जाग जाबे की बेरा आ पोंची आय, कायसे जौन बेरा हम ने बिसवास करो हतो, ऊ बेरा के हिसाब से अब हमाओ उद्धार एकदम ऐंगर आय।</verse>
				<verse number="12">रात कुल्ल बीत गई आय, और भुन्सारो होबे हां आय; ई लाने हम अंधयारे के कामन हां छोड़ के जोत के हथियार बांध लेबें।</verse>
				<verse number="13">जैसो दिन में सई लगत आय, ऊं सई हम सूदरी चाल चलें; न अपनी मनमौजीपन में, न परतिरिया भोग में, न दारूबाजी, न लुच्चपन में, न लड़ाई झगड़ा न डाह में।</verse>
				<verse number="14">परन्त पिरभु यीशु मसीह की लीक पै चलो, और देयां की अभलाखा हां पूरो करबे कौ जतन न करो।</verse>
			</chapter>
			<chapter number="14">
				<verse number="1">जौन बिसवास में कमजोर होबै, उन हां अपनी संगत में ले लेओ; परन्त उन के सक सन्देह पर बतकाओ के लाने नईं।</verse>
				<verse number="2">कायसे एक हां बिसवास आय, कि सबई कछु खाबो सई आय, परन्त जौन बिसवास में कमजोर आय, ऊ साग पात ही खात आय।</verse>
				<verse number="3">और खाबेवारो न खाबेवारे हां नीचो न जाने, और जौन नईं खात आय बो खाबेवारे पे दोस न लगाबै, कायसे परमेसुर ने ऊ ए अपना लओ आय।</verse>
				<verse number="4">तें को आय कि दूसरे के चाकर पे लांछन लगात आय? ऊकौ पक्को रैबो या गिर जाबो ऊके मालक से जुड़ो आय, और बो पक्को कर ही दओ जै है; कायसे पिरभु ऊ ए पक्को राख सकत आय।</verse>
				<verse number="5">कोऊ एक दिना हां दूसरे दिना से बढ़ के मानत आय, और कोऊ सब दिन हां एक जैसो जानत आय: सबई जने अपने हिए में ठान लेबे।</verse>
				<verse number="6">जौन कोऊ दिनां हां मानत आय, बो पिरभु के लाने मानत आय: जौन कोऊ खात आय, बो पिरभु के लाने खात आय, कायसे ऊ परमेसुर कौ धन्नबाद करत आय, और जौन नईं खात, बो पिरभु के लाने नईं खात और परमेसुर कौ धन्नबाद करत आय।</verse>
				<verse number="7">कायसे हम में से सब कोई न तो अपने लाने जियत आय और न अपने लाने मरत आय।</verse>
				<verse number="8">कायसे जदि हम जीयत आंय, तो पिरभु के लाने जीयत आंय; और जदि मरत आंय, तो पिरभु के लाने मरत आंय; सो हम जीएं या मरें, हम पिरभु ही के आंय।</verse>
				<verse number="9">कायसे मसीह ऐई लाने मरो और जी सोई उठो कि बो मरे भयन और जीयत दोईयन कौ पिरभु होबे।</verse>
				<verse number="10">तें अपने भईया पे काय लांछन लगात आय? या तें फिन अपने भईया हां काय तुच्छ जानत आय? हम सब के सब परमेसुर के न्याय आसन के सामूं ठांड़े हुईयें।</verse>
				<verse number="11">कायसे लिखो आय, पिरभु कैत आय, मोरे जीवन कौ कौल कि हर एक घुटना मोरे आंगू टिक है, और हर एक जीभ परमेसुर हां मान लै है।</verse>
				<verse number="12">ई लाने हम में से सबरे जने परमेसुर हां अपनो लेखा दै है।</verse>
				<verse number="13">सो आंगू से हम एक दूसरे पे लांछन न लगाबें पर तुम जौ ठान लेओ कि कोनऊ अपने भाई के सामूं ठेस या उपटा लगबे कौ कारण न बने।</verse>
				<verse number="14">मैं जानत आंव, और पिरभु यीशु में मोय पक्को पता पड़ो आय, कि कोऊ बस्त अपने आप में अशुद्ध नईंयां, परन्त जौन ऊ ए अशुद्ध समजत आए, ऊके लाने असुद्ध आय।</verse>
				<verse number="15">जदि तोरो भईया तोरे खैबे के काजें सोच में पड़त आय, तो फिन तें प्रेम के चलन में नईं चलत: जीके लाने मसीह मरो ऊहां तें अपने खैबे से नास न कर।</verse>
				<verse number="16">ई लाने तुमाए लाने जौन साजो आय बो न निंदरो जाए।</verse>
				<verse number="17">कायसे परमेसुर कौ राज खैबो पीबो नईंयां; परन्त धरम और मेल मिलाप और बा खुसी आय; जौन पवित्तर आत्मा से होत आय।</verse>
				<verse number="18">और जो कोऊ मसीह की ई भांत सेवा करत आय, बो परमेसुर हां साजो लगत आय और मान्सन में सोई मानो जात आय।</verse>
				<verse number="19">ई लाने हम उन बातन में लगे रैबें, जिन से मेल मिलाप और एक दूसरे कौ सुधार होबे।</verse>
				<verse number="20">खैबे के लाने परमेसुर कौ काम न बिलोर: सब कछु सुद्ध तो आय, परन्त ऊ मान्स के लाने बुरओ आय, जीहां ऊके खैबे से ठोकर लगत आय।</verse>
				<verse number="21">भलो तो जौ आय, कि तें न मांस मछरिया खाबै और न दारू पिए, और न कछु ऐसो करे, जीसे तोरो भईया ठोकर खाबै।</verse>
				<verse number="22">तोरो जौ बिसवास होय, ऊ ए परमेसुर के सामूं अपने हिये में धर, धन्न तो बो आय, जौन ऊ बात में, जिए ऊ सई समजत होय, अपने आप हां दोसी नईं ठैराऊ त।</verse>
				<verse number="23">पर जौन कछु सक सन्देह कर के खात आय, बो दण्ड़ के जोग ठैर चुको; कायसे बिसवास से नईं खात, और जो कछु बिसवास से नईंयां, बो पाप आय।</verse>
			</chapter>
			<chapter number="15">
				<verse number="1">हम जौन धार्मिक बातन के मानबे में पक्के आंय, हम उन की जौन अपने आचरण में कमजोर आंय उन की सहें; जौ नईं कि हम अपने हां खुसी करें।</verse>
				<verse number="2">हम अपने अपने पड़ोसी की भलाई करके ऊए खुस करें कि बो बढ़े।</verse>
				<verse number="3">कायसे मसीह ने अपने आप हां खुस नईं करो, पर लेख आय, तोरे निन्दा करबेवारन कौ निन्दरबो मोय पे आ पड़ो।</verse>
				<verse number="4">जितेक बातें पेंला से लिखी गईं, बे हमाई सीख के लाने लिखी गईं, कि हम धीरज और पवित्तर पोथी की सान्ति के द्वारा आसा धरें।</verse>
				<verse number="5">धीरज और सान्ति कौ दैबेवारो परमेसुर तुम हां जौ बरदान देबे, कि मसीह यीशु के अनसार आपस में एक मन के बने रओ।</verse>
				<verse number="6">जीसे तुम एक मन और एक अवाज में हमारे पिरभु यीशु मसीह के बाप परमेसुर की बड़ाई करो।</verse>
				<verse number="7">ई लाने, जैसो मसीह ने परमेसुर की मईमा के लाने तुम हां अपना लओ आय, ऊं सई तुम सोई एक दूजे हां अपनाओ।</verse>
				<verse number="8">ई लाने मैं कैत आंव, कि जौन कौल करार बाप दादन से करे गए हते, उन हां पक्को करबे के लाने मसीह, परमेसुर की सच्चाई कौ प्रमाण देबे के लाने खतना करे भयन कौ दास बनो।</verse>
				<verse number="9">और दूसरी जातवारे सोई परमेसुर की दया के काजें परमेसुर की स्‍तुति आराधना करें, जैसो लिखो आय; ई लाने में जात जात में तोरो धन्नबाद कर हों, और तोरे नाम के भजन कीरतन कर हों।</verse>
				<verse number="10">फिन कओ आय, हे जाति जाति के सबरे जनो, ऊ की परजा के संग्गै खुसी मनाओ।</verse>
				<verse number="11">और फिन हे जाति जाति के सब मान्सन, पिरभु कौ भजन कीरतन करो; और हे राज राज के सबरे मान्सन; ऊकी जय जयकार करो।</verse>
				<verse number="12">और फिन यशायाह अगमवकता कैत आय, यशै की एक जड़ कड़ है, और दूसरी जातवारन कौ हाकम होबे हां एक उठ है, ऊ पै दूसरी जातवारे अपनो भरोसा धर हैं।</verse>
				<verse number="13">परमेसुर जौन आसा को दैबेवारो आय, तुम हां बिसवास करबे में सबरी भांत की खुसी से सान्ति भर देबे, कि पवित्तर आत्मा के बल से तुमाई आसा बढ़त जाय।</verse>
				<verse number="14">हे मोरे भईया हरौ, मैं खुद तुमाए बारे में पक्के से जानत आंव, कि तुम सोई आप ही भलाई से भरे और पिरभु परमेसुर की समज से भरेपूरे आव और एक दूजे हां चिता सकत आव।</verse>
				<verse number="15">पर मैंने कऊं कऊं सुमरन कराबे हां तुम हां हिम्मत कर के लिखो, जौ ऊ दया के काजें भओ, जौन परमेसुर ने मोय दओ आय।</verse>
				<verse number="16">कि मैं दूसरी जातवारन के लाने मसीह यीशु कौ चाकर होकें परमेसुर के भले सन्देसे की सेवा याजक घांई करों; जीसे दूसरी जातवारन कौ मानो दओ जाबो, पवित्तर आत्मा से पवित्तर बनके अपनाओ जाबे।</verse>
				<verse number="17">ई लाने उन बातन के बारे में जौन परमेसुर से जुड़ी आंय, मैं मसीह यीशु में घमण्ड कर सकत आंव।</verse>
				<verse number="18">कायसे उन बातन हां छोड़ और कोऊ बात के विषय में कैबे की दम नईंयां, जौन मसीह ने दूसरी जातवारन हां पिरभु के बिसवास में बनाए रैबे के लाने बचन, और कर्म।</verse>
				<verse number="19">और अद्भुत चिन्हों और आश्चर्य कामन की शक्ति से, और पवित्तर आत्मा के बल सक्ति से मोरे द्वारा करे गए: इते लौ कि मैंने यरूशलेम से लेकेइल्लुरिकुम तक मसीह के भले सन्देसे कौ पूरो पूरो परचार करो।</verse>
				<verse number="20">परन्त मोरे मन की जा आस आय, कि जिते जिते मसीह के नाओं कौ परचार नईं भओ, उतईं भलो सन्देसो परचार करों, ऐसो न होबै, दूसरे की नी पे मैं घर बनाओं।</verse>
				<verse number="21">पर जैसो लिखो आय, ऊंसई होबे, जिन हां ऊकौ भलो सन्देसो नईं मिलो, बेई तक हैं और जिन ने नईं सुनो बेई समज हैं।</verse>
				<verse number="22">ऐई लाने मैं तुम लौ आबे हां थमो रओ।</verse>
				<verse number="23">पर अब इन देसों में मोरे काम के लाने और जांगा नईं रई, और बिलात बरसन से मोय तुम लौ आबे की बड़ी अभलाखा आय।</verse>
				<verse number="24">ई लाने जब मैं इसपानिया हां जै हों तो तुम लौ होत भओ जै हों, कायसे मोय आसा आय, कि ऊ जांगा में तुम से भेंट कर हों, और जब तुमाई संगत से मोरो जी भर जाबै, तो तुम मोय कछु आंगू लौ पोंचा दईयो।</verse>
				<verse number="25">पर अबै तो मैं पवित्तर भक्तन की सेवा हां यरूशलेम हां जा रओ आंव।</verse>
				<verse number="26">कायसे मकिदुनियां और अखया के बिसवासी जन हां जौ भलो लगो, कि यरूशलेम के पवित्तर मान्सन में गरीब भूखन के लाने कछु चन्दा जोड़ें।</verse>
				<verse number="27">उन हां भलो तो लगो, पर बे उन के करजदार सोई आंय, कायसे दूसरी जातवारे उन की आत्मिक बातन में संग्गी भए, तो उनहां सोई साजो भलो लगो, कि उन की रुपईया पईसा से मदद करें।</verse>
				<verse number="28">ई लाने मैं जौ काम पूरो करके और उन हां जौ चन्दा सौंप के तुमाए पास होत भओ इसपानिया हां जै हों।</verse>
				<verse number="29">और मैं जानत आंव, कि जब मैं तुमाए ऐंगर आहों, तो मसीह की एन आसीसों के साथ आहों।</verse>
				<verse number="30">हे भईया हरौ; हमाए पिरभु यीशु मसीह के और पवित्तर आत्मा के प्यार कौ सुमरन करा के, मैं तुम से बिन्तवाई करत आंव, कि मोरे लाने परमेसुर से बिन्तवाई करबे में मोरे संग्गै लगे रओ।</verse>
				<verse number="31">कि मैं यहूदिया के बिसवास न करबेवारन से बरको रओं, और मोरी बा सेवा जौन यरूशलेम के लाने आय, पवित्तर मान्सन हां साजी लगै।</verse>
				<verse number="32">और मैं परमेसुर की मन्सा से तुमाए ऐंगर खुसी से आके सान्ति पाओं।</verse>
				<verse number="33">सान्ति कौ परमेसुर तुम सबरन के संग्गै रैबे। आमीन।</verse>
			</chapter>
			<chapter number="16">
				<verse number="1">मैं तुम से फीबे के लाने, जौन हमाई बैन और किंखिया की मण्डली की सेवा करबेवारी आय, बिन्तवाई करत आंव।</verse>
				<verse number="2">कि जैसो तुम पवित्तर मान्सन हां चईये, ऊहां पिरभु में अपनाओ; और जौन कोऊ बात में ऊहां तुम से कछु काम होबै, तो ऊकी मदद करौ; कायसे बा बिलात जन की इते लौ कि मोरी भलाई सोई करबेवारी रई आय।</verse>
				<verse number="3">प्रिसका और अक्विला हां जौन मसीह यीशु में मोरे संग्गै काम करबेवारे आंय, नमस्कार।</verse>
				<verse number="4">उन ने मोरे प्रानन के लाने अपने प्रान जोखम में डाल दए हते और अकेले मैंई नईं, परन्त दूसरी जातवारन की मण्डलियन सोई उन कौ धन्नबाद करत आंय।</verse>
				<verse number="5">ऊ मण्डली हां सोई नमस्कार जौन उन के घर में आय। मोरे प्यारे इपैनितुस हां जौन मसीह के लाने आसिया कौ पैलो फल आय, नमस्कार।</verse>
				<verse number="6">मरियम हां जीने तुमाए लाने बिलात काम करो, नमस्कार।</verse>
				<verse number="7">अन्द्रुनीकुस और यूनियास हां जौन मोरे कुल वंस के आंय, और मोरे संग्गै कैद भए हते, और प्रेरितन में नामी आंय, और मोय से पेंला मसीही भए हते, नमस्कार।</verse>
				<verse number="8">अम्पलियातुस हां, जौन पिरभु में मोरो प्यारो आय, नमस्कार।</verse>
				<verse number="9">उरबानुस हां, जौन मसीह में हमाओ संगी काम करबेवारो आय, और मोरे प्यारे इस्तखुस हां नमस्कार।</verse>
				<verse number="10">अपिल्लेस हां जौन मसीह में खरो कड़ो, नमस्कार। अरिस्तुबुलुस के घराने हां नमस्कार।</verse>
				<verse number="11">मोरे घराने के हेरोदियोन हां नमस्कार। नरकिस्सुस के घराने के जौन मान्स पिरभु में आंय, उन हां नमस्कार।</verse>
				<verse number="12">त्रूफै ना और त्रूफोसा हां जौन पिरभु में मैनत करत आंय, नमस्कार। प्रिया पिरसिस हां जीने पिरभु में एन मैनत करी, नमस्कार।</verse>
				<verse number="13">रूफुस हां जौन पिरभु में नबेरो भओ आय, और ऊ की मताई हां जौन मोरी सोई मताई आय, दोईयन हां नमस्कार।</verse>
				<verse number="14">असुक्रितुस और फिलगोन और हिर्मेस और पत्रुवास और हिमांस और उन के संगी भईयन हां नमस्कार।</verse>
				<verse number="15">फिलुलुगुस और यूलिया और नेर्युस और ऊ की बैन, और उलुम्पास और उन के संगी सबरे पवित्तर जनन हां नमस्कार</verse>
				<verse number="16">आपस में पवित्तर चूमा से नमस्कार करो: तुम हां मसीह की सबरी मण्डलियन कुदाऊं से नमस्कार।</verse>
				<verse number="17">सो हे भईया हरौ, मैं तुम से बिन्तवाई करत आंव, कि जौन मान्स ऊ सीख के बिरुद्ध जौन तुम ने सीखी आय, फूट डालबे और ठोकर खिलाबे के काजें कछु करें, उन हां ताड़ लए करे; और उन से दूर रओ।</verse>
				<verse number="18">कायसे ऐसे मान्स हमाए पिरभु यीशु मसीह की नईं, पर अपने पेट की सेवा करत आंय; और चिकनी चुपड़ी बातन से सूदे सादे मन के मान्सन हां बहका देत आंय।</verse>
				<verse number="19">तुमाए हुकम मानबे की बात सबरे मान्सन में फैल गई आय, ई लाने मैं तुमाए बारे में खुसी मनात आंव; परन्त मैं जौ चाहत आंव, कि तुम भलाई के लाने समजदार, परन्त बुराई के लाने भोले बने रओ।</verse>
				<verse number="20">सान्ति कौ परमेसुर सैतान हां झट्टई तुमाए गोड़न तरें कुचरवा दै है। हमाए पिरभु यीशु मसीह की दया तुमाए संग्गै बनी रैबे।</verse>
				<verse number="21">मोरे संग्गै काम करबेवारे तीमुथियुस कौ तुम हां नमस्कार, और मोरे नातेदार लूकियुस और यासोन और सोसिपत्रुस कौ तुम हां नमस्कार।</verse>
				<verse number="22">ई चिठिया के लिखबेवारे मुझ तिरतीयुस कौ पिरभु में तुम हां नमस्कार।</verse>
				<verse number="23">गयुस जौन मोरी और मण्डली की पहुनाई करबेवारो आय, ऊकौ तुम हां नमस्कार: इरास्तुस जौन नगर कौ भण्डारी आय, और भाई क्वारतुस कौ तुम हां नमस्कार।</verse>
				<verse number="24">हमाए पिरभु यीशु मसीह की दया तुमाए संग्गै बनी रैबे।</verse>
				<verse number="25">अब जौन तुम हां मोरे भले सन्देसे मानो कि यीशु मसीह के सन्देसे के परचार के अनसार पक्को कर सकत आय, ऊ भेद के प्रकाश के अनसार जौन हमेसा से लुको रओ।</verse>
				<verse number="26">परन्त अब उजागर होकें जुग जुग जीबेवारे परमेसुर के हुकम से अगमवकतन की पोथियन से सबरी जातन हां बताओ गओ आय, कि बे बिसवास करके हुकम मानबेवारे हो जाबें।</verse>
				<verse number="27">ओई महान बुद्धिमान परमेसुर की यीशु मसीह के द्वारा जुग जुग लौ मईमा होत रैबे। आमीन।</verse>
			</chapter>
		</book>
		<book number="46">
			<chapter number="1">
				<verse number="1">पौलुस जौन परमेसुर की मन्सा से यीशु मसीह को चेला होबे हां बुलाओ गओ और हमाए भाई सोस्थिनेस कोद से।</verse>
				<verse number="2">परमेसुर की ऊ समाज के नाओं जौन कुरिन्थुस में आय, जाने कि उन के नाओं जौन मसीह यीशु में पवित्तर करे गए आंय, और जौन पवित्तर होबे हां बुलाए गए आंय, और उन सबरन के नाओं जौन अपनी अपनी जांगा पिरभु यीशु के नाओं से बिन्तवाई करत आंय।</verse>
				<verse number="3">हमाए पिता परमेसुर और पिरभु यीशु मसीह के नाओं में तुम पे दया, सान्ति बनी रैबे।</verse>
				<verse number="4">मैं तुमाए लाने अपने परमेसुर कौ धन्न मानत आंव, कि परमेसुर की दया यीशु मसीह में तुम पे भई आय।</verse>
				<verse number="5">कि तुम मसीह में होकें सबरी बातन में जाने कि सबरे बचनन के ज्ञान से भर गए आव।</verse>
				<verse number="6">कि मसीह की गवाई तुम में पक्की कड़ी।</verse>
				<verse number="7">इते लौ कि आत्मा के सबरे बरदान तुम में आंय और कछु कमीं नईंयां, और तुम हमाए पिरभु यीशु मसीह के उजागर होबे की बाट बड़ी लालसा से तकत रैत आव।</verse>
				<verse number="8">बो तुम हां आखीर तक पक्को सोई कर है, कि तुम हमाए पिरभु यीशु के फिन के आबे के दिना लौ बिना लांछन ठैरो।</verse>
				<verse number="9">परमेसुर बिसवास जोग आय; जीसे तुम उनके लरका हमाए पिरभु यीशु मसीह की संगत में बुलाए गए आव।</verse>
				<verse number="10">हे भईया हरौ, यीशु मसीह जौन हमाओ पिरभु आय उनईं के नाओं से मैं तुम से बिन्तवाई करत आंव, कि तुम सबई एकई बात कओ; और तुम में फूट न होबे, परन्त तुम एकई हिये और एकई विचार के बने रओ।</verse>
				<verse number="11">कायसे भईया हरौ, मोहां खलोए के घरवारन ने तुमाए बारे में जौ बताओ आय, कि तुम में आपस में न्याव होत आय।</verse>
				<verse number="12">मोरो कैबो जौ आय, कि तुम में से कोऊ तो अपने आप हां पौलुस कौ, कोऊ अपुल्लोस कौ, कोऊ कैफा कौ, कोऊ मसीह कौ कैत आय।</verse>
				<verse number="13">का मसीह बट गओ? का पौलुस तुमाए काजें क्रूस पे टांगो गओ? का तुम हां पौलुस के नाओं कौ बपतिस्मा मिलो?</verse>
				<verse number="14">मैं परमेसुर कौ धन्न मानत आंव, कि क्रिस्पुस और गयुस हां छोड़ के, मैंने कोऊ और हां बपतिस्मा नईं दओ।</verse>
				<verse number="15">कऊं ऐसो न होबे, कि कोऊ कए, कि तुम हां मोरे नाओं कौ बपतिस्मा मिलो।</verse>
				<verse number="16">और मैंने स्तिफनास के घराने हां सोई बपतिस्मा दओ, इन हां छोड़, मोय नईं पता कि मैंने कोऊ और हां बपतिस्मा दओ।</verse>
				<verse number="17">कायसे मसीह ने मोहां बपतिस्मा दैबे को नईं, परन्त भलो सन्देसो परचार करबे हां पठैव आय, और जौ सोई कि पढ़े लिखे जनें की समज से नईं, ऐसो न होबे कि मसीह की क्रूस की पीड़ा झेलबो बेकार जाबै।</verse>
				<verse number="18">कायसे क्रूस की गाथा जौन नास होबेवारे आंय उन के लाने मूरखन की किस्सा कहानी आय, परन्त हम तरन तारन पाबेवारन हां परमेसुर की बल सकती आय।</verse>
				<verse number="19">कयसे लिखो आय, कि मैं बड़ी समाजवारे जनन की समज हां नास कर दै हों, और ज्ञानी जनन के ज्ञान हां मिटा डाल हों।</verse>
				<verse number="20">कां रओ ज्ञानवारो? कां रओ शास्त्र कौ जानबेवारो? कां रओ ई संसार कौ बतकाओवारो? का परमेसुर ने ई संसार के ज्ञान हां मूरखता नईं ठैराओ?</verse>
				<verse number="21">कायसे जब परमेसुर के ज्ञान अनसार संसार ने ज्ञान से परमेसुर हां न चीनो तो परमेसुर हां जौ साजो लगो, कि ई परचार की मूरखता द्वारा बिसवास करबेवारन हां तरन तारन देबे।</verse>
				<verse number="22">यहूदी तो चिन्न चाहत आंय, और यूनानी ज्ञान हां ढूंढ़ रए आंय।</verse>
				<verse number="23">परन्त हम तो ऊ क्रूस पे टांगे गए मसीह कौ परचार करत आंय, जौन यहूदियन हां उपटा कौ काज, और दूसरी जातवारन हां मूरखता आय।</verse>
				<verse number="24">परन्त जीहां उन ने टेरो आय चाहे बे यहूदी होबें चाहे यूनानी, उन के लाने मसीह, परमेसुर की बल सक्ती, और परमेसुर कौ ज्ञान आय।</verse>
				<verse number="25">कायसे परमेसुर की मूरखता मान्सन के ज्ञान से बढ़ के ज्ञानवान आय; और परमेसुर की कमजोरी मान्सन के बल से बिलात बलवान आय।</verse>
				<verse number="26">हे भईया हरौ, अपने बुलाए जाबे हां तो सोचो, कि देयां के अनसार न बिलात ज्ञानवारे, न बिलात बलवान और न बड़े महाजन बुलाए गए।</verse>
				<verse number="27">परन्त परमेसुर ने संसार के मूरखन हां नबेर लओ, कि ज्ञानवारन हां लज्जित करें; और परमेसुर ने संसार के कमजोरों हां नबेर लओ आय, कि बलवानन हां लज्जित करे।</verse>
				<verse number="28">और परमेसुर ने संसार के नीचों और ओछों हां, इते लौ कि जौन हैईं नईंयां उन हां सोई नबेर लओ, कि उन हां जौन आंय, बेकार ठैराबें।</verse>
				<verse number="29">जीसे कोई प्रानी परमेसुर के आंगू घमण्ड न कर पाबै।</verse>
				<verse number="30">परन्त ओई कुदाऊं से तुम मसीह यीशु में आव, जौन परमेसुर कुदाऊं से हमाए लाने ज्ञान ठैरो जाने कि धरम, और पवित्तरता, और छुटकारो।</verse>
				<verse number="31">जीसे जैसो लिखो आय, ऊंसई होबे, कि जौन घमण्ड करे बो पिरभु में घमण्ड करे।</verse>
			</chapter>
			<chapter number="2">
				<verse number="1">और हे भईया हरौ, जब मैं परमेसुर कौ गैरो बचन सुनात भओ तुमाए ऐंगर आओ, तो बचन या ज्ञान की अधकाई के संग्गै नईं आओ।</verse>
				<verse number="2">कायसे कि मैंने पक्को ठान लओ हतो, कि तुमाए मजारें यीशु मसीह, जाने कि क्रूस पे टांगे गए मसीह हां छोड़ और कोऊ बात हां न जानों।</verse>
				<verse number="3">और मैं कमजोरी और डरात भए, और बिलात कंपत भओ तुम औरन के संग्गै रओ।</verse>
				<verse number="4">और मोरे बचन, और मोरे परचार में ज्ञान की लुभाबेवारी बातें न हतीं; परन्त आत्मा और सामर्थ कौ प्रमाण हतो।</verse>
				<verse number="5">ई लाने तुमाओ बिसवास मान्सन के ज्ञान पे न होबे, परन्त परमेसुर की सक्ति पे बनो रैबे।</verse>
				<verse number="6">फिन हम समजदारों में ज्ञान की बातें सोई सुनात आंय: परन्त जौ ज्ञान न तो ई संसार कौ, और न ही हाकमन कौ आय जौन नास होबेवारे आंय।</verse>
				<verse number="7">परन्त हम परमेसुर के ऊ ज्ञान की लुकी भई बातन हां बतात आंय, जाने के लुको भओ ज्ञान हां, जिए परमेसुर ने पेंला से हमाई बड़वाई के लाने ठैराओ।</verse>
				<verse number="8">जी ज्ञान हां ई जुग के हाकमन में से कोऊ ने न समजो, जदि उन की समज में आ गओ होतो, तो मईमा के पिरभु हां क्रूस पे न टांगते।</verse>
				<verse number="9">परन्त जैसो लिखो आय, जिन बातन हां आंखन ने नईं तको, और न कान ने सुनो, और जौन मान्स के हिये में नईं समाई, उनईं हां परमेसुर ने अपने प्रेम करबेवारन के लाने तईयार करी आंय।</verse>
				<verse number="10">परन्त परमेसुर ने उन हां अपनी आत्मा से हम पे उजागर करो; कायसे आत्मा सबरी बातें, इते लौ कि परमेसुर की गैरी बातें सोई परखत आय।</verse>
				<verse number="11">मान्सन में से कौन कोऊ मान्स की बातें जानत आय, अकेले ओई मान्स की आत्मा जौन ऊ में आय, ऊं सई परमेसुर की बातें सोई कोई नईं जानत, बस परमेसुर की आत्मा।</verse>
				<verse number="12">परन्त हम ने संसार की आत्मा नईं, परन्त बो आत्मा पाओ आय, जौन परमेसुर कुदाऊं से आय, कि हम उन बातन हां समजें, जौन परमेसुर ने हम हां दई आंय।</verse>
				<verse number="13">जिन हां हम मान्सन के सिखाए भई बातन में नईं, परन्त आत्मा के सिखाए भई बातों में, जाने कि आत्मिक सोच हां आत्मिक बातन में मिला के बताओ करत आंय।</verse>
				<verse number="14">परन्त सारीरिक मान्स परमेसुर की आत्मा की बातें नईं अपनात, कायसे बे बातें ऊ की समझ सें मूरखता की बातें आंय, और बो उन हां समज नईं सकत कायसे उनकी परख आत्मिक रूप से होत आय।</verse>
				<verse number="15">आत्मिक जन सबई कछु परखत आय, परन्त बो खुद कोई और मान्स से परखो नईं जात।</verse>
				<verse number="16">कायसे पिरभु के मन हां कीने जानो आय, कि उनहां सिखाबे? परन्त हम में मसीह को हिया आय।</verse>
			</chapter>
			<chapter number="3">
				<verse number="1">हे भईया हरौ, मैं तुम से ई परकार से बातें नईं कर सको, जैसे आत्मिक जन से; परन्त जैसे सारीरिक जन से, और उन जैसे जौन मसीह में हल्के बच्चा घांई आंय।</verse>
				<verse number="2">मैंने तुम हां दूध पिबाओ, अन्न न खबाओ; कायसे कि तुम ऊहां न खा सकत हते; इते लौ कि अब लौ सोई नईं खा सकत आव।</verse>
				<verse number="3">कायसे तुन अब लौ सारीरिक आव, कि जब तुम में जलन और झगड़ा आय, तो का तुम सारीरिक नईंयां? और मान्सन जैसी गैल नईं निंगत?</verse>
				<verse number="4">ई लाने कि जब एक कैत आय, कि मैं पौलुस कौ आंव, और दूजो कि मैं अपुल्लोस कौ आंव, तो का तुम मान्स नईंयां?</verse>
				<verse number="5">अपुल्लोस का और पौलुस का आंय? बस चाकर, जिनके द्वारा तुम ने बिसवास करो, जैसो हर एक हां पिरभु ने दओ।</verse>
				<verse number="6">मैंने लगाओ, अपुल्लोस ने ढारो, अकेले परमेसुर ने बढ़ाओ।</verse>
				<verse number="7">ई लाने न तो रोपबेवारो कछु आय, और न ढारबेवारो, परन्त परमेसुर जौन बढ़ाबेवारो आय।</verse>
				<verse number="8">लगाबेवारो और ढारबेवारो दोनऊं एक आंय; परन्त हर एक जैसी मैनत कर हैं ऊंसई मजूरी पा हैं।</verse>
				<verse number="9">कायसे कि हम परमेसुर के संग्गै काम करबेवारे आंय; तुम परमेसुर की खेती और परमेसुर के बनाए भए आव।</verse>
				<verse number="10">परमेसुर की ऊ किरपा से, जौन मो पे भई, मैंने एक साजे कारीगर घांई नीं डाली आय, और दूसरो जनो चुनाई करत आय; परन्त हर एक मान्स हुंसयार रैबै, कि बो ऊ पे कैसी चुनाई करत आय।</verse>
				<verse number="11">कायसे ऊ नीं हां छोड़ जौन डली आय, और बो यीशु मसीह आय: कोऊ और नीं नईं डाल सकत।</verse>
				<verse number="12">और जदि कोऊ ई नीं पे चाहे कि सोने और चांदी या मांगे पथरा, लकड़ियां या घांस फूस की चुनाई कर है।</verse>
				<verse number="13">तो सबरे जन कौ काम उजागर हो जै है, कायसे ऊ दिना पता पड़ है; और बो आगी से उजागर हुईये: और आगी ई सबरे मान्सन कौ काम परख है।</verse>
				<verse number="14">जी की चुनाई कौ काम ऊ पै बनो रै है, बो मजूरी पा है।</verse>
				<verse number="15">यदि कोऊ कौ काम जल जै है, ऊहां टोटो हुईये; बो तो बच जै है परन्त बरत बरत।</verse>
				<verse number="16">का तुम हां जौ पता नईंयां, कि तुम परमेसुर कौ मन्दर आव, और परमेसुर कौ आत्मा तुमाए भीतरै बसत आय।</verse>
				<verse number="17">यदि कोऊ परमेसुर के मन्दर हां नास कर है, तो परमेसुर ऊहां नास कर है; कायसे परमेसुर कौ मन्दर पवित्तर आय, और ऊ मन्दर तुम आव।</verse>
				<verse number="18">कोऊ अपने आप हां धोखा न देबे: जदि तुम में से कोऊ ई संसार में अपने आप हां ज्ञानी समझे, तो मूरख बने; कि ज्ञानी हो जाबै।</verse>
				<verse number="19">कायसे ई संसार कौ ज्ञान परमेसुर के सामूं मूरखपन आय, जैसो लिखो आय; कि बो ज्ञानियन हां उनईं की चतुराई में फंसा देत आय।</verse>
				<verse number="20">और फिन पिरभु ज्ञानियन की चिन्ताओं हां जानत आय, कि बे ऊं सई आंय।</verse>
				<verse number="21">ई लाने मान्सन पे कोऊ घमण्ड न करे, कायसे सबई कछु तुमाओ आय।</verse>
				<verse number="22">का पौलुस, का अपुल्लोस, का कैफा, का संसार, का जीवन, का मरबो, का आज, का आबेवारो कल, सबई कछु तुमाओ आय।</verse>
				<verse number="23">और तुम मसीह के आव, और मसीह परमेसुर कौ आय।</verse>
			</chapter>
			<chapter number="4">
				<verse number="1">मान्स हम हां मसीह के चाकर और परमेसुर की लुकी भई बातन के जानबेवारे मानें।</verse>
				<verse number="2">फिन इते भण्डारी में जा बात तकी जात आय, कि बिसवास जोग कड़े।</verse>
				<verse number="3">परन्त मोरी समज में जा हलकी बात आय, कि तुम या मान्सन कौ कोऊ न्यायी मोहां जांचे, परन्त मैं खुद अपने आप हां नईं जांचत।</verse>
				<verse number="4">कायसे मोरो हिया मोहां कोऊ बात में दोस नईं देत, परन्त ईसें मैं निरदोस नईं ठैरत, कायसे मोहां जांचबेवारो पिरभु आय।</verse>
				<verse number="5">सो जब लौ पिरभु न आबै, बेरा से पेंला कोऊ बात कौ न्याय न करो: ओई तो अंधयारे की लुकी बातें उजारे में दिखा है, और हियों के सोचों हां उजागर कर है, तब परमेसुर कुदाऊं से सबरन की बड़वाई हुईये।</verse>
				<verse number="6">हे भईया हरौ, मैंने इन बातन में अपनी और अपुल्लोस की कनौत सी कई, कि तुम हम से जौ सीखो, कि जैसो लिखो आय ऊसे आंगू न बढ़ियो, एक हां बड़ो और दूसरे हां ओछो न जानियो।</verse>
				<verse number="7">कायसे एक दूसरे में को अन्तर कर सकत आय? और तोरे ऐंगर का आए जौन तेंने दूसरे से न पाओ होबै: और जब तेंने दूसरे से पाओ आय, तो ऐसो घमण्ड काय करत आय, कि मानो नईं पाओ?</verse>
				<verse number="8">तुम तो अफर गए; तुम धनवारे हो गए, तुम ने हम हां छोड़ के राज करो; परन्त नोंनो रैतो कि तुम राज करते कि हम सोई तुमाए संग्गै राज करते।</verse>
				<verse number="9">मोहां ऐसो लगत आय कि परमेसुर ने हम चेलन हां सबके पाछें उन मान्सन घांई ठैराओ आय, जिनहां मार डालबे कौ हुकम हो चुको होबे; कायसे हम संसार और सरगदूतों और मान्सन के लाने एक तमासा ठैरे आंय।</verse>
				<verse number="10">हम मसीह के लाने मूरख आंय; परन्त तुम ज्ञानवान आव: हम कमजोर आंय और तुम बली आव: तुमहां मान दओ जात आय, और हम हां ओछो लेखो जात आय।</verse>
				<verse number="11">हम अबै लौ भूखे प्यासे और उधाड़े आंय, घूंसा खात आंय और भैराने से फिरत आंय; अपने ई हाथन से काम करके मैनत करत आंय।</verse>
				<verse number="12">मान्स बुरओ कैत, हम आसीसत आंय; बे सतात आंय, हम गम्म खात आंय।</verse>
				<verse number="13">बे बदनाम करत आंय, हम उन के लाने बिन्तवाई करत आंय: हम अबै लौ संसार के कूरा और बस्तन की खुरचन जैसे माने जात आंय।</verse>
				<verse number="14">मैं जे बातें तुमहां लजाबे हां नईं लिखत, अकेले अपनो प्यारो लड़का जान के समझात आंव।</verse>
				<verse number="15">कायसे मसीह के बारे में तुम हां सिखाबेवारे दस हजार लौ होते, परन्त तुमाए बाप कुल्ल जनें नईंयां, कायसे मसीह यीशु के भले सन्देसे हां सुनाबे से मैं तुमाओ बाप भओ।</verse>
				<verse number="16">ई लाने मैं तुम से बिन्तवाई करत आंव, कि मोरी सी चाल चलो।</verse>
				<verse number="17">ऐई लाने मैंने तीमुथियुस हां जौन पिरभु में मोरो बिसवास जोग लड़का आय, तुमाए ऐंगर पठैओ आय, ऊ तुम हां मसीह में मोरी चाल सुमरन करा है, जैसो कि मैं हर जांगा मंडलियन हां सिखाओ करत आंव।</verse>
				<verse number="18">कछु मान्स घमण्ड से ऐसे भर गए आंय, जौ सोच के, कि जानो मैं तुमाए ऐंगर न आ हों।</verse>
				<verse number="19">परन्त जदि पिरभु की मन्सा भई तो मैं तुमाए ऐंगर जल्दी आ हों, और घमंडियों की बातन को नईं, परन्त उन की बल सकती कौ पता कर लै हों।</verse>
				<verse number="20">कायसे परमेसुर कौ राज निरी बातन में नईं, अकेले बल सकती में आय।</verse>
				<verse number="21">तुम का चाहत आव? कि मैं बुदरिया लैकें तुम लौ आंव या प्रेम और नरमता की आत्मा के संग्गै?</verse>
			</chapter>
			<chapter number="5">
				<verse number="1">इतै लौ सुनबे में आत आय, कि तुम में कुकर्म होत आय, ऐसो पाप जौन दूसरी जातवारन में लौ नईं होत, कि एक जनो अपने बाप की घरवारी हां राख लेत आय।</verse>
				<verse number="2">तुम हां ई पाप से सरम लौ नईं आत, कि ऐसे काज के करबेवारे हां अपने बीच से काड़ बायरें करो, पर तुम तो मूड़ ऊंचो कर के निगत आव।</verse>
				<verse number="3">मैं तो देयां के भाव से तुम से दूर हतो, परन्त हिये से तुमाए बीच ऐसे पाप करबेवारन के लाने हुकम दे चुको आंव।</verse>
				<verse number="4">कि जब मोरी और तुमाई आत्मा, हमाए पिरभु यीशु मसीह के जस से जुड़ जाबे, तो ऐसो मान्स, हमाए पिरभु यीशु मसीह के नाओं से।</verse>
				<verse number="5">शैतान छलिया के लाने छोड़ दओ जाबै, कि ऊ की आत्मा यीशु के नाओं से तरन तारन पाबै।</verse>
				<verse number="6">तुमाओ बड़ो बोल बोलवो साजो नईंयां: का तुम हां जौ पता नईयां, कि तनक से खमीर से पूरो मड़ो भओ चून खमीर हो जात आय।</verse>
				<verse number="7">पुराने खमीर हां काड़ डालो, और तुम साजे कड़ आओ: और साजो मड़ो भओ चून बनो: कि तुम में खमीर न रैबे, कायसे हमाओ फसह जौन मसीह आय, हमाए लाने बलदान भओ आय।</verse>
				<verse number="8">सो आओ, हम त्यौहार में खुसी मनाबें, न पुराने खमीर से न बुराई से न दुष्टता के खमीर से, परन्त सांचे हिये और सच्चाई की बनी खमीर की रोटी संग्गै।</verse>
				<verse number="9">मैंने अपनी चिठिया में लिखो आय, कि परतिरिया संगत करबेवारे से संगत न करियो।</verse>
				<verse number="10">जौ नईं, कि तुम सबरेहार ई संसार के परतिरिया संगत करबेवारन की, लालची, या अन्धेर करबेवारे, मूर्ती पूजबेवारों की संगत न करो; कायसे ऐसे में तो तुम हां संसार में से कड़ जाने पड़तो।</verse>
				<verse number="11">मोरो कैबो जौ आय; कि जदि कोऊ बिसवासी कहाबे, और परतिरिया संगतवारो, लालची, मूरतन की पूजा करबेवारो, गाली देबेवारो, दारू पीबेवारो, या अंधेर करबेवारो होबै, तो ऊ की संगत न करियो; इते लौ कि ऐसे मान्स के संग्गै रोटी सोई न जेईयो।</verse>
				<verse number="12">कायसे मोहां बायरेंवारन से का काम? कि उन कौ न्याव करों का तुम अपनी समाज में न्याव नईं करत?</verse>
				<verse number="13">बायरेंवारन कौ न्याय परमेसुर करत आय: ई लाने ऊ कुकर्मी हां अपने बीच से काड़ दो।</verse>
			</chapter>
			<chapter number="6">
				<verse number="1">का तुम में से कोऊहां ऐसी हिम्मत आय, कि जब दूसरे जनें से न्याव होबे, तो निपटाबे हां पापी मान्सन लौ जाए; और पवित्तर मान्सन लौ न जाबै?</verse>
				<verse number="2">का तुम हां जौ पता नईंयां, कि पवित्तर मान्स संसार कौ न्याव कर हैं? सो जब तुम हां संसार कौ न्याव करने आय, तो का तुम हलके से हलके न्याव निपटाबे के जोग नईंयां?</verse>
				<verse number="3">का तुम हां जौ पता नईंयां, कि हम सरगदूतन कौ न्याव कर हैं? तो का संसार की बातन कौ न्याय न करें?</verse>
				<verse number="4">जदि तुम हां संसार की बातन कौ न्याव करने होबे, तो का उनहां बैठा हौ जौन समाज में कछु नईं समजे जात आंय?</verse>
				<verse number="5">मैं तुम हां लज्जित करबे हां ऐसो कैत आंव: का तुम में एकऊ समझवारो नईंयां, जौन अपने भईयन के बीच न्याव करे।</verse>
				<verse number="6">इते लौ कि भईयन भईयन के बीच न्याव होत आय, बो सोई दूसरी जातवारन के सामूं।</verse>
				<verse number="7">तुम में सांचऊ बड़ो दोस जौ आय, कि आपस में कोर्ट कचारी में लड़त आव; तुम अन्याय काए नईं सहत? अपनो नुकसान काए नईं सहत?</verse>
				<verse number="8">तुम अन्याय करत और नुकसान पोंचात आव, और बो सोई भईयन हां।</verse>
				<verse number="9">का तुम हां पता नईंयां, कि जौन न्याव बिलोरत आंय बे परमेसुर के राज में न जा पा हैं? ई धोखे में न रईयो, न बेश्या से संगतवारे, न मूर्ती पूजा करबेवारे, न दूसरे की तिरिया से संगत करबेवारे, न लुच्चे, न लुगुवा लुगुवा से संगत करबेवारे।</verse>
				<verse number="10">भड़या, लालचवारे, दारू पीबेवारे, गाली देबेवारे, जबरंई करबेवारे परमेसुर के राज के बारस न हुईयें।</verse>
				<verse number="11">तुम में से बिलात जनें ऐंसई हते, पर अब तुम पिरभु यीशु मसीह के नाओं से और हमाए परमेसुर की आत्मा से धोए गए आव, अब तुम पवित्तर हो गए आव और धर्मी ठैरे आव।</verse>
				<verse number="12">सबरी बस्तें मोरे लाने साजी तो आंय, परन्त सबरी बस्तें भलाई नईं करत, सबरी बस्तें मोरे लाने साजी आंय, अकेले मैं कोऊ बन्धन में न रै हों।</verse>
				<verse number="13">भोजन पेट के लाने और पेट भोजन के लाने आय, परन्त परमेसुर ईहां और ऊहां दोईयन हां नास कर है, परन्त देयां बुरए काम हां नईं, परन्त पिरभु के लाने आय; और पिरभु देयां के लाने आय।</verse>
				<verse number="14">और परमेसुर ने पिरभु हां अपने बल से जिलाओ, और हम हां सोई जिला है।</verse>
				<verse number="15">का तुम हां पता नईंयां, कि तुमाई देयां मसीह कौ हींसा आय? सो का मैं मसीह कौ हींसा लेके ऊहां बेश्या कौ हींसा बनाओं? कभऊं नर्इं।</verse>
				<verse number="16">का तुम हां पता नईयां, कि जौन बेश्या से संगत करत आय, बो ऊके संग्गै एक देयां हो जात आय कायसे कओ गओ आय, कि बे दोई एक देयां हुईयें।</verse>
				<verse number="17">और जौन पिरभु की संगत में रैत आय, बो उनके संग्गै एक जी हो जात आय।</verse>
				<verse number="18">व्यभिचार से बरके रओ: जितेक और पाप मान्स करत आय, बे देयां के बायरें आंय, परन्त व्यभिचार करबेवारो अपनी ई देयां के बिरोद में पाप करत आय।</verse>
				<verse number="19">का तुम हां पता नईंयां, कि तुमाई देयां पवित्तर आत्मा कौ मन्दर आय; जौन तुम में बसो आय और तुम हां परमेसुर कुदाऊं से मिलो आय, और तुम अपने नईं आव?</verse>
				<verse number="20">कायसे टका देके खरीद लए गए आव, ई लाने अपनी देयां से परमेसुर की बड़वाई करो।</verse>
			</chapter>
			<chapter number="7">
				<verse number="1">उन बातन के लाने जौन तुम ने लिखीं आंय, जौ साजो आय, कि मान्स बईयर हां न छिए।</verse>
				<verse number="2">परन्त कुकर्म के डर से सबरे मन्सेलुअन की घरवारी, और सबरी बईयरन कौ मन्सेलू होबे।</verse>
				<verse number="3">मन्सेलू अपनी घरवारी कौ हक्क पूरो करे; ऊं सई घरवारी सोई अपने मन्सेलू कौ।</verse>
				<verse number="4">घरवारी हां अपनी देयां पे अधकार नईं पर ऊके मन्सेलू कौ अधकार आय; ऊं सई मन्सेलू हां अपनी देयां पे अधकार नईं, परन्त घरवारी कौ आय।</verse>
				<verse number="5">तुम एक दूजे से न्यारे होकें न रओ; परन्त कछु बेरा लौ आपस की राजी खुसी से कि बिन्तवाई के लाने कछु टैम मिले, और फिन एक संग्गै रओ, ऐसो न होबै, कि तुमाए न्यारे होकें रैबे से शैतान छलिया तुम हां परखे।</verse>
				<verse number="6">परन्त मैंने जो कओ आय बो मोरी सलाय आय हुकम नईंयां।</verse>
				<verse number="7">मैं जौ चाहत आंव, कि जैसो मैं आंव, ऊंसई सबरे मान्स होबें; परन्त सबरन हां परमेसुर कुदाऊं से न्यारे न्यारे बरदान मिले आंय; कोऊहां कोऊ भांत कौ, और कोऊहां और कोऊ भांत कौ।</verse>
				<verse number="8">परन्त मैं बिना ब्याओवारन और बिधवाओं के लाने कैत आंव, कि उन के लाने ऐसई रैबो साजो आय, जैसो मैं आंव।</verse>
				<verse number="9">परन्त जदि बे कामवासना बस में न कर सकें, तो बे शादी ब्याओ करें; कायसे शादी ब्याओ करबो कामवासना में जलत रैबे से साजो आय।</verse>
				<verse number="10">जिन कौ ब्याओ हो गओ आय, उन हां मैं नईं, पिरभु हुकम देत आय, कि बईयर अपने मन्सेलु से अलग न होबै।</verse>
				<verse number="11">(और जदि अलैदा हो सोई जाबै, तो बिना दूसरो ब्याओ करे रैबे; या अपने मन्सेलू से फिन मेल कर लेबे) और न मन्सेलू अपनी घरवारी हां छोड़े।</verse>
				<verse number="12">और जन से पिरभु नईं, अकेले मैं कैत आंव, कि कोऊ भईया की घरवारी बिसवास न धरत होबे, परन्त ऊके संग्गै रैबे हां राजी होबे, तो बो ऊहां न छोड़े।</verse>
				<verse number="13">और जदि कोऊ बईयर कौ मुन्स बिसवास नईं धरत होबे, परन्त ऊके संग्गै रैबे हां राजी होबे; तो बा अपने मन्सेलू हां न छोड़े।</verse>
				<verse number="14">कायसे ऐसो मन्सेलू जौन बिसवास नईं धरत होबे, बो अपनी घरवारी के काजें पवित्तर ठहराओ जै है, और ऐसी बईयर जौन बिसवास न धरत होबे, अपने घरवारे के काजें पवित्तर ठहराई जै है; नईं तो तुमाए बालबच्चे असुद्ध होते, परन्त अब तो बे सुद्ध आंय।</verse>
				<verse number="15">कोऊ जनो जौन बिसवास न धरत होबे, तो छोड़ छुट्टी हो जान देओ, ऐसे में कोऊ भईया या बिन्नू हां कोऊ बन्धन नईंयां; परन्त परमेसुर ने हम हां मेल जोल हां टेरो आय।</verse>
				<verse number="16">कायसे हे बईयर, का तोहां पता आय, कि तें अपने मुन्स कौ तरन तारन करा लै है? और हे भईया, तोहां पता आय, कि तें अपनी घरवारी कौ तरन तारन करा लै है?</verse>
				<verse number="17">परन्त जैसो पिरभु ने एक एक हां बांटो आय, और जैसो पिरभू ने एक एक को बुलाओ आय; ऊंसई बो चले: और मैं सबरी मंडलियन में ऐसई हुकम देत आंव।</verse>
				<verse number="18">जौन खतना करो भओ बुलाओ गओ होय, बो बिना खतनावारो न बने: और जौन बिना खतनावारो बुलाओ गओ होय, बो खतना न कराबै।</verse>
				<verse number="19">न तो खतना कछु आय, और न ऊं सई बिना खतनावारो परन्त परमेसुर कौ हुकम मानबो सबई कछु आय।</verse>
				<verse number="20">हर एक जन जैसो बुलाओ गओ होय, ऊं सई रैबे।</verse>
				<verse number="21">जदि तें चाकर जैसो बुलाओ गओ होय तो चिन्ता नें कर; अकेले जो तें छूटबो चाहे, तो ऐसई काम कर।</verse>
				<verse number="22">कायसे जौन चाकर जैसो पिरभु में बुलाओ गओ आय, बो पिरभु लौ छोड़ो भओ आय: और ऊं सई जौन छूटे जैसो बुलाओ गओ आय, बो मसीह कौ चाकर आय।</verse>
				<verse number="23">तुम टका देके मोल लए गए आव, मान्सन के चाकर न बनो।</verse>
				<verse number="24">हे भईया हरौ, जो कोऊ जैसो बुलाओ गओ होबे, बो ओई में परमेसुर के संग्गै रैबे।</verse>
				<verse number="25">कुंआरिअन के लाने पिरभु कौ कोऊ हुकम मोहां नईं मिलो, परन्त बिसवास जोग होबे के लाने जैसी किरपा पिरभु ने मो पे करी आय, ओई के अनसार सलाय देत आंव।</verse>
				<verse number="26">सो मोरी समज में जौ साजो आय, कि ई दिना में पीड़ा के काजें मान्स जैसो आय, ऊं सई रैबे।</verse>
				<verse number="27">जदि तोरी घरबारी आय, तो ऊसे अलैदा होबे कौ जतन न कर: और जदि तोरी घरवारी नईंयां, तो बईयर हां न खोज।</verse>
				<verse number="28">परन्त जदि तें ब्याओ सोई करे, तो पाप नईंयां; और जदि कुंआरी ब्याही जाबै तो कछु पाप नईंयां; परन्त ऐसन हां देयां की पीड़ा हुईये, और मैं बरकाओ चाहत आंव।</verse>
				<verse number="29">हे भईया हरौ, मैं जौ कैत आंव, कि बेरा हां घटा दओ गओ आय, ई लाने चईये कि जिन की घरवारी होबे, बे ऐसे होबें मानो कि उन की घरवारी नईंयां।</verse>
				<verse number="30">और रोबेवारे ऐसे होबें, मानो रोऊ त नईंयां; और खुसी मनाबेवारे ऐसे होबें, मानो खुसी नईं मनात; मोल लेबेवारे ऐसे होबें, मानो उन लौ कछु नईंयां।</verse>
				<verse number="31">और ई संसार की बस्तन हां काम में लाबेवारे ऐसे होबें, कि उनई में मगन न हो जाबें, कायसे ई संसार की रीत और ब्योहार बदलत जात आंय।</verse>
				<verse number="32">सो मैं जौ चाहत आंव, कि तुम बिलात न सोचो: जीकौ ब्याओ नईं भओ बो मान्स पिरभु की बातन के सोच में रैत आय, कि पिरभु हां कैसे खुस राखै।</verse>
				<verse number="33">परन्त ब्याओवारो जनो संसार की बातन के सोच में रैत आय, कि अपनी घरवारी हां कौन भांत से खुस राखै।</verse>
				<verse number="34">ब्याओवारी और बिना ब्याओवारी में सोई भेद आय: बिना ब्याओवारी पिरभु के सोच में रैत आय, कि बो देयां और आत्मा दोईयन में पवित्तर होबै, परन्त ब्याओवारी संसार के सोच में रैत आय, कि अपने मन्सेलु हां खुस राखै।</verse>
				<verse number="35">जा बात तुमाए लाभ के लाने कैत आंव, जौ नईं कि तुम हां फांस लेंओं, परन्त ई लाने कि जैसो नोंनो आय, ऊंसई करो जाबे; कि तुम एक हिये के होकें पिरभु की सेवा में लगे रओ।</verse>
				<verse number="36">और जदि कोऊ जौ समजे, कि मैं अपनी ऊ कुंआरी कौ हक्क मार रओ आंव, जी की जवानी ढल रई आय, और ऊ सोचे कि ऊकौ ब्याओ होबो चईये, तो जैसो चाए, ऊंसो कर, ईमें पाप नईंयां, बो ऊकौ ब्याओ होन देबे।</verse>
				<verse number="37">परन्त जौन हिये में पक्को रैत आय, और ऊहां ब्याओ करे हां मन्सा न होबे, बो मन्सा पूरी करबे कौ अधकार राखत आय, और जौन कोऊ ने अपने अपने हिये में पक्को कर लओ होय, कि मैं अपनी कुंआरी हां बिना ब्याओ रैन दे हों, बो साजो करत आय।</verse>
				<verse number="38">सो जौन अपनी कुंआरी कौ ब्याओ कर देत आय, बो साजो करत आय, और जौन ब्याओ नईं करत, ऊ सोई साजो करत आय।</verse>
				<verse number="39">जब लौ कोई बईयर कौ मन्सेलु जियत रैत आय, तब लौ बो ऊसे बंधी भई आय, परन्त जब ऊकौ मन्सेलु मर जाबै, तो जीसें चाए ब्याओ कर सकत आय, अकेले पिरभु में।</verse>
				<verse number="40">परन्त जैसी आय जदि वैसई रैबे, तो मोरे विचार में औरऊ धन्न आय, और मैं समजत आंव, कि परमेसुर कौ आत्मा मो में सोई आय।</verse>
			</chapter>
			<chapter number="8">
				<verse number="1">अब मूरतों के सामूं बलि करी भई बस्तों के बारे में - हम जानत आंय, कि हम सबई हां ज्ञान आय: ज्ञान घमण्ड पैदा करत आय, परन्त प्रेम से बढ़ती होत आय।</verse>
				<verse number="2">जदि कोऊ समझे, कि मोहां कछु पता आय, तो जैसो जानो चईये ऊंसो अबै लौ नईं जानत।</verse>
				<verse number="3">परन्त जदि कोऊ परमेसुर से प्रेम धरत आय, तो ऊए परमेसुर चीनत आय।</verse>
				<verse number="4">सो मूरतों के सामूं बलि करी भई बस्तों के खाबे के बारे में -- हम जानत आंय, कि संसार में मूरत कछु बस्त नईंयां, और एक हां छोड़ कोऊ और परमेसुर नईंयां।</verse>
				<verse number="5">ऊंसे तो आकास में और धरती पे बिलात ईसुर कहात आंय, (जैसो कि बिलात के ईसुर और बिलात के पिरभु आंय)।</verse>
				<verse number="6">परन्त हमाए ऐंगर तो एकई परमेसुर आय: जाने कि बाप जौन कुदाऊं से सबरी बस्तें आंय, और हम उनईं के लाने आंय, और एकई पिरभु आय, जाने कि यीशु मसीह जिनके द्वारा सबरी बस्तें भईं, और हम सोई उनईं के द्वारा आंय।</verse>
				<verse number="7">परन्त सबरन हां ऐसो ज्ञान नईंयां; परन्त कितेक जनें अब लौ मूरत हां कछु समजबे के कारण मूरतन के सामूं बलि करी गई कछु बस्त जानके खात आंय, और उन कौ हिया कमजोर होकें असुद्ध होत आय।</verse>
				<verse number="8">खैबो हम हां परमेसुर के ऐंगर नईं ले जात, जदि हम न खाबें, तो कछु नुकसान नईंयां, और जदि खाबें तो कछु फायदा नईंयां।</verse>
				<verse number="9">परन्त हुंसयार रओ, ऐसो न होबे, कि तुमाई जा छूट कऊं कमजोर जन के लाने उपटा लगबे कौ कारण बने।</verse>
				<verse number="10">कायसे जदि कोऊ तोय ज्ञानी हां मूरत के मन्दर में खात तके, और ऊ कमजोर मान्स होबै, तो का ऊ की समज में मूरत के सामूं बलि करी भई बस्त के खैबे की हिम्मत न हो जै है।</verse>
				<verse number="11">ई परकार से तोरी समज के काजें बो कमजोर भईया जीके लाने मसीह मरो, नास हो जै है।</verse>
				<verse number="12">सो भईयन को अपराध करबे से और उन की कमजोर समज हां चोट पोंचाबे से तुम मसीह कौ अपराध करत आव।</verse>
				<verse number="13">ई काजें जदि खैबो मोरे भईया हां ठेस खबाए, तो मैं कभऊं कोऊ भांत से मांस न खै हों, न होबे कि मैं अपने भईया को उपटा कौ कारण बनों।</verse>
			</chapter>
			<chapter number="9">
				<verse number="1">का मैं छूट्टा नईंयां? का मैं चेला नोंई? का मैंने यीशु को जौन हमाओ पिरभु आय, नईं तको? का तुम पिरभु में मोरे बनाए नईंयां?</verse>
				<verse number="2">जदि मैं औरन के लाने चेला नईंयां, पर तुमाए लाने तो आंव, कायसे तुम पिरभु में मोरे चेलापन पे मानो छाप आव।</verse>
				<verse number="3">जौन मोहां जांचत परखत आंय, उन के लाने जौई मोरो जवाब आय।</verse>
				<verse number="4">का हमहां खैबे पीबे कौ अधकार नईंयां?</verse>
				<verse number="5">का हम हां जौ अधकार नईंयां, कि कोई मसीही बिन्नु हां ब्याओ कर के लएं फिरें, जैसो और चेले और पिरभु के भाई और कैफा करत आंय?</verse>
				<verse number="6">या अकेले मोहां और बरनबास को अधकार नईं कि कमाई करबो छोड़ें।</verse>
				<verse number="7">कौन कभऊं अपनी गांठ से खाके सिपाई कौ काम करत आय: कौन दाख कौ बगीचा लगा के ऊ की दाखें नईं खात? कौन गाड़रन की रखनवारी करके उनकौ दूध नईं पियत?</verse>
				<verse number="8">का मैं जे बातें मान्सन घांई बोलत आंव?</verse>
				<verse number="9">का नेम व्यवस्था जौई नईं कैत? कायसे मूसा की नैम व्यवस्था में लिखो आय कि दांय में चलत भए बैल कौ मों न बांधियो: का परमेसुर बैलन की सोच करत आय? या जौ हमाए लाने कैत आय?</verse>
				<verse number="10">हओ, हमाए लाने लिखो गओ, कायसे सई आय, कि जोतबेवारो आसा से जोते, और दांय करबेवारो मिलबे की आसा से दांय करे।</verse>
				<verse number="11">सो जब हमने तुमाए लाने आत्मिक बस्तें बोईं, तो का जा कोई बड़ी बात आय, कि तुमाई बे बस्तें जौन हम हां जरूरी आंय तुम से चाहना करें।</verse>
				<verse number="12">और दूसरन कौ तुम पे जौ अधकार आय, तो का हमाओ ईसें अधक अधकार न हुईये? परन्त हम जौ अधकार काम में न लाएं; परन्त गम्म खात आंय, कि हम से मसीह के परचार में कोऊ रोक न होबे।</verse>
				<verse number="13">का तुम हां पता नईंयां? कि जौन पवित्तर बस्तन की चाकरी खुसामद करत आंय, बे मन्दर में से खात आंय; और जौन वेदी की सेवा करत आंय; तो जो कछु वेदी पे चढ़ाओ जात आय ओई में से खात आंय?</verse>
				<verse number="14">ऐई भांत से पिरभु ने सोई ठैराओ आय, कि जौन मान्स भलो सन्देसो सुनात आय, उन कौ पेट भरबो ओई से होबे।</verse>
				<verse number="15">परन्त मैं इन में से कोऊ बात काम में न लाओ, और मैंने जे बातें ई लाने नईं लिखीं, कि मोरे लाने ऐसो करो जाए, कायसे ई से साजो तो मोरो मरबो भलो आय; कि कोऊ मोरो घमण्ड अकारथ ठैराबे।</verse>
				<verse number="16">और जदि मैं भलो सन्देसो सुनाओं, तो मोरो कछु घमण्ड नईं, कायसे जौ तो मोरे लाने जरूरी आय; और जदि मैं भलो सन्देसो न सुनाओं, तो मो पे हाय।</verse>
				<verse number="17">कायसे जदि अपनी मन्सा से जौ करत आंव, तो मजूरी मोहां मिलत आय, और जदि अपनी मन्सा से नईं करत, फिन भी जिम्मेदारी मोहां दई गई आय।</verse>
				<verse number="18">सो मोरी मजूरी कौन सी आय? जौ कि भलो सन्देसो सुनाबे में मैं मसीह कौ भलो सन्देसो सेंत मेंत कर दों; इते लौ कि भले सन्देसे में मोरो जौन अधकार आय, ऊ को मैं सबई भांत से काम में लाओं।</verse>
				<verse number="19">कायसे सबरे बन्धनों से छूटबे पे सोई मैंने अपने आप हां सबरन कौ चाकर बना दओ आय; कि बिलात जन हां ऐंच लाओं।</verse>
				<verse number="20">मैं यहूदियन के लाने यहूदी बनो, कि यहूदियन हां ऐंच लाओं, जौन नैम व्यवस्था के अधीन आंय उन के लाने नैम व्यवस्था के अधीन न होबे पे सोऊ नैम व्यवस्था के अधीन बनो, कि जौन नैम व्यवस्था के अधीन आंय, ऐंच लाओं।</verse>
				<verse number="21">नैम व्यवसथा न मानबेवारन के लाने मैं (जौन परमेसुर की नैम व्यवस्था के बिना नईं, परन्त मसीह की नैम व्यवस्था के अधीन आंव) बिना नैम व्यवस्थावारो बनो, कि बिना नैम व्यवस्थावारन हां ऐंच लाओं।</verse>
				<verse number="22">मैं कमजोर मान्सन के लाने कमजोर बन गओ, कि कमजोर जन हां ऐंच लाओ, मैं सबरे मान्सन के लाने सबई कछु बनो आंव, कि कोऊ न कोऊ परकार से बिलात जनन कौ तरन तारन कराओं।</verse>
				<verse number="23">मैं सब कछु भले सन्देसे के लाने करत आंव, कि मैं दूसरन कौ संग्गी बन जाओं।</verse>
				<verse number="24">काय तुम हां पता नईंयां, कि दौड़ में बिलात जनें दौड़त आंय, अकेले इनाम एकई को मिलत आय, तुम ऊंसई दौड़ो कि इनाम पा जाओ।</verse>
				<verse number="25">और सबरे पैलवान सबई परकार कौ संयम करत आंय, बे तो नास होबेवारे मुकट को पाबे के लाने जौ सब करत आंय, परन्त हम तो ऊ मुकट के लाने करत आंय, जौन नास न हुईय।</verse>
				<verse number="26">ई लाने मैं तो ई परकार से दौड़त आंव, परन्त ऐसो नईं कि ठिकानो न होबे, मैं सोई ऐई परकार से घूंसों से लड़त आंव, परन्त उन घांई नईं जौन हवा को पीटत भए लड़त आंय।</verse>
				<verse number="27">परन्त मैं अपनी देयां को मारत कूटत, और बस में करें रैत आंव; ऐसो न होबे कि दूसरन को परचार करके, मैं खुद कोई भांत से निकम्मो ठैरों।</verse>
			</chapter>
			<chapter number="10">
				<verse number="1">हे भईया हरौ, मैं नईं चाहत, कि तुम बे बातें न जानो, कि हमाए सबरे बूड़े पुराने बादल के नेंचें हते, और सबरे के सबरे समुन्दर के बीच से कड़ गए।</verse>
				<verse number="2">और सबरन ने बादल में, और समुन्दर में, मूसा कौ बपतिस्मा लओ।</verse>
				<verse number="3">और सबरन ने एकई आत्मिक भोजन करो।</verse>
				<verse number="4">और सबरन ने एकई आत्मिक पानू पियो, कायसे बे ऊ आत्मिक चट्टान से पियत हते, जौन उन के संग्गै-संग्गै निंगत हती; और बो चट्टान मसीह हतो।</verse>
				<verse number="5">अकेले परमेसुर उन में से बिलात जन से खुस नईं भओ, ई लाने बे हार में मर गए।</verse>
				<verse number="6">जे बातें हमाए लाने कनौत ठैरीं, कि जैसो उन ने लालच करो, ऊं सई हम बुरई बस्तन कौ लालच न करें।</verse>
				<verse number="7">और तुम मूरत पूजबेवारे न बनो; जैसे कि उन में से कितेक बन गए हते, जैसो लिखो आय, कि मान्स खाबे-पीबे हां बैठे, और खेलबे-कूदबे हां उठे।</verse>
				<verse number="8">और न हम व्यभिचार करें; जैसो उन में से कितेक ने करो: और एक दिना में तेईस हजार मर गए।</verse>
				<verse number="9">और न हम पिरभु को परखें, जैसो उन में से कितेक ने करो, और सांपन के काटे से नास भए।</verse>
				<verse number="10">और न तुम कुड़कुड़ाओ, जैसे उन में से कितेक कुड़कुड़ाए, और नास करबेवारन से नास भए।</verse>
				<verse number="11">परन्त जे सबरी बातें, जौन उन ने भोगी, कनौत घांई जैसी आंय, और बे हम हां चिताबे के लाने जौन संसार के नास होबे की बेरा में रैत आंय, लिखी गईं।</verse>
				<verse number="12">ई लाने जौन समजत आय, कि मैं पक्को आंव, ऊ हुंसयार रैबे; कि क ऊं गिर न पड़े।</verse>
				<verse number="13">तुम ऐसी कोऊ जांचबे परखबेवारी बात में नईं पड़े, जौन मान्स के सहबे के बायरें होबे: और परमेसुर सांचो आय: बो तुम हां सहबे से बायरें जांच परख में न पड़न दै है, परन्त जांच परख के संग्गै कछु उपाव सोई कर है; कि तुम सह सको।</verse>
				<verse number="14">ई लाजें, हे मोरे प्यारो मूरत पूजा से बचे रओ।</verse>
				<verse number="15">मैं तुम हां समजदार जानके कैत आंव: जौन मैं कैत आंव, ऊ ए जांचो परखो।</verse>
				<verse number="16">बो धन्नबाद कौ कटोरा, जी पे हम धन्नबाद करत आंय, का मसीह के रकत की संगत नईंयां? बो रोटी जिये हम तोड़त आंय, का बो मसीह की देयां की संगत नईंयां?</verse>
				<verse number="17">ई लाने कि एकई रोटी आय, सो हम सोई जौन बिलात आंय, एक देयां आंय: कायसे हम सबरे ओई रोटी में से खात आंय।</verse>
				<verse number="18">जौन देयां के हिसाब से इस्राएली आंय, उन हां तको: का बलिदानों के खैबेवारे वेदी के भागी नईंयां?</verse>
				<verse number="19">फिन मैं का कैत आंव? का जौ कि मूरत कौ बलदान कछु आय या मूरत कछु आय।</verse>
				<verse number="20">नईं, परन्त जौ, कि दूसरी जातवारे जौन बलदान करत आंय, बे परमेसुर के लाने नईं, परन्त बुरई आत्माओं के लाने बलदान करत आंय: और मैं नईं चाहत, कि तुम बुरई आत्माओं के भागीदार होओ।</verse>
				<verse number="21">तुम पिरभु के कटोरा, और बुरई आत्माओं के कटोरा दोईयन में से नईं पी सकत! तुम पिरभु के बैठका पे और बुरई आत्मा के बैठका दोईयन के भागीदार नईं हो सकत।</verse>
				<verse number="22">का हम पिरभु को रिस दिलात आंय? का हम उन से बलवान आंय?</verse>
				<verse number="23">सबरी बस्तें मोरे लाने सजी तो आंय, परन्त सबरी फायदा की नोंई: सबरी बस्तें मोरे लाने सई तो आंय, परन्त सबरी बस्तन से बढत नईंया।</verse>
				<verse number="24">दूसरन की भलाई कौ जतन करो, अपनी नईं।</verse>
				<verse number="25">जौन कछु कसाईयन के इते बिकत आय, बो खाओ और हिये में कोनऊं सोच न करो।</verse>
				<verse number="26">कायसे संसार और जो कछु ऊ में है पिरभु कौ आय।</verse>
				<verse number="27">और जदि दूसरी जातनवारन में से कोई तुम हां नेवता देबे, और तुम जाओ चाहो, तो जो कछु तुमाए सामूं धरो जाबे, ओई खाओ: और हिये के सोच के काजें कछु न पूछो।</verse>
				<verse number="28">परन्त तुम से कोई जदि कैबे, जा तो मूरत हां चड़ाई गई बस्त आय, तो ओई बताबेवारे के काजें, और हिये के सोच के काजें न खाओ।</verse>
				<verse number="29">मोरो मतबल, तोरे हिये की संका, सोच नईंयां, परन्त ऊ दूसरे जनें से आय, भला तोरी छूट औरन के सोच से काय जांची परखी जाबे।</verse>
				<verse number="30">जदि मैं धन्नबाद करके भागीदार होत आंव, तो जीपे मैं धन्नबाद करत आंव, ऊके लाने मोहां खोरी काय लगाई जात आय।</verse>
				<verse number="31">सो तुम चाए खाओ चाए पियो, चाए जो कछु करो, सबई कछु परमेसुर की मईमा के लाने करो।</verse>
				<verse number="32">तुम न यहूदियन, न यूनानियन, और न परमेसुर की मण्डली के लाने उपटा के कारण बनो।</verse>
				<verse number="33">जैसो मैं सोई सबरी बातन में सबरन को खुस राखत आंव, और अपनो नईं, परन्त बिलात जन कौ फायदा सोचत आंव, कि बे तरन तारन पाबें।</verse>
			</chapter>
			<chapter number="11">
				<verse number="1">तुम मोरी सी चाल चलो जैसो मैं मसीह की सी चाल चलत आंव।</verse>
				<verse number="2">हे भईर्या हरौ, मैं तुमाई बड़बाई करत आंव, कि तुम सबरी बातन में मोहां सुमरन करत आव: और जौन ब्योहार मैंने तुम हां सिखा दए हते, तुम ऊं सई करत आव।</verse>
				<verse number="3">सो मैं चाहत आंव, कि तुम जौ जानो, कि सबरे मन्सेलूअन कौ मूड़ मसीह आय: और बईयर कौ मूड़ मन्सेलू आय: और मसीह कौ मूड़ परमेसुर आय।</verse>
				<verse number="4">जौन मन्सेलू मूड़ ढांक के बिन्तवाई या अगमबानी करत आय, बो अपने मूड़ कौ मान नईं करत।</verse>
				<verse number="5">परन्त जौन बईयर मूड़ उगारें बिन्तवाई या अगमबानी करत आय, बो अपने मूड़ कौ मान नईं करत, कायसे बा तो मुन्डी होबे के बिरोबर आय।</verse>
				<verse number="6">जदि बईयर मूड़ न ढांके, तो बाल सोई कटवा लेबे; जदि बईयर के लाने बाल कटवाओ या मुड़वाओ लाज की बात आय, तो पल्लू से मूड़ ढांके।</verse>
				<verse number="7">हओ, मन्सेलू को अपनो मूड़ ढांकबो सई नईंयां, कायसे बौ परमेसुर कौ रुप जैसो और मईमा आय; परन्त बईयर मन्सेलू की मइ्रर्मा आय!</verse>
				<verse number="8">कायसे मन्सेलू बईयर से नईं भओ, परन्त बईयर मन्सेलू से भई आय।</verse>
				<verse number="9">और मन्सेलू बईयर के लाने नईं रचो गओ, परन्त बईयर मन्सेलू के लाने रची गई आय।</verse>
				<verse number="10">ई लाने सरगदूतन के काजें बईयर हां सई आय, कि अधीनता कौ मान अपनी मूड़ पे धरे।</verse>
				<verse number="11">परन्त पिरभु में न तो बईयर बिना मन्सेलू के, न मन्सेलू बिना बईयर के आय।</verse>
				<verse number="12">कायसे जैसे बईयर मन्सेलू से आय, ऊं सई मुन्सेलू बईयर के द्वारा आय; परन्त सबरी बस्तें परमेसुर से आंय।</verse>
				<verse number="13">तुम आपई सोचो, का बईयर को उघाड़े मूड़ परमेसुर से बिन्तवाई करबो साजो आय।</verse>
				<verse number="14">का तुम हां नईं पता, कि जदि मन्सेलू बड़े बाल राखे, तो ओई कौ मान घटत आय।</verse>
				<verse number="15">परन्त जदि बईयर बड़े बाल राखे; तो ऊके लाने सुन्दरता आय, कायसे बाल ऊ को ओढ़नी के लाने दय गए आंय।</verse>
				<verse number="16">परन्त जदि कोई बात बतकाओ करो चाए, तो बो जौ जान लैबे कि हमाई और न परमेसुर की मण्डली की ऐसी रीत आय।</verse>
				<verse number="17">परन्त जौ हुकम देत भए, मैं तुमाई बड़वाई नईं करत, ई लाने कि तुमाए संग्गै जुड़बे से भलो नईंयां, परन्त नुकसान होत आय।</verse>
				<verse number="18">कायसे कि पैले तो मैं जौ सुनत आंव, कि जब तुम मण्डली में जुड़त आव, तो तुमए बीचा फूट रैत आय और मैं कछु कछु सांची सोई मानत आंव।</verse>
				<verse number="19">कायसे तुम में दलबन्दी जरूर से हुईये, ई लाने कि जौन मान्स तुम में से सांचे कड़े, बे उजागर हो जाबें।</verse>
				<verse number="20">सो तुम जौन एक जांगा जुड़त आव तो जौ पिरभु की बियारी करबे हां नोंई।</verse>
				<verse number="21">कायसे खाबे की बेरा, एक दूजे से पैले अपनी बियारी कर लेत आय, और कोऊ तो भूखो रैत आय, और कोऊ मतवारो हो जात आय।</verse>
				<verse number="22">का खाबे पीबे के लाने तुमाए घर नईंयां? या परमेसुर की मण्डली हां ओछो समजत आव, और जिन लौ नईंयां उन हां लज्जित करत आव? मैं तुम से का कओं? का ई बात में तुम औरन की बड़वाई करों? मैं बड़वाई नईं करत।</verse>
				<verse number="23">कायसे कि जा बात मोय पिरभु से पोंची, और मैंने तुम हां पोंचा दई; कि पिरभु यीशु ने जौन रात बो पकड़वाओ गओ रोटी लई।</verse>
				<verse number="24">और धन्नवाद करके रोटी तोड़ी, और कओ; कि जा मोरी देयां आय, जौन तुमाए लाने आय: मोरे सुमरन के लाने जौई करौ।</verse>
				<verse number="25">ओई भांत से पिरभु ने बियारी के पाछें कटोरा सोई लओ, और कओ; जौ कटोरा मोरे रकत में नओ कौल आय: जब कभऊं पियो, तो मोरे सुमरन के लाने जौई करे करौ।</verse>
				<verse number="26">कायसे जब कभऊं तुम जा रोटी खात, और ई कटोरा में से पियत आव, तो पिरभु की मौत हां जब लौ बो न आबै, परचार करत आव।</verse>
				<verse number="27">ई लाने जौन कोऊ अपने आप को बिन जांचे परखे पिरभु की रोटी खाबै, या उनके कटोरा में से पीबे, बो पिरभु की देयां और रकत कौ अपराधी ठैर है।</verse>
				<verse number="28">ई लाने मान्स अपने आप को जांच परख लेबे, और ऐई भांत से ई रोटी में से खाबै, और ई कटोरा में से पीबे।</verse>
				<verse number="29">कायसे कि जौन खात पियत बेरा पिरभु की देयां हां न चीने, बो खाबे और पीबे से अपने ऊ परे दांड़ लात आय।</verse>
				<verse number="30">ऐई काजें तुम में से बिलात जने कमजोर और रूगिया आंय, और बिलात जने मर सोई गए।</verse>
				<verse number="31">जदि हम अपने आप हां जांचते, तो दांड़ न पाते।</verse>
				<verse number="32">परन्त पिरभु हम हां दांड़ देके हुंसयार करत आय, कि संसार के संग्गै हम पे लांछन खोरी न आबै।</verse>
				<verse number="33">ई लाने हे मोरे भईया हरौ, जब तुम खाबे के लाने इकट्ठे होत आव, तो एक दूजे के लाने ठैरे करो।</verse>
				<verse number="34">जदि कोऊ भूखो होबे, तो अपने घर में खा लेबे, जीसे तुमाओ इकट्ठो होबो दांड़ कौ काज न होबे: बची कुची बातन हां मैं आके सुदार दै हों।</verse>
			</chapter>
			<chapter number="12">
				<verse number="1">हे भईया हरौ, मोरी मनसा आय कि तुम आत्मिक बरदान जानो।</verse>
				<verse number="2">तुम हां पता आय, कि जब तुम दूसरी जातवारे हते, तो गूंगी मूरतन के पाछें जैसे निंगाए जात हते, ऊं सई निंगत हते।</verse>
				<verse number="3">ई लाने मैं तुम हां चिताए देत आंव कि जौन कोई आत्मा के उसकेरे से बोले, ऊ नईं कैत कि यीशु बुरओ आय; और न कोऊ पवित्तर आत्मा के बिना कै सकत आय कि यीशु पिरभु आय।</verse>
				<verse number="4">बरदान तो कुल्ल भांत के आंय, परन्त आत्मा एकई आय।</verse>
				<verse number="5">और सेवा खुसामद सोई कुल्ल भांत की आंय, परन्त पिरभु एकई आय।</verse>
				<verse number="6">और बड़े नामी काम कैऊ भांत के आंय, परन्त परमेसुर एकई आय, जौन सबरन में सबई कछु करबे की चाहना जगात आय।</verse>
				<verse number="7">परन्त सबरन हां लाभ पोंचाबे हां, सबई हां आत्मा की जोत दई जात आय।</verse>
				<verse number="8">कायसे एक हां आत्मा से समज की बातें दईं जात आंय; और दूजे हां ओई आत्मा से ज्ञान की बातें।</verse>
				<verse number="9">और कोऊहां ओई आत्मा से बिसवास; और कोऊहां ओई एक आत्मा से साजो करबे कौ बरदान दओ जात आय।</verse>
				<verse number="10">फिन कोऊहां अचरज के काम करबे हां सक्ति; और कोऊहां अगमबानी की; और कोऊहां आत्माओं की जांच परख; और कोऊहां कुल्ल भांत की भाषा; और कोऊहां भाषा कौ मतलब बताबो।</verse>
				<verse number="11">परन्त जे सबरे असरवारे काम ओई एक आत्मा करवात आय, और जिये जो चाहत आय ऊ बांट देत आय।</verse>
				<verse number="12">कायसे जौन भांत देयां तो एकई आय, परन्त ऊ में अंग बिलात आंय, और ऊ एक देयां के सबरे अंग, बिलात होबे पे सोई सबरे जुड़ के एकई देयां आय, ओई भांत मसीह सोई आय।</verse>
				<verse number="13">कायसे कि हम सबरन ने का यहूदी, का यूनानी, चाए दास, या छुट्टा, एकई आत्मा से एक देयां होबे के लाने बपतिस्मा लओ, और हम सबरन हां एकई आत्मा पिबाओ गओ आय।</verse>
				<verse number="14">जैसे कि देयां में एकई अंग नईंयां, परन्त बिलात के आंय।</verse>
				<verse number="15">जदि गोड़ो काबे; कि मैं हाथ नईंयां, ई लाने देयां कौ नईंयां, तो का बो ई काजें देयां कौ नईंयां?</verse>
				<verse number="16">और जदि कान काबे; कि मैं आंख नईंयां, ई लाने देयां कौ नईंयां, तो का बो ई काजें देयां कौ नईंयां।</verse>
				<verse number="17">जदि सबरी देयां आंख ही होती, तो सुनबो कां होतो? जदि सबरी देयां कान ही होती, तो सूंघबो कां होतो?</verse>
				<verse number="18">परन्त सांचई परमेसुर ने अंगों हां अपनी चाहना अनसार एक एक कर के देयां में धरो आय।</verse>
				<verse number="19">जदि बे सबरे एकई अंग होते, तो देयां कां होती?</verse>
				<verse number="20">परन्त अब अंग तो बिलात आंय, परन्त देयां एकई आय।</verse>
				<verse number="21">आंख हाथ से नईं कै सकत, कि तें मोरे काम कौ नईंयां, और न मूड़ गोड़न से कै सकत आय, कि तें मोरे काम कौ नईंयां।</verse>
				<verse number="22">परन्त देयां के बे अंग जौन औरन से कमजोर दिखात आंय, भौत जरूरी आंय।</verse>
				<verse number="23">और देयां के जौन अंगों हां मान जोग नईं समजत आंय, उनई हां हम अधक मान देत आंय; और हमाए बुरय लगबेवारे अंग औरई बिलात अच्छे लगन लगत आंय।</verse>
				<verse number="24">फिन भी हमाए साजे अंगों हां ईसे काम नोंईं, परन्त परमेसुर ने देयां हां ऐसो बना दओ आय, कि जौन अंग ओछो लेखो जात हतो ऊहां और बिलात कौ मान बढ़े।</verse>
				<verse number="25">जीसे देयां में फूटन न पड़ै, परन्त अंग बिरोबर दूसरे अंगों की चिन्ता करें।</verse>
				<verse number="26">ई लाने जदि एक अंग में पिरातो होबे, तो सबरे अंग ऊके संग्गै पीड़ा पाऊ त आंय; और जदि एक अंग की बड़वाई होत आय, तो ऊके संग्गै सबरे खुसी मनात आंय।</verse>
				<verse number="27">ऐई भांत तुम सबरे जुड़ के मसीह की देयां आव, और अलग अलग ऊके अंग आव।</verse>
				<verse number="28">और परमेसुर ने मण्डली में अलग अलग मान्स राखे आंय; पेंला प्रेरित, दूजे अगमवकता, फिन गुरूजन, फिन अचरज के काम करबेवारे, फिन साजो करबेवारे, और भलाई करबेवारे, और मुखिया, और बिलात भांत की भाषा बोलबेवारे।</verse>
				<verse number="29">का सबरे चेला आंय? का सबरे अगमवकता आंय? का सबरे गुरूजन आंय? का सबरे अचरज के काम करबेवारे आंय?</verse>
				<verse number="30">का सबरन हां साजो करबे कौ बरदान मिलो आय? का सबरे भांत भांत की भाषा बोलत आंय?</verse>
				<verse number="31">का सबरे भाषा कौ मतलब बतात आंय? तुम बड़े से बड़े बरदानों की चाहना में मगन रओ! परन्त मैं तुम हां और सबसे साजी गैल बतात आंव।</verse>
			</chapter>
			<chapter number="13">
				<verse number="1">जदि मैं मान्सन और सरगदूतन की बोलियां बोलों, और प्रेम न धरों, तो मैं ठनठानात भओ पीतल, और झनझानात भई झांझ आंव।</verse>
				<verse number="2">और जदि मैं अगमवानी कर सकों, और सब भेदों और ज्ञान को समजों, और मोय इते लौ पक्को बिसवास होबे, कि मैं पहारवन हां हटा देओं, परन्त प्रेम न धरों, तो मैं कछु लौ नईंयां।</verse>
				<verse number="3">और जदि मैं अपनी सबरी जादाद गरीब गुरवन को खबा देओं, या अपनी देयां बारवे के लाने दे देओं, और प्रेम न धरों, तो मोहां कछु भी फायदा नईंयां।</verse>
				<verse number="4">प्रेम धीरज धरत आय, दया करबेवारो आय; प्रेम बैर की गांठ नईं बाधें रैत; प्रेम अपनी बड़वाई नईं करत, और घमण्ड में नईं बनो रैत।</verse>
				<verse number="5">बो बुरई चाल नईं चलत, बो अपने भले की नईं सोचत, खिसयात नईंयां, बुरओ नईं मानत।</verse>
				<verse number="6">बुरए काम से खुस नईं होत, परन्त संचाई से खुस होत आय।</verse>
				<verse number="7">बो सबरी बातें सह लेत आय, सबरी बातन कौ बिसवास करत आय, सबरी बातन में आसा राखत आय, सबरी बातन में धीरज धरत आय।</verse>
				<verse number="8">प्रेम कभऊं टलत नईंयां; अगमबानी होबें तो मिट जै हैं; भाषाएं बोली होबें तो जात रै हैं; ज्ञान होबे, तो मिट जै है।</verse>
				<verse number="9">कायसे कि हमाओ ज्ञान आधो आय, और हमाई अगमबानी आधी।</verse>
				<verse number="10">परन्त जब सर्वसिद्ध आ है, तो आधो मिट जै है।</verse>
				<verse number="11">जब मैं हलको बच्चा हतो, तो मैं हलके बच्चा घांई बोलत हतो, बच्चन के जैसो हिया हतो, बच्चन के जैसी समज हती; परन्त जब सियानो हो गओ, तो बच्चन की बातें छोड़ दईं।</verse>
				<verse number="12">अब हम हां ऐना में धुंधलो सौ दिखाई देत आय; परन्त ऊ बेरा आमूं सामूं हेर हैं, अबै तो मोरो ज्ञान अधूरो आय, परन्त ऊ बेरा भली भांत चीन्ह हों, जैसो मैं चीनो गओ आंव।</verse>
				<verse number="13">पर अब बिसवास, आसा, प्रेम जे तीनईं पक्के से बने रैत आंय, परन्त इन में प्रेम सब से बढ़ के आय।</verse>
			</chapter>
			<chapter number="14">
				<verse number="1">प्रेम की चाल पे चलो, और आत्मा के बरदानों की धुन पाबे में लगे रओ, खास करके जौ कि अगमवानी करो।</verse>
				<verse number="2">कायसे जौन कोई दूसरी बोली में बातें करत आय: बो मान्सन से नईं, परन्त परमेसुर से बातें करत आय; ईसे कि कोई ऊ की बात नईं समजत; कायसे बो अपने मन के भेद की बातें परमेसुर से कैत आय।</verse>
				<verse number="3">परन्त जौन अगमवानी करत आय, बो मान्सन की बढ़ती, और उपदेस, और सान्ति की बातें कहत आय।</verse>
				<verse number="4">जौन दूसरी भाषा में बातें करत आय, बो अपनी बढ़ती करत आय; परन्त जौन अगमवानी करत आय, बो समाज की बढ़ती करत आय।</verse>
				<verse number="5">मैं चाहत आंव, कि तुम सबरे दूसरी भाषाओं में बातें करो, परन्त और अधक जौ चाहत आंव कि अगमवानी करो: कायसे कि दूसरी भाषा बोलबेवारो समाज की बढ़ती के लाने अनुवाद न करे तो अगमवानी कैबेवारो ऊसे बढ़ के आय।</verse>
				<verse number="6">ई लाने हे भईया हरौ, जदि मैं तुमाए ऐंगर आके दूसरी भाषा में बात करों, और बुद्धमानी, या ज्ञान समज, या अगमवानी, या उपदेस की बातें तुम से न कओं, तो तुम हां मो सें का फायदा हुईये?</verse>
				<verse number="7">ऐई भांत जदि बिना जी वारी बस्तें सोई, जिन से आवाज कड़त आय मानौ बांसरी, या बीन, जदि उनकी आवाज में अन्तर न होबे, तो जौन फूंको या बजाओ जात आय, तो बो कौन भांत चीनो जै है?</verse>
				<verse number="8">और जदि तुरही की आवाज साफ न होबे, तो को लड़ाई के लाने तईयारी कर है?</verse>
				<verse number="9">ऐसई तुम सोई जदि जीभ से साफ साफ बातें न कओ, तो जो कछु कओ जात आय, बो कैसे समजो जै है? तुम तो बैहर से बातें करबेवारे कहा हौ।</verse>
				<verse number="10">संसार में बिलात भांत की भाषाएं बोली जात होबें, परन्त उन में कोऊ बिना मतलब की नईं होत हुईंयें।</verse>
				<verse number="11">ई लाने जदि मैं कोऊ भाषा कौ मतलब न समझों, तो बोलबेवारे की समज में मैं परदेसी ठैर हों; और बोलबेवारो मोरी समज में परदेसी ठैर है।</verse>
				<verse number="12">ई लाने तुम सोई जब आत्मा के बरदानों की बड़ी लगन लगाए आव, तो ऐसी कोसस करो, कि तुमाए बरदानों की बढ़ती से समाज की बढ़ती होबे।</verse>
				<verse number="13">ई काजें जौन दूसरी भाषा बोले, तो बो बिन्तवाई करे, कि ऊकौ मतलब सोई बता पाबे।</verse>
				<verse number="14">ई लाने जदि मैं दूसरी भाषा में बिन्तवाई करों, तो मोरी आत्मा बिन्तवाई करत आय, परन्त मोरी समज काम नईं देत।</verse>
				<verse number="15">सो का करो चईये? मैं आत्मा से सोई बिन्तवाई कर हों, और समज से सोई बिन्तवाई कर हों; मैं आत्मा से गाहों, और समज से सोई गाहों।</verse>
				<verse number="16">नईं तो जदि तें आत्मा से धन्नबाद कर है, तो फिन बेसमज तोरे धन्नवाद पे आमीन काय को कै है? ई लाने कि बो तो नईं समजत, कि तें का कैत आय?</verse>
				<verse number="17">तें तो भले हिये से धन्नवाद करत आय, परन्त दूसरे को भलो नईं होत।</verse>
				<verse number="18">मैं अपने परमेसुर कौ धन्न मानत आंव, कि मैं तुम सबरन से बढ़के दूसरी दूसरी भाषा में बोलत आंव।</verse>
				<verse number="19">परन्त समाज में दूसरी भाषा में दस हजार बातें कैबे से जौ मोहां और साजो जान पड़त आय, कि दूसरन को सिखाबे के लाने समज से पांचई बातें कओं।</verse>
				<verse number="20">हे भईया हरौ, तुम समज में हलके बच्चा न बनो: जानें कि बुराई में तो हलके बच्चा रओ, परन्त समज में सियाने बनो।</verse>
				<verse number="21">नेम व्यवस्था में लिखो आय, कि पिरभु कैत आय; मैं दूसरी भाषा बोलबेवारन के द्वारा, और दूसरन के मों से इन औरन से बातें कर हों अकेले बे मोरी न सुन हैं।</verse>
				<verse number="22">ई लाने दूसरी दूसरी भाषा बोलबो बिसवास करबेवारन के लाने नईं, परन्त बिसवास न करबेवारन के लाने चिन्ह आंय, और अगमवानी बिसवास न करबेवारन के लाने नईं पर बिसवास करबेवारन के लाने चिन्ह आंय।</verse>
				<verse number="23">सो जदि समाज एक जांगा जुड़ी होबे, और सबरे जने दूसरी दूसरी भाषा बोलें, और जौन पढ़ो लिखो नईंयां और बिसवास न करबेवारे मान्स भीतरे आ जाबें, तो का बे तुम हां पगला न कै हैं?</verse>
				<verse number="24">परन्त जदि सबरे अगमबानी करन लगें, और कोऊ बिना बिसवास करबेवारो या बिना पढ़ो लिखो मान्स भीतरे आ जाबै, तो सबरे ऊहां लांछन लगा हैं और जांच परख लै हैं।</verse>
				<verse number="25">और ऊके हिये की लुकी भई बात उजागर हो जै है, और उतईं बो मों के बल गिरके परमेसुर को परनाम कर है, और मान लै है, कै सांची में परमेसुर तुमाए मजारें आय।</verse>
				<verse number="26">ई लाने हे भईया हरौ का करो चईये? जब तुम सब जुड़त आव, तो हर एक में भजन, उपदेस या दूसरी भाषा या जोत, या दूसरी भाषा कौ मतलब बताबो रैत आय: सबई कछु आत्मिक बढ़ती के लाने होबो चईये।</verse>
				<verse number="27">जदि दूसरी भाषा में बात करने होबे, तो दो दो या बिलात के होबें तो तीन तीन जनें बारी बारी से बोलें, और एक जनो ऊकौ मतलब बताबै।</verse>
				<verse number="28">परन्त जदि मतलब बताबेवारो न होबे, तो दूसरी भाषा बोलबेवारो समाज में चिमानो रय, और अपने हिये से, और परमेसुर से बतकाओ करे।</verse>
				<verse number="29">अगमवानी बोलबेवारन में से दो या तीन बोलें, और बचे भए जनें उन की बातन को जाचें परखें।</verse>
				<verse number="30">परन्त जदि दूसरे पे जौन बैठो आय, कछु परमेसुर की जोत उजागर होबे, तो पेंलावारो चिमानो रय।</verse>
				<verse number="31">कायसे कि तुम सबरे एक एक करके अगमवानी कर सकत आव जीसे सबरे सीखें, और सबरे सान्ति पाबें।</verse>
				<verse number="32">और अगमवानी करबेवारन की आत्मा अगमवानी करबेवारन के वस में आय।</verse>
				<verse number="33">कायसे परमेसुर बिगाड़ करबेवारो नईंयां, परन्त सान्ति देबेवारो आय; जैसो पवित्तर मान्सन की सबरी समाजों में आय।</verse>
				<verse number="34">बईयरें समाज की सभा में चिमानी रैबें, कायसे उनहां बातें करबे कौ हुकम नईंयां, परन्त हुकम के वस में रैबें: जैसो नेम व्यवस्था में सोई लिखो आय।</verse>
				<verse number="35">और जदि बे कछु सीखो चाएं, तो घर में अपने अपने मुन्सेलू से पूछें, कायसे बईयर हां समाज में बतकाओ करबो लज्जा की बात आय।</verse>
				<verse number="36">का परमेसुर को बचन तुम में से कड़ो? या अकेलो तुमईं लौ पोंचो आय?</verse>
				<verse number="37">जदि कोऊ मान्स अपने हां अगमवकता या आत्मिक जनो समजे, तो जौ जान लेबे, कि जौन बातें मैं तुम हां लिखत आंव, बे पिरभु के हुकम आंय।</verse>
				<verse number="38">परन्त जदि कोऊ न जानें, तो न जानें।</verse>
				<verse number="39">सो हे भईया हरौ, अगमवानी कहबे की लगन में रओ और दूसरी भाषा बोलबे से न हटकौ।</verse>
				<verse number="40">पर सबरी बातें सई भांत और नेम अनसार होबें।</verse>
			</chapter>
			<chapter number="15">
				<verse number="1">हे भईया हरौ, मैं तुम हां ओई भलो सन्देसो बतात आंव जौन पेंला सुनाओ हतो, जिए तुम ने मान सोई लओ हतो और जी में तुम पक्के सोई आव।</verse>
				<verse number="2">ओई से तुमाओ तरन तारन सोई होत आय, जदि ऊ भले सन्देसे को जौन मैंने तुम हां सुनाओ हतो सुमरन करत आव; नईं तो तुमाओ बिसवास करबो अकारथ भओ।</verse>
				<verse number="3">ऐई से मैंने सब से पेंला तुम हां ओई बात पोंचा दई, जौन मोहां मिली हती, कि पवित्तर धर्मपोथी के बचन के अनसार यीशु मसीह हमाए पापों के लाने मर गओ।</verse>
				<verse number="4">और गाड़ो गओ; और पवित्तर धर्मपोथी के अनसार तीसरे दिना जी सोई उठो।</verse>
				<verse number="5">और कैफा को, फिन बारह जनों हां दिखाई दओ।</verse>
				<verse number="6">फिन पांच सौ से अधक भाईयन हां एक संग्गै दिखाई दओ, जिन में से बिलात के अबै लौ जीयत आंय अकेले कैऊ बड़ा गए।</verse>
				<verse number="7">फिन याकूब हां दिखाई दओ, तब सबरे चेलन हां दिखाई दओ।</verse>
				<verse number="8">और सबरन के पाछें मोहां सोई दिखाई दओ, जौन मानो आधे दिना कौ जन्मो आंव।</verse>
				<verse number="9">कायसे कि मैं चेलन में सबई से हलको आंव, इते लौ कि चेला कहाबे के जोग सोई नईंयां, कायसे कि मैंने परमेसुर की समाज को सताओ हतो।</verse>
				<verse number="10">परन्त मैं जो कछु आंव, परमेसुर की दया से आंव: और उनकी जौन दया मो पे भई आय, बा अकारथ नईं गई; परन्त मैंने उन सबरन से बढ़के मैनत सोई करी: जानो कि जौ मोरी कुदाऊं से नईं भओ परन्त परमेसुर की दया से जौन मो पे हती।</verse>
				<verse number="11">सो चाए मैं होओं, चाए बे होबें, हम जौई परचार करत आंय, और ऐई पे तुम ने बिसवास धरो आय।</verse>
				<verse number="12">सो जब मसीह कौ जौ परचार करो जात आय, कि बो मरे भयन में से जी उठो, तो तुम में से कैऊ काय हां कैत आंय, कि मरे भयन कौ जी उठबो हैई नईंयां।</verse>
				<verse number="13">जदि मरे भयन को जी उठबो नईंयां, तो मसीह सोई नईं जी उठो।</verse>
				<verse number="14">जदि मसीह नईं जी उठो, तो हमाओ परचार करबो सोई अकारथ आय; और तुमाओ बिसवास करबो सोई अकारथ आय।</verse>
				<verse number="15">जाने कि हम परमेसुर के लबरे गवाय ठैरे; कायसे कि हम ने परमेसुर के बारे में जा गवाय दई, कि उन ने मसीह हां जिला दओ परन्त जदि मरे भए सांचई में नईं जिलाए जाते, तो उन ने मसीह हां सोई नईं जिलाओ।</verse>
				<verse number="16">और जदि मरे भए नईं जी उठत, तो मसीह सोई नईं जी उठो।</verse>
				<verse number="17">और जदि मसीह नईं जी उठो, तो तुमाओ बिसवास अकारथ आय; और तुम अब लौ अपने पापन में उलझे आव।</verse>
				<verse number="18">और जौन मसीह में बिसवास धरें मर गए, बे सोई नास भए।</verse>
				<verse number="19">जदि हम अकेले अबई जीयत भए मसीह सें आसा राखत आंय, तो हम सबरे मान्सन से अभागे आंय।</verse>
				<verse number="20">परन्त सांचई मसीह मरे भयन में से जी उठो आय, और जौन सो गए आंय, उन में सब से पेंला जीबेवारो भओ।</verse>
				<verse number="21">कायसे कि जब मान्स से मौत आई; तो मान्स से मरे भयन को जी उठबो सोई आओ।</verse>
				<verse number="22">और जैसे आदम में सबरे मरत आंय, ऊं सई मसीह में सबरे जिलाए जै हैं।</verse>
				<verse number="23">परन्त सबई कोई अपनी अपनी बेरा पे; पैलो फल मसीह; फिन मसीह के आबे पे उनके जनें।</verse>
				<verse number="24">ईके पाछें अन्त हुईये; ऊ बेरा बो सबरो राज और सबरे अधकार और बल सक्ति हां खतम करके राज्य हां परमेसुर बाप के हाथ में दे दै है।</verse>
				<verse number="25">कायसे कि जब लौ बो अपने बैरियन हां अपने गोड़न तरें न ले आ है, तब लौ उन कौ राज करबो जरूरी आय।</verse>
				<verse number="26">सबई से पाछें कौ बैरी जौन नास करो जै है बा मौत आय।</verse>
				<verse number="27">कायसे कि परमेसुर ने सबई कछु उनके गोड़न तरें कर दओ आय, परन्त जब बो कैत आय कि सबई कछु ऊके अधकार में कर दओ गओ आय, तो जा बात साफ आय, कि जीने सबई कछु उनके अधकार में कर दओ, बो खुद अलग रओ।</verse>
				<verse number="28">और जब सबई कछु उनके अधकार में हो जै है, तो बेटा सोई खुद उनके अधकार में हो जै है, जीने सबई कछु उनके अधकार में कर दओ; जीसे सबई में परमेसुर सब कछु होबे।</verse>
				<verse number="29">नईं तो जौन मान्स मरे भयन के लाने बपतिस्मा लेत आंय, बे का कर हैं? जदि मुरदे जी उठतई नईंयां, तो फिन काय उन के लाने बपतिस्मा लेत आंय?</verse>
				<verse number="30">और हम सोई काय सबरे हार जोखम में पड़े रैत आंय?</verse>
				<verse number="31">हे भईया हरौ, मोय ऊ घमण्ड की कौल जौन हमाए पिरभु यीशु मसीह में, मैं तुमाए बारे में करत आंव, कि मैं रोजीना मरत आंव।</verse>
				<verse number="32">जदि मैं मान्सन की रीत पे इफिसुस में बन जनावर से लड़ो, तो मोय का लाभ भओ? जदि मरे जिलाए नईं जै हैं, तो आओ, खाबें-पीबें, कायसे कल तो मर जै हैं।</verse>
				<verse number="33">धोखा न खाओ, बुरओ संग साथ साजे चरित्र को बिगाड़ देत आय।</verse>
				<verse number="34">धरम के लाने जाग उठो और पाप न करो; कायसे कि कितेक ऐसे आंय जौन परमेसुर को नईं जानत, मैं तुम हां लजाबे हां जौ कैत आंव।</verse>
				<verse number="35">अब कोई जौ कै है, कि मरे भए कौन भांत से जी उठत आंय, और कौन तरहां की देयां संग्गै आत आंय?</verse>
				<verse number="36">अरे मूरख, जो कछु तें बोत आय, जब लौ बो न मरे, जिलाओ नईं जात।</verse>
				<verse number="37">तें जो बोत आय, जा बा देयां नईंयां जौन पैदा होबेवारी आय, परन्त खालस दाना आय, चाए गोंऊं कौ, चाए कोऊ और नांज कौ।</verse>
				<verse number="38">परन्त जब परमेसुर अपनी मन्सा के अनसार ऊहां देयां देत आय; और हर एक बीज हां ऊ की खास देयां।</verse>
				<verse number="39">सबई की देयां एक भांत नईंयां, परन्त मान्सन की देयां और आय, और जानवरों की देयां और आय; पंछियन की देयां और आय, मछरियन की देयां और आय।</verse>
				<verse number="40">सरगवारन की देयां आय, और संसार वारन की देयां सोई आय: परन्त सरगवारन की देयां कौ तेज और आय, और संसार वारन कौ और।</verse>
				<verse number="41">सूरज कौ तेज और आय, चांद कौ तेज और आय, और तारागणों कौ तेज और आय, (कायसे कि एक तारे से दूसरे तारे के तेज में अन्तर आय)।</verse>
				<verse number="42">मरे भयन कौ जी उठबो सोई ऐसई आय, देयां मिटबेवारी दसा में बोई जात आय और न मिटबेवारे रूप में जी उठत आय।</verse>
				<verse number="43">बो बिना आदर के संग्गै बोई जात आय, और तेज के संग्गै जी उठत आय; कमजोरी के संग्गै बोई जात आय; और बड़े बल के संग्गै जी उठत आय।</verse>
				<verse number="44">संसारी देयां बोई जात आय, और आत्मिक देयां जी उठत आय, जैसे संसारी देयां आय, तो आत्मिक देयां सोई आय।</verse>
				<verse number="45">ऐसई लिखो सोई आय, कि पैलो मान्स, आदम जीबेवारो प्रानी बनो, और आखरी आदम, जीवन देबेवारो आत्मा बनो।</verse>
				<verse number="46">परन्त पैलो आत्मिक न हतो, पर संसार कौ हतो, ईके पाछें, आत्मिक भओ।</verse>
				<verse number="47">पैलो मान्स धरती से, जाने कि माटी कौ हतो; दूसरो मान्स सरग कौ आय।</verse>
				<verse number="48">जैसे बो माटी कौ हतो, ऊं सई और माटी के आंय; और जैसो बो सरग कौ आय, ऊं सई और सरगवारे आंय।</verse>
				<verse number="49">और जैसे हम ने ऊकौ रूप, जौन माटी कौ हतो ले लओ, ऊंसई ऊ सरगवारे कौ रूप सोई ले लें हैं।</verse>
				<verse number="50">हे भईया हरौ, मैं जौ कैत आंव कि मांस और रकत परमेसुर के राज के अधकारी नईं हो सकत, और न नास होबेवारो अमरता कौ अधकारी हो सकत आय।</verse>
				<verse number="51">हेरो, मैं तुम से भेद की बात कैत आंव: हम सबरे तो न मर हैं, पर सबरे बदल जै हैं।</verse>
				<verse number="52">और जो छिन्न भर में, पलक झपकत पिछली तुरही फूंकत हुईये: और मरे भए अमरता की दसा में जिलाए जै हैं, और हम बदल जै हैं।</verse>
				<verse number="53">कायसे कि जरूरी आय, जा मिटबेवारी देयां अमरता हां पैर लेबे, और जा मरबेवारी देयां अमरता हां पैर लेबे।</verse>
				<verse number="54">और जब जा नास होबेवारी अविनास हां पैर लै है, और जा मरबेवारो अमरता हां पैर लै है, तब बो बचन जौन लिखो आय पूरो हो जै है, कि जय ने मौत हां निगल लओ।</verse>
				<verse number="55">हे मौत तोरी जय कां रई?</verse>
				<verse number="56">हे मौत तोरो डंक कां रओ? मौत कौडंक पाप आय; और पाप कौ बल नेम व्यवस्था आय।</verse>
				<verse number="57">परन्त परमेसुर कौ धन्न होबे, जौन हमाए पिरभु यीशु मसीह के द्वारा हम हां जीत दिलात आय।</verse>
				<verse number="58">सो हे मोरे प्यारे भईया हरौ, पक्के बने रओ, और पिरभु के काम में बढ़त जाओ, कायसे कि जानत आव, कि तुमाई मैनत पिरभु में अकारथ नईंयां।</verse>
			</chapter>
			<chapter number="16">
				<verse number="1">अब ऊ दान के बारे में जौन पवित्तर जनों के लाने जोड़ो जात आय, जैसो हुकम मैंने गलतिया की मंडलियन हां दओ, ऊंसई तुम सोई करो।</verse>
				<verse number="2">हप्ताह के पैले दिना तुम में से सबरे जने अपनी कमाई के अनसार कछु बचा के धर छोड़े, कि मोरे आबे पे दान न जोड़ने पड़े।</verse>
				<verse number="3">और जब मैं आहों, तो जिन हां तुम चाहौ उनहां चिठिया देके पठै दें हों, कि तुमाओ दान यरूशलेम पोंचा दें।</verse>
				<verse number="4">और जदि मोरो जाबो नोंनो रै है, तो बे मोरे संग्गै चले जै हैं।</verse>
				<verse number="5">और मैं मकिदुनिया होकें तुमाए ऐंगर आहों, कायसे कि मोय मकिदुनिया होकें तो जाने आय।</verse>
				<verse number="6">परन्त हो सकत आय कि तुमाए इते रुक जाओं और शरद ऋतु के दिना तुमाए इते काटों, तब जां मोरो जाबो हुईये, तुम पठै दईयो।</verse>
				<verse number="7">कायसे मैं अब गैल में तुम से नईं मिलो चाहत; परन्त मोय आसा आय, कि जदि पिरभु चाए, तो कछु बेरा लौ तुमाए संग्गै रै हों।</verse>
				<verse number="8">परन्त मैं पिन्तकुस्त लौ इफिसुस में रै हों।</verse>
				<verse number="9">कायसे मोरे लाने एक बड़ो और काम कौ दोरो खुलो आय, और बिरोधी बिलात के आंय।</verse>
				<verse number="10">जदि तीमुथियुस आ जाबै तो हेरिओ; कि बो तुमाए इते बिना डर के रैबे; कायसे बो मोरे घांई पिरभु कौ काम करत आय।</verse>
				<verse number="11">ई लाने कोऊ ऊहां नेंचो न माने, परन्त ऊहां सुतारें ई कोद पठै दईयो, कि मोरे ऐंगर आ जाबे; कायसे मैं ऊ की बाट तक रओ आंव, कि बो भाईयन के संग्गै आबै।</verse>
				<verse number="12">और अप्पुल्लोस भईया से मैंने बिलात बिन्तवाई करी आय, कि बो तुमाए ऐंगर भाईयन के संग्गै जाबै; परन्त ऊ ने ई बेर जाबे हां कछु लौ अभलाखा न करी, परन्त जब मौका हुईये तब आ जै है।</verse>
				<verse number="13">हुंसयार रओ, बिसवास में पक्के बनो, संयमी जीवन जियो, बल सक्ति से भर जाओ।</verse>
				<verse number="14">जो कछु करत आव प्रेम से करो।</verse>
				<verse number="15">हे भईया हरौ, तुम स्तिफनास के घरवारन हां जानत आव, कि बे अखया में सबसे पेंला बिसवास लाए हते, और पवित्तर जनों की सेवा खुसामद हां तईयार रैत आंय।</verse>
				<verse number="16">सो मैं तुम से बिन्तवाई करत आंव कि ऐसन कौ कओ मानो, जाने सबई कोई के जौन ई काम में मैनती और संग्गी आय।</verse>
				<verse number="17">और मैं स्तिफनास और फूरतूनातुस और अखइकुस के आबे से खुस आंव, कायसे उन ने तुमाई घटी पूरी करी आय।</verse>
				<verse number="18">और उन ने मोरो और तुमाओ हिया जूड़ो करो आय, ई लाने ऐसन हां मानो।</verse>
				<verse number="19">आसिया की मण्डली कोद से तुम हां नमस्कार: अक्विला और प्रिसका कौ और उन के घराने की मण्डली कौ सोई तुम हां पिरभु में कुल्ल बिलात कौ नमस्कार।</verse>
				<verse number="20">सबरे भईयन कौ तुम हां नमस्कार: पवित्तर चूमा से एक दूजे हां नमस्कार करो।</verse>
				<verse number="21">मैं पौलुस कौ अपने हाथन से लिखो भओ नमस्कार: जदि कोई पिरभु से प्रेम न धरे ऊ पे तुरतईं विपदा पड़े।</verse>
				<verse number="22">हमाओ पिरभु आबेवारो आय।</verse>
				<verse number="23">पिरभु यीशु मसीह की दया तुम पे होत रैबे।</verse>
				<verse number="24">मोरो प्रेम मसीह यीशु में तुम सबरन से रैबे। आमीन।</verse>
			</chapter>
		</book>
		<book number="47">
			<chapter number="1">
				<verse number="1">पौलुस ने लिखी जौन परमेसुर की मंसा से मसीह यीशु को प्रेरित भओ, और तीमुथियुस भईया से परमेसुर की ऊ मण्डली के नाओं जौन कुरिन्थुस में आय; अखया में सबरे घर बिरादरी के लोगन के नाओं।</verse>
				<verse number="2">हमाए पिता परमेसुर और पिरभु यीशु मसीह से तुम हां दया और सान्ति मिलत रए।</verse>
				<verse number="3">हमाए पिरभु यीशु मसीह के परमेसुर, और पिता को धन्न होबे, जौन दया करबेवारे पिता आंय, और सब सान्ति कौ परमेसुर आय।</verse>
				<verse number="4">बो हमाए सबरे पिराते में सान्ति देत आय; कि ऊ सान्ति से जौन परमेसुर हम हां देत आय, उन हां सोई सान्ति देबे, जौन कोई पिराते से दुखी होबे।</verse>
				<verse number="5">कायसे जैसे मसीह के कारण हम हां बिलात पिरातो होत आय, ऊं सई हमाई सान्ति भी मसीह से बिलात होत आय।</verse>
				<verse number="6">जदि हम दुख में पड़े आंय, तो ईसे तुम हां सान्ति और तरन तारन के लाने आय और जैसे सान्ति मिलत आय, तो तुमाई सान्ति के लाने आय; जीके जोर से तुम चिमाने उन पिरातों हां सह लेत आव, जैसे हम सोई सहत आंय।</verse>
				<verse number="7">हमाई आस तुमाए लाने बड़ी आय, कायसे हम हां पता आय, कि जैसो दुख तुम हां मिलत ऊं सई सान्ति सोई जुड़त आय।</verse>
				<verse number="8">भईया हरौ, हम नईं चाहत कि तुम हमाए उन दुखों हां न जानो, जौन आसिया में हमने भुकते, कि हम ऐसे दबे चपे हते, जौन हमाए सैबे से बायरें हतो, ऐसो लगत हतो कि जान से जै हैं।</verse>
				<verse number="9">हम ने तो अपने मन में सोच लओ हतो, कि हम पै मौत की सजा हो गई हती हम अपनो कछु भरोसा न राखें, अकेले पिरभू यीशु को जौन मरे भयन को जिलात आय।</verse>
				<verse number="10">उनई ने हमें इतनी बड़ी मौत से बचाओ, और बचे आंय; और उन से हमें जाई आस आय, कि बे आगे सोई बचा हैं।</verse>
				<verse number="11">तुन सोई जुड़के बिन्तवारी करके हमाओ हाथ बटा हौ, कि जौन बरदान मिलो आय, उनसे बिलात जनें हमाए लाने धन्न मानें।</verse>
				<verse number="12">कायसे हम अपने हिये की जा बात मानत आंय, कि और ऊ पै बड़वाई करत आंय, कि संसार में और तुमाए बीच हमाई चाल परमेसुर को भाबेवारी पवित्तर और सांची हती, और ऐसो संसार के ज्ञान से नोंई, अकेले परमेसुर की दया से भई।</verse>
				<verse number="13">हम तुम हां और कछु नईं लिखत, अकेले बेई बातें जौन तुम पढ़त और मानत आव, और मोहां आस आय, कि अन्त लौ मानत रै हौ।</verse>
				<verse number="14">जैसो तुम में से किेत्ते जनों ने मान लओ आय, हम से तुमाई बड़वाई भई आय; और तुम सोई पिरभू यीशु के दिना जो फिन आहै तुम से हमाई बड़वाई हुईये।</verse>
				<verse number="15">ऐई से मोरी चाहना हती कि पेंला तुम लौ आओं; कि तुम हां एक और बरदान मिलै।</verse>
				<verse number="16">तुम लौ होत में मकिदुनिया जाओं, और फिन के मकिदुनिया होकें तुम लौ आओं; और तुम मोय कछु गैल यहूदिया की धरा देओ।</verse>
				<verse number="17">सो जा मरजी जौन मोरी भई तो का मैंने अपने मन से करो आय? जौन बात करत आंव का बिना सोचे करत आंव, और सबरी बातन हां करो चाहत आंव।</verse>
				<verse number="18">और नईं सोई करत आंव, परमेसुर जानत आय कि हमाई बातन में दोई हां और नईं नईयां।</verse>
				<verse number="19">कायसे परमेसुर को पुत्तर पिरभू यीशु मसीह जी को जानों सिलवानुस और तीमुथियुस ने तुमाए बीच परचार करो; उन की बातन में हां और नईं बातें न हतीं अकेले हां हां कहो।</verse>
				<verse number="20">कायसे परमेसुर की जौन बातें आंय, बे सोई हां से होत आय: ऐईसे इन बातन के पाछें आमीन सोई भओ, कि ऐसई हमारी मन्सा सोई आय कि हमसे परमेसुर की बड़वाई होबे।</verse>
				<verse number="21">और जौन हम हां मसीह में बली बनात आय, जीनें हम हां नबेरो ओई आय परमेसुर।</verse>
				<verse number="22">जीनें हम पै छाप लगा दई आय और बयाने में आत्मा हां हमाए जी में डालो आय।</verse>
				<verse number="23">मैं परमेसुर हां जान के जौ कैत आंव, कि मैं अबै लौ कुरिन्थुस में ईसे नईं आओ, कि मोहां तुम पै दया आत हती।</verse>
				<verse number="24">जौ नईंयां, कि हम तुम पे यीशु पै बिसवास करबे से अधकार जमात आंय, अकेले तुमाए मजा मौज में खुसी आय, कायसे तुम बिसवास में पक्के बने रहत आव।</verse>
			</chapter>
			<chapter number="2">
				<verse number="1">मैंने अपने जी में जौ पक्को कर लओ हतो कि फिन से तुम लौ दुखी होकें न आओं।</verse>
				<verse number="2">कायसे मैं तुम हां दुखी करों, तो मोहां आनन्द दैबेवारों को हुईये, मानो ओई जी को मन मैंने तोड़ो होबे?</verse>
				<verse number="3">जा बात मैंने तुम हां ईसें लिखी, कि ऐसो न होबे, मैं जब आओं तो जिन से मोरो जी ठण्डो होबो चईये, उनई से मोरो जी टूटे; कायसे मैं जौ जानत आंव, कि जौन बात से मोरो जी ठण्डो होत, ओई तुमाओ सब कौ हाल आय।</verse>
				<verse number="4">बड़े पिराने में, और मन की चोट से, मैंने अंसुआ डाल डाल के तुम हां लिखो आय, ईसे नईं कि तुमाओ मन टूटे, अकेले जौ कि तुम ऊ बड़े प्रेम हां जानो, जौन मोहां तुम पे आय।</verse>
				<verse number="5">और कोऊ ने मोरो जी टोड़ो आय, तो मोहां अकेले नईं (कि उनके संग्गै कर्रो न पड़ों) तुम सबरन को कछु कछु जी टोड़ो आय।</verse>
				<verse number="6">ऐसे मान्स के काजें जौन सजा भईयन में से जितनन ने दई, बा मुतकी आय।</verse>
				<verse number="7">ईसे भलो आय कि ऊ मान्स की गलती छिमा करो; और सान्ति की बातें करो, ऐसो न होबे कि ऊ मान्स कौ हिया टूट जाबे।</verse>
				<verse number="8">ईसे मैं तुम से बिन्तबाई करत आंव, कि ऊ मान्स से प्रेम करत रओ।</verse>
				<verse number="9">मैंने तुम हां ईसे लिखो हतो, कि तुमाई जांच करों, कि तुम सबरी बातें मानबे हां राजी आंव, कि नईंयां।</verse>
				<verse number="10">जी को तुम कछु छिमा करत आंव ऊहां मैं सोई छिमा करत आंव, कायसे जो कछु मैंने छिमा करो आय, मानो करो आय, तो तुमाए काजें मसीह में हो छिमा करो आय।</verse>
				<verse number="11">कि शैतान छलिया को हम पै दांव न चले, कायसे हम ऊ की बातें जानत आंय।</verse>
				<verse number="12">जब मैं मसीह की बातें सुनात त्रोआस आओ, और पिरभु ने मोरे काजें एक द्वार खोलो।</verse>
				<verse number="13">तो मोरो मन ठण्डो न पड़ो, कायसे भईया तीतुस मोहां नईं मिलो; सो उनसे विदा लैके मैं मकिदुनिया कोदाऊं चलो गओ।</verse>
				<verse number="14">अकेले परमेसुर को धन्न मानत आंव, जौन मसीह में हम हां सबरी जीत देत आय, और अपनी बातन की बास हम में हो सबरी जांगा फैलत आय।</verse>
				<verse number="15">कायसे हम परमेसुर के लाने तरन तारन पाबेवारे, और नरककुण्ड जाबेवारे, दोई के काजें मसीह की सुगन्ध आंय।</verse>
				<verse number="16">कछु लोगन हां नरक के काजें मरबे की गन्ध, और कछु हां तरन तारन के काजें जीवन की सुगन्ध, इन बातन के लाने कौन आय?</verse>
				<verse number="17">कायसे हम बिलात जनों जैसे नईंयां, जौन परमेसुर की बातन में कछु दूसरी बातें जोड़ देत आंय; अकेले हिये से, परमेसुर की बातें परमेसुर हां मानो सजीव देखत मसीह में कैत आंय।</verse>
			</chapter>
			<chapter number="3">
				<verse number="1">का हम अपनी बड़वाई करन लगें? और का हम मनो सिफारिस की चिठिया बिलात जनों से लियाबें, और का तुम से लैबें?</verse>
				<verse number="2">हमाई चिठिया तो तुमई आओ, जौन हमाए हिये में उतरी आय, और ऊहां सबरे जनें पढ़त और मानत आंय।</verse>
				<verse number="3">जौ सबरन हां पता आय, तुम मसीह की मानो चिठिया आओ, जीहां हम ने चाकर घांई लिखो आय; जा स्याही से नईं, अकेले जीयत परमेसुर की आत्मा से पथरन की पटिया में नईं, हिये की मांसवारी तखती में लिखो आय।</verse>
				<verse number="4">हम मसीह में होकें परमेसुर पे ऐसो ध्यान धरें आंय।</verse>
				<verse number="5">ऐसो नईंयां, कि हम ई लाक आंय, कि अपने हों कछु बातन हां सोचें; अकेले हम तो परमेसुर के कारण आय।</verse>
				<verse number="6">जिन ने हम हां नये नियम के चाकर लाक बनाओ, अक्षरन के चाकर नईं केबल आत्मा के चाकर; कायसे अक्षर तो मारत आय, पे आत्मा जिलात आय।</verse>
				<verse number="7">जैसे मत्यु को नेम जौन पथरन पै खोदे गए हते, इते लेओ जस पाओ, कि मूसा के मों पै की जोत जौन पेंला से घटत जात हती, इस्राएल के जनें उनके मों हेर न सकत हते।</verse>
				<verse number="8">तो आत्मा की नैम और उजरी काय न हुईये?</verse>
				<verse number="9">कायसे जब दोषी ठहराबे वाली नैम ऐसी उजरी हती, तो जौन नैम धरमी बनात आय बो और उजरी हुईये?</verse>
				<verse number="10">और जौन उजरो दिखात हतो, जौन ऊ उजयारे से तेज हतो, ऊके सामूं फीको पड़ गओ।</verse>
				<verse number="11">कायसे जब बो जौन घटत जात हतो ऐसो उजरो दिखात हतो, तो बो जौन अटल रै है और उजरी हुईये।</verse>
				<verse number="12">सो ऐसी आस लगाए हम हिम्मत धरें बोलत आंय।</verse>
				<verse number="13">और मूसा घांई नईं, जीनें अपनो मों ढापों हतो कि इस्राएली लोग ऊ घटबेवारी बस्त को अन्त कैसो हुईये न तकें।</verse>
				<verse number="14">अकेले इन की बुद्धि मारी गई, कायसे आज लौ पुराने नेम की बातन हां बांचत बेरा उन के हिये पे परदा जैसो लगो आय; अकेले मसीह में बो परदा उठ जात आय।</verse>
				<verse number="15">अबै जब मूसा की पोथी बांची जात आय, तो उन के हिये पे मानो परदा डलो आय।</verse>
				<verse number="16">अकेले जब उनको मन पिरभू कुदाऊं फिर जै है, तो बो परदा सोई उठ जै है।</verse>
				<verse number="17">पिरभू तो आत्मा आय: और जिते पिरभू की आत्मा आय उते सब छुट्टा होत आय।</verse>
				<verse number="18">अकेले हम सबरन के मों पे पिरभू को तेज ऐसो दिखात आय, जैसो आईना में, तो पिरभू जौन आत्मा आय, हम उनके तेज के रूप में हरय हरय बदलत जै हैं।</verse>
			</chapter>
			<chapter number="4">
				<verse number="1">सो जब हम पै ऐसी दया भई, कि ऐसो काज हम हां मिलो, तो हम हिम्मत नईं हारत।</verse>
				<verse number="2">और हम ने बुरय कामन हां छोड़ दओ आय, और बनके नईं चलत, और न परमेसुर के बचन में कछु मिलात आंय, अकेले सांची बातें उजागर करत आंय, और परमेसुर हां जानत भए सबरन के हिये पै अपनी बात बैठा देत आंय।</verse>
				<verse number="3">अकेले हमाए परचार पै कछु परदा डलो आय, तो बो जौन नरक कुण्ड जाबेवारे आंय उन के लाने मानो डलो आय।</verse>
				<verse number="4">और जौन मान्सन ने बिसवास नईं करो, कायसे उन की बुद्धि हां ई संसार के ईसुर-शैतान छलिया ने अंधरया दओ आय, कि मसीह जौन परमेसुर आय, उनकी बातन को तेज उन पे अबै न पड़े।</verse>
				<verse number="5">कायसे हम अपने नईं, अकेले हम पिरभू यीशु को परचार करत आंय, कि बो पिरभू आय; अपने लाने तो हम कैत आंय, कि यीशु के कारण मानो तुमाए चाकर आंय।</verse>
				<verse number="6">कायसे परमेसुर ने कई, कि अंधियारे में जोत होबे; और ओई जोत हमाए हिये में चमकी, कि परमेसुर की जोत यीशु मसीह के मों पे हो चिमचिमानी।</verse>
				<verse number="7">अकेले हमाए लौ जा पूंजी माटी के घैलों में धरी आय, जौ बल हमाओ नईंया, परन्त परमेसुर को दओ आय।</verse>
				<verse number="8">हम चारऊं कोद से दुख भोग रय आंय, अकेले हमाओ बुरओ नईं होत; हम पे काम नईं बनत, अकेले मन टूटो नईंयां।</verse>
				<verse number="9">परेसान तो होत आंय; अकेले बिसराय नईं जात; पटके तो जात आंय, अकेले मिटत नईंयां।</verse>
				<verse number="10">हम यीशु मसीह के मरबे हां मानो अपनी देह में लय फिरत आंय; कि यीशु को दओ जीवन हमाई देह से उजागर होबे।</verse>
				<verse number="11">कायसे हम जीयत यीशु के कारण मानो मरबे हां तईयार रैत आंय, कि यीशु को दओ जीवन हमाई मरबेवारी देह से उजागर होबे।</verse>
				<verse number="12">सो मृत्यु हम पै असर करत आय और तुम पै जीवन।</verse>
				<verse number="13">ईसे कि हम में बाई बिसवास की आत्मा आय, (जीके लाने लिखो आय, कि मैंने बिसवास करो, ईसे में बोलो) हम सोई बिसवास करत आंय, ऐईसे बतात आंय।</verse>
				<verse number="14">कायसे हम हां पता आय, कि जीनें यीशु हां मरे भयन में से जिलाओ, ओई ऐसो जान के, कि हम यीशु के संग्गै आंय हम हां सोई जिला है, और तुमाए संग्गै अपने सामूं लिआ है।</verse>
				<verse number="15">कायसे सबरी बस्तें तुमाए लाने आंय, कि दया जौन बिलात जनों से होकें परमेसुर के मान के काजें धन्न सोई कहाबे।</verse>
				<verse number="16">ईसे हम हिम्मत नईं हारत; जैसे हमाओ सरीर टूटत जात आय; अकेले हमाए भीतर वालो रोजीना नओ होत जात आय।</verse>
				<verse number="17">कायसे हमाओ छिन भरे की परेसानी हमाए काजें खास मान देत आय।</verse>
				<verse number="18">हम तो जौन बस्तें दिखात आंय उनहां नईं अकेले जौन दिखात नईंयां उनहां तकत रैत आंय, कायसे जौन बस्तें दिखात आंय बे तनक दिना की आंय, अकेले जौन नईं दिखात बे बिरोबर बनी रै हैं।</verse>
			</chapter>
			<chapter number="5">
				<verse number="1">हम हां पता आय, कि जब हमाओ संसार पे को डेरा गिराओ जै है, तो हम हां परमेसुर से सरग में एक बड़ो घर मिल है, जौन हाथन को बनो नईं, अकेले हमेसा बनो रै है।</verse>
				<verse number="2">ई में तो हम गुहार भरत, और जा आस धरत आंय; कि अपने सरग के घर हां पहन लेबें।</verse>
				<verse number="3">कि ऊहां पैरबे से हम उघारे नईं दिखाएं।</verse>
				<verse number="4">ई डेरा में रैत बुझवा से दबे गुहार देत रैत आंय; कायसे हम उतारबो नईं, अकेले धरे रैबो चाहत आंय, कि जौन मरबेवारो आय बो जीवन में मानो डूब जाबे।</verse>
				<verse number="5">जीनें हम हां ऐसो बनाओ आय बो परमेसुर आय, जीनें पेसगी में हम हां अपनो आत्मा दओ आय।</verse>
				<verse number="6">सो हम हिम्मत बांधे रैत आंय और ऐसो जानत आंय; कि जब लौ हम देह में रैत आंय, तो पिरभु से अलग आंय।</verse>
				<verse number="7">कायसे हम कोऊ रूप हां तक के नईं, अकेले बिसवास से चलत आंय।</verse>
				<verse number="8">ईसे हम हिम्मत बांधे रैत आंय, और देह हां छोड़ के पिरभू के संग्गै रैबे को मन बना लओ आय।</verse>
				<verse number="9">ईसे हमाए हिये की मनसा जा आय, कि चाए संग्गै रएं और चाए न्यारे रैबें, पिरभू हां अच्छे लगें।</verse>
				<verse number="10">कायसे हम सबरन की सबरी बातें मसीह जब न्याय करबे बैठ हैं तो खुल जै हैं, एक एक जनें अपने भले और बुरय कामन को इनाम जौन संसार में रैत करे आंय पाबें।</verse>
				<verse number="11">सो पिरभू से डराके हम सबरन हां समझात आंय, कायसे हमाओ सबरो हाल परमेसुर हां पता आय; हमें ऐसी आस आय, कि हमाए हिये हां सोई पता आय।</verse>
				<verse number="12">अकेले हम तुमाए सामूं अपनी बड़वाई नईं करत, अकेले जो बात आय तुम उनहां बड़ी सान से बताओ, जौन मन में तो नईं, अकेले दिखाबेवारी बातन हां मानता देत आंय।</verse>
				<verse number="13">हम मानो सुर्त बिसरे आंय, तो परमेसुर के काजें; और चित्त में आय, तो तुमाए काजें आंय।</verse>
				<verse number="14">कायसे मसीह को प्रेम हम हां बिवस कर देत आय; ईसे हम समझत आंय, कि एक जनों सबरन के काजें मरो तो सबरे मानो मर गए।</verse>
				<verse number="15">और बे ईसे सबरन के काजें मरे, कि जौन जीयत आंय, बे आगे हां अपने लाने न जीये अकेले उनके लाने जौन उनकी कोती मरो और फिन जी सोई गए।</verse>
				<verse number="16">सो अब से आगे हम कोऊहां संसार जैसो न मान हैं, और जैसे हम ने मसीह हां संसार घांई जानो हतो, आगे उन हां ऐसो न सोच हैं।</verse>
				<verse number="17">जो कोऊ मसीह से जुड़ गओ आय बो नओ हो गओ: पुरानी बातें चली गईं आंय, अब सबरो नओ दिखात आय।</verse>
				<verse number="18">सबरी बातें परमेसुर कुदाऊं से आंय, जीनें मसीह में होकें हमसे मेल कर लओ, और परमेसुर के संग्गै मान्स जुड़ जाबें जौ काज हम हां दओ।</verse>
				<verse number="19">जानो कि परमेसुर ने मसीह में अपनो मेल संसार के मान्सन से कर लओ, और उन के पापन की सजा उन हां नईं दई, और उनको जुड़ जाबो कैसे हो सकत, जौ बताबे कौ काज हमें दओ।</verse>
				<verse number="20">सो हम परमेसुर के कोती उनके राजदूत आंय; और परमेसुर हम में होकें बिन्तवारी करत आय: कि परमेसुर से जुड़ जाओ।</verse>
				<verse number="21">जौन पाप जानत लौ न हते, उनईं के ऊ परै उन ने हमाए पाप डाल दए, कि उन से हम सबरे जनें परमेसुर के लाने धरमी हो जाबें।</verse>
			</chapter>
			<chapter number="6">
				<verse number="1">हम जौन उनके संग्गै काम करत आंय ऐसो समझात आंय, कि परमेसुर ने जौन दया तुमाए ऊ परै करी आय, ऊहां ऐसई न जानो।</verse>
				<verse number="2">कायसे बे तो कैत आंय, कि मैंने खुसी की बेरा तुमाई सुन लई, और तुमाए तरन तारन के काजें तुमाई मदद करी: तको, अबई बो खुसी की बेरा आय; तको, अबै तरन तारन को दिन आय।</verse>
				<verse number="3">हम जो नईं चाहत कि कोई बात से तुमहां ठेस लगे, कि हम जानें सेवा करी ऊहां कोऊ बुरओ न कैबें।</verse>
				<verse number="4">अकेले एक एक बात में परमेसुर के चाकर जैसो अपनो अच्छो जीवन जीयत आंय, बड़े धीरज से, पिराते में, कंगाली में, परेसानी में।</verse>
				<verse number="5">कोड़ा खाए से, कैद होबे में, मान्सन ने जुड़ के परेसान करे से, बिलात मैनत से, जगत रैबे और उपास करबे से।</verse>
				<verse number="6">साजो रैके, ज्ञान से, धीरज धर के, दया करके, पवित्तर आत्मा से।</verse>
				<verse number="7">सांचे प्रेम से, सांचे बोल से, परमेसुर के बल से; धरम के हथियारन से जौन दांए, बांए हैं।</verse>
				<verse number="8">मान और अपमान से, बुरए नाओं और भले नाओं से, ऐसो लगत तो आय कि बुरई सलाह देत हो अकेले सांचे आंय।</verse>
				<verse number="9">मानो कोऊ जानत नईंयां; अकेले सब जानत आंय; मरत जैसे आंय और तको जीयत आंय; ठुकत पिटतवारे जैसे आंय अकेले जान से नईं मरत।</verse>
				<verse number="10">रोबेवारन जैसे आंय, अकेले खुस रैत आंय; कंगाल जैसे लगत, अकेले बिलात जन हां पईसावारे बना देत आंय, ऐसे दिखात मानों हमाए ऐंगर कछु नईंयां अकेले सब कछु धरो आय।</verse>
				<verse number="11">हे कुरिन्थियों, हम ने तुमसे खुलके बतकाओ करो, और हमाओ मन तुमाए काजें खुलो आय।</verse>
				<verse number="12">तुमाए काजें हमाए मन में कछु गांठ नईंयां, अकेले तुमाए मन में गांठ लगी आय।</verse>
				<verse number="13">अकेले अपने लरका बिटिया मानके तुमसे कैत आंव, तुम सोई अपनो मन खोल दो।</verse>
				<verse number="14">जौन बिसवासी नईंयां उनके संग्गै कोऊ समबन्ध न धरो, जैसे दो बैला संग्गै जोत दए जात आंय, कायसे धरमी को का मेल अधरमी से? और उजयारे और अंधयारे को का जोड़?</verse>
				<verse number="15">और मसीह को शैतान छलिया से का जोड़? और बिसवास करबेवारे को जौन बिसवास नईं करत उनसे का नातो?</verse>
				<verse number="16">और मूरतन को परमेसुर के मन्दर में का काज? कायसे हम जियत परमेसुर के मन्दर आंय; जैसो परमेसुर ने कहो आय कि उन में बस हों और उन में घूम हों; और मैं उन को परमेसुर और बे मोरे जनें कहा हैं।</verse>
				<verse number="17">ईसे पिरभू कैत आय, कि उनके बीच से कड़ जाओ और अलग रओ; तो मैं तुम हां ग्रहण कर हों।</verse>
				<verse number="18">और तुमाओ बाप हुईयों, और तुम मोरे बेटा बिटिया कहा हौ: जे महाबली पिरभू परमेसुर को बचन आय।</verse>
			</chapter>
			<chapter number="7">
				<verse number="1">सो प्यारो जब जे बचन हम हां मिले, तो हम अपनी देह और आत्मा की सबरी गंदगी हां धो डालें, और मन में परमेसुर को भय मानें और पवित्तर हो जाबें।</verse>
				<verse number="2">हम हां अपने हिये में जांगा देओ: हम ने कोऊ पे न बेजा करो, और कोई हां नईं बिगाड़ो, और न कोऊहां ठगो।</verse>
				<verse number="3">मैं तुम हां दोष देबे हां ऐसो नईं कैत: कायसे मैंने पेंला से तुम से कहो आय, कि तुम हमाए हिये में ऐसे बसे आव कि हम तुमाए संग्गै मरबे जीबे हां राजी आंय।</verse>
				<verse number="4">मैं बड़ी हिम्मत से कैत आंव, कि मोहां तुम पै बड़ो धमण्ड आय: मोरो मन सान्ति से भर गओ आय; अपने सबरे पिराते में मोरो मन खुसी से बेचैन आय।</verse>
				<verse number="5">कायसे जब हम मकिदुनिया पोंचे, तब सोई हमाई देह हां चैन नईं मिलो, अकेले चारऊं कोद से हम हां दुख मिलो; बायरें अदावटें और भीतरे बेजा बातें हतीं।</verse>
				<verse number="6">अकेले सूदे लोगन हां चैन दैबेवारे परमेसुर ने तीतुस के आबे से हम हां चैन दओ।</verse>
				<verse number="7">अकेले ऊके आबे से नईं परन्त ऊके मन के चैन से, जौन ऊहां तुम लोगन से मिलो हतो; ऊ ने तुमाई मरजी, और तुमाए पिराते और तुमाई लगन के लाने हम हां सुनाओ, जीसे मोहां और आनन्द भओ।</verse>
				<verse number="8">मैंने तो अपनी चिठिया से तुम हां दुख दओ, अकेले ईसे मोहां बुरओ नईं लगो जैसो पेंला लगत हतो, कायसे तुम हां ऊ चिठिया से बुरओ तो लगो अकेले बो छिन भरे को हतो।</verse>
				<verse number="9">अब मोहां अच्छो लगो ईसे नईं कि तुम हां दुख भओ, अकेले ईसे कि तुम ने ई दुख से मन बदलो, कायसे जौन दुख तुम हां भओ बो परमेसुर की मरजी से तुम हां दओ हतो, कि हमाई ओर से तुम हां कछु हानि न होबे।</verse>
				<verse number="10">कायसे परमेसुर की भक्ति से जौन दुख होत ऊसे पछताबो होत आय, जीसे तरन तारन होत और फिन ईपै हम हां पछताबो नईं होत: मानो संसारी दुख से मौत उत्पन्न होत आय।</verse>
				<verse number="11">सो तकौ, ऐई बात सेकि तुम हां परमेसुर भक्ति को शोक भओ जीसे तुमें जोस आओ कि जुआब देबो और खुन्स, और डर, और लालसा, और धुन और बदला लैबे की मन में आई? अकेले तुम ने सबरी हालत में जौ दिखा दओ, कि तुम इन बातन से बरी आव।</verse>
				<verse number="12">फिन जौन मैंने तुम हां लिखो, ईसे नईं कि कोऊ से अन्याय करो, और न ऊके कारन जी पे अन्याय करो गओ, अकेले तुमाओ मन जौन हम पै आय, बो परमेसुर के सामूं तुम हां पता पड़ जाबे।</verse>
				<verse number="13">ईसे हम हां चैन मिलो, और हमाई सान्ति और ऊके संग्गै तीतुस को आनन्द ने हम हां औरई आनन्द दओ, कायसे ऊ को हिया तुमाई बातन से ठण्डो हो गओ।</verse>
				<verse number="14">कायसे मैंने ऊके सामूं तुमाए लाने बड़वाई करी, तो ऊहां लाज नईं आई, अकेले जैसे हम ने सबरी बातें सांची सांची कै दईं, ऊंसई हमाई बड़वाई करबो तीतुस के सामूं सांची कड़ी।</verse>
				<verse number="15">और जब ऊहां तुमाए कई करबे को सुद आत आय, कि कैसे डरात और कपत तुम ने ऊसे भेंट करी; ईसे ऊ को प्रेम तुम पे और होत जात आय।</verse>
				<verse number="16">मोहां अच्छो लगो, कि तुमाई बातन से मोरी हिम्मत बंधी आय।</verse>
			</chapter>
			<chapter number="8">
				<verse number="1">अब भईया हरौ, हम तुम हां परमेसुर की दया की बातें सुनात आंय, जौन मकिदुनिया की मंडलियन पै भओ।</verse>
				<verse number="2">कै तंगी में से कड़ के उन हां बड़ो आनन्द मिलो, और गरीबी बढ़बे पे उन ने और खुल के दओ।</verse>
				<verse number="3">उन के लाने मैं जौ कहो चाहत आंव, कि उन ने अपने बस भर और ऊसे अतकारो दओ।</verse>
				<verse number="4">और ई दान के लाने और पवित्तर लोगन की सेवा को जौन मौका मिले, ऊके काजें हम से बेर बेर बिन्तवारी करी।</verse>
				<verse number="5">जैसी हमाई आसा हती, ऊं सई नईं, पै उन ने पिरभू हां, और फिन परमेसुर की मरजी से अपनो सब कछु हमें दे दओ।</verse>
				<verse number="6">ईसे हम ने तीतुस हां समझाओ, कि जैसो ऊ ने पेंला करो, ऊं सई तुमाए बीच ई दान को काम सोई पूरो कर डालें।</verse>
				<verse number="7">सो एक एक बातन में जैसे बिसवास, बचन, ज्ञान और सब कोसिस में, और प्रेम में, जौन हम से घटे होबें, ऊ में ब ढ़त जाओ, ऊं सई ई दान के काम में सोई आगे रओ।</verse>
				<verse number="8">मैं ऊ अग्यां तो नईं करत, अकेले दूसरन की खुसी से तुमाओ प्रेम सांचो आय जौ परखबे को कैत आंव।</verse>
				<verse number="9">तुम हमाए पिरभू यीशु की दया जानत आव, कि बे धनी होकें तुमाए लाने कंगाल बने कि उनके कंगाल होबे से हम धनी हो जाबें।</verse>
				<verse number="10">ई बात में मोरी जा मंसा आय, कायसे ऐसो तुमाए काजें नोंनो आय; जौन तुम ने एक बरस लौ ई काज करबे में, अकेले ई बात के चाहबे में आगे रहे।</verse>
				<verse number="11">ईसे अब जौ काज पूरो करो, जैसी तुमाई मरजी आय, अपनी पूंजी लगा के ई काज हां पूरो कर डालो।</verse>
				<verse number="12">कायसे मन से दान दओ जाबे तो बो ग्रहण होत आय, जौन उन लौ आय अकेले ऊसे जौन उन लौ नईंयां।</verse>
				<verse number="13">ऐसो नईंयां, कि दूसरन हां मजा मिले और तुम हां परेसानी।</verse>
				<verse number="14">अकेले बरोबरी से होबे की तुमाओ भरो पूरो रैबौ उनकी घटी में काम आबै, कि उनको भरो पूरो होबे से तुमाई घटी में काम आबे, कि बरोबरी हो जाबै।</verse>
				<verse number="15">जैसो लिखो आय, जीनें बिलात बटोरो ऊ को कछु जादा नईं कड़ो, और जी ने थोड़ो सो बटोरो ऊ को कम नईं कड़ो।</verse>
				<verse number="16">परमेसुर कौ धन्न होबे, जिन ने ओई मन्सा तीतुस के मन में सोई भर दई।</verse>
				<verse number="17">और बे हमाए समझाबे में आ गए और बड़े हुलास से बो तुमाए बीच गए आएं।</verse>
				<verse number="18">हम ने ऊके संग्गै एक भईया हां पठैव आय, जी को नाओं बचन की सेवा में सब मंडलियन में जानो भओ आय।</verse>
				<verse number="19">इतनो नईं, मण्डली ने सोई सोचो कि दान के काम में बो हमाए संग्गै जाबे, सो हम जा सेवा ईसे करत आंय, कि पिरभू को मान बढ़े और हमाए मन को राजी होबो पता हो जाबे।</verse>
				<verse number="20">हम ईसे चौकस रैत आंय, कि जो दया के काम में हम लगे आंय, कोई हम पे दोष न लगा पाबे।</verse>
				<verse number="21">कायसे जौन बातें पिरभू लौ नईं, अकेले सबरन लौ अच्छी लगत आंय हम उनईं के लाने सोचत आंय।</verse>
				<verse number="22">हम ने ऊके संग्गै अपने भईयन हां पठैव आय, जीहां हम ने बेर बेर जांचो और अच्छो पाओ; अकेले ऊ को भरोसा तुम पे बिलात आय, और एईसे बो और खुस आय।</verse>
				<verse number="23">कोऊ जनें तीतुस के लाने पूछे, तो बो मोरो संगी, और तुमाए लाने मोरे संग्गै काम करबेवारो आय, और हमाए भईयन के लाने पूछो, तो बे मण्डली के लोगन ने पठैव और परमेसुर के मान के लाने आंय।</verse>
				<verse number="24">अपनो प्रेम और हम ने जौन बड़वाई तुमाए काजें करी मण्डलियन के सामूं इन बातन हां पक्को दिखाओ।</verse>
			</chapter>
			<chapter number="9">
				<verse number="1">अब ऊ सेवा जौन पवित्तर लोगन के काजें होत आय, मोय तुम हां जौ लिखो नईं चईये।</verse>
				<verse number="2">कायसे मैं तुमाए मन की तईयारी हां जानत आंव, जीसे मैंने मकिदुनिया वारन के सामूं बड़बारी करी, कि अखया के मान्स एक साल से राजी भए, तुमाए हुलास ने बिलात जन हां उसकेरो आय।</verse>
				<verse number="3">अकेले मैंने भईयन हां ईसे पठैव, कि हम ने जौन बड़वाई तुमाई करी, ईसे झूठी न पड़े, अकेले जैसो मैंने कई; ऊंसई तुम तईयार रओ।</verse>
				<verse number="4">ऐसो न होबे, कि कोऊ मकिदुनियावारो मोरे संग्गै आबे, और तुम हां तईयार न पाए, तो का जानें, जो भरोसा जौन हमाओ तुम पै आय हम (जौ नईं कैत कि तुम) नेंचो देखो।</verse>
				<verse number="5">सो मैंने भईयन से जा बिन्तवारी करी कि बे पेंला तुम लौ जाबें, और तुमाए खुले मन के काम जिनके काजें मैंने पेंला उन हां कहो हतो, तईयार कर लेबें, कि जौ लोभ से नईं अकेले खुले मन से होबे।</verse>
				<verse number="6">अकेले बात ऐसी आय, कि जौन थोड़ो बोत आय उन हां थोड़ो मिल है; और जौन बिलात बो है, बो बिलात सोई काट है।</verse>
				<verse number="7">हर एक जनें जैसो मन में ठानें ऊं सई दान करे; कुड़कुड़ा के नईं, और दबाओ से नईं, कायसे परमेसुर खुले मन से देबेवारे से प्रेम करत आय।</verse>
				<verse number="8">परमेसुर सब प्रकार की दया तुम पे कर है, जीसे हर बात में हर समय पै, जो कछु तुमें चानें, बो सब तुम पे बिलात रैबे, और भले काज के लाने तुम लौ बिलात होबे।</verse>
				<verse number="9">जैसो लिखो आय, ऊने बिखराओ ऊ ने गरीबन हां दओ, उनको पुन्न सदा उनके संग्गै रै है।</verse>
				<verse number="10">जौन बोवेवारे हां बीज, और खैबे हां रोटी देत आय बो तुम हां बीज दै है, और ऊहां उगा है; और तुमाए धरम के फल बहुतई बढ़ा है।</verse>
				<verse number="11">कि तुम सबरे कामन में खुले मन से देओ जीसे परमेसुर को नाओं धन्न मानो जाबै, बढत जाओ।</verse>
				<verse number="12">कायसे ई काज हां पूरो करबे से, पवित्तर लोगन की घटी पूरी हुईये, और मान्स परमेसुर को जस मानत आय।</verse>
				<verse number="13">कायसे इन काजन की चरचा करके परमेसुर बड़वाई करत आंय, कि तुम मसीह के बचनन हां मानके ऊ को कहो करत आव, और सबरन की मदद करबे में आगे रैत आव।</verse>
				<verse number="14">और बे तुमाए लाने बिन्तवारी करत आंय; कायसे तुम पै परमेसुर की बिलात दया भई आय, और जा चाहना करत कि तुम बढ़त जाओ।</verse>
				<verse number="15">परमेसुर हां उनके ऊ दान के काजें जी की चरचा करबो मुस्कल आय, धन्न मानो जाबे।</verse>
			</chapter>
			<chapter number="10">
				<verse number="1">मैं ओई पौलुस जौन तुमाए सामूं दीन आंव, अकेले तुमाए पीठ पाछें तुम पै कैबे की हिम्मत करत आंव; कि तुम हां मसीह जैसी दीनता, और सादे मन से समझात आंव।</verse>
				<verse number="2">मैं जा बिन्तवारी करत आंव, कि तुमाए संग्गै मोहां निधड़क होकें ऐसो नईं करने आय; जैसे बिलात जनें हम हां अपने मन से चलबोवारो मानत आंय, बल से बात करो चाहत आंव।</verse>
				<verse number="3">हम सरीर में तो चलत फिरत आंय, अकेले सरीर जैसो न्याव नईं करत।</verse>
				<verse number="4">कायसे हमाई लड़ाई के हथयार सारीरिक नईंयां, अकेले गढ़ी गिरा देबेवारे परमेसुर के बल से भरे आंय।</verse>
				<verse number="5">सो जौन विचार और बड़ी बड़ी बातें, जौन परमेसुर हां नईं चीनत आय, उन हां आड़े हाथ लेत आंय, और सब विचारन हां बस में करके मसीह की अग्यां मानबेवारे बना देत आंय।</verse>
				<verse number="6">और हम तईयार रैत आंय कि जब तुम मसीह की अग्यां मानबो पूरो कर लेओ, तो जौन अग्यां तुम ने नईं मानी उनको बदला लेबें।</verse>
				<verse number="7">तुम इनई बातन हां हेरत आव, जौन आंखन के सामूं आंय, कोई हां भरोसा होबे कि बो मसीह को आय, तो ऊहां जौ सोई पता होबे, कि जैसो बो मसीह कौ आय, ऊंसई हम सोई आंय।</verse>
				<verse number="8">कायसे जौन अधकार मोहां मिलो ऊकी बड़बाई करों, जौन पिरभू ने तुमाए बिगाड़बे हां नईं अकेले बनाबे हां दओ आय, तो लजा हों नईं।</verse>
				<verse number="9">जौ ईसे कैत आंव, कि कोऊ जा न कै लेबे की चिठियन से तुम हां डरात आंव।</verse>
				<verse number="10">कायसे कैत आंय, कि उनकी चिठियां बजनदार और मतलब से भरी आंय; अकेले जब देखत आंव, तो ऐसो लगत कि बो देह को नरम और बोलबे में ढीलो आय।</verse>
				<verse number="11">जौन ऐसो कैत आय, बो सोच लैबे, जैसे हमाए न होबे पै चिठियन में हमाए बचन आंय, ऊंसई तुमाए सामूं हमाए काम सोई हुईयें।</verse>
				<verse number="12">हमाई जा हिम्मत नईंयां कि हम अपने हां उनके संग्गै गिनें, कि अपनो मिलान उनसे करें, जौन अपनी बड़बाई करत, और एक दूसरे से अपनो मिलान करके मूरख बनत आंय।</verse>
				<verse number="13">हम हद्द से बढ़ के अपनी बड़वाई न कर हैं, केवल उतै लौ जिते लौ परमेसुर ने हमें कहो आय; ओई में तुम सोई आ गए आव सो ओई जैसी बड़बाई कर हैं।</verse>
				<verse number="14">कायसे हम अपनी हद्द से बाहर अपने हां नईं उठाओ चाहत, जैसो तुम लौ न पोंचबे की दसा में होतो, अकेले मसीह के बचन सुनात तुम लौ आ चुके आंय।</verse>
				<verse number="15">और हम हद्द से बाहर दूसरन के कामन पै बड़वाई नईं करत; अकेले हम हां जौ पता आय, कि जैसे जैसे तुमाओ बिसवास बढ़ है तो हम सोई अपनी हद्द से तुमाए कारण और बढत जै हैं।</verse>
				<verse number="16">कि हम तुमाए परगना से आगे कड़ के बचन सुनाएं, ऐसो नईंयां, कि हम दूसरन की हद्द में करे काम पे बड़बारी करें।</verse>
				<verse number="17">जौन बड़वाई करे, तो पिरभू पै करे।</verse>
				<verse number="18">कायसे जौन अपनी बड़वाई करत आय, बो नईं, अकेले पिरभू जी की बड़वाई करे, ऊ ग्रहण करो जात आय।</verse>
			</chapter>
			<chapter number="11">
				<verse number="1">तुम मोरी तनक मूरखपन सह लेते तो कैसो नोंनो होतो; सांची आय कि तुम मोरी सह लेत आव।</verse>
				<verse number="2">कायसे में तुमाए काजें ईश्वरीय धुन में लगो रैत आंव, कायसे मैंने एकई जनें से तुमाई बात चलाई आय, कि तुम हां साजी कुंआरी जैसी मसीह के हाथ दे देओं।</verse>
				<verse number="3">अकेले मोहां डर आय कि जैसे सरप ने होसियारी से हव्वा हां बिलोर दओ, ऊंसई तुमाओ मन को सीधोपन और साजोपन जौन मसीह के संग्गै होबो चईये कहूं बिगड़ न जाबै।</verse>
				<verse number="4">कोऊ तुम लौ आके, कोऊ दूसरे यीशु को परचार करे, जी को परचार हम ने नईं करो: कि और कोई आत्मा तुम हां मिले; जौन पेंला नईं मिली; और कोई बचन जीऐ पेंला तुम ने नईं मानो, तो तुमाओ सैबो नोंनो रैतो।</verse>
				<verse number="5">मैं तो समझत आंव, कि में दूसरे बड़े प्रेरितन में से घट नईंयां।</verse>
				<verse number="6">जैसे मैं बोलबे में अनाड़ी आओं, अकेले ज्ञान में नईंयां, हम ने तो ई ज्ञान हां सबरी बातन में सबरन हां दिखाओ आय।</verse>
				<verse number="7">ईमें मैंने कछु पाप करो; कि मैंने तुम हां यीशु के बचन सेंत मेंत सुनाए; अपने हां नेंचो करो, कि तुम ऊंचे हो जाओ?</verse>
				<verse number="8">मैंने दूसरी मंडलियन हां लूटो कि मैंने उन से मजूरी लई, कि तुमाई सेवा करों।</verse>
				<verse number="9">जब तुमाए संग्गै हतो, और मोहां घटी भई, तो मैंने कोनऊ पै बोझो नईं डालो, कायसे मकिदुनिया वारे भईयन ने आके, मोरी कभी घटी पूरी कर दई: और मैंने कोई बात मैं अपनो बुझवा तुम पै नईं डालो, और कभऊं न डाल हों।</verse>
				<verse number="10">मो में जैसे कछु मसीह की सांची बात आय, तो अखया परगना में ई बात पर मोहां बड़वाई करबे से कोऊ न रोक है।</verse>
				<verse number="11">की काजें? का ईसे कि मैं तुम से प्रेम नईं करत? परमेसुर जौ जानत आय।</verse>
				<verse number="12">अकेले जौन मैं करत आंव, ओई करत रै हों; कि जौन ई ताक में लगे रैत आंय, उनको दांव न चल पाबै, कि जिन बातन में बे बड़ो समझत आंय, उन में बे हमाए जैसे कड़ें।</verse>
				<verse number="13">कायसे ऐसे जनें झूठे प्रेरित, और धोखा को काम करबेवारे, और मसीह के प्रेरितों को रूप धरें आंय।</verse>
				<verse number="14">और जा बात बड़ी नईंयां कि शैतान छलिया आपई चमचमात सरगदूत को रूप धर लेत आय।</verse>
				<verse number="15">सो शैतान के जनें सोई धरम के चाकरन घाईं दिखाबें, तो कोई बड़ी बात नईंयां, अकेले उनको अन्त उन के काजन जैसो हुईये।</verse>
				<verse number="16">मैं तुम से फिन कैत आंव, कि कोऊ मोहां मूरख न समझे; नईं तो मूरख समझ के मोरी सह लेओ, कि तनक मोरी बड़वाई होबे।</verse>
				<verse number="17">ऐसे बेधड़क बड़े बोल जौन मैं कैत आंव बे पिरभू के बताए जैसे नोंईं अकेले मानो मूरख घाईं कैत आंव।</verse>
				<verse number="18">बिलात जनें संसारी जैसी बड़वाई करत आंय, तो मैं सोई बड़वाई कर हों।</verse>
				<verse number="19">तुम तो समझदार आओ बड़े मजे से मूरखन की सह लेत आव।</verse>
				<verse number="20">कायसे जब तुम हां कोऊ दास बना लेत आय, या खा जात आय, या फंसा लेत आय, या अपने हां बड़ो कैत आय, या तुमाए मों पे थप्पड़ मारत आय, तो तुम सह जात आव।</verse>
				<verse number="21">मोरो कैबो मानो छोटे होकें, जैसे हम कमजोर हते; अकेले कोई बात में कोनऊं हिम्मत बांधत हतो (मैं मूरखता से कैत आंव) तो मैं सोई हिम्मत बांधत आंव।</verse>
				<verse number="22">का बेई इब्रानी आंय? मैं सोई आंव: का बेई इस्राएली आंय? मैं सोई आंव: का बेई इब्राहीम के वंस के आंय? मैं सोई आंव, का बेई मसीह के चाकर आंय?</verse>
				<verse number="23">(मैं पगला घांई कैत आंव) मैं उनसे बढ़के आंव! बिलात मैनत करे में; बेर बेर जेहल जाबे में; कोड़ा घले में; बेर बेर मरत मरत बचो।</verse>
				<verse number="24">पांच बेर मैंने यहूदियन से उन्तालीस, उन्तालीस कोड़ा खाए।</verse>
				<verse number="25">तीन बेरे मोहां बेंतें घलीं; एक बेर मान्सन ने पथरा मारे; तीन बेर जहाज जी पे मैं जा रओ हतो, टूट गए; एक रात और दिना मैंने समुन्द्र के पानू के बीच काटो।</verse>
				<verse number="26">मोहां बेर बेर यात्रा में; नदियों की परेसानी में; भड़यों के जोखम में; अपने जात बिरादरी वारन से परेसानी में; दूसरे बिरादरी वारन से परेसानी में; शहरन की परेसानी में; जंगल की परेसानी में; समद्र की परेसानी में; नकली भईयन से परेसानी में।</verse>
				<verse number="27">मैनत करत दुख में; बेर बेर जागत रैबे में; भूखे पियासे में; बेर बेर उपासे रैबे में; जड़कारे में; खुले में रैबे में।</verse>
				<verse number="28">और बिलात बातें जिन को ब्यान मैंने नईं करो, सबरी मंडलियन की चिन्ता मोहां तोड़े डालत आय।</verse>
				<verse number="29">कौन की कमजोरी से में परेसान नईं होत? और कौन के उपटा खाबे से मोहां पिरातो नईं होत?</verse>
				<verse number="30">बड़वाई करने हो, तो में अपनी कमजोरी पै कर हों।</verse>
				<verse number="31">पिरभू यीशु के परमेसुर पिता को धन्न मानत आंव, और जौ सोई जानत आंव, कि मैं लाबरी नईं कैत।</verse>
				<verse number="32">दमिश्क में अरितास राजा जौन हाकम हतो, ऊ ने मोहां पकड़बे दमिश्कियों के नगर में पैहरा बैठा दओ हतो।</verse>
				<verse number="33">मोहां टुकना में धरके जंगला से भीत पै हो नेंचें उतारो गओ, और मैं उनके हाथन से बच कड़ो।</verse>
			</chapter>
			<chapter number="12">
				<verse number="1">बड़बाई करबो मोरे लाने साजो नईंयां अकेले करने आत आय; सो मैं पिरभू के दए दरसन और जौन जोत पाई उनकी चरचा कर हों।</verse>
				<verse number="2">मैं मसीह में एक जनें हां जानत आंव, चौदह बरस भए पता नईंया कि देह के संग्गै, और देह बिना, परमेसुर जानत आय, ऐसो जनों तीसरे सरग लौ उठा लओ गओ।</verse>
				<verse number="3">में ऐसे मान्स हां चीनत आंव पता नईंयां देह संग्गै, और देह बिना, परमेसुर जानत आय।</verse>
				<verse number="4">कि सरग लोक लौ उठा लओ गओ, उते ऐसो बतकाओ सुनो जौन कै नईं सकत; और उन बातन को मों पे लियाबो मान्स के लाने साजो नईंयां।</verse>
				<verse number="5">ऐसे मान्स की मैं बड़बाई कर हों, अकेले अपने पै और अपनी कमजोरी को छोड़, बड़वाई न कर हों।</verse>
				<verse number="6">कायसे मैं बड़बाई करबो चाहों तो भी मूरख नईं कहा हों, कायसे सांची बोल हों; पै तनक थम जात हों, ऐसो न होबै, मानो कोऊ मोहां तकत होबे, और मोहां सुनत होबे, मोहां ऊसे बड़ो समझे।</verse>
				<verse number="7">और ऐसो न होबे कि जौन जोत मैंने पाई बिलात होबे से मैं फूल जाओं, मोरी देह में एक कांटा लगाओ गओ, कि शैतान छलिया को एक दूत मोहां घूंसा मारै कि मैं फूल न जाओं।</verse>
				<verse number="8">ई बातन के लाने मैंने पिरभू से तीन बेर बिन्तवारी करी, कि जौ मोसे दूर हो जाबै।</verse>
				<verse number="9">और उन ने मोसे कई, मोरी दया तोपे बिलात आय; कायसे मोरी बल कमजोरी में दिखात आय; ईसे मैं बड़े मजे से अपनी कमजोरियन पे बड़वाई कर हों, कि मसीह को जोर मोरे ऊ परै छाओ रए।</verse>
				<verse number="10">ईसे में मसीह के लाने कमजोरी में, और निन्दा में, और कंगाली में, और विरोध में, पिराते में खुस आंव; कायसे जब मैं कमजोर लगत आंव, तबई मजबूत होत आंव।</verse>
				<verse number="11">मैं मूरख तो बनो, अकेले तुम ने मोसे जौ जबरई करवाओ: तुम हां तो मोरी बड़वाई करो चईये, कायसे मानो में कछु नईंयां, अकेले उन सब बड़े बड़े प्रेरितन से कोई बात में घट नईंयां।</verse>
				<verse number="12">प्रेरित के जौन गुण बड़े धीरज से दिखाए उनके संग्गै, और अजूबा काज, और बड़े बड़े काज सोई दिखाए।</verse>
				<verse number="13">तुम कौन सी बात में दूसरी मंडलियन से कम हते, कि मैंने तुम पे अपनो बुझवा नईं डालो: मोरो जौ अन्याय छिमा करो।</verse>
				<verse number="14">हेरो, में तीसरी बेर तुम लौ आबे हां तईयार आंव, में तुम पे कछु बुझवा न धर हों; कायसे तुम मोरी जायजाद नईंयां, अकेले में तुम हां चाहत आंव: कायसे बाल-बच्चन हां मताई-बाप के काजें जायजाद नईं जोड़ो चईये, अकेले मताई-बाप हां बाल-बच्चन के लाने।</verse>
				<verse number="15">मैं जो कछु तुम हां चाने मैं बड़े खुलके खरचा कर हों, और खुद खरचा हो जैहों: का जितनो बढ़ के प्रेम मैं तुमसे करत आंव, का तुम उतनो घट के प्रेम मोसे कर हौ?</verse>
				<verse number="16">ऐसो हो सकत आय, कि मैंने तुम पै बुझबा नईं डालो, अकेले मसकई धोका देके तुम हां फंसा लओ।</verse>
				<verse number="17">सोचो कि जौन जन मैंने तुम लौ पठैव, का उन से छल करके मैंने तुन से कछु लै लओ?</verse>
				<verse number="18">मैंने तीतुस हां समझा बुझा के और ऊके संग्गै ऊ भईया हां पठैव, तो का तीतुस ने कछु बेईमानी से तुम से कछु ले लओ? का हम एकई आत्मा से नईं चलें? का एकई गैल पै नईं चलें?</verse>
				<verse number="19">तुम अब लौ समझत हुईयो के हम तुमाए सामूं जबाव दे रए आंय, हम परमेसुर हां सामूं जान के मसीह में बोलत आंय, और भईया हरौ, जे सबरी बातें तुमाए बढ़बे के काजें कैत आंय।</verse>
				<verse number="20">कायसे मोहां डर आय, कहूं ऐसो न होबे, कि मैं आके जैसो चाहत आंव, और जैसो तुम हां नईंर् चाहत ऊंसई पाओं; और मोय सोई जैसो तुम नईं चाहत वैसो पाओ, कि तुमाए भीतरै लड़ाई, बैर, गुस्‍सा करबो, दूसरन को बिरोध, जलन, चुगली करबो, अभमान और बखेड़े होबें।</verse>
				<verse number="21">और मोरो परमेसुर कहूं मोहां फिन के तुम लौ आबै हों जोर देबे और मोहां फिन के बिलात जनों से दुख होबे, जीनें पेंला पाप करो हतो, और उन बुरए काज, परतिरिया संगत, और लुचपन से, जौन उन ने करे, मन न बदलो होबै।</verse>
			</chapter>
			<chapter number="13">
				<verse number="1">अब तीसरी बेर तुम लौ आत आंव: दो और तीन गवाह जौन एक बात कै हैं।</verse>
				<verse number="2">जैसे मैं जब दूसरी बेर तुमाए संग्गै हतो, मानो दूर रैत भए उन से जिन ने पेंला पाप करो, और दूसरे लोगन से अब पेंला से कय देत आंव, कि मैं फिन आहों, तो अब न छोड़ हों।</verse>
				<verse number="3">तुम चाहत आव कि मैं बताओं के मसीह मोसे बात करत आय, जौन तुमाए बीच कमजोर नईं; अकेले बली आय।</verse>
				<verse number="4">बो कमजोरी में क्रूस पै चढ़ाओ तो गओ, अकेले परमेसुर के बल से अबै जीयत है, हम तो सोई उन में कमजोर आंय; अकेले परमेसुर के बल से जौन तुमाए लाने आय, उनके संग्गै जी हैं।</verse>
				<verse number="5">अपने आप हां जांचो, कि बिसवास में पक्के हो कि नईंयां; अपने हां जांचो, का तुम जौ नईं जानत, कि यीशु मसीह तुम में आय? नईं तो तुम निकम्मे कड़े।</verse>
				<verse number="6">मोरी जा आसा आय, कि तुम जान लैहो, कि हम निकम्मे नईंयां।</verse>
				<verse number="7">और हम अपने परमेसुर से जा बिन्तवाई करत आंय, कि तुम कोई बुरय काम नईं करो; ईसे नईं, कि हम अच्छे दिखाबें, अकेले ईसे कि तुम भलो करो, चाए हम कछु काम के न कड़ें।</verse>
				<verse number="8">कायसे हम सांचे के बदले बिरोध में कछु नईं कर सकत, अकेले सांचे के काजें सब कर सकत आंय।</verse>
				<verse number="9">जब हम कमजोर आंय, और तुम बली आव, तो हम खुस होत आंय, और जा बिन्तवाई सोई करत आंय, कि तुम बढ़िया हो जाओ।</verse>
				<verse number="10">ईसे में तुमाए पीठ पाछें जौ लिखत आंव, कि उते आके जौन अधकार मोहां मिलो आय जीहां पिरभू ने बिलोरबे हां नईं अकेले बनाबे हां मोहां दओ आय, कर्रे होकें कछु करने न पड़े।</verse>
				<verse number="11">सो भईया हरौ, सुखी रओ; पक्के होत जाओ; हिम्मत राखौ; एक मन राखौ; जुड़के रओ, और प्रेम और सान्ति को दैबेवारो परमेसुर तुमाए संग्गै होबै।</verse>
				<verse number="12">एक दूसरे हां पवित्तर चूमा देके नमस्कार करो।</verse>
				<verse number="13">सबरे पवित्तर जनें तुम हां नमस्कार करत आंय।</verse>
				<verse number="14">पिरभू यीशु मसीह की दया और परमेसुर कौ प्रेम और पवित्रात्मा की संगत तुम सबरन के संग्गै होत रए।</verse>
			</chapter>
		</book>
		<book number="48">
			<chapter number="1">
				<verse number="1">पौलुस जौन न मान्सन की मरजी से, न मान्सन से, अकेले यीशु मसीह और परमेसुर जौन पिता आय, जिन ने ऊहां मरे भयन में से जिलाओ, प्रेरित आय।</verse>
				<verse number="2">और सबरे भईयन कोद से, जौन मोरे संग्गै आंय; गलतिया की मण्डली के नाओं।</verse>
				<verse number="3">परमेसुर पिता, और हमाए पिरभु यीशु मसीह से तुम हां दया और सान्ति मिलत रए।</verse>
				<verse number="4">उनईं ने अपने हां हमाए पापन के काजें दे दओ, किहमाए परमेसुर पिता की मरजी से हमें ई बुरए संसार के बन्धन से छुड़ाबै।</verse>
				<verse number="5">उनको गुनगान और मान हमेसा लौ होत रए। आमीन।</verse>
				<verse number="6">मोहां समझ में नईं आत, की जीने तुम हां मसीह की दया से टेरो उन से तुम इतनी जल्दी पलट के और बातन में लग गए आव।</verse>
				<verse number="7">अकेले कोऊ और बचन नईंयां: बतकाओ ऐसो आय, कि कितेक ऐसे आंय, जौन तुम हां बिलोर देत आंय, और मसीह के बचन हां बिगाड़ो चाहत आंय।</verse>
				<verse number="8">अकेले हमऔर सरग को कोऊ दूत इन बचन हां छोड़ जौन हम ने सुनाओ कोई और बातें तुम हां सुनाबे, तो ऊ पे श्राप होबे।</verse>
				<verse number="9">जैसो हम पेंला कै चुके, ऊं सई अबै सोई कैत आंव, कि उन बचन हां छोड़ जौन तुम ने माने, कोऊ और बातें कैबे, तो ऊ पे श्राप होबे। अब मैं का मान्सन हां राजी करत आंव कि परमेसुर हां? का मैं मान्सन हां खुस करो चाहत आंव।</verse>
				<verse number="10">अबै लौ मैं मान्सन हां खुस करत रओ होतो, तो मैं मसीह को दास नईं होतो।</verse>
				<verse number="11">भईया हरौ, मैं तुम हां चिताए देत आंव, कि जौन बचन मैंने सुनाओ आय, बो मान्स को सौ नईंयां।</verse>
				<verse number="12">कायसे बो बचन मोहां मान्स से नईं मिलो, और कोऊ ने मोहां नईं सिखाओ, अकेले यीशु मसीह की जोत से मिलो।</verse>
				<verse number="13">यहूदी बिरादरी में पेंला जैसी मोरी चाल हती, तुम ने सुन लई आय; कि मैं परमेसुर की मण्डली के लोगन हां बिलात सतात हतो और मार डालत हतो।</verse>
				<verse number="14">अपनी जात भईयन जौन मोरी उमर के हते उनसे आगे बढ़ो भओ हतो, और अपने बाप दादन की रीत हां मानबे में बहुत आगे हतो।</verse>
				<verse number="15">अकेले परमेसुर, जीने मोरी मताई के गरभ से मोहां नबेरो हतो और अपनी दया से बुला लओ।</verse>
				<verse number="16">जब उनकी मन्सा भई, कि मोपे अपने पुत्तर हां प्रगट करें कि मैं जौन यहूदी भईयन उन हां बचन सुनाओं; तो मैंने मान्स से कछु सलाह नईं लई।</verse>
				<verse number="17">और न यरूशलेम जाके जौन मोय से पेंला के प्रेरित हते भेंट करी, अकेले तुरतईं अरब देस हां चलो गओ: और उते से सीदो दमिश्क हां लौट आओ।</verse>
				<verse number="18">और तीन बरस बीते पै मैं कैफा से मिलबे यरूशलेम गओ, और उते पन्द्रह दिना लौ टिको।</verse>
				<verse number="19">अकेले पिरभु के भईया याकूब हां छोड़ और कौनऊ से नईं मिलो।</verse>
				<verse number="20">जौन बातें मैं तुम हां लिख रओ आंव, परमेसुर हां सामूं जान के कैत आंव, कि बे लाबरी नईंयां।</verse>
				<verse number="21">ईके बाद मैं सूरिया और किलिकिया देस में आओ।</verse>
				<verse number="22">अकेले यहूदियन में से जौन मसीह हां मानबेवारी मण्डली, जिन ने मोरो मों लौ कभऊं न तको हतो।</verse>
				<verse number="23">अकेले जौ सुनत हतीं, कि जौन पेंला हम हां सतात हतो, अब ओई धरम कौ बचन सुनात आय, जीहां पेंला नास करत हतो।</verse>
				<verse number="24">और मोरे लाने परमेसुर को गुन गान करत हतीं।</verse>
			</chapter>
			<chapter number="2">
				<verse number="1">चौदह बरस के बाद बरनबास के संग्गै मैं फिन के यरूशलेम हां गओ, और तीतुस हां सोई संग्गै ले गओ।</verse>
				<verse number="2">मोरो जाबो ईसुर के बताए भओ: और जो बचन में अन्य जातियन में परचार करत हों, बो मैंने उन हां बता दओ; पै अकेले में उन हां जौन बड़े कहात हते, कि ऐसो नईं होबे, कि मोरी अबै की, और आंगे की दौड़ बेकार जाबै।</verse>
				<verse number="3">अकेले तीतुस जौन मोरे संग्गै हतो और जात से यूनानी आय; खतना करवाबे हां अबै जोर नईं डालो गओ।</verse>
				<verse number="4">ऐसो उन लबरा भईयन के कारण भओ, जौन लुक के भीतरे पोंच गए हते, और बा छूट जौन यीशु मसीह में मिली हती, ऊ को भेद लेके हम हां परेसान करें।</verse>
				<verse number="5">उनकी बातें हम ने एक घड़ी भर नईं मानी, कि बचन की सच्चाई तुम में बनी रए।</verse>
				<verse number="6">जौन जनें कछु बड़े समझे जात हते (बे चाए जैसे हते, मोहां ईसे काम नईंयां, परमेसुर कोऊ न्यारी बातें नईं करत) उन से जौन कछु समझे जात हते, मोहां कछु नईं मिलो।</verse>
				<verse number="7">अकेले जब उन ने तको, कि जैसो खतना भए लोगन हां बचन सुनाबे की जिम्मेवारी पतरस हां दई गईं, ऊं सई बिना खतनावारन के काजें मोहां।</verse>
				<verse number="8">(कायसे जीनें पतरस से खतना भय मान्सन में प्रेरिताई को कार्य बड़े प्रभाव से करवाओ, ओई ने मोसे अन्य जातियन में बढिया काम करवाओ)।</verse>
				<verse number="9">और जब उन ने बा दया हां जौन मोय पे भई जान लओ, तो याकूब, कैफा और यूहन्ना ने जौन मण्डली के खम्भा कहात हते, मोहां और बरनबास हां सूदो हाथ मिला के हम हां संग्गै कर लओ, कि हम अन्य जातियन लौ जाबें, और बे औरें खतना वारन लौ।</verse>
				<verse number="10">बस जा कई, कि हम गरीब गुरवन की सुध लेबें, और ओई काज करबे को मैं अपने हो लगो आंव।</verse>
				<verse number="11">अकेले जब कैफा अन्ताकिया में आओ, तो मैंने उनके मों पे कई, कायसे उनको दोस हतो।</verse>
				<verse number="12">कायसे याकूब लौ से कित्तई मान्सन के आबे के पेंला बो अन्य जातियन के संग्गै खात हतो, अकेले जब बे आए, तो खतनावारन के डर से उन से न्यारो हो गओ और बिचकन लगो।</verse>
				<verse number="13">उनके संग्गै बचे यहूदियन ने सोई बुरऔ करो, इते लौ कि बरनबास सोई उन की बातन में आ गओ।</verse>
				<verse number="14">अकेले मोहां लगो, कि बे बचन की बातन में सूदे नईं चलत, तो मैंने सबरन के सामूं कैफा से कहो, कि तें यहूदी होकें अन्य जातियन घांई चलत आय, और यहूदियन जैसो नईं तो तुम अन्य जातियन हां यहूदियन जैसो चलबे हां काय कैत?</verse>
				<verse number="15">हम तो जनम से यहूदी आंय, और पापी अन्य जातियन में से नईंयां।</verse>
				<verse number="16">अकेले जौ जानत आंय कि मान्स नैम पूरो करके नईं, परन्त यीशु मैं बिसवास धरके बच सकत आय, हम ने सोई मसीह पै बिसवास धरो, कि हम नैम के कानून कायदन से नईं, अकेले मसीह पे बिसवास धरे से धरमी बने; कायसे नैम के काम करबे से कोऊ जनो धरमी नईं होत।</verse>
				<verse number="17">हम में से जौन मसीह से धरमी होओ चाहत आंय, कहूं खुद पापी कड़े, तो का मसीह पाप को चाकर आय? कभऊं नईं।</verse>
				<verse number="18">कायसे जो कछु मैंने गिरा दओ, कहूं ओई हां फिन के उठात आंव, तो अपने आप अपराधी ठहरत हों।</verse>
				<verse number="19">मैं तो नैम से नैम के काजें मर गओ, कि मैं परमेसुर के लाने जीओं।</verse>
				<verse number="20">मैं मसीह के संग्गै क्रूस पै चढाओ गओ हों, अब मैं जीयत नईंयां, अकेले मसीह मोय मैं जीयत आय: और मैं जौन देह में जीयत हों तो ऊ बिसवास से जीयत हों, जौन परमेसुर के पुत्र पै आय, जीनें मोय से प्रेम करो, और अपने प्रान मोरे लाने दे दए।</verse>
				<verse number="21">मैं परमेसुर की दया हां बेकार नईं कैत, कायसे धर्मी नैम से होतो, तो मसीह को बलदान बेकार जातो।</verse>
			</chapter>
			<chapter number="3">
				<verse number="1">हे मूरख गलतियो, की ने तुमाओ मन मोह लओ? तुमाई तो आंखन के सामूं यीशु मसीह क्रूस में दिखे।</verse>
				<verse number="2">मैं तुम से जौ जानबो चाहत आंव, कि तुम ने आत्मा हां, नैम में चले से, कि बिसवास से पाओ।</verse>
				<verse number="3">का तुम ऐसे मूरख आव, कि आत्मा से लैके और देह की रीत पै अन्त कर हौ?</verse>
				<verse number="4">का तुम ने इतनो दुख ऐंसई उठाओ? अकेले जौ सब बेकार नईंयां।</verse>
				<verse number="5">सो जो कछु तुम हां आत्मा से मिलत और तुम में हो बड़े काज करत, का बो नैम के बताए कामन से, कि बिसवास के जौन बचन तुम ने सुने ऐसो होत आय?</verse>
				<verse number="6">इब्राहीम ने परमेसुर पे बिसवास धरो और ओई से ऊ धरमी कहाओ।</verse>
				<verse number="7">तो तुम जान लेओ, कि बिसवास करबेवारे इब्राहीम के बाल बच्चा आंय।</verse>
				<verse number="8">और धरम पोथी में आओ आय, कि परमेसुर अन्य जातियन हां बिसवास करे से धरमी ठहरा है, पेंला से इब्राहीम हां जौ बता दओ, कि तुमाए नाओं से सबरी जातनवारे आसीसें।</verse>
				<verse number="9">सो जौन बिसवास करत आंय, बे इब्राहीम के संग्गै आसीस पात हैं।</verse>
				<verse number="10">सो जितने जने नैम के काजन पै भरोसा करत आंय, उन सबरन हां श्राप मिल है, कायसे ऐसो लिखो आय, कि जौन नैम की पोथी में लिखी सबरी बातन नईं करत, बो श्रापित आय।</verse>
				<verse number="11">जा बात तो खुली आय, कि नैम से परमेसुर लौ कोऊ धरमी नईं कहात, कायसे धरमी बिसवास करे से जी है।</verse>
				<verse number="12">अकेले नैम को बिसवास से कछु लैबो दैबो नईंयां, अकेले जौन इन हां मान है, बो ओई से जीयत रै है।</verse>
				<verse number="13">मसीह जौन हमाए काजें श्रापित कहाए, हम हां मोल लेके नैम के श्राप से छुड़ा लओ कायसे ऐसो पोथी में लिखो आय, कि जौन काठ में लटकाओ जै है ऊ श्रापित आय।</verse>
				<verse number="14">जौ सब ईसे भओ, कि इब्राहीम हां जौन आसीस मिली बा मसीह यीशु में हो अन्य जातियन हां मिले, और हम बिसवास करबे से ऊ आत्मा पाएं, जी के लाने पेंला कहो गओ हतो।</verse>
				<verse number="15">भईया हरौ, मैं मान्सन जैसो कैत आंव, कि मान्स के बचन ऐसे पक्के हो जात आंय, कि कोऊ उनहां नईं टोड़त और न ऊ में कछु जोड़त आय।</verse>
				<verse number="16">सो प्रतिज्ञा इब्राहीम और उनके वंस वारन हां मिली, ऐसो नईं कैत, कि वंस हां; मतलब बिलात जन के काजें नईं अकेले एक जनें के वंस हां: और बो मसीह आय।</verse>
				<verse number="17">अकेले मैं जौ कैत आंव, कि जौन वाचा परमेसुर ने पेंला से पक्की करी हती, ऊहां नैम चार सौ तीस बरसन के बाद नईं मेंट सकी, कि वाचा बचन झूठे पड़ जाते।</verse>
				<verse number="18">कायसे सरग को सब कछु नैम से मिलो, तो जौन बचन दए हते उन से नईं, अकेले परमेसुर ने तो इब्राहीम हां प्रतिज्ञा से दे दई।</verse>
				<verse number="19">तो नैम को का भओ? बो तो बुरय कामन से बाद में मिली, कि ऊ वंस के आबे लौ रैबे, जीहां प्रतिज्ञा दई गई हती, और बा सरग के एक दूत के सामूं दई हती।</verse>
				<verse number="20">बीचवारो तो एक को नईं होत, अकेले परमेसुर तो एकई आय।</verse>
				<verse number="21">तो का नैम परमेसुर की प्रतिज्ञा के आड़े आत है? ऐसो कभऊं न होबे, कायसे ऐसो नैम दओ जातो जीसे जीवन मिले, तो सांची आय कि धरमी सोई नैम से होते।</verse>
				<verse number="22">अकेले पवित्र पोथी में लिखो आय कि सबरे पाप के जाल में फंसे आंय, कि बा प्रतिज्ञा जीसे यीशु मसीह पै बिसवास करो चईये, बिसवास करबेवारन के काजें पूरी हो जाबे।</verse>
				<verse number="23">अकेले बिसवास की बात आबे कै पेंला नैम के नेंचें हम हां बचात हती, और जी पै बिसवास करने हतो बो आबेवारो हतो, हमओई से बंधे रएं।</verse>
				<verse number="24">ईसे नैम मसीह लौ ले जाबे में हमाओ गुरू रही आय, कि हम बिसवास से धरमी होबें।</verse>
				<verse number="25">अकेले जब बिसवास आ गओ, तो हम गुरू के नेंचें नईं रए।</verse>
				<verse number="26">कायसे तुम सबरे जनें यीशु मसीह पै बिसवास धरके, परमेसुर के बाल बच्चा बन गए।</verse>
				<verse number="27">और तुम में से जिन ने मसीह में बपतिस्मा लओ उन ने मानो मसीह हां ओढ़ लओ आय।</verse>
				<verse number="28">अब तो कोऊ यहूदी नईं रओ और न यूनानी; और न कोऊ चाकर, और न छुट्टा; न कोऊ मान्स, और न बईयर, कायसे तुम सबरे यीशु मसीह में एक आव।</verse>
				<verse number="29">तुम यीशु के हो गए, तो इब्राहीम के वंस के और प्रतिज्ञा जौन दई हती ऊके हक्कदार हो गए।</verse>
			</chapter>
			<chapter number="4">
				<verse number="1">मैं जा कैत आंव, कि वारिस जब लौ बच्चा आय, ऊ सबरी बस्तन को मालक आय, अकेले ऊ में और चाकर में कछु भेद नईयां।</verse>
				<verse number="2">पिता के बनाए समय लौ सिपाईयन और भण्डारियन के बस में रैत आय।</verse>
				<verse number="3">ऊंसई हम, जब लौ हल्के हते, संसार की बातन के सिखाय में हते।</verse>
				<verse number="4">अकेले जब समय पूरो भओ, तो परमेसुर ने अपने पुत्र हां पठैओ, जो स्त्री से जन्मो, और नैम के आधीन भओ।</verse>
				<verse number="5">कि जौन नैम से दबे आंय उनहां कीमत देके छुड़ा लैबे, और हम गोद लय वारे हो जाबें।</verse>
				<verse number="6">और तुम जौन लड़का हो, एईसे परमेसुर ने अपने पुत्र की आत्मा हां, जौन हे अब्बा, हे पिता कहके टेरत आय, तुमाए हिये में धरो।</verse>
				<verse number="7">सो तें अब चाकर नईं रहो, अकेले लड़का हो गओ; और जब लड़का हो गओ, तो परमेसुर की जायजाद को हाकम सोई हो गओ।</verse>
				<verse number="8">भलो, तब तो तुम औरें परमेसुर हां न जानके उनके चाकर हते जौन स्वभाव से परमेसुर नईंयां।</verse>
				<verse number="9">अकेले अब तो तुम ने परमेसुर हां चीन लओ आय, तो बे छोटी और नेंची पेंला की बातन में काय फिरत आव, का तुम उनई के पाछें फिन के चलो चाहत आव।</verse>
				<verse number="10">तुम औरें दिना, मईना, खास बेरा और बरसन हां मानत आव।</verse>
				<verse number="11">मोहां तुमाए लाने जौ भय आय, कि कहूं ऐसो न होबै, जैसी मैनत मैंने तुम में करी, बा बेकार न चली जाबै।</verse>
				<verse number="12">भईया हरौ, में तुम से बिन्तवारी करत आंव, तुम मोरे जैसे बनो: कायसे मैं सोई तुमाए जैसो हो गओ हतो; तुम ने मोरो कछु नईं बिगाड़ो।</verse>
				<verse number="13">अकेले तुमें पता आय, कि पेंला मैंने देह पे कमजोर होकें तुम हां बचन सुनाओ।</verse>
				<verse number="14">और तुम ने सोई मोरी हालत पे ध्यान नईं दओ जौन तुम हां बिलोर सकत हती, तुम ने मोहा हल्को नईं जानो; और घिनाए नईं; अकेले मसीह के दूत जैसो मोहां अपनाओ।</verse>
				<verse number="15">अब बा खुसी कां गई? मोहां पता आय, कि हो सकत, तो तुम अपनी आंखें सोई निकाल के मोहां दे देते।</verse>
				<verse number="16">तो का सांची कैबे से मैं तुमाओ बैरी बन गओ।</verse>
				<verse number="17">बे तुम हां मित्र तो बनाओ चाहत आंय, पर अच्छे मन से नईं; सांची जा आय कि बे तुमहां न्यारो करो चाहत आंय, कि तुमई उन हां मित्र बना लेओ।</verse>
				<verse number="18">अकेले जौ सोई अच्छो आय, कि साजी बातन में मित्र बनाओ जाए, ऊ बेरा नईं जब मैं तुमाए संग्गै हों।</verse>
				<verse number="19">मोरे लड़को, जब लौ तुम में मसीह को रूप न हो जाबै, तो लौ मैं तुमाए काजें मानों बच्चा होबे वारी जैसो पिरात होत सहत आंव।</verse>
				<verse number="20">मन में तो ऐसो आत आय, अबै तुम लौ आके और जैसो बतकाव करों, कायसे तुमाए काजें मोरे हिये में संका आय।</verse>
				<verse number="21">तुम नैम मानो चाहत आव, मो से कओ, का तुम नैम की नईं सुनत?</verse>
				<verse number="22">ऐसो लिखो आय, कि इब्राहीम के दो लड़का भए; एक नौकरानी से, और दूसरो ब्यावता से।</verse>
				<verse number="23">अकेले जौन नौकरानी से भओ, बो मन की मरजी से भओ; और जौन ब्यावता से भओ, बो प्रतिज्ञा से भओ।</verse>
				<verse number="24">जे मानो कनौत आए, दोई जनी मानो दो वाचाएं आंय, एक जौन सीने पहार में दई जीसे दास भओ; जौन हाजिरा आय।</verse>
				<verse number="25">और हाजिरा मानो अरब देस को सीने पहार आय, और आज को यरूशलेम ऊ की बरोबरी को आय, कायसे बो अपने बाल बच्चन के संग्गै बंधुआ हो गओ।</verse>
				<verse number="26">अकेले ऊपर की यरूशलेम छुट्टा आय, और हमाई मताई आय।</verse>
				<verse number="27">कायसे ऐसो लिखो आय, कि हे बांझ, तें जौन बच्चा नईं जनत खुस हो, तें जीको पिराबो नईं उठत खुल के जय मना, कायसे जौन छोड़ दई गई हती ऊके बाल बच्चा जौन सुहागिन आय ऊसे बिलात आंय।</verse>
				<verse number="28">भईया हरौ, हम इसहाक जैसे प्रतिज्ञा की सन्तान आएं।</verse>
				<verse number="29">और जैसो ऊ बेरा मन से जनमो भओ आत्मा से भए हां परेसान करत हतो, ऊंसई अबै सोई होत आय।</verse>
				<verse number="30">अकेले पवित्तर पोथी में का लिखो आय? नौकरानी और ऊके लड़का हां निकाल दे, कायसे नौकरानी को लड़का ब्यावता के लड़का के संग्गै जायजाद को भागीदार नईं हो सकत।</verse>
				<verse number="31">ई लाने भईया हरौ, हम नौकरानी के नईं, अकेले ब्यावता के लड़का आंय।</verse>
			</chapter>
			<chapter number="5">
				<verse number="1">मसीह ने छुट्टा होबे हां हमें छुड़ाओ आय; सो ऐंसई बने रओ, और दास को बोझा फिन से न लेओ।</verse>
				<verse number="2">हेरो, मैं पौलुस तुम से कैत आंव, कि खतना करा हौ तो मसीह से तुम हां कछु फायदा न हुईये।</verse>
				<verse number="3">अकेले में खतना कराबेवारन हां समझात आंव, कि तुम हां पूरे नैम मानने पड़ हैं।</verse>
				<verse number="4">तुम जौन नैम द्वारा धरमी बनो चाहत आव, मसीह से अलग और दया से गिरे भए आव।</verse>
				<verse number="5">कायसे आत्मा के कारन हम बिसवास से, आबेवारी धरम की गैल हेरत आंय।</verse>
				<verse number="6">मसीह यीशु में न खतनावारो और न बिना खतनावारो कछु काम के आंय, अकेले जौन प्रेम से काम करत आय।</verse>
				<verse number="7">तुम तो बढ़िया दौड़ रय हते, फिन कीने तुम हां बिलोर दओ, कि सांची बातन हां न मानो।</verse>
				<verse number="8">ऐसो जीने तुम हां नबेरो उनकी सीख नईंयां।</verse>
				<verse number="9">थोड़ो सो खमीरा सबरे मड़े आटे हां खमीर कर डालत आय।</verse>
				<verse number="10">मोहां पिरभु कींसो तुम पै ईमान आय, कि तुमाओ कोऊ ओर विचार नईंयां; अकेले जौन तुम हां बिलोर देत आय, बो कोऊ काय न होबै दण्ड पा है।</verse>
				<verse number="11">अकेले भईया हरौ, जैसे मैं अबै लौ खतना की बात करत आंव, तो काय हां मोहां परेसान करो जात आय; क्रूस से जौन डर हतो बो चलो गओ।</verse>
				<verse number="12">भलो होतो, कि जौन तुम हां बिलोरत आंय बे काट डाले जाबें।</verse>
				<verse number="13">भईया हरौ, तुम छुट्टा होबे हां बुलाए गए आव अकेले ऐसो न होबै, कि जो छुट्टा होबो मनमानी हां छू ट दैबे, अकेले प्रेम से एक दूजे की सेवा करो।</verse>
				<verse number="14">कायसे सबरो नैम एकई बात में पूरो होत आय, कि तें अपने पड़ोसवारे से अपनो जैसो प्रेम राख।</verse>
				<verse number="15">अकेले तुम एक दूजे हां दांत से काटत आव और फाड़बे हां फिरत आव, सूदे रओ, कि एक दूजे हां सत्यानास न कर देओ।</verse>
				<verse number="16">अकेले मैं कैत आंव, आत्मा जैसो कैबे ऊंसे करो, तो तुम अपने मन की बात में न चल हौ।</verse>
				<verse number="17">कायसे मन आत्मा से उल्टो आय, और आत्मा मन से उल्टो आय, और दोई एक दूसरे के दुसमन आंय; कि जौन तुम करो चाहत आव ऊ न कर पाओ।</verse>
				<verse number="18">जैसे तुम आत्मा से चलत आव, तो नैम के नेंचें नईंयां।</verse>
				<verse number="19">मन के काज ऐसे आंय, जैसे परतिरिया संगत, गन्दे काम, लुच्चाई।</verse>
				<verse number="20">मूरतन की पूजा, गुनयाई, बैर, न्याओ, जलन, विरोध, फूट और बुरय काम।</verse>
				<verse number="21">दूसरन को बुरओ चाहबो, नसा करबो, नांच, राई, और ऐसई बुरय काम, इनके लाने मैं पेंला से कैत आंव, जैसो पेंला सोई कहो हतो, कि ऐसे काम करबेवारे ईसुर के राज में हक्कदार नईं हुईयें।</verse>
				<verse number="22">अकेले आत्मा के फल प्रेम, आनन्द, मेल मिलाप, धीरज धरबो।</verse>
				<verse number="23">दया, भलो करबो, बिसवास, नम्रता और कायदे से रैबो आय; ऐसे कामन से उलटो कोऊ नैम नईंयां।</verse>
				<verse number="24">जौन मसीह यीशु के हो गए, उन ने अपने मन हां ऊ की सबरी इच्छा और अभलाखा संग्गै क्रूस पै चढ़ा दओ।</verse>
				<verse number="25">मानो हम आत्मा से जीयत आंय, तो आत्मा जैसी चाल सोई चलें।</verse>
				<verse number="26">हम अपने हां बड़ो सोच के एक दूजे हां परेसान न करें, और एक दूसरे को बुरओ न चाहें।</verse>
			</chapter>
			<chapter number="6">
				<verse number="1">भईया हरौ, कोऊ मान्स कोई गलती में पकड़ो जाए, तो तुम जौन आत्मिक आव, तो नरमाई से ऐसे हां संभालो, और अपने हां चौकन्ने राखो कि गिर न जाओ।</verse>
				<verse number="2">तुम एक दूजे को बुझवा उठाओ, और ई तरहां मसीह को नेम पूरो करो।</verse>
				<verse number="3">कायसे कोऊ कछु न होबे पै अपने हां कछु सोचे, तो अपने हां धोखा देत आय।</verse>
				<verse number="4">अकेले जनें अपने काम हां जांचे, दूसरे के लाने नईं अकेले अपने हां बड़वाई करबे को मौका हुईये।</verse>
				<verse number="5">कायसे हर मान्स अपनो बुझवा ढो है।</verse>
				<verse number="6">जौन धरम पोथी की बातें सीखत आय, बो सब नोंनी बातन में सिखाबेवारे हां सोई जोड़े।</verse>
				<verse number="7">धोके में न रओ, परमेसुर को मजाक नईं करो, कायसे मान्स जो कछु बो है ओई काट है।</verse>
				<verse number="8">कायसे जौन अपने जी के लाने बोत आय, बो अपने काजें नास होबे की कटनी काट है।</verse>
				<verse number="9">भलो करबे में हिम्मत न हारो, कायसे हम ढिलयाए न, तो अपनी बेरा पे कटनी काट हैं।</verse>
				<verse number="10">ईसे जां तक मौका मिलै हम सबरन के संग्गै भलो करें, मानके भईयन के संग्गै।</verse>
				<verse number="11">हेरो, मैंने कैसे बड़े बड़े अक्षरन में तुम हां अपने हाथन से लिखो आय।</verse>
				<verse number="12">जौन संसार हां दिखाओ चाहत हैं बे तुमाए खतना करवाबे हां जोर देत आंय, ईसे कि मसीह के क्रूस पै हो उन हां कोऊ न परेसान करें।</verse>
				<verse number="13">कायसे खतना कराबेवारे खुद नैम में नईं चलत, अकेले तुमाओ खतना ईसे चाहत आंय, कि तुम पै हो बड़वाई मारें।</verse>
				<verse number="14">अकेले ऐसो नईं होबे, कि मैं और कोऊ बात में बड़वाई करों, केवल हमाए पिरभु यीशु मसीह के क्रूस पै, जीसे संसार मोरे काजें और मैं संसार के काजें क्रूस पै चढाओ गओ हों।</verse>
				<verse number="15">कायसे न खतनावारे, और जौन को खतना नईं भओ कछु आंय, केवल जौन नए बन गए।</verse>
				<verse number="16">और जौन ई नैम पै चल हैं, उन पै और परमेसुर के खास इस्राएल पै, सान्ति और दया होत रए।</verse>
				<verse number="17">आगे कोऊ मोहां परेसान नईं करे, कायसे मैं यीशु की चिनानी हां अपनी देह में लगाए फिरत आंव।</verse>
				<verse number="18">भईया हरौ, हमाए पिरभु यीशु मसीह की दया तुमाई आत्मा पै रैबे। आमीन।</verse>
			</chapter>
		</book>
		<book number="49">
			<chapter number="1">
				<verse number="1">पौलुस की लिखी जौन परमेसुर की मरजी से यीशु मसीह कौ प्रेरित आए, सबरे पवित्तर और जौन यीशु मसीह पै बिसवास करत इफिसुस में आंय।</verse>
				<verse number="2">हमाए पिता परमेसुर और पिरभू यीशु मसीह के नाओं में तुम सबरन हां दया और सान्ति मिले।</verse>
				<verse number="3">हमाए पिरभू यीशु मसीह के परमेसुर और पिता हां धन्न होबे, जिन ने हम हां मसीह में सरग में सबरी आसीस दई आंय।</verse>
				<verse number="4">जैसे उन ने हम हां संसार के बने से पेंला नबेर लओ, कि हम उन लौ प्रेम, पवित्तर और बेखोट कड़ें।</verse>
				<verse number="5">अपनी मरजी से हम हां पेंला से धरो कि यीशु मसीह में हम उनके गोद लए लड़का कहाबें।</verse>
				<verse number="6">कि उनकी दया को गुनगान होबे, जौन उन ने हमें उन प्यारे में सेंत मेत दओ।</verse>
				<verse number="7">हम हां उन में और उनके रकत में हमाए बुरे कामन की क्षिमा, उनके दया जैसे धन में से मिलो।</verse>
				<verse number="8">जीहां उन ने सबरे ज्ञान और समझ में हम पै बेजा करो।</verse>
				<verse number="9">उन ने अपनी मरजी को लुको भेद हम हां अपने विचार से बताओ जीहां उन ने अपने मन में ठानो हतो।</verse>
				<verse number="10">कि दिना पूरे होबे पे ऐसो होबै कि जो कछु सरग में, और जौन धरती पै आय, बो सब मसीह के नाओं में जुड़ जाबै।</verse>
				<verse number="11">ओई में हम सोई उन की मरजी से जौन अपनी मरजी से सब कछु करत आंय, पेंला से नबेरे जाके हक्कदार भए।</verse>
				<verse number="12">कि हम ने पेंला से मसीह पै ऐसी आस धरी हती, कि उनके गुन गान हम से होबें।</verse>
				<verse number="13">उनई में जब तुम ने सांचे बचन सुने, जौन से तुमाए तरन तारन हो, जीहां तुम ने मानो, और कौल करे भए पवित्रात्मा की चिनानी लग गई।</verse>
				<verse number="14">बो उनके मोल लय वारन के छूटबे पे जौन जायजाद हम हां मिल है ऊ को बयानो आय, उनके नाओं को गुन गान होबे।</verse>
				<verse number="15">ऐई से मैं सोई बिसवास करबे लाक बचन सुनके जौन तुम में पिरभू यीशु में आय, और तुमाए प्रेम से सभन हां पता आय।</verse>
				<verse number="16">तुमाए लाने धन्न मानबो नईं छोड़त, और अपनी बिन्तवारी में तुम हां याद करत आंव।</verse>
				<verse number="17">कि हमाए पिरभू यीशु मसीह के परमेसुर जौन सबरे जस को देबेवारो आय, तुम हां अपनी चिनारी में, बुद्धि और प्रकास की आत्मा देबे।</verse>
				<verse number="18">तुमाई आंखें खुलें कि तुम जानो, कि उनके देखे से तुम हां बड़ी आसा मिली आय, और उनके पवित्तर लोगन में ऊ की जायजाद को मान बड़ो आय।</verse>
				<verse number="19">और उनको जोर हमाए काजें जौन बिसवास करत आंय, जौ सब उनके जोर से नओ आय।</verse>
				<verse number="20">जौन उन ने मसीह के लाने करो, कि उन हां मरे भयन में से जिलाओ और सरग में अपने सूदे हाथ पै।</verse>
				<verse number="21">सब बड़प्पन, अधकार और बल, और राज काज, और हर एक नाओं से जौन ई धरती पै और आबेवारे लोक में सोई रै है बैठाओ।</verse>
				<verse number="22">और सब कछु उनके गोड़ों के तरें कर दओ: और उन हां सब बस्तन पै ऊं चो करके मण्डली हां दओ।</verse>
				<verse number="23">जा उनकी देह आय, और ओई को जस आय, जौन सबरन में सब देत आय।</verse>
			</chapter>
			<chapter number="2">
				<verse number="1">और उन ने तुम हां सोई जिलाओ, जौन अपने बुरय काम और पापन में मरे भए हते।</verse>
				<verse number="2">तुम पेंला ई संसार की रीत पै, और आकास के हाकम शैतान और ऊ आत्मा से चलत हते, जौन अबै सोई कई न करबे वारन में काम करत आय।</verse>
				<verse number="3">पेंला हम सोई अपने मन की मरजी पै चलबेवारे हते, और मन की मरजी पूरी करत हते, हमाए काज नास होबे वारन जैसे हते।</verse>
				<verse number="4">अकेले परमेसुर जौन बड़ी दया करत आय; और अपने प्रेम से जौन उन ने अपन से करो।</verse>
				<verse number="5">जब हम अपने बुरए कामन में मरे जैसे हते, तब हम हां मरे भयन में से जिलाओ; (दया से तुमाओ तरन तारन भओ आय)।</verse>
				<verse number="6">और मसीह यीशु के संग्गै ऊं चो करो, और सरग में उनके संग्गै बैठाओ।</verse>
				<verse number="7">उनकी किरपा जौन मसीह यीशु में हम पै भई आय, आबेवारे दिना में अपनी दया को बड़े धन दिखाबे।</verse>
				<verse number="8">कायसे बिसवास करबे पै दया से तुमाओ तरन तारन भओ आय।</verse>
				<verse number="9">और करमन से नईं, ऐसो न होबै कि कोई बड़वाई करे।</verse>
				<verse number="10">कायसे उन ने हम हां बनाओ आय; और मसीह यीशु में अच्छे पुन्य के काम करबे के लाने परमेसुर ने पेंला से हमाए लाने धरो होबे।</verse>
				<verse number="11">सो ध्यान करो, कि तुम जौन संसार के कैबे हां अनजान हो, (और जौन मान्स के हाथन से खतना करे गए, काय बे तुम हां बिना खतनावारे कैत आंय)।</verse>
				<verse number="12">जब तुम मसीह से न्यारे और इस्राएल के लोग नईं हते, और जौन बचन दओ गओ हतो ऊ में न हते, और बिन आसा और संसार में बिना ईसुर के हते।</verse>
				<verse number="13">अकेले अब मसीह यीशु में जौन पेंला दूर हते, मसीह के रकत से ऐंगर आ गए आव।</verse>
				<verse number="14">कायसे उनईं ने हमाओ मेल करवा दओ, और हम हां एक कर दओ: और जौन भीत न्यारो करत हती ऊहां गिरा दओ।</verse>
				<verse number="15">और हमाए मन से उल्टी बे नैम के तरीका हते, उन हां सोई अन्त कर डालो, और दोईयन से अपने काजें एक नओ मान्स बना के मिला लओ।</verse>
				<verse number="16">और क्रूस पै बो जौन बैरी हतो ऊहां नास करो, और ऐसे दोईयन हां एक बना के परमेसुर से जोड़ दओ।</verse>
				<verse number="17">और उन ने आके तुम हां जौन दूर हते, और जौन ऐंगर हते, दोई हां जुड़ मिल जाओ, जौ बताओ।</verse>
				<verse number="18">और उन ने दोईयन हां एकई आत्मा में पिता लौ पोंच करवा दई।</verse>
				<verse number="19">ईसे तुम अब गैर देस के और यात्री नईं रए, अकेले पवित्तर लोगन के संग्गी ऐई देस के और परमेसुर के वंस के हो गए।</verse>
				<verse number="20">और प्रेरितन और आगमवकतन की बनाई नीं पै, जीके कोनिया को पथरा मसीह यीशु आय, बनाए गए आव।</verse>
				<verse number="21">जी में सबरो घर एक संग्गै मिलके, पिरभू में एक पवित्तर मन्दर बनत जात आय।</verse>
				<verse number="22">जी में तुम सोई आत्मा में हो परमेसुर के रैबे की जांगा होबे के लाने, एकई संग्गै बनत जात आव।</verse>
			</chapter>
			<chapter number="3">
				<verse number="1">ऐईसे में पौलुस जौन तुम अन्य जातियन के काजें मसीह यीशु को दास आंव।</verse>
				<verse number="2">और तुम ने परमेसुर की दया कैसे मिलै ईकी बात सुनी होबै, जौन तुमाए काजें मोहां मिलो आय।</verse>
				<verse number="3">जौ भेद मोहां जोत से मिलो, जैसो मैं पेंला थोड़े में लिख चुको आंव।</verse>
				<verse number="4">जीहां बांच के तुम हां पता चल जै है, कि मैं मसीह को ऊ भेद किते लौ समझत आंव।</verse>
				<verse number="5">जौन पेंला मान्सन हां ऐसो नईं बताओ गओ हतो, जैसो आत्मा से अब उनके पवित्तर प्रेरितन और अगमवकतन हां मिलो आय।</verse>
				<verse number="6">कि मसीह यीशु में बचन सुनके अन्यजाति लोग सोई मिलबेवारे हक्क में सोंजिया हुईयें, और एकई देह और प्रतिज्ञा के संग्गी हुईयें।</verse>
				<verse number="7">और मैं, परमेसुर की दया से मिले दान के, और उनकी जान के बल से मोहां मिलो, और उन बचनन को सुनाबेवारो बनो।</verse>
				<verse number="8">मो पै जौन सबरे परित्तर लोगन में सबसे लौरो आंव, जा दया भई, कि मैं अन्यजातियन हां मसीह में मिलबेवारे महा धन के बचन सुनाओं।</verse>
				<verse number="9">और सबरन पै जा बात उजागर करों, कि ऊ भेद कैसो आय, जौन सबके रचबेवारे परमेसुर ने पेंला से लुका के धरो हतो।</verse>
				<verse number="10">कि अब मण्डली से परमेसुर के बिलात ज्ञान उन मुखियन और हाकमन पै जौन सरग में आय खोले।</verse>
				<verse number="11">ऊ पुरानी मन्सा से जौन उन ने हमाए पिरभू यीशु मसीह में करी हती।</verse>
				<verse number="12">जी में हमें उन पै बिसवास धरके बड़ी हिम्मत और आस से उन लौ आबे को अधकार आय।</verse>
				<verse number="13">ईसें मैं बिन्तवारी करत आंव कि जौन परेसानी मोहां तुमाए काजें हो रई आय, उनसे तुम हिम्मत न हारौ, कायसे उनसे तुमाओ भलो हुईये।</verse>
				<verse number="14">एईसे उन पिता के सामूं घूंटे टेकत आंव।</verse>
				<verse number="15">जिनसे सरग और धरती पै, एक एक वंस को नाओं धरो जात आय।</verse>
				<verse number="16">कि बे अपने जस से जो दान दैबे, कि तुम उनके आत्मा से अपने भीतरवारे मनुष्यत्व में बल पाकें मजबूत होत जाओ।</verse>
				<verse number="17">और बिसवास करे से मसीह तुमाए हिये में रैबे, कि तुम प्रेम में जड़ पकड़ के और नीं डाल के।</verse>
				<verse number="18">सबरे पवित्तर लोगन के संग्गै अच्छी समझ को ज्ञान पाओ।</verse>
				<verse number="19">और मसीह के ऊ प्रेम हां जान सकौ, जौन ज्ञान से बायरे आय, कि तुम परमेसुर की सबरी बातन में पक्के हो जाओ।</verse>
				<verse number="20">अब जौन ऐसो बली आय, कि हमाई बिनती और मांगे से अधिक देत आय, ऊ बल से जौन हमाए भीतर काज करत आय।</verse>
				<verse number="21">मण्डली में, और मसीह यीशु में, उनको मान पीढी से पीढी लौ हमेसा होबै। आमीन।</verse>
			</chapter>
			<chapter number="4">
				<verse number="1">मैं जौन पिरभू में बंधुआ आंव तुम से बिन्तवाई करत आंव, कि जी काजें तुमाओ बुलऊ आ भओ आय, ऊ की जैसी चाल चलो।</verse>
				<verse number="2">मानो नरम होकें धीरत और प्रेम से, एक दूजे की बात सै लेओ।</verse>
				<verse number="3">और मेल से एक होकें आत्मा में एक होबे की कोसिस करो।</verse>
				<verse number="4">एकई देह आय, और एकई आत्मा; जैसे तुम हां जौन नेवता मिलो हतो अपने बुलाए जैबे से एकई आसा आय।</verse>
				<verse number="5">एकई पिरभू आय, एकई बिसवास, एकई बपतिस्मा सबरन ने लओ आय।</verse>
				<verse number="6">और सबरन को एकई परमेसुर और पिता आय, जौन सबके ऊ परे, और सबरन के बीचां, और सबरन में आय।</verse>
				<verse number="7">अकेले हम में से एक एक जनें हां मसीह के दए नाप से दया मिली।</verse>
				<verse number="8">ईसे बे कैत आंय, कि बे ऊंचे चढ़ गए, और हम जाने बंधे हते ऊहां सोई ले गए, और मान्सन हां सब कछु दओ।</verse>
				<verse number="9">(उनके चढ़बे से, और का भओ कि बे पाताल में सोई उतर के गए।</verse>
				<verse number="10">और बे जौन नेचें उतरे हते बे आकास के ऊ परे सोई चढ गए, कि सब कछु साजो हो जाबे)।</verse>
				<verse number="11">उन ने कित्तई हां प्रेरित बनाओ, और कित्तई हां अगमवकता, और कित्तई हां बचन सुनाबेवारे, और कित्तई हां रखनवारी करबेवारे और कक्षा लैबेवारे बना दए।</verse>
				<verse number="12">जीसे बिसवास करबेवारे पक्के होबें, और सेवा करी जाबै, और मसीह की देह बढत जाबै।</verse>
				<verse number="13">जब लौ हम सबरे जनें सब बिसवास की बातन में, और परमेसुर के पुत्र के जैसे एक न हो जाबें, और पक्के जनें हो जाबें और मसीह के से डील डौल लौ बढ़ न जाबें।</verse>
				<verse number="14">कि हम आगे बच्चन घांई नईं रैबें, जौन मान्सन की ठगाई और चालाकी से उनके फंसाबे की चाल, और उनके कैबे से, एक एक बयार से उछाले, और इते उते घुमाए जात आंय।</verse>
				<verse number="15">अकेले प्रेम में सूदे चलत, सबरी बातन में जौन मुखिया आय, जानो मसीह में बढत जाओ।</verse>
				<verse number="16">जीसे पूरो सरीर एक एक जोड़ से मिलके, और गसके ऊ तौर पै जाने सबरे जनों हां अलग अलग होत आय, अपने में बढ़त जात आय, कि बो प्रेम में बढ़त चली जाबै।</verse>
				<verse number="17">ईसे मैं जौ कैत आंव, और पिरभू में तुम हां चिताय देत आंव, कि जैसे अन्यजाति लोग अपने मन की बुरई बातन पै चलत आंय, तुमअब से ऐसे नईं चलो।</verse>
				<verse number="18">कायसे उनकी बुद्धि में अन्धयारो भरो आय और न समझी से जौन उन में आंय, और उन के हिये के कर्रे होबे से बे परमेसुर की जिन्दगी से दूर हो गए।</verse>
				<verse number="19">उन हां अब कछु पता नईं पड़त, और बे बुरय काम करत आंय, और सबरे गन्दे काम मन से करत आंय।</verse>
				<verse number="20">अकेले तुम ने मसीह से ऐसो नईं सीखो।</verse>
				<verse number="21">तुम ने सांची उनकी बात पै ध्यान धरो, और जैसो यीशु में सांचो आय, बोई तुम हां सिखाओ गओ आय।</verse>
				<verse number="22">कि तुम पेंला की बातन हां जौन पुरानो मान्स जौन धोखा भरी बातें करत आय, ऊहां उतार डालो।</verse>
				<verse number="23">और अपने मन हां जौन आत्मा की बातन में ढल के नये मान्स बनत जाओ।</verse>
				<verse number="24">और नये मान्स को चोला पैरो, जौन परमेसुर ने सांची धरम, और पवित्तर जीवन के लाने बनाओ आय।</verse>
				<verse number="25">ईसे लाबरी कैबे छोड़ के सबरे जनें एक दूजे से सांची कओ, कायसे हम एक दूसरे के अंग आंय।</verse>
				<verse number="26">खुन्सयाओ, अकेले पाप न कर बैठो: दिन डूबे लौ तुमाओ खुन्सयाबो न रैबे।</verse>
				<verse number="27">और शैतान छलिया हां कोऊ मौका न देओ।</verse>
				<verse number="28">चोरी करबेवारे अब चोरी नईं करें, अकेले अच्छे काम करें और हाथन से मैनत करें; कि जीहां अटका पड़े, ऊहां दैबे हां तुम लौ कछु होबे।</verse>
				<verse number="29">कोऊ गन्दी गाली तुमाए मों से न कड़े, अकेले बे बातें जीसे मान्स को भलो होबे, और सुनबे वारन हां दया आबे।</verse>
				<verse number="30">और परमेसुर की आत्मा हां न दुखाओ, जिन से तुमाए पाप से छूटे भय हां ईकी छाप लगी।</verse>
				<verse number="31">सबरी कड़वाहट और खुन्स, और न्याओ, और बुराई और दूसरन से बैर तुम न करो।</verse>
				<verse number="32">अकेले एक दूजे पै दया करो, और जैसे परमेसुर ने मसीह में तुमाए पाप क्षिमा कर दए, ऊंसई तुम सोई एक दूजे के पाप क्षिमा करो।</verse>
			</chapter>
			<chapter number="5">
				<verse number="1">सो अच्छे बच्चन होकें परमेसुर जैसे हो जाओ।</verse>
				<verse number="2">प्रेम से चलो; जैसो मसीह ने तुम से प्रेम करो; और हमाए काजें जैसो अगरबत्ती की सुगन्ध परमेसुर के आगे भेंट चढ़ाई।</verse>
				<verse number="3">जैसा पवित्तर मान्सन के लेखे अच्छो आय, तुम में परतिरिया संगत न होबे, और कोऊ गन्दो काम, और लोभ की बातें लौ न करो।</verse>
				<verse number="4">और बेसरम जैसे बातें और मूरखता की बातें, और न ठिठोरी करो, कायसे जे बातें नईं सोहात, अकेले धन्न मानो।</verse>
				<verse number="5">कायसे तुम हां पता आय, कि कोऊ परतिरिया संगत करबेवारो, कि गन्दो मान्स, और लोभी मान्स, जौन मूरतें पूजा करबेवारे जैसो आय, मसीह और परमेसुर के राज्य में हींसा न हुईये।</verse>
				<verse number="6">कोई तुम हां ऊं सई बातन से धोखा न देबे; कायसे ऐसे कामन से परमेसुर को श्राप अग्या न मानबेवारन पै होत आय।</verse>
				<verse number="7">सो तुम उनके संग्गै न रओ।</verse>
				<verse number="8">कायसे तुम पेंला अंधियारे में हते अकेले अब पिरभु में जोत आव, सो उजयारे वारन जैसो चलो।</verse>
				<verse number="9">(कायसे जोत कौ फल सब परकार की भलाई, और धार्मिकता, और सत्त आय)</verse>
				<verse number="10">और जौ जांचो, कि पिरभू हां का अच्छो लगत आय?</verse>
				<verse number="11">और अंधयारे में जौन बेकार काम होत आंय साथ न दो, अकेले कओ कि जे अच्छे नईंयां।</verse>
				<verse number="12">ऐसे लुके छिपे कामन पै बतकाओ करबे से सरम आत आय।</verse>
				<verse number="13">जी बातन और कामन हां हटको जाबै बे सबरे जोत से परगट होत आंय, कायसे जौन सब कछु परगट करत आय बो जोत आय।</verse>
				<verse number="14">ईसे बे कैत आंय, कि सोबेवारे जागो और मरे भय में से जी उठौ; तो मसीह की जोत तुम पै चमक है।</verse>
				<verse number="15">ईसे ध्यान धरो, कि कौन सी गैल निंगत आव; मूरखन जैसो नईं अकेले बुद्धमान जैसे निंगो।</verse>
				<verse number="16">और जौन समय मिलो आय ऊहां मांगो समझो, कायसे बुरे दिना आंय।</verse>
				<verse number="17">सो मूरख न बनो, अकेले चित्त लगाओ, कि पिरभू की चाहना का है?</verse>
				<verse number="18">और दाखन के रस पीके बेसुर्त न हो, कायसे ऐसे में बुरय काम होत आंय, पै आत्मा से भरत जाओ।</verse>
				<verse number="19">मिल जुल के भजन और गुनगान और आत्मा के गीत गाओ, और अपने मन में पिरभू के सामूं गात रओ और कीर्तन करो।</verse>
				<verse number="20">और हमेसा सबरी बातन में हमाए पिरभू यीशु मसीह के नाओं से परमेसुर पिता हां धन्न मानो।</verse>
				<verse number="21">और मसीह से डरा के एक दूजे की कई करो।</verse>
				<verse number="22">बईयरें अपने मुन्स की कई करबें, मानो जैसे पिरभू की।</verse>
				<verse number="23">कायसे मुन्स बईयर की मूड़ आय जैसे प्रभु यीशु मसीह मण्डली की मूड़ आय।</verse>
				<verse number="24">अकेले जैसे मण्डली मसीह की कई करत, ऊं सई बईयरें एक एक बात में अपने मुन्स की बात मानें।</verse>
				<verse number="25">मुन्स अपनी बईयर से प्रेम राखो, जैसो मसीह ने मण्डली से करो और अपनो प्राण ऊके काजें दे दओ।</verse>
				<verse number="26">उन ने अपने बचन से मण्डली हां पवित्तर करो और ऊहां बचन के जल से स्नान करा के पवित्तर करो।</verse>
				<verse number="27">पिरभू यीशु मसीह ने मण्डली हां एक बढ़िया मण्डली करो, और ऊहां सबरे दोस से दूर करके अपने लौ खड़ी होबे लाक बनाओ।</verse>
				<verse number="28">सो मुन्स अपनी घरबारी से अपने जैसो प्रेम करे, जौन अपनी घरबारी से प्रेम करत आय, मानो बो अपनी देह से प्रेम करत आय।</verse>
				<verse number="29">कायसे कोई अपने सरीर से कभऊं बैर नईं रखत और देह की देखभाल करत आय, जैसे पिरभू यीशु मसीह अपनी कलीसिया से करत आय।</verse>
				<verse number="30">कायसे हम उनकी देह जाने मण्डली के भाग आंय।</verse>
				<verse number="31">ईसे मान्स अपने मताई बाप हां छोड़के अपनी घरबारी से जुड़ो रै है, और बे दोई एक देह हुईयें।</verse>
				<verse number="32">जा बात समझबे में मुसकल आय; परन्त जा बात यीशु मसीह और उनकी कलीसिया के लाने सोई आय।</verse>
				<verse number="33">तुम सबरे जनें अपनी अपनी बईयरन से अपने घांई प्रेम राखो, और बईयर अपने मुन्स से डरें।</verse>
			</chapter>
			<chapter number="6">
				<verse number="1">हे लड़को, अपने मताई बाप की कई करो, कायसे ऐसो करबो साजो आय।</verse>
				<verse number="2">अपने मताई बाप को मान करो (जा पैली अग्या आय, जी के संग्गै परमेसुर की सौगंध सोई आय)</verse>
				<verse number="3">कि तोरो भलो हुईये, और तें बिलात दिना लौ धरती पै जीयत रहै।</verse>
				<verse number="4">लड़का वारे, अपने बच्चन पै कर्रे न होओ परन्त उन हां पिरभू की बातें सिखाओ, और जैसे जैसे बे बढ़त जाएं, उन हां चितात रओ।</verse>
				<verse number="5">हे चाकरो, जौन संसार में तुमाए मालक आंय, उनसे डर के उनके बस में रओ, जैसे तुम यीशु मसीह की कई करत आव, ऊं सई उनकी सोई करो।</verse>
				<verse number="6">और मालक हां खुस करबे उनकी सेवा दिखाबे भर हां न करो, परन्त यीशु मसीह के चाकरन घांई उनकी बात मानो।</verse>
				<verse number="7">और अपने मालकन की ऐसी सेवा करो, जैसी पिरभू की सेवा करत आव।</verse>
				<verse number="8">कायसे जो जैसो कर है चाहे चाकर होबै चाहे दूसरो जन, पिरभू से ऊं सई इनाम पै हो।</verse>
				<verse number="9">मालको तुम सोई चाकरन हां धमकी न देओ, परन्त साजी बातें करो कायसे उनको और तुमाओ एकई मालक आय, जौन सरग में रैत आय और बो कोई की तरफदारी नईं करत।</verse>
				<verse number="10">सो पिरभू के जोर से मजबूत बनो।</verse>
				<verse number="11">ई संसार में परमेसुर के हथयार धरो; कि तुम शैतान छलिया की चाल से बचके मजबूत बने रओ।</verse>
				<verse number="12">कायसे हमाई लड़ाई मान्सन से नईंयां, परन्त हमाई लड़ाई शैतान और अंधियारे के जोर से आय, जौन आकास में आय।</verse>
				<verse number="13">ईसे जौन हथयार परमेसुर ने दए आंय उन हां लै लेओ कि जब बुरे दिना आबें तो तुम उनको सामना कर सको, और जब लड़ाई खतम हो जाबै तो तुम पक्के ठांड़े रओ।</verse>
				<verse number="14">सो सांचे से करयाई कसो, और परमेसुर को न्याय तुमाए ओढ़बे हां होबे।</verse>
				<verse number="15">और दूसरन हां परमेसुर की कथा सुनाओ, तुमाए गोड़ों के लाने मानो जूता कौ काम करें।</verse>
				<verse number="16">और तुमाओ बिसवास मानो ढाल जैसी तुम हां शैतान के जलत भय तीर से बचा है, और तुम पक्के कड़ हौ।</verse>
				<verse number="17">और परमेसुर को तरन तारन तुमाए मूड़ हां बचा है, और परमेसुर को बचन तलवार जैसो मन में धर लेओ।</verse>
				<verse number="18">और सबरी बेरा मन से बिन्तवारी करत रओ, सो जगत रओ, और सब तरन तारन पाए भईयन के लाने बिन्तवारी करत रओ।</verse>
				<verse number="19">और मोरे लाने सोई, कि जब मैं परचार करों तो मोहां ऐसो तेज मिले, कि मैं हिम्मत से परमेसुर के बचन की छुपी बातन हां बताओं, जी के लाने मैं इते जंजीर से बंधो आंव।</verse>
				<verse number="20">कि जब मैं बचन हां बड़ी हिम्तत से, बिना डर के सुनाओं।</verse>
				<verse number="21">तुखिकुस जौन मोरो प्यारो भईया जौन मन से पिरभू की सेवा करत आय, बो तुम हां सबरी बातें बता दै है, कि मैं कैसो रैत आंव।</verse>
				<verse number="22">मैंने ऊहां ऐई से तुम लौ पठैव आय, कि तुम हां बताए कि मैं कैसो आंव, और ऊ तुम हां उभार है।</verse>
				<verse number="23">अब परमेसुर पिता और पिरभू यीशु मसीह से सबरे भईयन हां सान्ति, प्रेम और बिसवास मिले।</verse>
				<verse number="24">जौन जनें हमाए पिरभू यीशु मसीह से पूरे मन से प्रेम राखत आंय, उन सबरन पै दया होत रए।</verse>
			</chapter>
		</book>
		<book number="50">
			<chapter number="1">
				<verse number="1">यीशु मसीह के जनें पौलुस और तिमुथियुस की ओर से सब पवित्तर भईयन हां, जौन फिलिप्पी शहर में रैत आंय, उनके गुरुजन और सेवक हां।</verse>
				<verse number="2">हमाए पिता परमेसुर और पिरभू यीशु मसीह के नाओं में तुम हां दया और सान्ति मिले।</verse>
				<verse number="3">मैं जब तुम हां याद करत आंव, तो परमेसुर कौ धन्न मानत आंव।</verse>
				<verse number="4">और तुमाए काजें बिन्तवारी करत आंव, तो मन से करत आंव।</verse>
				<verse number="5">कायसे तुम पेंला से आज लौ सुसमाचार फैलाबे में मोरे संग्गै रैत आव।</verse>
				<verse number="6">और मोहां पक्को बिसवास आय, कि जीने तुम में तरन तारन को काज करो आय, ओई यीशु मसीह के आबे लौ पूरो कर है।</verse>
				<verse number="7">मैं एैसई तुम सब के लाने सोचत आंव, कायसे तुम सबरे जनें मोरे हिये में बसे आव, और चाहे मैं इते जेहल में आंव और सुसमाचार हां प्रचारत आंव तुम सबरे जनें मोरे संग्गै ठांड़े आव।</verse>
				<verse number="8">पिरभू जौ जानत आय, कि मोरे हिये में तुम सबरन के लाने पिरभू यीशु मसीह जैसो प्रेम आय।</verse>
				<verse number="9">मोरी जा बिनती आय, कि तुमाओ प्रेम ओई मन से पिरभू यीशु मसीह पै लगो रैबे।</verse>
				<verse number="10">कि तुम चीनो कि कौन सी बात तुमाए काजें भली आय, और जब लौ पिरभू फिन के आहें; तुम पवित्तर और बिन खोट के बने रओ।</verse>
				<verse number="11">और उन बातन से जौन यीशु मसीह पै ध्यान धरे से मिलत आय, परमेसुर के नाओं के जस से बढ़त जाओ।</verse>
				<verse number="12">भईया हरौ, मोरी जा चाहना आय, कि तुम जौ समझो कि जो कछु मोय पे बीती, ऊसे पिरभू को जस बढो आय।</verse>
				<verse number="13">इते लौ कि रोम के राजा कैसर की पूरी पलटन वारन हां जौ पता आय, कि मैं पिरभू यीशु मसीह के लाने ई जेहल में आंव।</verse>
				<verse number="14">और पिरभू में जौन मोरे भईया आंय, मोरे पकड़े जाबे से और भी हिम्मत से पिरभू को बचन सुनात रैत आंय।</verse>
				<verse number="15">जा सोई सांची आय कि कित्ते जन जलन से और कित्ते भली मनसा से बचन सुनात आंय।</verse>
				<verse number="16">कछु जनें तो प्रेमबस परचार करबे से जौ जानत आंय कि मैं इते सुसमाचार हां बचाबे हां आओ।</verse>
				<verse number="17">और कछु जनें अपनी बड़ाई हां परचार करत आंय, मन से नईं कि जेहल में मोरे लाने और परेसानी होबे।</verse>
				<verse number="18">इन सबरी बातन से का जा बात सांची आय, कि बुरय विचार से, और सांचे में पिरभू को परचार हो रओ आय, और ईसे मोहां खुसी आय।</verse>
				<verse number="19">मोहां पता आय, कि तुमाई बिन्तवारी से, और आत्मा के जोर से, जौ सब मोरे छूटबे के लाने हुईये।</verse>
				<verse number="20">मोरे मन की जा चाहना आय, कि मैं कभऊं नेंचो न हेरों, परन्त हिम्मत धरों कि पिरभू की बड़ाई मोरी देह से होत रैबे, जैसो अबै होत आय, चाहे मैं जीओं और चाहे मर जाओं।</verse>
				<verse number="21">कायसे मोरे लाने जब लौ जीयत रओं तो पिरभू के लाने आय, और मर गओ तो और भी बढ़िया आय।</verse>
				<verse number="22">जैसे मैं जीओं तो मोरे काज हां नोंनो आय, तौ का कहों, मोरी समझ में नईं आत।</verse>
				<verse number="23">अब मैं अधर में मानो लटको आंव; मोरो मन आय कि मैं ई संसार हां छोड़ के पिरभू यीशु मसीह लौ जाओं।</verse>
				<verse number="24">परन्त तुमाए काजें मोहां जीबो और भी अच्छो आय।</verse>
				<verse number="25">ईसे मोहां पता आय कि मैं तुमाए संग्गै जीयत रै हों, कि तुम अपने बिसवास के आनन्द में बढ़त जाओ।</verse>
				<verse number="26">सो मोरे फिन के तुमाए बीच आबे से तुमाओ आनन्द और भी बढ़े, और तुम पिरभू यीशु मसीह में और भी बढ़त जाओ।</verse>
				<verse number="27">इत्तो करौ कि तुमाओ जीवन सुसमाचार की बातन जैसो होबै, और चाहे मैं आओं और न आओं मोहां पता चलै, कि तुम एकई मन के बने आव और एक होकें पिरभू की बात दूसरन लौ बताबे में लगे रैत आव।</verse>
				<verse number="28">जौ भलो आय कि तुम उन से नईं डरात? जौन तुमाओ बिरोध करत आय ईसे जौ लगत आय कि बे औरें सत्यानास हो जै हैं, परन्त जौ परमेसुर से तुमाए तरन तारन हां आय।</verse>
				<verse number="29">परन्त परमेसुर ने तुम पै ऐसी दया करी आय, कि तुम उन की बातन पै बिसवास धरो, और उनके काजें दुख सोई सहो।</verse>
				<verse number="30">और जैसो काम तुम ने मोहां करत तको आय ऊं सई तुम सोई करौ, तुम अबै सोई सुनत आव, कि मैं ऊं सई काज करत जात आंव।</verse>
			</chapter>
			<chapter number="2">
				<verse number="1">पिरभू यीशु मसीह के होबे से कछु हिम्मत मिली आय, और उन के प्रेम से कछु दिलासा मिली आय, और आत्मा में उनके संग्गै रैत आंव।</verse>
				<verse number="2">तो एक सो मन राखो जीसे मोहां खुसी होत आय, एक सौ प्रेम करो, और अपने काम करबे में एक मन के रओ।</verse>
				<verse number="3">अपनी बड़वाई के लाने और कोई के बिरोध में कछु न करो परन्त दूसरन हां अपने से अच्छो सोचो।</verse>
				<verse number="4">अपने भले की नईं सोचो, परन्त दूसरन के भले की सोचो।</verse>
				<verse number="5">जैसा यीशु मसीह को मन हतो ऊं सई तुमाओ होओ चईये।</verse>
				<verse number="6">जौन परमेसुर हते परन्त उन ने परमेसुर जैसो होबो नईं चाहो।</verse>
				<verse number="7">परन्त न कछु बन गए, और चाकर जैसे हो गए, और मान्स बन गए।</verse>
				<verse number="8">और मान्स बनके ई संसार में आए और खुदई नेंचें हो गए, और परमेसुर की अग्या मानके क्रूस पै मरबे हां तईयार हो गए।</verse>
				<verse number="9">ऐई से परमेसुर ने उन हां बढ़ाओ, और उन हां बो नाओं दओ जौन सबरे नाओं से बड़ो आय।</verse>
				<verse number="10">कि यीशु मसीह के नाओं से एक एक मान्स अपने घुटने पै होकें उन हां मानें, सरग में, धरती पै, और धरती के नेंचें सोई।</verse>
				<verse number="11">और हर एक जनों मान लेबे कि यीशु मसीह केवल पिरभू आय, कि परमेसुर पिता को मान होबे।</verse>
				<verse number="12">सो मोरे भईया हरौ, तुम मोरे देखत और मोरे पछाऊं सोई उन की बातन मानत रए, सो ऐसई अपने अपने तरन तारन होबे जैसे काज करत रओ।</verse>
				<verse number="13">कायसे परमेसुर जौन तुमाए मन से और इच्छा हां तुमाए जीवन में पूरो करके अपनी जय करो चाहत आय।</verse>
				<verse number="14">सबरे काम बिना कुड़कुड़ाए और बिना कछु कहे करो।</verse>
				<verse number="15">कि तुम ई संसार में बिन दोस के सूदे सादे परमेसुर के जने होकें ई बुरई और टेढ़े संसार में बिन पाप बने रओ, (उन मान्सन के बीच जिन्हें तुमें जीवन की बातें बता के, मानो एक जलत भओ दिया जैसे आव)।</verse>
				<verse number="16">तुम ऐसई बने रए तो मोहां जो गरब हुईये, कि जौन सेवा मैंने तुमाए बीच मैनत से करी बो ऊं सई नईं गई।</verse>
				<verse number="17">तुमाए बिसवास जीमें तुम ने दुख उठाओ और मारे गए ऊके संग्गै मोहां मरने पड़ो तो मोहां आनन्द हुईये।</verse>
				<verse number="18">ऊं सई तुम सोई खुस हो, और मोरे संग्गै खुसी मनाओ।</verse>
				<verse number="19">पिरभू ने मोहां जा आसा दई आय, कि मैं झट्टई तीमुथियुस हां तुम लौ पठैओं, कि तुमाए बारे में सुनके मोहां साजो लगे।</verse>
				<verse number="20">कायसे मोरे लौ ऐसो और कोऊ नईंयां, जाने जीसे तुमाई भले की सोचें।</verse>
				<verse number="21">कायसे सबरे अपने भले की सोचत आंय, परन्त पिरभू यीशु मसीह की नईं सोचत।</verse>
				<verse number="22">तुम हां पता आय कि तीमुथियुस ने जैसी सेवा करी आय, मानो जैसे एक लरका अपने दद्दा संग्गै करत होबे, ऊं सई ऊ ने मोरे संग्गै सेवा करी आय।</verse>
				<verse number="23">जैसई मोहां पता मिल है कि मोरो का होबेवारो आय, तो मैं ऊहां तुम लौ पठै दैहों।</verse>
				<verse number="24">और पिरभू में मोहां सोई जा आस लगी आय, कि मैं झट्टई तुम लौ आहों।</verse>
				<verse number="25">और मैंने इपफ्रुदीतुस जानें मोरो भईया, और संग्गै काम करबेवारे सिपाई जैसो, जो तुम ने मोरी सेवा हां पठैव हतो, ऊहां मैंने तुम लौ पठैबे को मन बनाओ आय।</verse>
				<verse number="26">कायसे ऊ को हिया तुम से जुड़ो हतो, और किलपत रैत हतो, तुम ने ऊ की बीमारी की खबर सुनी हती।</verse>
				<verse number="27">बो सांचऊ बीमार हो गओ हतो, कि मरबेवारो हतो, परन्त परमेसुर ने दया करके; ऊहां और मोहां अच्छो कर दओ, कि मोहां दुख न होबै।</verse>
				<verse number="28">ऐई से मैंने ऊहां पठैबो चाहो कि तुम ऊसे जुड़ के खुस हो, और मोरो मन सोई ठंड़ो होबे।</verse>
				<verse number="29">सो तुम ऊसे खुसी से भेंट करियो, और ऐसे मान्सन को मान राखियो।</verse>
				<verse number="30">कायसे बो पिरभू की सेवा में मरबेवारो हतो, कि जौन मदद तुम मोरी न कर सके बो ऊ करतो।</verse>
			</chapter>
			<chapter number="3">
				<verse number="1">सो भईया हरौ, पिरभू में सुखी रओ: जे बातें तुम हां लिखे से मोहां कछु नईंयां, जे बातें तुमाए भले को आंय।</verse>
				<verse number="2">उन कुत्तन से संभले रईयो, उन बुरय काम करबेवारन से बच के रईयो, जौन काट कूट करत आंय उनसे बचियो।</verse>
				<verse number="3">कायसे हमाओ खतना भओ, हम परमेसुर की आत्मा मैं होकें ध्यान करत आंय, और पिरभू की जय मानत आंय अपनी नईं।</verse>
				<verse number="4">मैं तो अपनी देह पै घमण्ड कर सकत आंव, अगर कोई ऐसो सोचे तो मैं उनसे बढ़के रख सकत आंव।</verse>
				<verse number="5">कायसे आठें दिना मोरो खतना भओ, इस्राएल के वंस, और बिन्‍यामीन के गोत्र को हतो; और मूसा के नैम हां फरीसी मान्सन घांई जैसो मानत हतो।</verse>
				<verse number="6">मोरी लगन ऐसी हती कि मण्डली के मान्सन हां मारत हतो; और मूसा के नैम मानबे में पक्को हतो।</verse>
				<verse number="7">परन्त जे बातें जौन मोरी बड़वाई की हतीं, उन हां मैंने पिरभू यीशु मसीह हां मानबे पै मैंने छोड़ दईं।</verse>
				<verse number="8">और पिरभू के जस और मान की बड़ी बातन हां पाके मैंने और सबरी बातन हां छोड़ दओ, पिरभू हां पाके मैंने दूसरी सबरी बातें छोड़ दईं, बे मोरे लाने कूड़ा घांई आंय।</verse>
				<verse number="9">और पिरभू की बातन में बनो रओ; और मूसा के नैम से जौन बड़वाई मिलत आय, ऊहां छोड़ के जौन बातें पिरभू पै बिसवास करे से मिलत आंय, उन में पक्को रओ।</verse>
				<verse number="10">मैं पिरभू यीशु मसीह हां और उनके मरे भयन में से जी उठबे के जस हां जानो चाहत आंव, और क्रूस पै जौन पीड़ा उन ने सही ऊहां समझन चाहत आंव, और उनके मरबे जैसो मैं सोई हो जाओं।</verse>
				<verse number="11">कि मैं सोई ऊंसई जी उठों, जैसे मसीह मरे भयन में से जी उठे हते।</verse>
				<verse number="12">ऐसो नईंयां कि मोहां जौ सब मिल गओ आय, और मैं पूरो साजो हो गओ आंव; परन्त मैं ओई जैसो होबे भगत जात आंव, जी के लाने पिरभू यीशु मसीह ने पकड़ो आय।</verse>
				<verse number="13">भईया हरौ, मैं अबै लौ जो सब नईं पाओ हों, परन्त एक काम करत आंव, कि जो बातें पाछें छूट गईं, उन हां बिसर के आगे की बातन हां पाबें हां बढ़ो जात आंव।</verse>
				<verse number="14">मैं आगे हां निसाने पै पहुंचबे हां बढ़ो चलो जात आंव, कि ऊ इनाम पाओं, जीके काजें पिरभू ने मोहां बुलाओ आय कि मोहां सरग पौचाबे।</verse>
				<verse number="15">सो सबरे जनें जौन पक्के हो गए आंय, तो बे ऐसई सोचें, अगर तुमाओ कोऊ और भी विचार होबे तो परमेसुर बा बात सोई तुम हां उजागर कर दै है।</verse>
				<verse number="16">सो जौन हम ने पाओ आय, ऊं सई काम करें।</verse>
				<verse number="17">भईया हरौ, तुम सबरे जनें मोरे घांई चलो, और उन हां देखो, जौन हमाए जैसी चाल चलत आंय।</verse>
				<verse number="18">कायसे बिलात जनें ऐसी चाल चलत आंय, जिन के लाने मैंने बेर बेर तुम से कई आय, और अब तो ऐसो कह के रोत आंव, कि बिलात जनें ऐसे चलत आंय मानो क्रूस के बैरी होबें।</verse>
				<verse number="19">उन हां एक दिना खतम हो जाने आय, उनको पेट उन कौ ईसुर आय, और जिन बातन से सरम आओ चईये उनईं पै बे गरब करत आंय, उनको मन संसार की बस्तन पै लगो रैत आय।</verse>
				<verse number="20">हमाए रैबे की जांगा सरग में आय; और हम अपने तारन करबेवारे यीशु मसीह की उते से आबे की गैल तकें आंय।</verse>
				<verse number="21">जौन अपने बल से सबरी बस्तन हां अपने बस में कर सकत आय, हमाई ई देह को रूप बदल के, उनकी देह जैसो बना दें हैं।</verse>
			</chapter>
			<chapter number="4">
				<verse number="1">ईसे भईया हरौ, जिन पै मोरो जी लगो रैत आय, जिन हां मैं चाहत आंव और मोरी लालसा आय, कि बे मोरी खुसी आय, और मोरी चाहना आय, कि तुम पिरभू में पक्के बने रओ।</verse>
				<verse number="2">मैं यूओदिया और सुन्तुखे हां सोई समझात आंव, कि बे पिरभू में एक मन से रैबें।</verse>
				<verse number="3">और मोरे भले जनो जिन ने मोरे संग्गै सेवा करी आय तुम से बिनती करत आंव, कि तुम उन बईयरन को हाथ बटाओ, जौन मोरे संग्गै सुसमाचार के परचार में लगी रईं, उन ने मोरे और क्लेमेंस के संग्गै मिलके बहुत काम करो, उन के नाओं जीवन की पोथी में लिखे आंय।</verse>
				<verse number="4">पिरभू में हमेसा खुस रओ; मैं फिन कैत आंव कि खुस रओ।</verse>
				<verse number="5">तुमाए भले जीवन से सबरन हां पता चले, कायसे पिरभू झट्टई आबेवारे आंय।</verse>
				<verse number="6">कोई बात की चाहना न करो: परन्त हर एक बात में अपनी बिनती धन्न मान के परमेसुर से करो।</verse>
				<verse number="7">अब परमेसुर की सान्ति, जौन मान्स की समझ के बायरें आय, तुमाए मन और तुमाए सोच हां पिरभू यीशु मसीह में बचाए राख है।</verse>
				<verse number="8">सो भईया हरौ, जौन बातें सांची आंय, और जौन साजी आंय, जौन पवित्तर और अच्छी आंय, और मन हां भाती आंय, सो जौन बातें कहबे लाक होबें, उनईं पै ध्यान धरो।</verse>
				<verse number="9">जौन बातें तुम ने मोय से सुनी, सीखी, और अपने हिये में धरीं आंय, उनईं जैसो करो, ऐसो करबे से परमेसुर जौन सान्ति देत आय तुमाए संग्गै रै है।</verse>
				<verse number="10">मैं पिरभू में बहुतई खुस आंव बिलात दिना के बाद तुम हां मोरी याद फिन के आई; पेंला सोई तुम हां चिन्ता हती, परन्त तुम जा चिन्ता न दिखा पाए।</verse>
				<verse number="11">मैं ऐसो ई लाने नईं कै रओ कायसे मोहां पईसन की जरूरत आय; मैंने तो सीखो आय कि जैसो हो, ओई हाल में खुस रओ।</verse>
				<verse number="12">मैंने पईसन की कमी और बहुत पईसन देखो आय: मैंने जैसो हाल होबै ऊ में खुस रैबो सीखो आय, चाहे खीब खैबे हां होबै चाहे भूखे रैबें, बिलात होबे और कछु न होबे।</verse>
				<verse number="13">मैं ऊ परमेसुर के जोर से सब कछु कर सकत आंव।</verse>
				<verse number="14">जा तुमाई भलमनसाहत आय, कि मोरी कमी में तुम ने मोरी मदद करी।</verse>
				<verse number="15">फिलिप्पियों के रैबेवारे जौ अच्छे से जानत आंय, कि परचार करत जब मकिदुनिया से चलो तो पईसा के लैबे दैबे में कोई मण्डली ने मोरी मदद नईं करी, परन्त तुम ने मोरी कमी पूरी करी।</verse>
				<verse number="16">और ऊं सई जब मैं थिस्सलुनीके में हतो; तबै सोई तुम ने मोरी घटी में एक बेरा नईं परन्त दो बेरा कछु पईसा भेजे हते।</verse>
				<verse number="17">जौ नईंयां कि मोहां कछु चईये परन्त मैं चाहत आंव कछु ऐसी बातें, जौन से आगे हां तुमाओ फायदा होबे।</verse>
				<verse number="18">मोरे लौ सब कछु आय, और बिलात सोई आय: जौन बस्तें तुम ने इपफ्रुदीतुस के हाथन पठैई हतीं बे मोहां बहुतई साजी लगीं, बे मानो ऊ बली जैसे आय, जी की गन्ध और बलदान से परमेसुर खुस होत आय।</verse>
				<verse number="19">मोरो परमेसुर तुमाई सबरी घटी हां अपने जस के धन से पिरभू यीशु मसीह के नाओं से पूरी कर है।</verse>
				<verse number="20">अब हमाए परमेसुर और पिता को जस बिरोबर बनो रैबे। आमीन।</verse>
				<verse number="21">सब बिसवासी जन हां यीशु मसीह के नाओं से नमस्कार कईयो। जौन भईया हरें मोरे संग्गै आंय, तुम हां नमस्कार कैत आंव।</verse>
				<verse number="22">और सब बिसवासी जनें, और राजा कैसर के घर से तुम हां नमस्कार कैत आंय।</verse>
				<verse number="23">हमाए पिरभू यीशु मसीह तुमाई आत्मा के संग्गै बने रैबें। आमीन।</verse>
			</chapter>
		</book>
		<book number="51">
			<chapter number="1">
				<verse number="1">पौलुस ने लिखी, जौन परमेसुर की मन्सा से यीशु मसीह को चेला आय, और तीमुथियुस भैया से।</verse>
				<verse number="2">उन सबरे लोगन हां जौन यीशु मसीह में पवित्तर करे जाके उन पै बिसवास ले आए सबरे भाईयन हां जौन कुलुस्से नगर में रैत आंय। हमाए पिता परमेसुर से तुम सब हां दया और सान्ति मिले।</verse>
				<verse number="3">हम औरें रोजीना तुमाए लाने बिन्तवारी करके अपने प्रभु यीशु मसीह के पिता परमेसुर को धन्नबाद करत आंय।</verse>
				<verse number="4">कायसे हमाए सुनबे में आओ आय, कि यीशु मसीह पै तुम ने बिसवास धरो आय, और सबरे जात भाईयन से प्रेम करत आव।</verse>
				<verse number="5">कि जी बस्त की तुम आस लगाए आव जौन तुमाए लाने सरग में धरी आय, जीके लाने तुम ने सुसमाचार में सोई सुनो हतो।</verse>
				<verse number="6">जौन सुसमाचार तुम ने सुनो और जीहां संसार के मान्सन ने मानो, और ऊ पै चित्त लगाओ मानो कि जी दिना से तुम ने ऊ सुसमाचार हां सुनो, और पूरे मन से बिसवास करो, और परमेसुर की दया जौन उन ने करी ऊहां चीनो आय, और ऊहां मन में बसाओ आय।</verse>
				<verse number="7">ओई बातें तुम ने हमाए प्यारे भईया इपफ्रास जौन हमाए संग्गै सेवा करत आय सुनी, इपफ्रास हमाई समझ से पिरभू यीशु मसीह को पक्को काम करबेवारो आय।</verse>
				<verse number="8">उनईं ने हमें तुमाओ प्रेम जौन तुमाए मन में आय ऊ की चरचा हमसे करी।</verse>
				<verse number="9">सो जी दिना से तुमाई बातें सुनी आंय, हम तुमाए लाने बिन्तवारी करबे में चूक नईं करत, जीसे तुम ई पूरे ज्ञान और मन से परमेसुर हां जानत जाओ।</verse>
				<verse number="10">कि तुमाई चाल पिरभू हां अच्छी लगे, और बे सबरी बातन से खुस होबें, और तुमाए काज भले होबें, और परमेसुर के काज में बढ़त चलो।</verse>
				<verse number="11">और उनके जस के जोर से और सबरी बात में बढ़त जाओ, इते लौ कि मजे से धीरज करके सैबेवारोपन राखो।</verse>
				<verse number="12">मोरी चाहना आय कि तुम पिता परमेसुर को धन्न मानो, कि उन ने तुम हां अपनेवारन में जोड़ के उजयारे वारे बना दए।</verse>
				<verse number="13">उनई ने हम हां शैतान के अंधियारे से छुड़ा के अपने प्यारे बेटा यीशु मसीह के राज में जोड़ दओ।</verse>
				<verse number="14">जिन ने हमें पापन से छुड़ा के, पापन से क्षिमा करो।</verse>
				<verse number="15">पिरभू यीशु मसीह में परमेसुर को रूप दिखात आय, बे सबरी सृष्टि के पेंला से आंय।</verse>
				<verse number="16">उनईं ने सबरे संसार हां बनाओ, सरग में की और धरती मैं की जौन बस्तें दिखात आंय, और जौन नईं दिखात आंय, राज और जो अधकार करत आंय सांचई उनके लाने रचो आय।</verse>
				<verse number="17">बेई सबरे संसार के पैले से आंय, और सबरे संसार की बस्तें बे एकजुट करें आंय।</verse>
				<verse number="18">बेई अपनी देह, जानो बिरादरी के मुखिया आंय; उनईं से संसार चलो और मरे भयन में से जी उठबेवारन में पैले हते जीसे बे सबरन में ऊंचे रैबें।</verse>
				<verse number="19">पिता परमेसुर ईमें खुस आंय कि बे अपनो पूरो वास अपने पुत्र यीशु मसीह में राखें।</verse>
				<verse number="20">और उनके पुत्र पिरभू यीशु के क्रूस पै बलदान होकें अपने रक्त से, सबरे जौन सरग में रैत और जौन धरती पै रैत उन हां परमेसुर से जोड़ दओ।</verse>
				<verse number="21">और यीशु मसीह ने अपनी देह में, क्रूस पै मर के तुमाओ मेल परमेसुर से करवा दओ, कायसे तुम पेंला उन से दूर भटके हते और अपने बुरय विचारन और करमन से उनके बैरी हो गए हते।</verse>
				<verse number="22">जीसे तुम हां अब पवित्तर बनाके, बिन खोट करो कि तुम परमेसुर के सामूं ठांड़े हो सको।</verse>
				<verse number="23">सो तुम अपने बिसवास जौन तुम ने करो आय ऊ में पक्के बने रओ, और सुसमाचार सुने पै जौन आस तुमाई बढ़ी हती, जी को परचार ई संसार में भओ; जीहां मैं पौलुस ने तुम हां सुनाओ।</verse>
				<verse number="24">अब जौन दुख मोहां तुमाए काजें भओ ऊ पे मोहां खुसी आय, और मैं अब उनकी कलीसिया के लाने दुख सहबे हां राजी आंव।</verse>
				<verse number="25">परमेसुर की मन्सा से मोहां उनकी कलीसिया को काम करबेवारो धरो, और मोहां तुम लौ पठैओ, कि मैं तुम हां उनको पूरो ज्ञान बताओं।</verse>
				<verse number="26">जो बिलात बरस से सबरे घर छिपो रओ, परन्त अब उन हां जीने बिसवास करो मिलो।</verse>
				<verse number="27">परमेसुर ने ऐसो ई लाने करो, कायसे बे चाहत हते कि गैर इस्राएलियन उनके जसवारी बातन हां समझें, और यीशु मसीह अब उनके हिये में बसे आंय, और आंगे आबेवारी बातन की आस आय।</verse>
				<verse number="28">जी को परचार करके हम सबरे मान्सन हां चितात आंय, और पूरे ज्ञान से सब हां सिखात आंय, कि सबरे जनें जौन यीशु मसीह पै बिसवास धरे बे पक्के बन जाबें।</verse>
				<verse number="29">ऐई से मैं बहुतई मैनत करत आंव जौन मोहां उनसे मिलत आय।</verse>
			</chapter>
			<chapter number="2">
				<verse number="1">मैं चाहत आंव कि तुम और लौदीकिया में रैबेवारे सबरे मान्स जानें, जीने मोरो मों लौ नईं तको कि मैं उन के काजें कैसी मैनत करत आंव।</verse>
				<verse number="2">कि उन के हिये में सान्ति होबे और बे सबरे प्रेम से जुड़े रैबें, बे सबरे जनें बहुतई आसीस पाहें, जौ जानके कि यीशु मसीह जिन में होकें परमेसुर परगट भए उन हां जान लेबें।</verse>
				<verse number="3">कायसे उन में ज्ञान और समझ बहुत भरो आय।</verse>
				<verse number="4">मैं जे बातें तुम हां ईसे कैत आंव, कि कोई मान्स तुम हां भटका न देबे।</verse>
				<verse number="5">मैं तुमसे अबै बिलात दूर आंव, पै आत्मा में होकें बिलकुल ऐंगर आंव, और मोहां खुसी आय कि तुम हां जैसो रओ चईये वैसई आओ, और तुमाओ बिसवास यीशु मसीह पै खीब जमो आय।</verse>
				<verse number="6">सो जैसो तुम ने यीशु मसीह हां अपनो पिरभू मानो आय, ऊंसई पिरभू में चलो।</verse>
				<verse number="7">और उन में तुमाई जड़ मजबूत होबे और तुम आगे बढत चलो; और जैसो तुम ने सीखो और समझो आय वैसई बिसवास में पक्के होत जाओ, और मन से पिरभू को धन्न मानो।</verse>
				<verse number="8">चौकन्ने रओ कि कोई तुम हां बेकार बतकाओ में न फंसा लेबे, जौन मान्स की बातें आंय बे सब संसार कौ छल आय, परन्त जे बातें पिरभू की नईंयां।</verse>
				<verse number="9">कायसे पिरभू यीशु मसीह में परमेसुर स्वयं बसे आंय।</verse>
				<verse number="10">और तुम उनईं में बढ़ रए आव, कायसे तुम उनईं के आओ जौन सबरे ज्ञान और अधकार से बढ़के ऊंचे आंय।</verse>
				<verse number="11">पिरभू ने ऊंसई तुमाई बुरई अभलाखा निकाल दई, जैसे खतना होबे पै सरीर को भाग कट के न्यारो हो जात आय।</verse>
				<verse number="12">और जब तुम ने बपतिस्मा लओ तो ऊंसई पिरभू यीशु मसीह के संग्गै मानो गाड़े गए, और परमेसुर के बल पे बिसवास करे से, जिन ने उन हां मरे भयन में से जिलाओ, ऊंसई जी गए।</verse>
				<verse number="13">उन ने तुम हां जौन अपने पापन में मरे जैसे हते, और परमेसुर की सन्तान न हते परन्त परमेसुर ने यीशु मसीह के संग्गै जिला दओ, और तुमाए सबरे पापन की क्षिमा कर दई।</verse>
				<verse number="14">और परमेसुर ने हम हां मूसा के नैम न मानबे को जौन दंड लगाओ हतो, बो सोई मिटा के ऊहां क्रूस पै खिलियन से जड़ दओ।</verse>
				<verse number="15">क्रूस में पिरभू यीशु मसीह ने सब अधकार के जोर हां हरा दओ, और सबरे संसार ने देखो कि जे सब बंध गए, और क्रूस पै उनकी जीत को जसन भओ।</verse>
				<verse number="16">सो अब कोई तुम हां नईं कैबे कि का खाओ और का पीओ, और न कोऊ नये चांद और दूसरे त्यौहार हां कै है कबै मानो।</verse>
				<verse number="17">कायसे जा तीज त्यौहार आबेवारी बातन की छाया आंय, परन्त पिरभू यीशु मसीह सांचे आंय।</verse>
				<verse number="18">उन से धोका न खाईयो जौन ऐसे दिखात आंय कि बड़े कोंरे मन के आंय, जौन सरगदूतन की पूजा करत आंय परन्त तुम हां ऊ इनाम से जौन तुम हां मिलो चईये ऊ में बिलोरा डालत आंय। ऐसो मान्स बेसमझी की बातें करत आय और स्वारथी आय।</verse>
				<verse number="19">बे पिरभू यीशु मसीह के संग्गै नईं जुड़े आंय, जौन सबरी देह के मूड़ आंय, पिरभू सरीर हां सकती देत आय, परमेसुर के जोर से जोड़त और मांस हां संग्गै बांधे रैबे।</verse>
				<verse number="20">तुम यीशु मसीह के संग्गै मर गए, अब संसार को जोर तुम पे नईं चलत, अब तुम ऐसी बात हां काय मानत आव।</verse>
				<verse number="21">कि जौ न छियो, और जौ न खाओ, और ऊहां हाथ न लगाईयो।</verse>
				<verse number="22">(कायसे जे सबरी बस्तें काम में लात लात खतम हो जै हैं)।</verse>
				<verse number="23">जब लौ जे बस्तें काम में आत आंय, तब लौ ठीक आय परन्त फिन बे काम की नईं रैत, सो अपन काय हां उन बातन हां मानें, जौन मांस ने बनाई आंय इन नेम हां मानबो अपन हां अच्छो लगे, इनसे ऐसो लगे कि तुम परमेसुर से बहुतई प्रेम करत भय नरम पड़े आव, और अपनी देह हां बस में राखें आव परन्त इन से तुमाई इच्छा हां रोकबे में कछु नहीं होत।</verse>
			</chapter>
			<chapter number="3">
				<verse number="1">कायसे कि तुम यीशु मसीह के संग्गै जी उठे आव, सो अब सरग की बस्तन पै ध्यान धरो, जिते यीशु मसीह परमेसुर के दांए हाथ पे बिराजमान आंय।</verse>
				<verse number="2">ई धरती की बस्तन से मोह न करो परन्त सरग की बस्तन पै ध्यान करो।</verse>
				<verse number="3">कायसे तुम तो मानो मर गए, और अब तुमाओ जी पिरभू यीशु मसीह में बनो आय।</verse>
				<verse number="4">अब यीशु मसीह में तुमाओ जी लग गओ आय, सो जब बे परगट हुईयें, तो तुम सोई उनके संग्गै जस पाहौ।</verse>
				<verse number="5">सो अब अपनी देह की अभलाखा हां पूरो न करो, परतिरिया संगत करबे की अभलाखा और गन्दे काम, बुरय विचार, और दूसरन की बस्तन को लालच न करो, कायसे जे सब मूरत की पूजा जैसे आंय।</verse>
				<verse number="6">परमेसुर ऐसे काज करबेवारे मान्सन से खुनसियात आय।</verse>
				<verse number="7">तुम ने सोई जे काम करे, जब तुम उनके संग्गै रैत हते।</verse>
				<verse number="8">सो अब तुम सोई खुनसियाबो, रौब दिखाबो, बैर करबो, दूसरन को बुरओ सोचबो और गाली देबो छोड़ दो।</verse>
				<verse number="9">दूसरन से झूटो न बोलो, कायसे तुम ने पेंला जैसे काम छोड़ और उनकी अभलाखा छोड़ दई आय।</verse>
				<verse number="10">अब तुम नये मान्स हो गए आव सो अपने बनाबेवारे जैसे होत जाओ कि तुम उन हां और भी जान जाओ।</verse>
				<verse number="11">उन में कोई यूनानी, यहूदी, खतना करो और बिना खतना करो, और न जंगल में रैबेवारो, स्कूती, न बन्धुआ मजूर, और न छूटो मान्स न्यारे नईंयां, कायसे यीशु मसीह सब के लाने आय और सबरन के हिये में रैत आंय।</verse>
				<verse number="12">परमेसुर ने तुम से प्रेम करो और तुम हां पवित्तर करके अपने लोगन में जोड़ लओ आय, सो तुम दया करबेवारे, दीन, और भलो करबेवारे और धीरज धरबेवारे बनो।</verse>
				<verse number="13">और कोनऊ हां कोई पै कछु दोस मिले तो एक दूसरन की बात सहो, और दूसरे जन की गलती को क्षिमा करो, जैसे पिरभू ने तुमाए पापन हां क्षिमा करो तुम सोई ऊं सई करो।</verse>
				<verse number="14">प्रेम सब में बढ़के आय और प्रेम में सबरी बातें जुड़ी रैत आंय।</verse>
				<verse number="15">तुम सबरे जनें यीशु मसीह की देह के मानो अंग आव और सान्ति से रैबे हां जुड़े आव, सो जानो सान्ति पिरभू से मिलत आय, ऊ तुमाए सोच हां संभाले और तुम उन हां धन्नवाद देत रओ।</verse>
				<verse number="16">यीशु मसीह के बचन हां अपने हिये में बसा लेओ; और दूसरन हां पूरे ज्ञान से सिखाओ, और चिताओ, और परमेसुर हां धन्न मानो, और अपने से परमेसुर के भजन गाओ और उन हां धन्न कहो।</verse>
				<verse number="17">और जो कछु उनके नाओं से कओ और करो, उन सबरी बातन में परमेसुर हां धन्न मानो।</verse>
				<verse number="18">हे घरवालियो, जैसो प्रभु में साजो आय, कि तुम अपने घरवारे की बातें मानो।</verse>
				<verse number="19">ऐ घरवारे जनो, अपनी घरवालियों से प्रेम राखो, और उन हां परेसान न करो।</verse>
				<verse number="20">हे लड़का बिटिया हरौ, अपने मताई बाप की कई करो, कायसे पिरभू हां जौ साजो लगत आय।</verse>
				<verse number="21">हे बच्चनवारे, अपने लड़का वारन हां परेसान न करो, ऐसो न होबै कि उनको मन टूट जाबै।</verse>
				<verse number="22">हे चाकरो, अपने मालिक की बात मानो और सबरी बातन में उन हां खुस राखो, और ऐसो न करो कि जब बे तकत होबें तो दिखाबे हां तुम से डरके करें, पूरो मन लगाके काम करो।</verse>
				<verse number="23">अपनो काम मन से करो, मानो तुम मान्सन के लाने नईं परन्त पिरभू के लाने करत आव।</verse>
				<verse number="24">कायसे जौन पिरभू की सेवा तुम करत आव, बे तुम हां ईको इनाम सोई दै है।</verse>
				<verse number="25">कायसे पिरभू कोई को पक्ष नईं करत; बे बुरय करबेवारन हां दण्ड दै है।</verse>
			</chapter>
			<chapter number="4">
				<verse number="1">ऐ मालिको, अपने चाकरन पै बेजा न करो, ध्यान धरो कि सरग में तुमाओ मालिक रैत आय।</verse>
				<verse number="2">बिन्तवारी करत रओ, और उनको धन्न मानो।</verse>
				<verse number="3">और हमाए काजें सोई बिन्तवारी करो, कि परमेसुर हमाए लाने बचन सुनाबे हां ऐसो द्वार खोल देबे, कि हम पिरभू यीशु मसीह की कथा सुनात रएं, जीके काजें मैं जेहल में आंव।</verse>
				<verse number="4">मोरी इच्छा आय कि मैं पिरभू की कथा सुनाओं, उन हां उजागर करों।</verse>
				<verse number="5">जौन मौका अपन हां मिलो आय, उनके लाने जिन ने बचन नईं सुनो आय, उन हां सोच समझ के बताबें।</verse>
				<verse number="6">तुमाई बोली और बतकाओ साजो होओ चईये, कि तुम हां मान्स हां समझात बने।</verse>
				<verse number="7">मोरो भईया और पिरभू को सेवक, तुखिकुस जौन मोरे संग्गै सेवा करत आय, तुम हां सबरो हाल चाल बता दै है।</verse>
				<verse number="8">ऊहां मैंने ई लाने पठैओ आय, कि हमाओ सबरो हाल तुम हां पता चलै और तुमाए हिये हां सान्ति मिले।</verse>
				<verse number="9">और तुखिकुस के संग्गै उनेसिमुस हां सोई पठैओ आय, जौन तुम में से निकलो भओ, भलो और प्यारो भईया आय, जे दोई जनें इते को सबरो हाल चाल तुम हां बता दै हैं।</verse>
				<verse number="10">अरिस्तर्खुस जौन मोरे संग्गै जेहल में आय, और मरकुस जौन बरनबास को भईया लगत आय (जीके लाने मैंने कई हती कि जब बो तुम लौ आबै, तो उनकी अच्छी खुसामद करियो)।</verse>
				<verse number="11">और यीशु जो यूस्तुस कहात आय, तुम हां नमस्कार कैत आंय। और इस्राएली लोगन में से जेई जनें मोरे संग्गै सेवा करत रय आंय, और इन से मोहां खीब अच्छो लगो आय।</verse>
				<verse number="12">इपफ्रास जौन तुम में से आय, और पिरभू यीशु मसीह को सेवक आय, तुम हां नमस्कार कैत आय और तुमाए काजें बिन्तवारी में लगो रैत आय, कि तुम पक्के होकें ई सीख पै चलत रओ।</verse>
				<verse number="13">मैं ई बात को गवाह होकें, जो तुमाए और लौदीकिया और हियरापुलिस वारन के लाने बड़ी मैनत करत आय।</verse>
				<verse number="14">प्यारे बैद्य लूका और देमास को नमस्कार पौंचे।</verse>
				<verse number="15">लौदीकिया वारन हां और नुमफास के घर में जुड़ के आराधना करबेवारन हां नमस्कार कईयो।</verse>
				<verse number="16">और जब जा चिठिया तुमाए इते वारन हां पढ़ के सुनाई जाबै, तो ऐसो करियो कि लौदीकिया के भईयन में सोई पढ़ी जाबै।</verse>
				<verse number="17">और अर्खिप्पुस से कईयो कि जौन काज में तें लगो आय, बो पिरभू को आय ऊहां बड़ी सोच समझ से करियो।</verse>
				<verse number="18">मैं पौलुस ने अपने हाथन से नमस्कार लिखो आय। मोहां जौन हथकड़ी डली आंय बे कायसे डलीं जौ ध्यान धरियो; परमेसुर की दया तुम पै बनी रैबे। आमीन।</verse>
			</chapter>
		</book>
		<book number="52">
			<chapter number="1">
				<verse number="1">पौलुस और सिलवानुस और तीमुथियुस ने चिठिया लिखी उन सबरे बिसवासी जन हां जौन परमेसुर पिता और यीशु मसीह मेंआंय और थिस्सलुनीकियों में रैत आंय, तुम पे सान्ति और दया होबै।</verse>
				<verse number="2">हम बिनती करत में तुम सबरन हां याद राखत आंय और तुमाए लाने परमेसुर को धन्न मानत आंय।</verse>
				<verse number="3">हम हमेसा परमेसुर के सामूं तुमाए बिसवास से करे काम, और सेवा जौन प्रेम से करी आय, और यीशु मसीह में हमाई जौन आस आय ऊहां याद करत आंय।</verse>
				<verse number="4">हे भईया हरौ, और परमेसुर के पियारे जनो हमें पता आय, की तुम परमेसुर के खास जनें आव।</verse>
				<verse number="5">कायसे जब हम ने तुम हां बचन सुनाओ तो बो पवित्तर आत्मा के जोर में और पक्के बिसवास से हतो, और तुम हां पता आय कि हम कैसे तुमाए बीच रए।</verse>
				<verse number="6">और तुम ने बड़े दुख में परन्त पवित्तर आत्मा में खुसी से बचन हां अपने मन से मानो और हमाए जैसो चले।</verse>
				<verse number="7">इते लौ कि मकिदुनिया और अखया के सब जौन ने बचन मानो उनके लाने नमूना हते।</verse>
				<verse number="8">कायसे तुमाय इते से मकिदुनिया और अखया में सोई पिरभू को बचन सुनाओ गओ, परन्त तुमाए बिसवास की खबर सुनी ईके लाने हम हां और कछु नईं कैने।</verse>
				<verse number="9">और बे जौ सोई कैत आंय कि तुम ने हमाई बातें कैसे सुनी, और तुम मूरतन की पूजा छोड़ के परमेसुर की बातें मानी, कि जीयत और सांचे परमेसुर की सेवा करो।</verse>
				<verse number="10">और उनके पुत्तर पिरभू यीशु मसीह के सरग से फिन के आबे की रस्ता तकत रओ, जीहां उन ने मरे भयन में से जिला दओ, जौन हम हां नरक के दुख से बचात आय।</verse>
			</chapter>
			<chapter number="2">
				<verse number="1">भईया हरौ, तुम हां पता आय कि तुम लौ हमाओ आबो ऊं सई नईं रओ।</verse>
				<verse number="2">तुम हां पता आय कि पैली बेरा हम फिलिप्पी में गए, तो कैसो दुख और परेसानी हम पे पड़ी, परन्त परमेसुर ने हम हां ऐसी हिम्मत दई, कि हम परमेसुर की बातें बिरोध में सोई सुनात रएं।</verse>
				<verse number="3">कायसे जौन बातें मानबे हां हम ने कई उन में कछु गल्ती और संका नईंयां, और बुरय और गन्दे मन से नईं कई।</verse>
				<verse number="4">परन्त जैसो परमेसुर ने हम हां बचन दओ, हम मान्सन हां खुसी नईं परन्त परमेसुर हां खुस करत आंय; परमेसुर जौ जानत आय।</verse>
				<verse number="5">तुम हां पता आय, कि हम ने कभऊं लुभाबे की झूटी बात नईं करी, और न कछु चाहना से काम करो, परमेसुर जानत आय।</verse>
				<verse number="6">हम परमेसुर के भेजे भए तुम पै बोझो डाल सकत हते, परन्त तुम में से, और कौनऊं मान्सन से मान नईं चाहो।</verse>
				<verse number="7">जैसे मताई अपने लड़का बारे की देख भाल अच्छे से करत आंय, ऊं सई हम ने तुमाए संग्गै करो।</verse>
				<verse number="8">हम तुम से प्रेम करत हते सो परमेसुर की बातें तुम हां सुनाईं, इतनो लौ कि हम अपनी जान दैबे हां तईयार हते, कायसे तुम हमाए हिये में बस गए हते।</verse>
				<verse number="9">भईया हरौ, तुम हमाए दुख और परेसानी हां जानत आव, कि हम ने रात दिना अपनो धन्धा करत तुम हां परमेसुर की बातें बताईं, कि तुम में से कोई पै बुझवा न डालें।</verse>
				<verse number="10">तुम और परमेसुर हां पता आय, कि हम तुमाए बीच जौन ने बिसवास धरो, कैसे साजे और बिन खोट धरम से रए।</verse>
				<verse number="11">जैसे बाप अपने बाल बच्चन हां सिखात आय, और प्रेम करत ऊं सई हम तुम हां सिखात हते, और समझात, और सान्ति देत हते।</verse>
				<verse number="12">कि तुमाओ जीवन जैसो परमेसुर चाहत आय ऊं सो होबै, जीने तुम हां अपने राज में बुलाओ आय।</verse>
				<verse number="13">सो हम परमेसुर को धन्न मानत आंय; कि जब परमेसुर की बातें तुम ने सुनीं, तो तुम ने ऊहां मान्सन की नईं, परन्त परमेसुर की बातें लेखी (जा सांची आय) और अब तुमाए जीवन में दिखात आय।</verse>
				<verse number="14">भईया हरौ, तुम ने ऊं सई करो जैसे यहूदिया में परमेसुर के मानबे वारन की मण्डली ने करो, कायसे तुम ने अपने जनें मानो यहूदियन से ऊं सई दुख सहो जैसो उन ने यहूदियन से पाओ।</verse>
				<verse number="15">जिन ने पिरभू यीशु मसीह हां और अगमवकतन हां मार डालो, और हम हां बिलात सताओ, परमेसुर उनसे खुस नईंयां; कायसे बे सबरन को बिरोध करत आंय।</verse>
				<verse number="16">बे यहूदियन हां छोड़ दूसरन से तरन तारन की बातें करबे हां रोकत आंय, कि अन्यजाति के लाने अपने पाप कौ घड़ा भरत रैबें; परन्त अब उन पै सोई परमेसुर को कोप आबेवारो आय।</verse>
				<verse number="17">भईया हरौ, जब हम तनक बेरा हां तुम से मन से नईं परन्त ऊसे अलग हो गए हते, तो हमाई बड़ी लालसा रई कि हम आके तुमाओ मों देखें।</verse>
				<verse number="18">ईसे मैंने (पौलुस ने) एक बेर नईं, दो बेरा तुम लों आओ चाहो, परन्त शैतान छलिया कोऊ न कोऊ बिघन लियात रहो।</verse>
				<verse number="19">सो जब पिरभू यीशु मसीह फिन के आहै तो हमाई आसा और खुसी जैसो मुकुट का तुम न हुईयो?</verse>
				<verse number="20">हमाई बड़वाई और खुसी तो तुम में आय।</verse>
			</chapter>
			<chapter number="3">
				<verse number="1">जब हम और न सह सके, तो हम ने सोचो की अकेले एथेन्स में रै जाबें।</verse>
				<verse number="2">और हम ने तीमुथियुस हां जौन यीशु मसीह में हमाओ भईया, और परमेसुर को बचन परचार करबेवारे आंय, तुम लौ पठैव कि बो तुम हां बिसवास में पक्को करे।</verse>
				<verse number="3">कि कोई इन परेसानी से बिसवास में डगमगा न जाबै; कायसे तुम जानत आव, कि हमाओ जौई काज आय।</verse>
				<verse number="4">पेंला हम जब तुमाए बीच हते, तो तुम से कई हती, कि हम हां परेसानी उठाने आ है, और तको जैसी कई हती ऊंसई भओ।</verse>
				<verse number="5">ऐई से हम से रओ न गओ, और हम ने तुमाई खबर लैबे हां पठैव, कि जब परेसानी आई तो तुम लौट तो नईं गए, कि हमाओ करो कराओ मिट जाबै।</verse>
				<verse number="6">परन्त अबई तीमुथियुस ने तुमाए ऐंगर से लौट के तुमाए बिसवास और पिरभू में तुमाए प्रेम की खबर सुनाई, कि तुम हम हां याद करत आव, और हम हां देखबे को मन करे आव, जैसो हम तुम हां देखबो चाहत आंय।</verse>
				<verse number="7">भईया हरौ, अपनी परेसानी की हालत में तुमाए बिसवास में पक्के बने रैबे से हम हां बड़ी सान्ति मिली।</verse>
				<verse number="8">सो हमाई जान में जान आई, जा सुनके कि तुम पिरभू में पक्के बने आव।</verse>
				<verse number="9">सो तुमाई सुनके हम ने परमेसुर को जस मानो, और हम कैसे परमेसुर को ई के लाने धन्न मानें?</verse>
				<verse number="10">हम रात दिना बिन्तवारी करत आंय, कि तुम लौ आके पिरभू की और बातें बताएं।</verse>
				<verse number="11">अब हमाए पिता परमेसुर और पिरभू यीशु मसीह, तुम लौ आबे में हमाई गैल बनाबें।</verse>
				<verse number="12">और पिरभू ऐसो करे, कि जैसे हम तुम से प्रेम राखें आंय; ऊं सई तुम एक दूजे से, और सबरे मान्सन से प्रेम करो, तो तुम बढ़त जै हौ।</verse>
				<verse number="13">कि बो तुमाए मन हां पक्को करे, कि जब हमाओ पिरभू यीशु मसीह अपने मानबे वारन के संग्गै फिन के आबें, तो हम परमेसुर के सामूं पक्के और सांचे माने जाबें।</verse>
			</chapter>
			<chapter number="4">
				<verse number="1">सो भईया हरौ, हम तुम से कैत आंय, और पिरभू के नाओं से तुम हां समझात आंय, जैसो तुमने तको आय, कि हम जैसो बे चाहत आंय, और जीसे खुस होत आय, ऊंसई रैत आंय, तुम सोई ऊंसई चलत आव सो अच्छे से आगे चलत चलो।</verse>
				<verse number="2">तुम हां पता आय, कि हम ने तुम हां यीशु मसीह की कौन कौन अग्या बताई आंय।</verse>
				<verse number="3">परमेसुर जौ चाहत आय, कि तुम साजे बनो: तुम में परतिरिया और परमान्स की संगत न होबै।</verse>
				<verse number="4">और तुम अपने अपने सरीर वस में राखो, जीसे तुम पवित्तर और मान मिलबेवारे बनो।</verse>
				<verse number="5">तुम जौ काम वासना से न करो, जैसे दूसरे जनें करत आंय, जौन परमेसुर हां नई चीनतीं।</verse>
				<verse number="6">ई बात में कोई अपने भईया हां न ठगे, और न ऊ की भली मंसा को गलत फायदा उठाए, परमेसुर ऐसे मान्स हां उनके पापन के लाने दण्ड दै है; जैसो हम ने पेंला बता के चिता दओ हतो।</verse>
				<verse number="7">कायसे परमेसुर जौ चाहत आय, हम बुरय काम न करें परन्त साजे बने रैबें।</verse>
				<verse number="8">सो जौन ई सीख हां हल्की बात समझत आय, बो मान्स हां नईं, पर परमेसुर हां नीचो समझत आय, जीनें हम हां पवित्तर आत्मा दई आय।</verse>
				<verse number="9">और भईयन में प्रेम के काजें मैं का लिखों; कायसे एक दूजे से प्रेम के लाने तुम ने परमेसुर से सीखो आय।</verse>
				<verse number="10">तुम मकिदुनिया के सबरन भईयन से प्रेम करत आव, परन्त हम तुम से कैत आंय, और प्रेम करबे में बढ़त जाओ।</verse>
				<verse number="11">और जैसो हम ने तुम से कई, सो चिमाने रैके अपनो धन्धा करो, अपने हाथन से कमाओ।</verse>
				<verse number="12">ऐसो करबे से मण्डली के बायरेवारे तुमाओ मान कर हैं, और तुम हां दूसरन पै बोझो नईं बन ने आहै।</verse>
				<verse number="13">भईया हरौ, हम नईं चाहत, कि जौन मर गए, उनके लाने नें जानो; ऐसो न होबै, कि दूसरे जन घांई तुम रोओ पीटो जिन हां सांचई कोई आसा नईंयां।</verse>
				<verse number="14">कायसे जैसे पिरभू यीशु मसीह मरे और जी गए, ऊं सई परमेसुर उन हां जौन यीशु मसीह पै बिसवास धरें मर जात, माने पर रैत आंय, ऊं सई जिला दै है।</verse>
				<verse number="15">कायसे पिरभू ने जैसी कई तुम से सोई कैत आंय, कि हम जौन जीयत आंय, और पिरभू के आबे लौ जीयत रै हैं, सो जौन मर गए आंय उनसे आगे न बढ़ हैं।</verse>
				<verse number="16">कायसे पिरभू खुद सरग से उतर है; ऊ बेरा बड़ी जोर की अग्या हुईये, और बड़े दूत और तुरही के फूके जाबे की आवाज हुईये, और जौन पिरभू यीशु मसीह पै बिसवास धरें मर गए हते, बे पेंला जी उठ हैं।</verse>
				<verse number="17">और ईके पाछें हम जौन जियत हुईयें और संसार में बचे रै हैं, उनके संग्गै बादरन पै उठा लय जै हैं, कि हवा में पिरभू से जुड़े, और फिन हम पिरभू के संग्गै रै हैं।</verse>
				<verse number="18">सो इन बातन से एक दूजे हां सान्ति बंधाओ।</verse>
			</chapter>
			<chapter number="5">
				<verse number="1">अब भईया हरौ, जो कबै और कौन दिना हुईये हम कछु नईं लिखत।</verse>
				<verse number="2">कायसे तुम हां खुद पता आय कि जैसे भड़या रात के अंधयारे में आत आय, ऊं सई पिरभू के आबे को दिना हुईये।</verse>
				<verse number="3">जब मान्स कैत रै है, कि मजा मौज आय, और कछु डर नईयां, तो बरबादी को दिना एका एक आ जै है, जैसे एक गरभवती बईयर हां पिराबो होत आय; और बे न बच हैं।</verse>
				<verse number="4">परन्त भईया हरौ, तुम तो अंधियारे में नईयां, कि पिरभू के आबेवारो दिना चोर घांई आ जाबै।</verse>
				<verse number="5">कायसे तुम सबरे जनें उजयारो पाय, और दिन के बच्चा आव, तुम न तो रात के, और न अंधियारेवारे आव।</verse>
				<verse number="6">सो हम दूसरन घांई सोत नईं रैबें, परन्त जागत और चौकन्ने रैबें।</verse>
				<verse number="7">कायसे जौन सोत आंय, बे रात हां सोत आंय, और जौन पियत आंय, बे सोई रात में पियत आंय।</verse>
				<verse number="8">परन्त हम जो उजयारेवारे आंय, सो हम बिसवास और प्रेम धरें, जौन मानो हमाओ बचाबेवारो झिलम आय और तरन तारन की आस, जौन मानो मूड़ ढांकबे की टोपी आय।</verse>
				<verse number="9">कायसे परमेसुर ने हम हां नरक हां नईं, परन्त पिरभू यीशु मसीह से तरन तारन पाबें।</verse>
				<verse number="10">पिरभू हमाए काजें ईसे मरे, कि हम चाए मरें, चाए जीयत रैबें, उनके संग्गै जीबें।</verse>
				<verse number="11">सो एक दूजे हां उसकाओ, और एक दूजे हां बिसवास में पक्को करो, और तुम ऐसई करत सोई आव।</verse>
				<verse number="12">भईया हरौ, हम तुम से कैत आंय, कि तुमाए बीच जौन मैनत करत आंय, और पिरभू में तुमाए गुरू आंय, और तुम हां समझात आंय, उनकी बात मानो।</verse>
				<verse number="13">और बे जो करत आंय ऊसे उन हां मान करो; और अपने बीच मेल-मिलाप से रओ।</verse>
				<verse number="14">भईया हरौ, हम बताएं कि जौन की चाल ठीक नईंयां उन हां समझाओ, और जौन पाछें आंय उन हां बढ़ाओ, और सबरन की सहो।</verse>
				<verse number="15">ध्यान धरो, कोई से बुरय से बुरो न करो; परन्त भला करो।</verse>
				<verse number="16">हमेसा खुस रओ।</verse>
				<verse number="17">हमेसा बिन्तवारी करत रओ।</verse>
				<verse number="18">एक एक बात के लाने परमेसुर हां धन्न मानो: कायसे पिरभू यीशु मसीह जौई तुम से चाहत आय।</verse>
				<verse number="19">आत्मा की आगी हां न बुझाओ।</verse>
				<verse number="20">आगमवानी के चिताबे हां हलको न जानो।</verse>
				<verse number="21">सबरी बातन हां परखो जौन साजी होबें उन हां मानो।</verse>
				<verse number="22">सबरी बुरई बातन से दूर रओ।</verse>
				<verse number="23">सान्ति दैबेवारे परमेसुर तुम हां साजो राखे; और तुमाई आत्मा, प्रान और देह हमाए पिरभू यीशु मसीह के आबे लौ बिन खोट बने रैबें।</verse>
				<verse number="24">जीने तुम हां बुलाओ आय, बो सांचो आय तुमाए काजें ऐसई कर है।</verse>
				<verse number="25">भईया हरौ, हमाए काजें बिनतवारी करो।</verse>
				<verse number="26">सबरे भईयन हां चूमा देके नमस्कार कहियो।</verse>
				<verse number="27">मैं पिरभू में तुम हां अग्यां देत आंव, कि जा चिठिया सबरे भईयन के बीच बांची जाबै।</verse>
				<verse number="28">हमाए पिरभू यीशु मसीह की किरपा तुम पै बनी रैबे।</verse>
			</chapter>
		</book>
		<book number="53">
			<chapter number="1">
				<verse number="1">पौलुस, सिलवानुस और तीमुथियुस को थिस्सलुनीकियों की मण्डली के नाओं, जौन हमाए पिता परमेसुर और पिरभू यीशु मसीह पै बिसवास करबेवारे आंय।</verse>
				<verse number="2">हमाए परमेसुर पिता और पिरभू यीशु मसीह से तुम हां दया और सान्ति मिले।</verse>
				<verse number="3">भईया हरौ, तुमाए लाने हम हां परमेसुर को धन्न मानो चईये, और जौ सांचो आय कि तुमाओ पिरभू पै बिसवास बढ़त जात आय, और तुम एक दूजे से खीब प्रेम करत आव।</verse>
				<verse number="4">हम तुमाए लाने परमेसुर की मण्डली में बड़वाई करत आंय, कि जितेक दुख तुम सहत आव, उन से तुमाओ बिसवास और धीरज दिखात आय।</verse>
				<verse number="5">ईसे जौ पता लगत आय; कि परमेसुर सच्चो न्यायी आय, और ईसे पक्को हो गओ कि तुम परमेसुर के राज्य के लायक आओ, जीके काजें तुम दुख सोई उठात आव।</verse>
				<verse number="6">और जौ परमेसुर को न्याव आय, कि जौन तुम हां दुख देत आय, उन हां सोई दुख देबे।</verse>
				<verse number="7">तुम हां जौन दुख मिलत आय, उन हां चैन मिलबे; जौ जब हुईये जब पिरभू यीशु मसीह अपने बली सरग के दूतन के संग्गै, धधकत आगी में सरग से आहै।</verse>
				<verse number="8">और जौन जनें परमेसुर हां नईं चीनत, और पिरभू यीशु मसीह की बातें नईं मानत उन से बदला लै है।</verse>
				<verse number="9">बे सबरे जनें पिरभू के बल के जस से, उनकी सक्ती और तेज से दूर होकें अनन्त निवास में दुख भोग हैं।</verse>
				<verse number="10">जौ सब ऊ दिना हुईये, जब पिरभू अपने मानबेवारन में जस पाहें, और सबरे बिसवास करबेवारन में अजूबा दिखा है; कायसे जौन बातें हम ने तुम हां बताई हतीं उन हां तुम ने मानो आय।</verse>
				<verse number="11">सो हम लग के तुमाए काजें बिन्तवारी करत आंय, कि हमाओ परमेसुर तुम हां ई बुलऊ आ के लाक माने, और अपने बल से अपनी काम करबे की भली इच्छा, और बिसवास के कामन से पूरो करे।</verse>
				<verse number="12">हमाए परमेसुर और पिरभू यीशु मसीह को नाओं तुमाए बीच जस पाए, और तुम उन में जस पाओ, जौन पिरभू यीशु मसीह की दया से मिलत आय।</verse>
			</chapter>
			<chapter number="2">
				<verse number="1">भईया हरौ, हमाए पिरभू यीशु मसीह के आबे, और अपन सबको उन लौ इकठ्ठे होबे के काजें बिन्तवारी करत आंय।</verse>
				<verse number="2">कि तुम हलकी सी अगमवानी की बात से उखड़ न जईयो, और कोऊ चिठिया जौन हमाई ओर से होबै, जा समझिओ कि पिरभू के आबे को दिना आ चुको आय।</verse>
				<verse number="3">कोऊ तरहां से कोई के धोखा में न आईयो, कायसे बो दिना जब लौ न आहै, जब लौ धरम धरती पै से न उठ जाबै, और पाप और अन्त, जानो शैतान छलिया न दिखाबे।</verse>
				<verse number="4">जौन बिरोध करत आंय, उन हां जौन परमेसुर के मानबेवारे आंय, और अपने आप हां बड़ो कैत आंय, इते लौ कि बो परमेसुर के मन्दर में बैठ के अपने आप हां परमेसुर कैत आय।</verse>
				<verse number="5">तुम हां ध्यान आय कि जब मैं तुमाए बीच हतो तो तुम से ऐसई बातें कैत हतो।</verse>
				<verse number="6">अब तुम हां पता आय, कि कौन ऊहां छैकें आय, कि बो अपनी बेरा में दिखै।</verse>
				<verse number="7">कायसे गड़बड़ी मन को छुपाके करबेवारो अबै लगो आय, परन्त अबै एक छेंकबेवारो आय, और जब लौ बो अलग न हो जाबै, बो ऊहां रोके रै है।</verse>
				<verse number="8">जब बो अधरम करबेवारे आहें, तो पिरभू यीशु मसीह अपनी मों की फूंक से मार डाल है, और अपने आबे के तेज से भसम कर डाल है।</verse>
				<verse number="9">और ऊ अधरमी को आबो शैतान के कामन जैसो हुईये, बो झूठे बल से और अजूबा काम करत दिख है।</verse>
				<verse number="10">और सब परकार के अधरम के संग्गै सब तरहां की धोखाबाजी से हुईये; कायसे उन ने सांची बातन और प्रेम हां नई मानो कि उनको तरन तारन हो जातो।</verse>
				<verse number="11">ऐई से परमेसुर उन के बीच भटका देबेवारी आत्मा डाल है, कि बे झूठी बातन हां मानें।</verse>
				<verse number="12">और जितने जनें सांचे हां नईं मानत, परन्त अधरम की बातन हां चाहत आंय, उन हां दण्ड दै है।</verse>
				<verse number="13">भईया हरौ, पिरभू के प्यारो हम हां चईये कि हम विशेषकर तुमाए लाने पिरभू को धन्न मानें, कि परमेसुर ने तुम हां पेंला से नबेरो; कि आत्मा से पवित्तर करके, और जौन सांची बातें तुम हां बताई गईं उनसे तुमाओ तरन तारन होबै।</verse>
				<verse number="14">उन ने तुम हां हमाए बचन सुनाबे से अपने लौ बुलाओ, कि तुम हमाए पिरभू यीशु मसीह, बो जौन मान सम्मान दओ गओ आय ऊ में हम सोई जुड़ जाबें।</verse>
				<verse number="15">सो भईया हरौ, पक्के बने रओ; अब जौन बातें तुम हां सुनाई गईं हतीं, और जौन बातें हमाई चिठिया से सीखीं, उन हां पकड़े रओ।</verse>
				<verse number="16">और हमाओ पिरभू यीशु मसीह और पिता परमेसुर जीने हम से प्रेम करो, और अपनी दया से ऐसी सान्ति जौन हमेसा रै है और बढ़िया आस दई आय।</verse>
				<verse number="17">बोई तुमाए मन हां सान्ति देबे, और तुम हां अच्छे काम करबे हां, और उनके कए बचन में पक्को करे।</verse>
			</chapter>
			<chapter number="3">
				<verse number="1">सो भईया हरौ, हमाए काजें सोई बिन्तवारी करो, कि पिरभू को बचन ऐसो झट्टई फैल जाबै, और बचन हां मान मिले, जैसे तुमाए बीच मिलो आय।</verse>
				<verse number="2">और हम टेढ़े और बुरय मान्सन से बचे रएं, कायसे जे मान्स बिसवास धरबेवारे नईंयां।</verse>
				<verse number="3">परन्त पिरभू सांचे आंय; बे तुम हां पक्को बनाए राख हैं: और तुम हां ऊ बुरय जनें से मानो शैतान छलिया से बचा है।</verse>
				<verse number="4">हम हां तुम पै भरोसा आय, कि जौन जौन अग्यां हम तुम हां देत आंय, उन हां तुम मानत आव, और आगे हां ऐसई मानत रै हौ।</verse>
				<verse number="5">अब तुमाए मन हां परमेसुर ने जौन प्रेम करो आय, और यीशु मसीह ने तुमाए लाने धीरत धरो ऊहां बनाए रएं।</verse>
				<verse number="6">भईया हरौ, हम पिरभू यीशु मसीह के नाओं से तुम हां अग्यां देत आंय; कि जो भईया बुरई चाल चले, और जौन सीख ऊ ने हम से पाई ऊहां नईं मानत, ऊसे बच के रओ।</verse>
				<verse number="7">तुम हां पता आय, कि तुम हां कैसे हमाई जैसी चाल चलने आय; कायसे हम तुमाए बीचां बुरई चाल नईं चलें।</verse>
				<verse number="8">और कोई की रोटी बिना पईसन के नईं खाई, परन्त रात दिना मैनत से अपनो धन्धो करत हते, कि तुम में से कोई पे बोझो न होबै।</verse>
				<verse number="9">ऐसो नईंयां, कि हम ऐसो नईं कर सकत हते; परन्त हम ने तुमाए लाने सीख धरी, कि तुम सोई हमाए जैसो करो।</verse>
				<verse number="10">और जब हम तुमाए लौ हते, तो जा सीख तुम हां दई हती, कि कोई जनो काम न करो चाहे, तो ऊहां खैबे न दईयो।</verse>
				<verse number="11">हम ने सुनो आय, कि तुमाए बीच कित्तई मान्स बुरई चाल चलत आंय; और कछु काम नईं करत, परन्त दूसरन के कामन में अड़ंगा डालत आंय।</verse>
				<verse number="12">ऐसे मान्सन हां हम पिरभू यीशु मसीह के नाओं से सलाह देत आंय, कि बे चिमाने अपनो काम धन्धा करें, और कमा के अपनी रोटी खाबें।</verse>
				<verse number="13">परन्त भईया हरौ, तुम दूसरन की मदद करबे में हिम्मत न हारियो।</verse>
				<verse number="14">कोऊ जनें हमाई चिठिया में लिखी बात न माने, तो उन पै खास नजर रखियो; और उनकी संगत न करियो, कि उन हां लाज आबे।</verse>
				<verse number="15">ऐसे मान्स हां अपनो बैरी न मानियो, परन्त ऊहां आपनो भईया सोच के समझात रईयो।</verse>
				<verse number="16">अब पिरभू जौन सान्ति दैबेवारे आंय खुद तुम हां सबरी बातन में सान्ति दैबे: पिरभू तुमाए संग्गै रैबें।</verse>
				<verse number="17">मैं पौलुस अपने हाथ से नमस्कार लिख रओ आंव: हर एक चिठिया में जा मोरी चिन्हानी आय: मैं ऐसई लिखत आंव।</verse>
				<verse number="18">हमाए पिरभू यीशु मसीह की किरपा तुम सबरन पै बनी रैबे।</verse>
			</chapter>
		</book>
		<book number="54">
			<chapter number="1">
				<verse number="1">पौलुस ने लिखी जौन तरन तारन करबेवारे परमेसुर, और हमाई आसा जौन यीशु मसीह में आय उनकी अग्या से प्रभु यीशु मसीह के सेवक आंय, तीमुथियुस हां जौन मोरो भलो लरका आय।</verse>
				<verse number="2">पिता परमेसुर, और हमाए प्रभु यीशु मसीह से तुम पै किरपा, दया और सान्ति मिलत रैबे।</verse>
				<verse number="3">जैसे मैंने मकिदुनिया हां जाती बेरा तोसे कई हती, कि इफिसुस मैं बने रैके उते जौन औरई बातें बतात आंय कईयो कि ऐसो न करें।</verse>
				<verse number="4">और उनके किस्सा कहानी पै और जौन मान्सन की पुस्तन को अन्त नईयां उन पै ध्यान न धरे, कायसे इनसे विवाद होत आंय; और ईको परमेसुर के तरन तारक से कछु मतलब नईंयां, जो बिसवास से सम्बन्ध रखत आंय।</verse>
				<verse number="5">मोरे कैबे को मतलब जौ आय, कि सांचे मन और साजे हिये से, और बैर न रखबेवाले के बिसवास से प्रेम बढ़त आय।</verse>
				<verse number="6">इन बातन हां छोड़ के बिलात जनें फालतू बातन के पाछें चलकें भटक गए आंय।</verse>
				<verse number="7">बे मूसा को नैम सिखाबेवारे तो बनो चाहत आंय, परन्त जौन बातन पै जोर देत आंय, उन हां समझत लौ नईंयां।</verse>
				<verse number="8">हमें पता आय, कि मूसा को जैसो नैम आय ऊ पै चलै तो बो भलो आय।</verse>
				<verse number="9">कायसे नैम अच्छे मान्स के लाने नईंयां, परन्त अधरमी जनें, जौन कछु नईं मानत उनके लाने भक्ति नईं करबेवारे, और अशुद्ध, मताई-बाप हां मारबेवारे, और हत्यारन के लाने आंय।</verse>
				<verse number="10">परतिरिया संगत करबेवारे, पुरुष के संग्गै भोग करबेवारे, मान्सन हां बेंचबेवारे, लबरा, लाबरी गवा दैबेवारे, और जौन सांचे परचार को बिरोध करत आंय उनके लाने नैम बने आंय।</verse>
				<verse number="11">जो उन महा धन्य परमेसुर के जस के ऊ सुसमाचार से आय, जौन मोहां दओ गओ आय।</verse>
				<verse number="12">मैं अपने प्रभु यीशु मसीह को, धन्न मानत आंव जीने मोहां ऐसो बल दओ; कि उन ने मोपै बिसवास करके अपनी सेवा के लाने धरो।</verse>
				<verse number="13">मैं तो पेंला बुरई बातें कैबेवारो, दूसरन हां सताबेवारो, और अन्धेर करबेवारो हतो; परन्त उन ने मोपै दया करी कायसे मैंने जो सबरी बातें बिन सोचे समझे करीं।</verse>
				<verse number="14">और मोपै प्रभु यीशु मसीह की कृपा, उनपै बिसवास करबे से उन के प्रेम से बिलात भई।</verse>
				<verse number="15">जा बात सांची और सबरे जनें के मानबे जोग आय, कि यीशु मसीह पापियन को तरन तारन करबे हां ई संसार में आए, उन में सबसे बड़ो मैं आंव।</verse>
				<verse number="16">मोपै प्रभु की दया ईसे भई, कि यीशु मसीह ने मोरे लाने धीरज धरो, कि जौन उनपै बिसवास करके हमेसा को जीवन पाबे, उनके लाने मैं जैसो पापी एक नमूना भओ।</verse>
				<verse number="17">अब महान राजा सदा बने रैबेवारे अनदेखे, ऐसे परमेसुर जिनको कोऊ मेल को नईयां उन हां मान, जस जुगजुग होत रैबै। आमीन।</verse>
				<verse number="18">मोरे बेटा तीमुथियुस, जौन बातें तोरे लाने पेंला से कई गई हतीं, मैं तोसे कैत आंव कि उन हां करत जा।</verse>
				<verse number="19">और बिसवास और साजे मन से करत जा, कछु जन ने जे बातें छोड़ दई आंय, सो उनको बिसवास को जहाज मानो डूब गओ।</verse>
				<verse number="20">उनई में से हुमिनयुस और सिकन्दर आंय जिन्हां मैंने शैतान के हाथन छोड़ दओ, कि बुरई बातें न करें।</verse>
			</chapter>
			<chapter number="2">
				<verse number="1">सबसे पेंला मोरो कैबो जौ आय, कि तुम सबरे मान्सन के काजें, बिन्तवारी मांगबो और धन्न मानो।</verse>
				<verse number="2">राजन और सबरे जौन ऊंचे पदवारे आंय कि बे भजन भक्ति के साथ अपनो जीवन संभल के जीएं।</verse>
				<verse number="3">ऐसो जीवन हमाए तरन तारक करबेवारे परमेसुर हां साजो लगत, और उन हां भात आय।</verse>
				<verse number="4">परमेसुर जे चाहत आंय, सबरे मान्सन को तरन तारन होबै; और बे सांची बात हां जानें।</verse>
				<verse number="5">कायसे परमेसुर केवल एकई आय: मान्सन और परमेसुर के बीच एक जनों आय, जौन परमेसुर होकें मान्स बन गए जानो यीशु मसीह।</verse>
				<verse number="6">जीने अपने प्राणन हां सबके तरन तारन के लाने दे दओ; जी की गवाह ठीक बेरा पै दई गई।</verse>
				<verse number="7">मैं सांची कैत आंव, ईमें तनकई झूठ नईयां, कि मैं ऐई के लाने परचारक और प्रेरित बनो, कि यहूदीयन हां छोड़ दूसरी जात वारन के बीच जाई सांची बात बताबेवारो होओं।</verse>
				<verse number="8">सो मोरी जा चाहना आय, कि मन्सेलू जब बिनती करे तो बिना खुन्स और झगड़ा के साजे पवित्तर हाथन है ऊपर उठा के करबें।</verse>
				<verse number="9">ऊंसई बईयरें अच्छे और साजे उन्ना पैरें, और अपने बाल न गूंथो, और सुन्ने, और मोतीयन, और मांगे भड़कीले उन्ना से नईं सजें परन्त अच्छे काम करबेवारी होबें।</verse>
				<verse number="10">कायसे परमेसुर को भजन भक्ति करबेवारी बईयरन हां जौई अच्छो लगत आय।</verse>
				<verse number="11">बईयर हां चिमाने रैके और बात मानके सीखो चईये।</verse>
				<verse number="12">और मैं जौ सोई कैत आंव, कि बईयर उपदेस न करै, और न मन्सेलू हां अग्यां दैबे, परन्त चिमानी रैबें।</verse>
				<verse number="13">कायसे पेंला आदम जानो मन्सेलू, और पाछें हव्वा जानो बईयर बनाई गई।</verse>
				<verse number="14">और आदम नईं, अकेले हव्वा शैतान छलिया की बातन में फंसके अग्या तोड़बेवारी हो गई।</verse>
				<verse number="15">परन्त बईयर बच्चा पैदा करबे से अपनी जांगा फिन के पाहें, सो उन हां ठीक ठाक रैबो चईये और बिसवास, और प्रेम करबे, और पवित्तर बनो रओ चईये।</verse>
			</chapter>
			<chapter number="3">
				<verse number="1">जा बात सांची आय, कि जौन मण्डली को मुखिया होबो चाहत आय, ऊ अच्छे काम करबेवारो होबै।</verse>
				<verse number="2">सो मुखिया बिन दोसवारो एकई बईयर को मुन्स, संयमी, अपने हां बस में रखबेवारो, सीधो, अच्छो, पहुनाई करबेवारो, और सिखाबे में अच्छो होबै।</verse>
				<verse number="3">पीबेवारो और मारपीट करबेवारो न होबै; बात करबे में अच्छो, झगड़ा करबेवारो, और लोभ करबेवारो न होबै।</verse>
				<verse number="4">अपने घर हां संवारबेवारो, और लड़का बारन हां ठीक से अपने अधीन रखबेवारो होबै।</verse>
				<verse number="5">(जब कोऊ अपने घर की देखभाल अच्छे से न करे, तो बो परमेसुर की मण्डली के लोगन की रखनवारी अच्छे से कैसे कर है)।</verse>
				<verse number="6">ध्यान धरियो के मुखिया नओ चेला न होबै, ऐसो न होबै, कि घमण्ड में आके शैतान घांई दण्ड ऊहां सोई मिले।</verse>
				<verse number="7">और बायरें के मान्सन में ऊ को अच्छो नाओं होबै। ऐसो न होबै बो शैतान के जाल में फंसके बदनाम होबै।</verse>
				<verse number="8">ऊंसई सेवकों को सोई गंभीर मान्स होओ चईये, बो दोरंगी, और पीबेवारो न होबै, और घूस लेबेवारो जन न होबै।</verse>
				<verse number="9">और साजे मन से बिसवास की बातन हां ध्यान में धरबेवारो होबै।</verse>
				<verse number="10">और चईये कि पेंला उनकी जांच पड़ताल करी जाबै, और साजे कड़ें, तो सेवक को काम करें।</verse>
				<verse number="11">ऐसई बईयरन हां सोई गंभीर होओ चईये; दूसरन पै दोष मड़बेवारी न होबें परन्त होशियार और बिसवास करबे लाक होबें।</verse>
				<verse number="12">सेवक एकई बईयरन को मुन्स होबै, और लड़का वारन और अपने घर को अच्छे से धरबो जानें।</verse>
				<verse number="13">कायसे जौन सेवक को काज अच्छे से करे, तो ऊ को बड़ो नाम हुईये और यीशु मसीह पै बिसवास में पक्के कड़ हैं।</verse>
				<verse number="14">मैं तोरे लौ जल्दी आबे की आसा लगाएं आंव परन्त जे बातें मैं तोहां लिखत आंव।</verse>
				<verse number="15">मोरे आबे में तनक अबेर हो जाबै, तो ध्यान धरियो, कि परमेसुर को घर, जियत परमेसुर की मण्डली आय, जौन सांचे को खम्भा और उठी नी आय; ईमें कैसो चलो चईये ईपै ध्यान धरियो।</verse>
				<verse number="16">धरम को भेद बड़ो आय ईको ध्यान धरियो; बो सरीर में होकें संसार में आओ जा बात आत्मा ने बताई, और सरगदूतन ने संसार मैं ईको परचार करो, मान्सन ने ऊ पै बिसवास करो और बो सरग पै उठा लओ गओ।</verse>
			</chapter>
			<chapter number="4">
				<verse number="1">आत्मा कैत आय, की आबेवारे दिना में कितेक मान्स बिलोरबेवारी आत्मा, और बुरई आत्मा की बातन मैं मन लगा के सांचे बिसवास की बातन से भटक जै हैं।</verse>
				<verse number="2">ऐसी सीख उन झूठे मान्सन से आहें, मानो जिन को जी तांते लोहे से दागो गओ होबै।</verse>
				<verse number="3">जे ब्याव करबे से रोक हैं, और कह हैं कि खैबे की कछु बस्तन से दूर रओ, परन्त परमेसुर ने उन बस्तन हां ई लाने बनाई आंय कि बिसवासी जनें, और सांचे हां चीनबेवारे उन हां परमेसुर को धन्न मानके खाबें।</verse>
				<verse number="4">कायसे परमेसुर की बनाई सबरी बस्तें अच्छी आंय, और कोई ऐसी बस्त नईंयां; जौन खाबे हां न होबै।</verse>
				<verse number="5">कायसे परमेसुर के बचन और बिन्तवारी में साजी हो जात आय।</verse>
				<verse number="6">तें भईयन हां समझा के इन बातन की याद करा, तो तें यीशु मसीह को अच्छो सेवा करबेवारो हुईये: और बिसवास की बातन हां और जौन बातें सिखाई गई आंय, और जिन हां तें मानत आय, तें बढ़त रै है।</verse>
				<verse number="7">परन्त गन्दी और बूढ़ी दादी बईयरन की कहानियन पै ध्यान न करो, और भक्ति करत रओ।</verse>
				<verse number="8">कायसे दैहिक कसरत ज्यादा फायदा नईं करत आय, परन्त भक्ति सबरी बातन में फायदे की होत आय, ई बेरा में, और आबेवारे दिना में सोई।</verse>
				<verse number="9">जा बात सांची आय, और सब तरहां के मान्स जा मानत आंय।</verse>
				<verse number="10">हम खूबई मैनत करत आंय और कोसस करत आंय, कि हमाई आस जीयत परमेसुर पे आय; जौन मान्सन को, और जौन उन हां मानत आंय उनको तरन तारन करबेवारो आय।</verse>
				<verse number="11">सो चईये के तें इन बातन हां मानबे को जोर डाले, और इन बातन हां बतात रै।</verse>
				<verse number="12">कोई तोरी जुआनी हां नेंचो नईं लेखे; परन्त बातचीत, और चाल चलन, प्रेम, और बिसवास करबे में, और पवित्तर जीवन धरबे में मान्सन के काजें नमूना बनो रै।</verse>
				<verse number="13">और जब लौ मैं उते न आओं, तब लौ पढ़बे, उपदेस देबे और सिखाबे में लगो रै।</verse>
				<verse number="14">जौन बरदान तोहां मिलो आय, ऊ पै ध्यान धरियो जौन के लाने पैले से तोरे लाने कहो गओ हतो, और जी के लाने बड़े बूढ़न ने तोपे हाथ धरो हतो।</verse>
				<verse number="15">इनई बातन पै ध्यान लगा और सोचत रै, कि सबरन के हेरत तें बढ़त जाबै। अपनी और अपनी बातन जौन तें सिखात आय ध्यान धरै रओ।</verse>
				<verse number="16">इन बातन में पक्को बनो रै, कायसे ऐसो करबे से तें अपने, और जौन तोरी बातन हां सुनत आय उनको तरन तारन हुईये।</verse>
			</chapter>
			<chapter number="5">
				<verse number="1">कोई बूढ़े जने हां न डांटिये; परन्त बाप समझ के समझा दईये, और जुआनन हां भईया सोच के, और बूढ़ियन हां मताई सोच के।</verse>
				<verse number="2">और जुआन बाईयर हां पूरी पवित्तरता से बहन जानके समझात रईये।</verse>
				<verse number="3">जौन सांचई बिधवा हो गई हो उनको मान करियो।</verse>
				<verse number="4">और कोऊ बिधवा बईयर के लड़कावारे और नाती नता होबें, तो बे पेंला अपने घरवारन मैं अच्छे से रैबें, और अपने मताई बाप हां उनको जौन हक्क होबे बो देओ।</verse>
				<verse number="5">जौन सांचई बिधवा होबै, और उनको और कोई न होबै; बे केवल परमेसुर के आसरे होबें, और रात दिना बिन्तवाई करबे में लगी रैबें।</verse>
				<verse number="6">परन्त जौन संसार के भोग में पड़ जाबै, मनो बे जीयत जागत मरी जैसी आय।</verse>
				<verse number="7">उनहां समझात रै, कि कोई उन पै उंगरिया न उठा पाबें।</verse>
				<verse number="8">परन्त कोई अपनी और अपने घरवारन की देखभाल साजे से न करे, तो बो बिसवास करी भई बातन हां मानो भूल गओ, और जौन बिसवास नईं करत उनसे गिरो भओ आय।</verse>
				<verse number="9">ऊ बिधवा को नाओं लिखो जाबै, जौन साठ बरसन से कम न होबै, और एकई मुन्स करो होबै।</verse>
				<verse number="10">और साजो काम करबेवारी रई होबै, जीने अपने लरका वारन हां ठीक से पालो होबै; पाहुरन की सेवा खुसामद करी होबै, पपित्तर जनन के गोड़े धोय होबें, और दुखियन की मदद करी होबै, और अच्छे कामन में मन से लगी रई होबै।</verse>
				<verse number="11">जुआन बिधवा को नाओं न लिखियो, कायसे बे यीशु मसीह की सीख से उल्टी चलीं और सुख भोग में लगी रईं, और ब्याव करो चाहत हतीं।</verse>
				<verse number="12">बे बुरई आंय, कायसे बे अपने पेंला वारे बिसवास से भटक गईं आंय।</verse>
				<verse number="13">बे घर घर फिरती आंय, और आलसी हो गई आंय, और ऊके संग्गै फालतू बातें करतीं और जौन बातें नईं करो चईये।</verse>
				<verse number="14">मैं जौ कैत आंव कि जुआन बिधवाएं ब्याओ करें; और लरका बिटिया जन के अपनो घर बार देखें, कि कोई उनहां भलो बुरो न कैबे।</verse>
				<verse number="15">कछु जनी तो भटक के शैतान छलिया के से काज करत आंय।</verse>
				<verse number="16">कोई बिसवासी बहन लौ कछु बिधवाएं रैत होबें, तो बा उन की देखभाल करै, कि मण्डली पै खरचा न बैठे, और बा बहन ऐसी बिधवाओं की मदद करे।</verse>
				<verse number="17">जौन मुखिया अच्छे से काम करत, और परमेसुर की बातें दूसरन हां बतात आंय और मेनत से सिखात आंय, उन हां दुगनो मान मिल है।</verse>
				<verse number="18">कायसे पवित्तर पोथी में लिखो आय, कि दांय में निबे बैलवा को मों न बांधियो, कायसे मजूर हां मजूरी मिलबो चईये।</verse>
				<verse number="19">कोई मुखिया पै कोई दोस होबै तो दो तीन गवाय बिना ऊ पै ध्यान न दईयो।</verse>
				<verse number="20">जौन पाप करे ऊहां सबरे मान्सन के सामूं समझा देओ, कि दूजे जनें सोई पाप करबे से डराबें।</verse>
				<verse number="21">परमेसुर, यीशु मसीह, और खास सरगदूतन के मानो सामूं जानके मैं तुम हां कए देत आंव, कि मन से इन बातन हां मानियो और कोई के संग्गै मों देखो न करियो।</verse>
				<verse number="22">कोई बिसवासी पै झट्टई हाथ न धरियो और दूसरन के पाप में संग्गी न हुईयो: अपने हां साजो बनाए राखियो।</verse>
				<verse number="23">जीवन में केवल पानू पीबेवारो न रहियो, अपने पेट के बेर बेर पिराबे और बेर बेर बीमार होबे से थोड़ो सो दाखन कौ रस पी लंय गय।</verse>
				<verse number="24">कित्तई मान्सन के पाप तो खुल जात आंय, और पेंला से उनको न्याव होन लगत आय, परन्त कछु जनन के पाछें खुलत आंय।</verse>
				<verse number="25">एैसई कछु जनन के अच्छे काज झट दिखात आंय, और दूसरन के कैसऊ लुके छुपे नईं रै सकत।</verse>
			</chapter>
			<chapter number="6">
				<verse number="1">जितेक चाकर जूए के नेंचें आंय, बे अपने अपने मालक को बड़े मान के जोग जानें, जीसे परमेसुर के नाओं और उपदेस की निन्दा न होबे।</verse>
				<verse number="2">और जिन के मालक बिसवासी आंय, इन हां बे भईया होबे के कारन तुच्छ न जानें; बल्कि उन की और भी सेवा करें, कायसे ईसे लाभ उठाबेवारे बिसवासी और प्रेमी आंय: इन बातन के लाने उपदेस करियो और समझात रहियो।</verse>
				<verse number="3">जदि कोऊ और परकार कौ उपदेस देत आय; और साजी बातन हां, माने हमाए पिरभू यीशु मसीह की बातन को और ऊ उपदेस को नईं मानत, जो भक्ति के अनसार आय।</verse>
				<verse number="4">तो बो घमण्डी हो गओ, और कछु नईं जानत, पर ऊहां बिवाद और शब्दों पै बहस करबे कौ रोग आय, जिन से डाह, और लड़ाई, और निन्दा की बातें, और बुरय बुरय शक।</verse>
				<verse number="5">और उन मान्सन में बेकार के झगड़ा पैदा होत आंय, जिन की मती बिगड़ गई आय और बे सत्य से अलग हो गए आंय, जो समझत आंय कि भक्ति कमाई कौ दोरो आय।</verse>
				<verse number="6">पर संतोस के संग्गै भक्ति बड़ी कमाई आय।</verse>
				<verse number="7">कायसे न हम संसार में कछु लाए आंय और न कछु लै जा सकत आंय।</verse>
				<verse number="8">और जदि हमाए ऐंगर खाबे और पहनबे को होबै, तो इनईं पर संतोस करो चईये।</verse>
				<verse number="9">पर जो मालदार होबो चाहत आंय, बे ऐसी परीछा, और बेकार के काम और नुसकान में फंसत आंय, जो मान्सन हां बिगाड़ देत आय और बिनास के समन्दर में डुबो देत आय।</verse>
				<verse number="10">कायसे रुपईया कौ लोभ सब परकार की बुराईयन की जड़ आय, जीहां पाबे की कोसिस करत भए कितेक जनें बिसवास की गैल से भटक के अपने आप हां बिलात परकार के दुखों से छलनी कर लओ आय।</verse>
				<verse number="11">पर हे परमेसुर के जन, तें इन बातन से भाग; और धरम, भक्ति, बिसवास, प्रेम, धीरज और नम्रता कौ पीछा कर।</verse>
				<verse number="12">बिसवास की अच्छी कुस्ती लड़; और ऊ अनन्त जीवन को धर ले, जीके लाने तें बुलाओ गओ, और बिलात गवाह के सामूं अच्छो स्वीकार करो हतो।</verse>
				<verse number="13">मैं तोहां परमेसुर हां जो सब हां जीयत रखत आय, और पिरभू यीशु मसीह को गवाह मानके जीने पुन्तियुस पीलातुस के सामने अच्छो स्वीकार करो, जौ आदेस देत आंव।</verse>
				<verse number="14">कि तें हमाए पिरभू यीशु मसीह के परगट होबे तक ई आदेस हां बिना कलंक के और निरदोस राख।</verse>
				<verse number="15">जीहां बो ठीक बेरा में दिखा है, जो परम धन्न और राजाओं कौ राजा, और पिरभुओं कौ पिरभू आय।</verse>
				<verse number="16">और अमरता केवल ओई की आय, और बो अगम्य ज्योत में रहत आय, और न ऊहां कोई मान्स ने तको, और न कभऊं तक सकत आय: ऊ की प्रतिष्ठा और राज जुग जुग लौ रै है। आमीन।</verse>
				<verse number="17">ई संसार के मालदारों को आदेस दे, कि बे घमण्डी न होबें और धन कौ लालच न करें, पर परमेसुर पर जो हमाए सुख के लाने सब कछु बिलात देत आय।</verse>
				<verse number="18">और भलाई करें, और अच्छे कामन में धनी बनें; और उदार और मदद के लाने तईयार रैबें।</verse>
				<verse number="19">और आंगू के लाने एक अच्छी नी डाल राखें, कि सत्य के जीवन हां बस में कर लेबें।</verse>
				<verse number="20">हे तीमुथियुस ई बात की रखनवारी कर और जी समज हां समज कहबो भूल आय, ऊके असुद्ध बतकाव और बिरोध की बातन से दूर रह।</verse>
				<verse number="21">कितेक ई समज कौ अपना के, बिसवास से भटक गए आंय। तुम पर आसीस होत रैबे।</verse>
			</chapter>
		</book>
		<book number="55">
			<chapter number="1">
				<verse number="1">पौलुस ने लिखी जीने यीशु मसीह पै बैकुण्ठ के लाने बिसवास करो और जौन परमेसुर की मरजी से यीशु मसीह के प्रेरित आंय।</verse>
				<verse number="2">प्यारे बेटा तीमुथियुस हां लिखी। परमेसुर पिता और हमाए प्रभु यीशु मसीह में तुमें दया और सान्ति मिलत रए।</verse>
				<verse number="3">मैं अपने परमेसुर की सेवा अपने बड़े बूढ़न की रीत से साजे विवेक से करत आंव, और उनकी दया से तुमाए काजें बिन्तवारी करत आंव।</verse>
				<verse number="4">और तेंने जौन मन से सेवा करी आय, ऊकी याद रात दिना करत आंव और मोरो मन भरो आय।</verse>
				<verse number="5">मोहां याद आत आय, कि तोरी नानी लोइस, और तोरी मताई योनीके अपने बिसवास में पक्के हते, और मोहां पता आय, कि तें सोई उन जैसो आय।</verse>
				<verse number="6">ऐई से मैं तोहां सोई कैत आंव, कि जौन बरदान तोहां मोरे हाथ धरे से मिलो आय ऊहां और उजयार दे।</verse>
				<verse number="7">हम हां डरने नईंयां, कायसे परमेसुर ने हम हां प्रेम और बस भर काम करबे को भय दओ आय।</verse>
				<verse number="8">सो परमेसुर की गवाही से, और मोरे से जो उनके नाओं से जेहल में आंव, लजाईयो न, परन्त मोरे संग्गै सेवा में दुख उठाबे हां तईयार रै।</verse>
				<verse number="9">जीने हमाओ तरन तारन करो, और हम हां अपनौ बना लओ, जौ हमाए पुण्य के कामन से नईंयां; परन्त परमेसुर की दया से भओ आय।</verse>
				<verse number="10">जब से प्रभु यीशु मसीह हमाए हिये में आय तो मानो उजयारो हो आओ, जीने मृत्यु हां खतम करो, और हम हां हमेसा हां बैकुण्डवास पहुंचबे को ज्ञान दओ।</verse>
				<verse number="11">ऐई बचन को मैंने परचार करो और उनको भेजो, और सबरे हार उपदेस करो।</verse>
				<verse number="12">ऐई से मैं जे दुख उठा रओ आंव, और लजात नईंयां, कायसे मैंने जिन पै बिसवास धरो आय उन हां जानत आंव; और मोहां पक्को आय, कि जौन जीवन मैंने उन हां दे दओ आय ऊहां साजो धरे रै हैं।</verse>
				<verse number="13">जौन खरी बातें तेंने मोसे सुनी आंय उन हां पक्को मान के प्रेम से यीशु मसीह की बातन हां मानत जा।</verse>
				<verse number="14">पवित्रात्मा जौन हमाए हिये में बल देत आय, जौन काम उन ने दओ आय ऊहां सुतारो धरे रै।</verse>
				<verse number="15">तोहां पता आय, कि आसियावारे सबरे जनें मोसे फिर गए आंय, जैसे फूगिलुस और हिरमुगिनेस।</verse>
				<verse number="16">उनेसिफुरुस के घर के जनन पे प्रभु दया करें, कायसे ऊने कई बेरा मोरे हिये हां मानो ठण्डो करो, और मैं जेहल में आंव ईसे नईं सरमाओ।</verse>
				<verse number="17">परन्त जब बो रोम नगर आओ, तो मुसकल से ढूढ़त भओ मोहां मिलबे आओ।</verse>
				<verse number="18">(प्रभु ऊपे अपनी दया बनाए रखे) जौन जौन काज ऊनें इफिसुस में करे उनकी सोई तोहां पता आय।</verse>
			</chapter>
			<chapter number="2">
				<verse number="1">मोरे बेटा, यीशु मसीह की दया से पक्को होत जा।</verse>
				<verse number="2">जौन बातें तेंने बिलात जनन के सामूं मोय से सुनी आंय, उन हां दूसरे बिसवास करबेवारन हां सुना दे; जौन औरन हां बेई बातें सिखाबें।</verse>
				<verse number="3">यीशु मसीह के अच्छे सिपाही घांई मोरे संग्गै दुख उठाबे हां तईयार हो।</verse>
				<verse number="4">जब कोई सिपाही लड़ाई में जात आय, तो जीने ऊहां भरती करो आय, ऊहां खुस करबे हां अपने मन हां संसार की बातन से दूर धरत आय।</verse>
				<verse number="5">अखाड़े में लड़बेवारो पहलवान अच्छे से नईं लड़त तो इनाम नईं मिलत।</verse>
				<verse number="6">जौन किसान मेहनत करत आय ऊको फल ऊहां मिलत आय।</verse>
				<verse number="7">मोरी बातन पै ध्यान धर, और पिरभू तोहां सबरी बातन की समझ दै है।</verse>
				<verse number="8">यीशु मसीह पे ध्यान धरै रै, जौन दाऊद के घर से भओ, और मरे भयन में से जी उठो; जेई बातें तो मैंने तुम हां सुनाई हतीं।</verse>
				<verse number="9">उनईं बातन पै मैं बुरय मान्सन जैसो दुख उठा रओ आंव, इते लौ कि जेहल में आंव; परन्त परमेसुर कौ बचन खुलो आय।</verse>
				<verse number="10">मैं बिसवास धरबेवारन के लाने सब सह रओ कि बे यीशु मसीह में तरन तारन पाबें।</verse>
				<verse number="11">सांची बात जा आय, कि यदि हम उनके संग्गै मानो मर गए आंय तो उनके संग्गै जी जै हैं।</verse>
				<verse number="12">और हम धीरज धरें, तो उनके संग्गै राज सोई कर हैं: हम उन हां मान न दै हैं तो बे हमाओ मान सोई न कर हैं।</verse>
				<verse number="13">हम बिसवास न धरें परन्त बो बिसवास धरें रैत आय, कायसे बे अपनी कई नईं टाल सकत।</verse>
				<verse number="14">इन बातन हां उन हां बतात रै, और प्रभु के सामूं चितात रै, कि बहस न करें, ऊसे कछु नईं बनत; परन्त मान्स बिलुर जात आय।</verse>
				<verse number="15">ऐसे कय कर, कि परमेसुर खुस होबें और ऐसे काम करो जीसे आगे हां न लजाओ, और उनके सब बचनन हां अच्छे से मानो।</verse>
				<verse number="16">गन्दे बतकाव से दूर बनो रै; कायसे ऐसे जनें जो बुरओ बोलत हैं सो परमेसुर से और दूर होत जात आंय।</verse>
				<verse number="17">उनकी बातें मानो सड़े घाव जैसे बढ़त जै है: हुमिनयुस और फिलेतुस उनईं में से आय।</verse>
				<verse number="18">जौन जौ कैत आंय कि मरे भए जी उठे आंय बे सांची बातन हां नईं मानत, और कित्तई उन के बिसवास हां बिलोर देत आंय।</verse>
				<verse number="19">परन्त परमेसुर की बातें जीमें नीं जैसी बैठ गई आंय, उन पै ऐसी छाप लगी आय कि परमेसुर उन हां चीनत आंय; जो कोनऊं परमेसुर को नाओं जपत आय, बो अधरम से बचो रै है।</verse>
				<verse number="20">बड़े लोगन के घर में सोने-चांदी केई बासन नईं, परन्त माटी और लकड़िया के बासन सोई होत आंय; कोऊ को आदर धरो जात आय, और कोनऊं को नईं।</verse>
				<verse number="21">जौन कोनऊं अपने हां इन बचनन से साजो राख है, तो ऊको आदर हुईये; और बो जनो मालक के काम आहै, और भले कामन में लगो रै है।</verse>
				<verse number="22">जवानी की अभलाखा से दूर बनो रै; और जौन साजे मन से पिरभु हां मानत आंय, उनके संग्गै धरम और प्रेम से चलो, और दूसरे जनन से मिले रओ।</verse>
				<verse number="23">मूरख और अनपढ़ मान्सन की बातन से दूर रओ; कायसे तें जानत आय, कि ऐसी बातन से झगड़ा होत आंय।</verse>
				<verse number="24">प्रभु के दास हां झगड़ा करबेवारो नईं भओ चईये, परन्त सबरन के संग्गै मीठो बोलबेवारो, और सबरी बातन में होसयार और दूसरन की बात सैबेवारो होबै।</verse>
				<verse number="25">जौन जनें बिरोध करें उन हां धीरज से समझा दो, का पता कि परमेसुर उनको मन बदल देबे, कि बे सोई इन सांची बातन हां मानें।</verse>
				<verse number="26">और उनकी अग्या मानबे हां तईयार रैके शैतान छलिया के जाल से छूट जाबें।</verse>
			</chapter>
			<chapter number="3">
				<verse number="1">जौ मन में धरौ, कि अन्तिम दिना बड़े कठन हुईयें।</verse>
				<verse number="2">कायसे मान्स स्वार्थी, लोभी, डींग माबेवारो, बुराई करबेवारो, और मताई बाप की कई नईं करबेवारो, और बुरओ हुईये।</verse>
				<verse number="3">ऊमें प्रेम न रै है, और दूसरन हां क्षिमा नईं कर हैं, दूसरन में दोस लगाबेवारो हुईये, और अपने मन की करके कठोर, और भलो न चाहें।</verse>
				<verse number="4">बिसवास घाती, बात न मानबेवारो, घमण्डी और परमेसुर की बातन हां नईं परन्त दुनिया के भोग विलास में डलो रै है।</verse>
				<verse number="5">बे भगत जैसे तो लग हैं, परन्त उनके जस हां न मान हैं; ऐसे जन से दूरई रईयो।</verse>
				<verse number="6">इनईं में बे सोई आंय, जौन घरन में चिमा के पिड़ जात आंय और बुरई बईयरन हां फंसा लेत आंय, जौन बुरई अभलाखा में पड़ी पाप करत रैत आंय।</verse>
				<verse number="7">बे मानो सीखत तो हैं परन्त सांची बातन हां कऊं, नईं चीनत।</verse>
				<verse number="8">जैसे यन्नेस और यम्ब्रेस ने मूसा की बात नईं मानी ऊंसई बे सोई सांची बातों को बिरोध करत आंय: उनकी मति बिगड़ गई और बे बिसवास करबेवारी साजी बातन हां बिलकुल नईं मानत।</verse>
				<verse number="9">बे ईसे आगे नईं जात, कायसे जैसे उनकी मूरखता सबरन के सामूं खुल गई, ऊंसई इन की सोई खुल जै है।</verse>
				<verse number="10">तेंने अपने उपदेस, और अपनी चाल, और बिसवास, और सैबेवारो मन, प्रेम और धीरज, और सताए जाबे में सोई मोरे संग्गै दुख उठाओ आय।</verse>
				<verse number="11">और ऐसे कठन दुखन में जौन अन्ताकिया, इकुनियम और लुस्त्रा में मोपे भए और दुख जौन मैंने उठाए हैं; उन सबरन से प्रभु ने मोहां छुड़ाओ।</verse>
				<verse number="12">जौन यीशु मसीह के बिसवास में पक्के हुईयें, साजो जीवन जीबो चाहत आंय बे सोई सताए जै हैं।</verse>
				<verse number="13">और दुष्ट जनें जो बहकात आंय और धोका देत आंय, बे धोका खाके और बिगड़त जै हैं।</verse>
				<verse number="14">परन्त तेंने जौन बातें सीखी आंय और उन पै बिसवास धरो, उन में पक्को बनो रै; ध्यान धरियो कि जे बातें तेंने कौन से सीखी हतीं?</verse>
				<verse number="15">तें तो बालकपन से पवित्र शास्त्र की बातन हां जानत आय, जिनके मानबे से तोरो तरन तारन होत आय, और तें और होसयार हो जै है।</verse>
				<verse number="16">कायसे पवित्र शास्त्र के एक एक बचन परमेसुर की आत्मा के कय से लिखे गए आंय, जीसे उपदेस होबे, और मान्सन के समझाबे और सुधरबे, और धरम की गैल जानें हां साजो आय।</verse>
				<verse number="17">जीसे परमेसुर को मानबेवारो साजो बने, और भले काज करबे हां तैयार रैबे।</verse>
			</chapter>
			<chapter number="4">
				<verse number="1">परमेसुर और यीशु मसीह के सामूं जौन जीयत और मरे जनों कौ न्याव कर है, जब बे फिन के परगट हुईयें, और अपनो धरम को राज जमै हैं जौ सोच के तोहां चिताए देत आंव।</verse>
				<verse number="2">कि तें बचन के परचार के लाने तईयार रै; और सबरी बातन में धीरज से सै, और मान्सन हां सिखा और दपट और समझा दे।</verse>
				<verse number="3">कायसे ऐसे दिना आहें, कि मान्स सच्ची बात न मान हैं, परन्त जौन बातें सुनबे में मजा आबै और अपनी अभलाखा जैसो कैबेवारो जोड़ लै है।</verse>
				<verse number="4">और सांची बातन से फिरके कहानी किस्सा पै मन लगा है।</verse>
				<verse number="5">परन्त तें सबरी बातन में होसयार रै, दुख उठाबे हां तईयार रै, और सुसमाचार सुनात जा और जौन काज तोहां दओ आय ऊहां पूरो कर।</verse>
				<verse number="6">कायसे अब मैं बलदान होबेवारो आंव, और मोरे ई संसार से जाबे को टेम हो गओ आय।</verse>
				<verse number="7">मैंने अच्छी कुस्ती लड़ी आय मानो मैंने अपनी दौड़ पूरी कर लई आय, और अपने बिसवास में पक्को बनो रओ आंव।</verse>
				<verse number="8">आगे परमेसुर जौन सांचे आंय मोरे काजें धरम को मुकुट धरें आंय, जौन मोहां दै हैं और मोहां नईं, परन्त उन हां सोई दै हैं, जौन उनके फिन के आबे की प्रेम से बाट तकें आंय।</verse>
				<verse number="9">मुद्दई मों लौ आईये।</verse>
				<verse number="10">कायसे देमास ने ई संसार के मोह जाल में पड़ के मोहां छोड़ दओ आय, और थिस्सलुनीके हां चलो गओ आय, और क्रेसकेंस गलतिया हां और तीतुस दलमतिया हां चलो गओ आय।</verse>
				<verse number="11">लूका मोरे संग्गै बनो आय: मरकुस हां संग्गै लैके मो लौ चलो आ; कायसे सेवा के काज में ऊ बड़े काम को आय।</verse>
				<verse number="12">तुखिकुस हां मैंने इफिसुस पठैव आय।</verse>
				<verse number="13">जौन बागा में त्रोआस में करपुस लौ छोड़ आओ हतो, जब तें आहै, तो ऊहां और जौन किताबें खास करके चर्मपत्रों हां लेत अईये।</verse>
				<verse number="14">सिकन्दर ठठेरे ने मोरे संग्गै बुरओ करो आय, परमेसुर ऊहां ऊकी करनी को फल दै है।</verse>
				<verse number="15">तें सोई ऊसे संभल के रईयो, कायसे ऊने हमाई बातन को बिरोध करो आय।</verse>
				<verse number="16">मैंने जब पैलो जवाब दओ तो कोनऊं ने मोरो साथ नईं दओ, सब ने मोहां छोड़ दओ हतो: परमेसुर करै कि ऊहां इन सबरी बातन को लेखो न दैबे पड़े।</verse>
				<verse number="17">प्रभु ने मोरी सहायता करी, और मोहां हिम्मत दई: कि मैं सबरे हार प्रचार करों, की सबरे जनें सुन लेबें; मैं तो मानो नाहर के मों से छूट आओ।</verse>
				<verse number="18">मोहां भरोसा आय कि प्रभु मोहां बुरई बातन से बचा है, और मोरो तरन तारन करके मोहां अपने सरग धाम में लै जै है: उनईं की जय होबै। आमीन।</verse>
				<verse number="19">प्रिसका और अक्विला, और उनेसिफुरुस के घर वारन हां नमस्कार कईये।</verse>
				<verse number="20">इरास्तुस कुरिन्थुस में रै गओ, और त्रुफिमुस हां मैं मीलेतुस में बिमार छोड़ आओ।</verse>
				<verse number="21">जाड़े के दिना से पेंला चलो अईये: यूबूलुस, और पूदेंस, लीनुस और क्लोदिया, और सबरन हां नमस्कार कईये।</verse>
				<verse number="22">प्रभु तोरे आत्मा हां बल देबे: तुम पै किरपा बनी रैबे।</verse>
			</chapter>
		</book>
		<book number="56">
			<chapter number="1">
				<verse number="1">पौलुस ने लिखी जा चिठिया जौन परमेसुर को चाकर और यीशु मसीह कौ प्रेरित आय, जीहां परमेसुर नबेरे जनन के बिसवास, और जीने सांची बातन हां चीनो आय।</verse>
				<verse number="2">अनन्‍तकाल लौ जीयत रैबे की आस से करी, जीके लाने परमेसुर ने कई जौन लाबरी नईं कैत।</verse>
				<verse number="3">और ऐन बेरा पै अपने परचार से उजागर करी, जौन हमाए तरन तारन करबेवारे परमेसुर की मरजी से दई गई।</verse>
				<verse number="4">जा चिठिया तीतुस हां लिखी जौन धरम से मोरो लड़का आय; तुम हमाए परमेसुर पिता जौन हमाओ तरन तारन करबेवारे आंय, तुम सबरे जनन पै दया और सान्ति बनी रैबे।</verse>
				<verse number="5">मैं ई काजें तोहां क्रेते में छोड़ आओ हतो, कि तें जौन बातें बचीं आंय उन हां ठीक ठाक करे, और जैसी मैंने कई हती कि हरएक जांगा पै प्राचीनन हां काम पै लगाए।</verse>
				<verse number="6">प्राचीन बिन खोट एकई बईयर राखबेवारो होबै, और उनके बाल बच्चा पिरभु पै बिसवास करबेवारे होबें, और ऊ धनी न होबे परन्त कई करबेवारे होबै।</verse>
				<verse number="7">कायसे मुखिया हां परमेसुर के काम करने आंय; बो बिनखोट, हटी और खुन्सयाबेवारो, न पीबेवारो और न मारपीट करबेवारो और घूस लैबेवारो न होबै।</verse>
				<verse number="8">बो पहुनाई करबेवारो, और दूसरन कौ भलो करबेवारो, अपने बस में रैबेवारो, न्याय करबेवारो, पवित्तर और अपनी इन्द्रियन हां बस में रखबेवारो होबै।</verse>
				<verse number="9">और जौन धरम की बातें उन ने सुनी आंय, उन हां मानबेवारो होबै और खरी बातन कौ परचार करे, और बहस करबेवारन हां ऐसो जवाब दैबे कि विवादियन कौ मुंह बंद हो जाबै।</verse>
				<verse number="10">कायसे बिलात जनें बिरोध करत आंय, लबरा और धोका देत आंय; जे बे आंय जिनको खतना हो गओ आय।</verse>
				<verse number="11">उनकौ मों बन्द करो चईये, जे औरें पईसा ऐंठबे हां बुरई बातें बताके घर के घर बिगाड़त आंय।</verse>
				<verse number="12">उनईं में के एक जनें ने जौन उनको आगमवकता आय, ऐसो कैत आय, क्रेते के जनें पेंला से लाबरी कैत आंय, और पशुअन जैसे बिलात खैबेवारे और आलसी जनें आंय।</verse>
				<verse number="13">जा बात तो सांची आय, सो उन हां कर्रे के समझा दईये, कि बिसवास में पक्के बनो।</verse>
				<verse number="14">और यहूदियन की कथा कहानियन और मान्सन की कई न करें, जे तो सांची बातन हां छोड़के बिलुर गए आंय।</verse>
				<verse number="15">साजे मान्सन के लाने सब साजो आय, और बुरय और बिसवास न करबेवारन हां कछु साजो नईंयां; कायसे उनकी समझ और उनको हिया साजो नईंयां।</verse>
				<verse number="16">बे कैत तो आंय, कि परमेसुर हां चीनत आंय, परन्त ऐसे काम करत आंय मानो उन हां नईं चीनत, कायसे बे घिना आंय और कई नईं करत; और उन पै कछु साजो करत नईं बनत।</verse>
			</chapter>
			<chapter number="2">
				<verse number="1">तें साफ साफ कहें गए, जौन साजी बातें आंय।</verse>
				<verse number="2">सियाने जनें समझदार रएं, और उनको धरो भओ बिसवास प्रेम और सैबे कौ मन होबै।</verse>
				<verse number="3">ऐसई सियानी बईयरन की चाल साजी होबै, बे नसा न करें और दूसरन पै दोस न लगाबें; परन्त साजी बातें सिखाबें।</verse>
				<verse number="4">कि बे हल्की बईयरन हां कैबें, कि अपने मुन्स और लरका बारन से प्रेम राखो।</verse>
				<verse number="5">बे साजी, पतिविरता, घर को काम काज करबेवारी, साजी और अपने मुन्स की कई करबेवारी होबें, कि परमेसुर के बचन हां दूसरे जनें बुरओ न कैबें।</verse>
				<verse number="6">ऐसई जुआन मान्सन हां सोई समझाओ, कि ठीक ठाक रैबें।</verse>
				<verse number="7">सबरे काम ऐसे करौ कि मान्स बड़वाई करें; तुमाई बातें खरी और बजनदार होबें।</verse>
				<verse number="8">तुमाई बातें खरी होबें, कि कोई उन हां बुरओ न कहबे; कि हमाए विरोधियन हां कोऊ ऐसो मौका न मिलै, और बे लजा जाबें।</verse>
				<verse number="9">चाकरन हां समझाओ, कि अपने मालक की कई करें, और अपने काम से उन हां खुस राखें, और कभऊं उन हां पलट के जुआब न दैबें।</verse>
				<verse number="10">चोरी भड़याई न करें; परन्त सबरी बातन में सांचे बिसवास करबेवारे बनें, इन सबरी बातन हां मानबे से हमाए तरन तारन करबेवारे परमेसुर के बचन हां और उजागर करें।</verse>
				<verse number="11">कायसे हम हां पता पड़ गओ आय, कि परमेसुर की किरपा से मान्सन को तरन तारन भओ आय।</verse>
				<verse number="12">बे हम हां चितात आंय, कि हम अधरम और संसार की लुभाबेवारी बातन से चित्त फेर के ई जुग में अपने हां बस में राख के धरम करम से चलबें।</verse>
				<verse number="13">और जौन आस हम लगाए आंय कि महाबली परमेसुर और पिरभु यीशु मसीह जिन ने हमाओ तरन तारन करो आय, उनकी फिन के आबे की गैल तकें रैबें।</verse>
				<verse number="14">उन ने अपने आप अपनो बलदान करो, कि हम हां सबरे पापन से दूर करबें, और हम हां साजो कर के ऐसे बनाबें जौन धरम के काज में लगे होबें।</verse>
				<verse number="15">तें पूरे हक्क से इन बातन हां समझा, और सिखा दे कि कोई तोपे उंगरिया न उठा पाबै।</verse>
			</chapter>
			<chapter number="3">
				<verse number="1">मान्सन हां चिताओ, कि हाकम और मालकन की कई करौ, और उन की कई मानो, और कोनऊ भलो काम होबै तो ऊहां मन से करौ।</verse>
				<verse number="2">कोई की बुराई न करो; और झनझट न करो; परन्त सूदे रओ और सबरे मान्सन के संग्गै नरमाई से चलो।</verse>
				<verse number="3">कायसे हम पेंला, मूरख और परमेसुर की अग्या न मानबेवाले, और दुबधा में हते, और भांत भांत की चाहना करत हते, और मजा मौज चाहत हते और अदावट धरें हते, और दूसरन को बुरओ सोचत हते, और बहुत घिना हते और दूसरन से बैर मानें हते।</verse>
				<verse number="4">परन्त जब हमाए पिरभु यीशु मसीह ने किरपा करके हम से प्रेम करो।</verse>
				<verse number="5">सो उन ने हमाओ तरन तारन करो: जौन हमाए घरम के क रमन से नईं, जौन हम ने करे, परन्त उन की दया से भओ, जीसे हम हां नओ जीवन पवित्तर आत्मा के नये बनाबे से मिलो।</verse>
				<verse number="6">जो जीवन उन ने हमाए तरन तारन करबेवारे पिरभु यीशु मसीह में होकें खुल के दओ।</verse>
				<verse number="7">जीसे हम उनकी किरपा सें धरमी भए, और मरे के पाछें जीवन के हक्कदार भए।</verse>
				<verse number="8">जे बातें सांची आंय, और मोरी जा चाहना आय, कि तें इन बातन हां खुल के बताए कि जीने परमेसुर पै बिसवास धरो आय, बे भले कामन में लगे रैबें, कायसे जे बातें बढ़िया और मान्सन के भले की आंय।</verse>
				<verse number="9">सो ओछे बतकाव से, और पुस्तन के किस्सा से, अदावट और उन झनझटन से न्यारे रओ; कायसे इन से कछु बनत नईंयां।</verse>
				<verse number="10">कोई पाखण्डी होबै तो ऊहां समझा के ऊसे दूर रओ।</verse>
				<verse number="11">जौ समझो कि ऐसो मान्स सांची गैल से भटक गओ आय, और अपने आप हां पापी जान के पाप करबे में लगो रैत आय।</verse>
				<verse number="12">जब मैं तोय अरतिमास या तुखिकुस हां पठैओं, तो तें मोरे ऐंगर नीकुपुलिस हां अईयो; कायसे मैंने उतईं जाड़े के दिना काटबे की सोची आय।</verse>
				<verse number="13">जेनास व्यवस्था करबेवारो और अप्पुल्लोस हां जतन से आगे पठै दईये, और जौ ध्यान धरिये कि उन हां कछु बस्त की घटी न होबै।</verse>
				<verse number="14">हमाए जनें हां सोई जौन बस्त चाने होबै ऊहां दैबे में पाछें न रैबें।</verse>
				<verse number="15">मोरे सबरे संग्गी भईयन हां तोहां नमस्कार पोंचे, और जौन हम में मिल गए आंय, उन हां सोई नमस्कार कईयो। तुम सबरन पै परमेसुर की किरपा बनी रैबे।</verse>
			</chapter>
		</book>
		<book number="57">
			<chapter number="1">
				<verse number="1">पौलुस जौन यीशु मसीह के कारण जेहल में आय, और भईया तिमुथियुस ने लिखी संग्गी भईया फिलेमोन हां।</verse>
				<verse number="2">और बहन अफफिया, और हमाए संग्गी अरखिप्पुस और फिलेमोन के घर में जुड़बेवाली मण्डली के जनन हां।</verse>
				<verse number="3">हमाए पिता परमेसुर और पिरभू यीशु मसीह में तुम हां दया और किरपा मिलत रैबे।</verse>
				<verse number="4">मोहां पिरभू में तोरे प्रेम और तोरे बिसवास जौन तें सबरे जनन पै धरे आय।</verse>
				<verse number="5">ऊके लाने रोजीना परमेसुर को जस मानत आंव; और प्रार्थना में तोहां याद करत आंव।</verse>
				<verse number="6">तोरे हमाए संग्गै जुड़बे से और तोरे भले कामन से पिरभू को और जस होबै।</verse>
				<verse number="7">कायसे भईया, तोरो प्रेम जो प्रभु से और मान्सन से लगो आय, ऊसे हमाए मन हां अच्छो लगो, सुनो आय कि तोसें मण्डली के जनन के मन हरे हो गए आंय।</verse>
				<verse number="8">मोहां मसीह में जा हिम्मत मिली, कि जौन चीज ठीक आय ऊहां करबे की अग्यां देओं।</verse>
				<verse number="9">मैं बूढ़ो पौलुस जौन यीशु मसीह के नाओं के कारण अबै जेहल में आंव, ऐसो साजो लगो कि तुम से प्रेम से कहों।</verse>
				<verse number="10">मैं अपने लड़का उनेसिमुस जौन ने जेहल में बचन सुनके बिसवास धरो ऊके लाने ऐसो कैत आंव।</verse>
				<verse number="11">कि बो तो पेंला मोरे कोऊ काम को नईं हतो, परन्त अब तो तोरे और मोरे दोई के लाने बड़े काम को आय।</verse>
				<verse number="12">ओई के लाने जौन मोरे हिये को टुकड़ा आय, जीहां मैंने तोरे ऐंगर पोंचा दओ आय।</verse>
				<verse number="13">ऊहां मैं अपने संग्गै धरो चाहत हतो, कि बो तोरे नाओं से ई जेहल में जौन बचन सुनाबे से आय, मोरी सेवा करै।</verse>
				<verse number="14">परन्त मैंने तोरी मरजी के बिना कछु नईं करो चाहो, कि तोरी मो पे दया मन से होबै, कोई दबाओ से नईं।</verse>
				<verse number="15">का पता कि ऊ तोसे कछु दिना तक न्यारो रहो कि सबरे हार तोरे संग्गै रैबे।</verse>
				<verse number="16">अब नौकर घांई नईं, परन्त ऊसे बढ़के मानो, भईया जैसो रैबे और जौन संसार के देखत और पिरभु में मोरो प्यारो आय।</verse>
				<verse number="17">तें मोहां अपनो संग्गी जाने, तो ऊहां ऐसो मानियो जैसे मोहां मानत आय।</verse>
				<verse number="18">और ऊने तोरो कछु नुकसान करो होबै, और तोसे कछु उधार लओ होबै, तो बो सबरो मोरे नाओं में लिख लईये।</verse>
				<verse number="19">मैं पौलुस अपने हाथन से लिख रओ आंव, कि मैं सबरो पटा दै हों; मोहां जौ कैबे की बात नईंयां, कि मोरो करजा जौन तो पे आय बो मानो तेंई आय।</verse>
				<verse number="20">भईया जौ करके तो मोहां भलो लग है, तोरे ऐसो करबे से मानो तें मोरे हिये हां हरो भरो कर है।</verse>
				<verse number="21">तें मोरी बात मानत आय, ऐसो जानके और तो पै भरोसा धरके, मैंने जौ लिखो आय मोहां पता आय, कि तें मोरे कहे से बढ़के कर है।</verse>
				<verse number="22">मोरे रुकबे के लाने जांगा धरिये; मोहां पता आय कि तुमाई बिन्तवाई से मैं तुम हां फिन के मिल जै हों।</verse>
				<verse number="23">इपफ्रास जौन प्रभु यीशु मसीह के कारण मोरे संग्गै जेहल में आय।</verse>
				<verse number="24">और मरकुस और अरिस्तर्खुस और देमास और लूका जौन मोरे संग्गै काम करत आंय, तोहां नमस्कार कैत हैं।</verse>
				<verse number="25">हमाए प्रभु यीशु मसीह की दया तुमाए जीवन पै बनी रैबे।</verse>
			</chapter>
		</book>
		<book number="58">
			<chapter number="1">
				<verse number="1">पेंला के दिन में परमेसुर ने हमाए बूढ़े बारन से तनक तनक और भांत भांत से आगमवकतन से बातें करीं।</verse>
				<verse number="2">अन्त में परमेसुर ने अपने पुत्तर हां पठै कै उन में होकें बातें करीं जीसे संसार हां रचो, और एक दिना बेई पूरे संसार के मालक हुईयें।</verse>
				<verse number="3">पुत्तर परमेसुर पिता की जस की जोत और उनके जैसो आय, और बेई अपने बल से धरती हां संभाले आंय: बे मान्सन के पापन हां धोके परमेसुर महान के दाएं हाथ पै जा बैठे।</verse>
				<verse number="4">और बे सरगदूतन से अच्छे कड़े, और उनहां ऊ नाओं दओ गओ जौन दूसरन से सबसे बड़ो आय।</verse>
				<verse number="5">कायसे परमेसुर ने सभई सरगदूतन से कबै कई, कि तें मोरो पुत्र आय? कायसे आज मैं तुमाओ पिता कहाओ, और जौ सोई कैत आय, कि मैं ऊ को पिता हुईयों, और बो मोरो पुत्तर कहा है?</verse>
				<verse number="6">जब परमेसुर अपने एकलौते पुत्र हां संसार में लेके आत आय, तो बो अपने सरगदूतन से कैत आय, की ऊहां मानो।</verse>
				<verse number="7">और सरगदूतन के लाने ऐसो कैत आय, कि बो अपने दूतन हां पवन, और अपने दासों को ज्वाला बनात आय।</verse>
				<verse number="8">और अपने बेटा से कैत आय, कि तुम परमेसुर आव और तुम जीवन भर राज कर हौ।</verse>
				<verse number="9">तेंने धरम से प्रेम करो और अधरम से बैर रखो; ईसे तुमाए परमेसुर ने तुम हां तुमाए सबरे दोस्तन से अधिक खुस करो।</verse>
				<verse number="10">और कैत आय, हे पिरभू पेंला तुम ने धरती को बनाओ, और सरग तुमाए हाथन को बनाओ आय।</verse>
				<verse number="11">संसार और सरग तो नास हो जै हैं, पर तुम बने रै हौ, और सबरी बस्तें उन्ना घांई पुरानी हो जै हैं।</verse>
				<verse number="12">तें उनहां चादर घांई लपेट लै है, और जैसे पैरबे के उन्ना बदलत आय बदल डाल है, पर तें ओई आय और हमेसा ऐसई बने रै है।</verse>
				<verse number="13">परमेसुर ने का कभऊं सरगदूत से कई, कि आ और मोरे दाएं बैठ जा, जब लौ मैं तोरे बैरियन हां तोरे गोड़े तरें न कर देंओं?</verse>
				<verse number="14">सरगदूत जौन को तरन तारन हो गओ; उनकी सेवा खुसामद को आंय।</verse>
			</chapter>
			<chapter number="2">
				<verse number="1">हम हां चईये कि जौन बातें हम ने सुनी आंय, और मन लगाओ, उनहां पकड़े रओ कि हम भटक के दूर न चले जाबें।</verse>
				<verse number="2">कायसे जौन बातें सरगदूतन ने कईं बो सांची कड़ी तो जौन ने आज्ञा न मानी उनहां ठीक दण्ड मिलो।</verse>
				<verse number="3">तो हम ऐसे अच्छे तरन तारन के रस्ता हां जानके कैसे बचे जात आंय? पिरभू ने पेंला ईहां हमें बताओ, और जिन ने जो बचन सुनो और मानो ईसे हमें पक्को हो गओ कि जौ सांचो आय।</verse>
				<verse number="4">परमेसुर ने जौ दिखाओ कि उनको बचन सांचो आय, अदभुत काम और चिन्ह दिखा के, और पवित्रात्मा देके ईकी गवाह दई।</verse>
				<verse number="5">ऊ ने जो आबेवारे संसार जीकौ बतकाव हम करत आंय, ऊहां सरगदूतन के हाथ में नईं दओ।</verse>
				<verse number="6">कोऊ ने बचन में ऐसी कई, कि मान्स में ऐसो का आय, कि तें ऊ की चिन्ता करे, और हम जैसे कमजोर मान्स पै ध्यान करे?</verse>
				<verse number="7">तेंने मान्स हां सरगदूतन से तनकई हलको बनाओ; तेंने मान्स हां जस और आदर को मुकुट दओ, और अपने बनाए संसार पै राज करबे कौ मौका दओ।</verse>
				<verse number="8">तेंने सब कछु मान्स के नेंचें कर दओ; और कोई बस्त हमाए अधकार से बायरें नईंयां, परन्त हम अबै लौ सब कछु अपने अधकार में नईं देखत।</verse>
				<verse number="9">यीशु मसीह हां सरगदूतन के तनकई कम करो गओ हतो, पर मृत्यु कौ दुख उठाबे के कारन मइमा और आदर कौ मुकुट पहने देखत आंय; परन्त परमेसुर की दया से हरएक मान्स के लाने मौत कौ स्वाद चीखे।</verse>
				<verse number="10">कायसे सबरो ऊ को आय और ओई ने रचो आय, सो ऊ ने बहुत से मान्सन हां परमेसुर के लड़का बिटिया बनाबे हां यीशु मसीह के द्वारा बचा के, उनके बचाबेवारे हां सिद्ध करे।</verse>
				<verse number="11">कायसे पिरभू यीशु मसीह और जौन उनके द्वारा परमेसुर के लरका बिटिया बने, एकई बीज में से आंय; ऐई से बे अपने भईयन हां भईया और बहन कैत आंय।</verse>
				<verse number="12">बे पिरभू यीशु मसीह को परचार भईयन में कर हैं, और तोरे भजन गाहें।</verse>
				<verse number="13">ऊ ने जा भी कई कि मैं परमेसुर पै भरोसा धर हों, और जा सोई कि तक, मैं अपने बच्चन के संग्गै जीहां परमेसुर ने मोहां दए आंय।</verse>
				<verse number="14">और जब हम बिसवास धरबेवारे मान्स देह धरें आंय, सो ऊ ने भी मान्स देह धरी और हमाए जैसो हो गओ; बो मर गओ कि शैतान छलिया हां बरबाद कर दे, जीहां मौत में अधकार मिलो आय।</verse>
				<verse number="15">जौन मान्स डरके रैत आय कि पता नईंयां कि मौत कबै आ जै है, उनहां मौत के डर से छुड़ा लओ।</verse>
				<verse number="16">पिरभू यीशु मसीह सरगदूतन हां नईं परन्त इब्राहीम के लड़का बारन हां समारबे हां आए।</verse>
				<verse number="17">ईसे ऊ हम जैसो बनबे आओ, कि बो परमेसुर के सामूं हमाए काजें एक दयालू और बिसवास धरबे लाक महायाजक होबै; कि बो मान्सन के पापन को भरना भरें।</verse>
				<verse number="18">कायसे जब पिरभू की जांच भई, और क्रूस को दुख उठाओ, तो बो उन की भी सहायता कर सकत आय, जिन मान्सन की जांच होत आय।</verse>
			</chapter>
			<chapter number="3">
				<verse number="1">सो भईया हरौ, तुम सब उनके जनें आव, और यीशु मसीह हां जौन प्रेरित और हमाए महायाजक आएं ध्यान धरौ।</verse>
				<verse number="2">जीने उनहां पठैव हतो उनकी कही करी, जैसे मूसा ने अपने सबरे वंस के मान्सन की सेवा करी।</verse>
				<verse number="3">कायसे पिरभू यीशु मसीह मूसा से बढ़के हते उनहां और भी मान दओ चईये, जैसे घर को बनईया घर से अधक मान पात आय।</verse>
				<verse number="4">कायसे घर को कोऊ तो बनईया होत आय, परन्त परमेसुर ने धरती को सब कछु बनाओ।</verse>
				<verse number="5">मूसा अपने लोगन के बीच सेवा करबे में साजे हते, उन ने आगे आबेवारी सबरी बातें बता दईं।</verse>
				<verse number="6">परन्त यीशु मसीह परमेसुर के घर के मान्सन के ऊ परे आंय, और उनके घर तो हम आंय, हम हां अब लौ पक्के बने रओ चईये।</verse>
				<verse number="7">जैसो आत्मा कैत आय, कि तुम जब आज उनकी बात हां सुनो।</verse>
				<verse number="8">तो अपने मन हां कर्रो न करियो, जैसो मान्सन ने हार में आत बेरा करो हतो।</verse>
				<verse number="9">उते तुमाए पुरखन ने मोहां परखो और चालीस बरस लौ मोरे कामन हां तको।</verse>
				<verse number="10">परमेसुर उन मान्सन से परेसान हो गए, कायसे उनके मन चित्त भटकत रैत हते, और मैं तुम से का चाहत आंव न समझे।</verse>
				<verse number="11">और परमेसुर ने गुनसिया के कई, कि तुम मोरे आराम की जांगा में न जा पाहौ।</verse>
				<verse number="12">सो भईया हरौ, चेतो और बुरई बातन में न लगो, जीसे तुम परमेसुर से भटक जाओ।</verse>
				<verse number="13">तुम एक दूजे हां समझात रहो, और जब लौ आज को दिना आय, तको कि कोऊ पाप में फं सके कर्रो न हो जाबै।</verse>
				<verse number="14">जब से हम ने पिरभू यीशु मसीह से मन लगाओ, उनईं बातन पै बने रओ चईये।</verse>
				<verse number="15">जैसो पोथी में लिखो आय, कि जब आजई तुम उनकी वाणी हां सुनो, तो अपने मन हां कर्रो न करियो, जैसो मान्सन ने करो हतो।</verse>
				<verse number="16">कौन से मान्सन ने गुन्सियाओ? का बेई न हते, जौन मूसा के संग्गै मिसर देस से कड़े हते?</verse>
				<verse number="17">और परमेसुर चालीस बरस लौ की से परेसान रय? का उनईं से नईं, जौन ने पाप करो, और जिनकी लासें रस्ता में डली रईं?</verse>
				<verse number="18">परमेसुर ने कौन के लाने कई, कि बे ऊ देस में न जा पै हैं; उनईं से जिन ने उनकी कई नईं करी?</verse>
				<verse number="19">जिन ने परमेसुर के बचन नईं माने बे ऊ देस में नई पोंचे।</verse>
			</chapter>
			<chapter number="4">
				<verse number="1">सो उनके विश्राम में जाबे की बात अबै सोई आय, हम हां डर के चलो चईये, ऐसो न होबै, कि कोई रै जाबै।</verse>
				<verse number="2">हम हां सोई जेई बातें बताई हतीं, परन्त उनहां जौन बातें सुनाईं, उनसे उन ने कछु बिसवास नईं धरो।</verse>
				<verse number="3">जीने बिसवास धरो, बे विश्राम में पोंचे; जैसो पोथी में लिखो आय, कि परमेसुर ने उन मान्सन से गुन्सया के कई कि तुम मोरे आराम की जांगा में न पहुंच हौ।</verse>
				<verse number="4">और उनकी पोथी में एक जांगा ऐसो आओ आय, कि सातें दिना परमेसुर ने संसार हां बना के आराम करो।</verse>
				<verse number="5">और पोथी में एक जांगा ऐसो सोई लिखो आय, कि बे सरग में जिते मैं रैत आंव उते न जै हैं।</verse>
				<verse number="6">ऐसो सोई कहो आय, कि जिन ने परचार की बातन को नईं मानो बे मोरी जांगा न जै हैं।</verse>
				<verse number="7">ईके बाद तो दाऊद की पोथी में ऐसो सोई कैत आय, जैसो पैले कहो हतो कि जब तुम मोरी बातें सुनो तो अपने मन हां कर्रो न करियो।</verse>
				<verse number="8">यदि यहोशू अपने लोगन हां विश्राम में ले जातो, तो परमेसुर फिन के ई दिना की न कैते।</verse>
				<verse number="9">सो ध्यान धरौ कि परमेसुर पै बिसवास धरबेवारन के लाने विश्राम को दिनअबै आबेवारो आय।</verse>
				<verse number="10">सो जिन ने परमेसुर के जैसे अपने काज पूरे करे आंय, बे ऊंसई अपने कामन से विश्राम कर हैं।</verse>
				<verse number="11">हम हां ऊ विश्राम में जैबे की कोसस करने आय, कहूं ऐसो न होबै, कि हम उनकी कई न करके उते न पहुंच पाबें।</verse>
				<verse number="12">कायसे परमेसुर के बचन जीयत, और बली आंय, जैसी दोई तरपेवारी तलवार, उनके बचन से आत्मा और जीव, और एक एक गांठ हां तोड़त आय, जब लौ हिये में का आय जौ न जान लैबे।</verse>
				<verse number="13">कछु भी परमेसुर से लुको छिपो नईंयां बे सब जानत आंय, और उनकी आंखन से कछु नईं बरको आय।</verse>
				<verse number="14">हमाओ ऐसो बड़ो महायाजक आय, जौन सरग चलो गओ, बे आंय पिरभू यीशु मसीह; जौन परमेसुर के पुत्तर आंय, सो अपन ने जिन बातन पै चित्त लगाओ आय उन में पक्के होत जाबें।</verse>
				<verse number="15">पिरभू यीशु मसीह हमाई उन बातन हां जी में हम कच्चे आंय; उनहां जानत आंय, कायसे एक एक बात में उनकी परख भई, परन्त उन में कोई पाप नईं कड़ो।</verse>
				<verse number="16">सो हम जब बिन्तवारी करें, तो अपने परमेसुर से ऐसे मांगें, कि बे हमाई सुनें और जो कछु हमें चाने होबै बो हम हां दैबें।</verse>
			</chapter>
			<chapter number="5">
				<verse number="1">महायाजक मान्सन में से होत हतो, कि बो मान्सन के पापन की छिमा के लाने भेंट चढाए, और बलि करै।</verse>
				<verse number="2">बो पापी मान्सन के अज्ञान हां जानत आय, कायसे बो मान्सन में से होबे से उनके पापन हां समझत आय।</verse>
				<verse number="3">ऐई लाने बो जैसे दूसरे जन के लाने, ऊंसई अपने काजें सोई बली चढ़ाबे।</verse>
				<verse number="4">परन्त मान को जौ पद कोई हां अपने से नईं मिलत, जैसो हारून हां जो काज परमेसुर ने दओ हतो।</verse>
				<verse number="5">ऊंसई पिरभू यीशु मसीह ने जौ मान देबेवारो पद अपने से नईं लै लओ, जौ तो उन हां उनईं ने दओ, और कहो कि जौ मोरो बिटवा और मैं ई को बाप आओं।</verse>
				<verse number="6">पोथी में जौ लिखो आय, कि तें मलिकिसिदक जैसो हमाए लाने हमेसा लौ को याजक आय।</verse>
				<verse number="7">ऊ ने अपने जीयत गुहार लगा के और अंसुआ बहात कई, कि मोहां आबेवारी मौत से बचा लेओ, और उनकी जैसी लगन से बे बच गए।</verse>
				<verse number="8">परन्त परमेसुर के लड़का होबे पै भी, उन ने अपने मरबे लौ परमेसुर की कई करी।</verse>
				<verse number="9">और सबरे दुख हां सह के, अपने सबरे मानबेवारन को तरन तारन करो।</verse>
				<verse number="10">और उन हां परमेसुर ने न्यारो करके मलिकिसिदक जैसो महायाजक बना दओ।</verse>
				<verse number="11">ईके लाने और बहुत कछु कहो जा सकत आय, जीहां हम अबै नईं समझ सकत; कायसे तुम अब तनक ऊं चो सुनन लगे आओ।</verse>
				<verse number="12">अबै लौ तो तुम हां सिखाबेवारो होने हतो, परन्त ऐसो लगत आय, कि तुम हां बे बातें जौन पेंला बताईं हतीं फिन के बताबें? तुम अबै लौ दूध पीबो चाहत आव, तुम हां तो अबै रोटी खैबेवारो हो जाने हतो।</verse>
				<verse number="13">परन्त जैसे दूध पियत बच्चा परमेसुर की बातें नईं समझत कि का अच्छो आय, कायसे बो अबै हल्को बच्चा आय।</verse>
				<verse number="14">कायसे बड़े जनें रोटी खात आंय, जानो बे अच्छे बुरय हां चीनत आंय।</verse>
			</chapter>
			<chapter number="6">
				<verse number="1">सो अब हमें समझवारो हो जाओ चईये, जौन पिरभू मसीह की पेंला की बातें नईं, परन्त बड़े हो जाबो चईये, कि समझें कि हम ने कैसे अपने बुरय कामन हां छोड़ के अपनो चित्त परमेसुर की बातन पै लगाओ।</verse>
				<verse number="2">और अब फिरके बपतिस्मा और हाथ धरबे, और मरे भए कैसे जी उठ हैं, और आबेवारे न्याय जैसी पेंला की शिक्षा में आगे बढें।</verse>
				<verse number="3">सो परमेसुर की मरजी जैसो अपने आगे बढत जाबें।</verse>
				<verse number="4">कायसे जीने परमेसुर की जोत पाई, और जिन हां परमेसुर ने बरदान दए और जिन ने पवित्तर आत्मा पाओ।</verse>
				<verse number="5">जीने परमेसुर के बचन हां सुनो, और आबेवारे दिना में हमाओ का हुईये ईहां समझ लओ।</verse>
				<verse number="6">ऐसे जनें अच्छी बातन हां छोड़ देबें; और औरई गैल धर लेबें तो उन हां फिरके ओई सांची गैल पै लै आबो मुसकल आय; मानो ऐसे जन पिरभू यीशु मसीह हां फिन से क्रूस पै ठोकत आंय, और सब के सामूं उनके नाओं पै बट्टा लगात आंय।</verse>
				<verse number="7">अच्छी धरती जी पै पानू बरसो होबै, और जौन खेती हां तईयार होबै, कि मान्सन के लाने खैबे हां पजे, ऐसी धरती हां परमेसुर आसीस देत आय।</verse>
				<verse number="8">परन्त ऊ धरती पै जरियां और भटकटई ऊगत आय, तो बेकार आय ऊ पै परमेसुर को श्राप आहै, और बा आगी में बारी जै है।</verse>
				<verse number="9">भईया हरौ, हम ऐसो कैत तो आंय परन्त हमाओ सोच आय, कि तुम उनके जैसे काज करत आव जीको तरन तारन हो गओ आय।</verse>
				<verse number="10">हम जौ सोई कैत आंय कि परमेसुर अच्छे न्यायी आंय, बो तुमाई याद कर है, कि तुम कैसे उन सबरे जन जिन ने यीशु मसीह हां पकड़ लओ आय, उन की सेवा खुसामद करत आव।</verse>
				<verse number="11">परन्त हमाई जा अभलाखा आय, कि तुम अपनी आबेवारी बातन की आस धरो और ऊ में बढत जाओ।</verse>
				<verse number="12">सो आलसी न बनो; परन्त अपने बिसवास में बने रओ, और जब लौ परमेसुर ने उन हां बे बातें न दईं जी की उन ने कई हती धीरज धरो।</verse>
				<verse number="13">परमेसुर ने जब इब्राहीम हां असीसो, तो और कोऊ के नाओं से नईं कहो कायसे कोई परमेसुर से बड़ो नईंयां।</verse>
				<verse number="14">कि मैं तोहां और तोरे वंस परवार हां आसीस दैहों।</verse>
				<verse number="15">परन्त अब्राहीम ने धीरज धरो जब लौ जौन परमेसुर ने ऊसे कई हती पूरी न भई।</verse>
				<verse number="16">मान्स अपने से बड़े को कौल खाके बात पक्की करत आय, और उनकी सबरी बातें कौल खाके पूरी होत आंय।</verse>
				<verse number="17">सो जब परमेसुर ने जौन बात कई आय, ऊहां पूरो करो सो अब जौन हमाई आस आय जीहां हमें पाने आय ऊहां पक्को धरें रैत आंय।</verse>
				<verse number="18">परमेसुर झूटो नईं कात, सो जब बे कौल खात और वचन देत तो ऊ बात हां कभऊ नईं बदलत, सो अब जौन हमाई आस आय जी हां हमें पाने आय ऊहां पक्को धरें रैत आंय।</verse>
				<verse number="19">ओई आस पे हम कर्रे के बिसवास धरें आय, कायसे बा आस अबै मानो परदा के पांछे होबे।</verse>
				<verse number="20">पिरभू यीशु मसीह हमाए आंगू गए आंय, जैसे मलिकिसिदक सबरे दिना हां हमाओ याजक हतो, ऊं सई यीशु मसीह सोई हमाए याजक आंय।</verse>
			</chapter>
			<chapter number="7">
				<verse number="1">मलिकिसिदक सालेम को राजा और परमेसुर को याजक हतो, जब इब्राहीम राजाओं हां हरा के लौटो, तो ऐई ने ऊहां असीसो हतो।</verse>
				<verse number="2">और ऐई हां इब्राहीम ने सबरी बस्तन को दसवों भाग दओ हतो: मलिकिसिदक नाओं को मतलब आय धरम कौ राजा, और सालेम मतलब सान्ति कौ राजा आय।</verse>
				<verse number="3">जी को न बाप आय न मताई और न वंस परवार आय, पता नईंयां कि बे कब से आंय और कब लौ रै हैं, परन्त बे परमेसुर के पूत जैसे आंय।</verse>
				<verse number="4">तनक ध्यान धरौ उन पै जौन बड़े हते और जिन हां हमाए बूढ़े पुराने जनें इब्राहीम ने अच्छे लूट के माल कौ दसवों भाग दओ।</verse>
				<verse number="5">लेवी के वंस के लोगन हां जौन याजक को काज करत आय, ऐसो कओ गओ हतो, कि बे इब्राहीम के वंस वारन से भी व्यवस्था अनसार दसवांस लैबे।</verse>
				<verse number="6">परन्त इन ने जौन लेवी परवार के न हते, इब्राहीम से दसवांस लओ, और जिन हां प्रतिज्ञाएं मिलीं हतीं उन हां आसीसें दईं।</verse>
				<verse number="7">जा बात सांची आय, कि छोटो जनो बड़े से आसीस पात आय।</verse>
				<verse number="8">धरती पै तो दसवांस लैबेवारे मान्स मर जात आंय, परन्त मलिकिसिदक के लाने कहो आय कि बो जीयत आय।</verse>
				<verse number="9">ऐसो कैत आंय कि लेवी जौन दसवांस लेत आय, परन्त उन ने इब्राहीम में होकें दसवांस दओ।</verse>
				<verse number="10">कायसे लेवी जौन इब्राहीम के वंस में जन्मो, जीने मलिकिसिदक हां दसवांस दओ।</verse>
				<verse number="11">मूसा के नैम से लेवी के वंसवारे याजक होत हते, (जी से मान्सन हां नैम मिले) तो फिन दूसरे याजक को का काज, जैसे मलिकिसिदक जौन हारून के वंस को न हतो।</verse>
				<verse number="12">कायसे जब याजक की जांगा बदलत आय, तो फिन नैम सोई बदलबो चईये।</verse>
				<verse number="13">कायसे जी के लाने हम कैत आंय बे हमाए पिरभू यीशु मसीह आंय, जौन यहूदा के गोत्र के हते जिन ने कभऊ परमेसुर की बेदी की सेवा नईं करी।</verse>
				<verse number="14">सो अब जौ खुलासा हो गओ, कि हमाए पिरभू यीशु मसीह यहूदा के गोत्र के हते, और ई गोत्र में से याजक होबे की चरचा मूसा ने नईं करी।</verse>
				<verse number="15">मलिकिसिदक जैसो एक और याजक होबेवारो हतो।</verse>
				<verse number="16">जो याजक अपने गोत्र से नईं, परन्त अपने न मरबेवारे जीवन से हतो।</verse>
				<verse number="17">कायसे उन के लाने गवाह दई गई, कि तें मलिकिसिदक की रीत पे जुगानुजुग याजक आय।</verse>
				<verse number="18">सो जौन आज्ञा पेंला मिली हती; बा काम की नईं रई परन्त बा लोप हो गई।</verse>
				<verse number="19">(कायसे मूसा के नैम काम के नईं रए) और ऊ की जांगा एक और अच्छी आस मिली, जीसे हम परमेसुर के ऐंगर जा सकत आंय।</verse>
				<verse number="20">पिरभू यीशु मसीह परमेसुर की मरजी से याजक बने।</verse>
				<verse number="21">(कायसे बे सबरे याजक बिना बचन के भए, जिनके लाने पोथी में ऐसो लिखो आय, कि मैं परमेसुर ऐसो कैत आंव कि तुम हमेसा लौ याजक बने रै हौ, ईहां मैं अब न बदल हों कि तें हमेसा को याजक आय)।</verse>
				<verse number="22">सो यीशु मसीह में होकें हम हां एक अच्छी बात मिली।</verse>
				<verse number="23">बे तो बिलात याजक भए, कायसे बे सबरे मर जात हते।</verse>
				<verse number="24">परन्त जे तो हमेसा जीयत रै हैं; ईसे उनकौ याजक को काम हमेसा हां रै है।</verse>
				<verse number="25">सो जौन पिरभू यीशु मसीह पै बिसवास धरके परमेसुर लौ पोंच हैं; बे उनको पूरो पूरो तरन तारन करत आय, और परमेसुर के सामूं उनके लाने बिन्तबारी करत आंय।</verse>
				<verse number="26">हम हां ऐसई महायाजक चानें हतो, जौन पवित्तर, सूदे और बिना पाप के होबें, और पापी मान्सन जैसे न होबें, परन्त सरग लौ ऊंचे उठे होबें।</verse>
				<verse number="27">और उन महायाजकन घांई उन हां रोजीना पेंला अपने लाने और दूसरे मान्सन के लाने बलदान चढाबें; कायसे पिरभू यीशु मसीह ने खुद बलदान होकें एकई बेर में सबरो काम निपटा दओ।</verse>
				<verse number="28">कायसे मूसा के नैम से जौन याजक बनाए जात हते बे मान्सन घांई कमजोर हते; परन्त बा बात जौन मूसा के नैम के बाद आई, जीने उनसे अपने लरका पिरभू यीशु मसीह हां याजक बना दओ, जौन अच्छे याजक कड़े।</verse>
			</chapter>
			<chapter number="8">
				<verse number="1">अब बड़ी बात जा आय, कि हमाए महायाजक महाबली परमेसुर के दांय हाथ पै बिराजे आंय।</verse>
				<verse number="2">और बे महा पवित्तर जांगा सरग मैं मानो ऊ तम्बू में सेवा करत आंय, जौन मान्सन के हाथन को बनो नईंयां, परन्त पिरभू ने खुद बनाओ आय।</verse>
				<verse number="3">कायसे याजक भेंट और बलिदान करत हते, ईसे पिरभू यीशु मसीह लौ सोई कछु चढाबे हां होबो चईये।</verse>
				<verse number="4">जदि बो इते धरती पै होतो, तो कभऊं याजक नईं कहाते, कायसे इते दूसरे याजक होत आंय जौन बली चढात आंय।</verse>
				<verse number="5">कायसे धरती पै को तम्बू सरग पै के तम्बू की छाप आय, जब मूसा ने जो तम्बू बनाओ, तो ऐसो बनाओ जैसो ऊ ने पहरवा पै तको हतो।</verse>
				<verse number="6">पर यीशु मसीह हां अच्छी सेवा मिली, जीमें बे मान्सन के लाने परमेसुर से बिन्तवारी करत आय, जा और भी अच्छी बात आय।</verse>
				<verse number="7">कायसे बा पैली वाचा साजी होती, तो दूसरी वाचा की कछु चाहना न होती।</verse>
				<verse number="8">परन्त परमेसुर ने ई वाचा में कमी पाके कई, मैं तुम से कैत आंव कि ऐसे दिना आ हैं कि मैं एक नओ कौल इस्राएल के लोगन से कर हों।</verse>
				<verse number="9">जो ऊ कौल घांई नईंयां, जौन मैंने उन के बाप दादन से बांधी हती, जब मैं उनको हाथ पकड़ के उन हां मिसर देस से काड़ के ले आओ हतो, परन्त बे अपने कौल में सांचे नईं कड़े, सो मैंने उन हां छोड़ दओ।</verse>
				<verse number="10">पिरभू कैत आय, कि अब जौन कौल मैं उन के संग्गै बांध हों, बा ऐसी आय, कि मैं अपने नैम हां उनके हिये और जी में डाल हों, और बे औरें मोरे जनें हुईयें और मैं उन को परमेसुर हुईयों।</verse>
				<verse number="11">और कोई हां मोरे लाने न बता हैं, कायसे बे सबरे मोहां हिये से चीन हैं।</verse>
				<verse number="12">मैं उन पै दया कर हों, और उनके अधरम और पापन की छिमा कर दै हों।</verse>
				<verse number="13">नये कौल से अब पुरानो कौल छूट गओ, कायसे जौन बस्त पुरानी होकें बेकाम हो जात बा छूट जात आय।</verse>
			</chapter>
			<chapter number="9">
				<verse number="1">पहलो कौल जौन भओ हतो ऊके अपने नैम हते; और धरती पै ध्यान मनन करबे हां तम्बूवारो मन्दर हतो।</verse>
				<verse number="2">जानो कि पेंला वारो मन्दर हाथन से बनो हतो, ऊ में दियादान, एक मेज, भेंट करबेवारी रोटी हती; बो पवित्तर जांगा कहात हती।</verse>
				<verse number="3">और परदा के पछाऊं हती परम पवित्तर जांगा।</verse>
				<verse number="4">उते सुन्ने की धूपदानी और बाचा को बक्सा जौन चारऊ ओर सुन्ने से मढ़ो हतो, जीमें मन्ना से भरो सुन्ने को मर्तबान, हारून की छड़ी जीमें फूल कड़ आए हते, और पथरा की पटिया जी पै दसई अग्यां लिखी हतीं।</verse>
				<verse number="5">ऊके ऊ परै दोई चमचमात करूब हते, जिनके पंख दया की जांगा के ऊपर छायरो करें हते।</verse>
				<verse number="6">ऐसो हतो उते, तम्बू में जिते याजक जाके अपनो काम करत हते।</verse>
				<verse number="7">परन्त आगेवारी जांगा में याजक बरस भर में एक बेर रकत लेके जात हतो, कि मान्सन की भूल चूक के काजें बलदान करें।</verse>
				<verse number="8">इन बातन से पवित्तर आत्मा ऐसो कैत आय, कि जब लौ पेंलावारो तम्बू मैं ध्यान मनन होत हतो, जब लौ पवित्तर जांगा को रास्ता सबरन हां नईं पता चलो।</verse>
				<verse number="9">ऊ तम्बू में ऐसी भेंट और बलि चढ़ाई जात आय, कि ऊसे बली चढाबेवारे मान्सन को मन साजो न होत हतो।</verse>
				<verse number="10">सो बे नैम खाबे पीबे और सपरबे के हते, जौन मान्स के लाने हते, उन हां बेरा आबे पै सुधारो जात आय।</verse>
				<verse number="11">परन्त पिरभू यीशु मसीह ई संसार की अच्छी बस्तन को महायाजक होकें आओ, सो बे अबई से बढ़िया तम्बू जौन मान्स के हाथन की बनी नईंयां, मानो ई संसार जैसो नईंयां।</verse>
				<verse number="12">परन्त पिरभू यीशु मसीह ने अपने बलदान के रकत के संग्गै एकई बेर पवित्तर जांगा में पहुंच के हमेसा के लाने तरन तारन करो, जौन बकरन और बछड़न के रकत से न हो सको।</verse>
				<verse number="13">कायसे बकरा और बैलवा को रकत और कलोर की राख मान्सन की देह हां साफ करत आय।</verse>
				<verse number="14">तो पिरभू यीशु मसीह को रकत जौन बिलकुल बिन पाप हते, परमेसुर के सामूं निषपाप बलदान चढाओ, तो बो तुम हां बुरय काज से पूरे मन से काय न पवित्तर कर है, कि तुम जीयत परमेसुर की सेवा करो।</verse>
				<verse number="15">पिरभू यीशु मसीह ने उन हां बनाओ, जीने पुराने नैम हां नईं मानो अब उन ने नए नैम से अपने लाने मान्सन हां बुलाओ, कि बे सरग की जायजाद के मालक हो जाबें।</verse>
				<verse number="16">कायसे जब नओ नैम चलो तो नैम चलाबेवारे हां मरबो चईये, कि ऊ नैम को फायदा दूसरन हां मिले।</verse>
				<verse number="17">कायसे ऐसो नैम मरबे पै पक्को होत आय, जौ लौ कौल करबेवारो जियत आय, तौ बो कौल कछु मतलब को नईं होत।</verse>
				<verse number="18">पैली कौल सोई रकत से बंधी हती।</verse>
				<verse number="19">कायसे जब मूसा ने नैम की सबरी बातन हां सबरे मान्सन हां सुना दईं, तो उन ने बकरन और बछड़न को रकत लैके, पानू और लाल ऊ न, और जूफा की झाडू से सबरे मान्सन पै छिटक दओ।</verse>
				<verse number="20">और कहो, कि परमेसुर की अग्यां से जौ रक्त कौल हां पक्को करत आय।</verse>
				<verse number="21">और ऐसई उन ने तम्बू के भीतर सेवा में आबेवारे सबरे सामान पै रकत छींटो।</verse>
				<verse number="22">मूसा के नैम से सबरी बस्तें रकत से साजी होत आंय; और रकत बहाए बिना पापन की छिमा नईं होत।</verse>
				<verse number="23">जे बस्तें, सरग पै की छाया आंय उन हां इन बलदान से पवित्तर करो जात आय; परन्त सरग की बस्तें और अच्छे बलदान चईये।</verse>
				<verse number="24">कायसे पिरभू यीशु मसीह ऊ पवित्तर जांगा में नईं गए, जौन सांचे पवित्तर जांगा को नमूना जैसो आय, बे तो सरग चले गए कि हमाए काजें परमेसुर के सामूं बने आंय।</verse>
				<verse number="25">जौ नईंयां कि पिरभू यीशु मसीह हां बेर बेर बलदान करो चईये, जैसो महायाजक हर साल जनावर को रकत लैके पवित्तर जांगा मैं जात हतो।</verse>
				<verse number="26">ऐसो तो उन हां संसार के बने से बेर बेर बलदान होने होतो; परन्त अबई जुग के खतम होबे पै बे एक बेर जगत मैं आके, और अपने बलदान से पाप हां दूर कर दओ।</verse>
				<verse number="27">और मान्सन हां एक बेर मरके उनको न्याय हुईये।</verse>
				<verse number="28">ऊंसई पिरभू यीशु मसीह बिलात जनों के पापन हां हरबे हां एकई बेर बलदान भए, और जब बे फिन के संसार में आहें तो पाप हां हरबे हां नईं, परन्त जौन उनकी आस लगाए आंय उनको तरन तारन कर हैं।</verse>
			</chapter>
			<chapter number="10">
				<verse number="1">मूसा के नैम आबेवारी बातन की छाया आय, जा छाया अपने में अच्छी नईंयां, कायसे इन से मान्स पाप से नईं छूटत, जौन बलदान हर बरस करने पड़त आंय, उन मान्सन हां कभऊं सुद्ध नईं कर सकत।</verse>
				<verse number="2">जौन जनें बलदान चढ़ात हते उन के पाप छिमा हो जाते, तो फिन बलदान चढ़ाबे कौ काम नईं होतो, कायसे उनको जी उन हां पापी न कैतो।</verse>
				<verse number="3">कायसे उन हां हर बरस अपने पापन के लाने बलदान करबो होत आय।</verse>
				<verse number="4">बैल और बछड़न के रकत से मान्सन के पाप धुलबो मुसकल आय।</verse>
				<verse number="5">ऐई से जब उन ने देह धारन करी तो कहो, कि बलदान और भेंट तुम ने नईं मांगी।</verse>
				<verse number="6">होमबली और पापन के लाने बली चढ़ाबे से परमेसुर खुस नईं भए।</verse>
				<verse number="7">तब पिरभू यीशु मसीह ने कहो, कि मैं इ धरती पै आ गओ आंव, (धर्म पोथी में मोरे काजें ऐसो लिखो आय) कि परमेसुर तुमाई मरजी पूरी करें।</verse>
				<verse number="8">पेंला उन ने कहो, कि बलदान और भेंट और होमबली, और पाप की बली मोहां नईं भात; मूसा के नैम हां पूरो करबे हां बलदान चढाए जात आंय।</verse>
				<verse number="9">जौ सोई कैत आंय, कि मैं संसार में आ गओ आंव, कि तुमाई इच्छा पूरी करों; ईसे बे पेंलावारे बलदान बन्द कर देत आय।</verse>
				<verse number="10">उनकी मरजी से यीशु मसीह के एक बेर बलदान से हमाए पापन की छिमा भई।</verse>
				<verse number="11">याजक रोजीना सेवा को काज करत आंय, परन्त बे बेर बेर बलदान से पापन हां दूर न कर सके।</verse>
				<verse number="12">पर पिरभू यीशु मसीह ने पापन के बदले एकई बेर सदा के लाने अपनो बलदान करके, परमेसुर के दांय हाथ जा बैठे।</verse>
				<verse number="13">और जे जब लौ उतईं बैठ हैं, जब लौ उनके सबरे बैरी उनके गोड़न तरें न हो जाबें।</verse>
				<verse number="14">कायसे उन ने एकई बलदान से उन हां पापन से छुड़ाके परमेसुर के जनें बना दओ।</verse>
				<verse number="15">पवित्रात्मा सोई ऐसो कैत आय; कि पेंला ऐसो कहो गओ।</verse>
				<verse number="16">समय आबे पै मैं उनसे एक कौल कर हों, बो ऐसो आय कि मैं अपने नैम उनके हिये में लिख हों और उन के जी में डाल हों।</verse>
				<verse number="17">(फिन बो ऐसो कैत आय) कि उन के बुरय कामन हां, और उन के पापन हां कभऊं याद न कर हों।</verse>
				<verse number="18">जब उन के पापन की छिमा हो गई, तो पापन के लाने बलदान करबे की कोई जरूरत नईंयां।</verse>
				<verse number="19">सो भईया हरौ, पिरभू यीशु मसीह के रकत के जोर से महापवित्तर जांगा में जाबे को हियाव हो गओ आय।</verse>
				<verse number="20">ई नई गैल से हम जीवन में पोंच हैं, और जा गैल जौन यीशु मसीह आय हम हां परदा में से लै जै हैं।</verse>
				<verse number="21">और हमाओ ऐसो बड़ो याजक आय, जो परमेसुर के घर को मुखिया आय।</verse>
				<verse number="22">सो परमेसुर लौ साफ हिये, और बिसवास से, और अपने मन हां शुद्ध करके और अपने मन हां बुरई बातन से दूर करके, और अपनी देह हां साफ पानू से सपर के आओ।</verse>
				<verse number="23">और हमाई जौन आसा आय ऊहां कर्रे से पकड़े रओ, जीने अपन हां जा आसा दई आय, बो सांचो आय।</verse>
				<verse number="24">हम दूसरन हां प्रेम करबे हां, और पुण्य के अच्छे काम करबे हां बढ़ावा देबें।</verse>
				<verse number="25">कई मान्स एक संग्गै जुड़के आराधना नईं करत ऐसो अच्छो नईंयां, एक दूजे हां अच्छी सला देओ; पिरभू को आबो जल्दी होने आय, सो उनईं एक दूजे के संग्गै जुड़त रओ।</verse>
				<verse number="26">जिन ने सांचो बचन हिये में धर लओ हतो, परन्त जान के पाप में पड़ जाबें, तो अब उनके लाने कोई और बलदान काम न आहें।</verse>
				<verse number="27">ऐसे जन पै आबेवारो न्याय पड़ है और बे नरक कुण्ड की आग में तड़पें, कायसे बे बचन हां नईं मानत।</verse>
				<verse number="28">मूसा के नैम में एक जनों जौन कई नईं करत दो तीन जन के कैबे पे, बिना दया के मार डालो जात हतो।</verse>
				<verse number="29">सो सोच लेओ कि जीने परमेसुर के लड़का यीशु मसीह को तिरस्कार करो, और उनके रकत जीसे मान्सन के पाप कटत ऊहां नईं मानो, ऐसन हां बहुतई दण्ड मिल है, कायसे उन ने ऊ दया जौन उन पै होने हती ऊहां नईं मानो।</verse>
				<verse number="30">कायसे हम उन हां चीनत आंय, जीने कई, कि न्याय करबो मोरा काज आय, मैं ऊहां दण्ड दै हों: और ऐसो सोई लिखो आय, कि पिरभू अपने मानबेवारन को सोई न्याय कर हैं।</verse>
				<verse number="31">जीयत परमेसुर के हाथ में पड़बो भयंकर बात आय।</verse>
				<verse number="32">पेंला के दिना हां याद करो, जब तुम ने पिरभू की जोत पाई तो तुम ने बड़ी पीड़ा सही परन्त पक्के बने रए।</verse>
				<verse number="33">सोचो कि तुम में से कछु जनें तो मान्सन के सामूं निंदरत गए, और तुम में से कछु जन की भारी दुरदसा करी गई।</verse>
				<verse number="34">जौन जनें जेहल में डाले गए उन पै तुम ने दया करी, और जब मान्सन ने तुमाई चीज बस्तें ले लईं; तब तुम चिमाने रए, कायसे तुम हां पता हतो कि तुमें ईसे बढ़िया और हमेसा बनी रैबैवारी बस्तें मिल हैं।</verse>
				<verse number="35">सो हिम्मत न हारो कायसे तुमाए काजें एक बड़ो इनाम धरो आय।</verse>
				<verse number="36">धीरज धरबो सीखो कि तुम परमेसुर हां खुस राखो, और ध्यान धरो कि पिरभू से तुम हां ईको बड़ो फल मिल है।</verse>
				<verse number="37">जैसो पोथी में कड़ो, कि परमेसुर अब झट्टई आहै, और अब और बेरा न हुईये।</verse>
				<verse number="38">मोरो नाओं लैबेवारो अपने बिसवास से जी है, परन्त जौन पिछल जात आय उन से परमेसुर खुस नईं हुईयें।</verse>
				<verse number="39">हम उन मान्सन घांई नईंयां, जो पिछल के बिगड़ गए परन्त हम अपने बिसवास में पक्के रै हैं, कि तरन तारन पाबें।</verse>
			</chapter>
			<chapter number="11">
				<verse number="1">बिसवास से हम जिन बातन की आस धरें आंय, पक्की होती और जौन बातें दिखात नईंयां ऊहां पक्को करत आंय।</verse>
				<verse number="2">हमाए बाप दादन को जौन बिसवास हतो ऊसे परमेसुर हां उन ने खुस करो।</verse>
				<verse number="3">हम बिसवास करत आंय कि संसार हां परमेसुर ने बचन कै के बनाओ, जा नईं, कि हम जौन देखत आंय, बो देखी भई बस्तों से बनो होय।</verse>
				<verse number="4">बिसवास करके हाबिल ने कैन से बढ़िया बलदान परमेसुर हां चढ़ाओ; और ओई से ऊ धरमी कहाओ, ऐई से ऊके बिसवास की चरचा अबै लौ होत आय।</verse>
				<verse number="5">हनोक सोई बिसवास धरें हतो ईसे बो जीयत उठा लओ गओ, कि न मरै, कायसे परमेसुर ने ऊहां उठा लओ, ऊके उठाए जाबे के पेंला ऐसो कैत हते कि हनोक के जीवन से परमेसुर खुस हते।</verse>
				<verse number="6">बिसवास बिना परमेसुर खुस नईं होत, कायसे जौन परमेसुर लौ आत आय ऊहां बिसवास धरो चईये, कि परमेसुर सांचे आंय; और जौन उन हां ढूढ़त है ऊहां बे मिलत आंय।</verse>
				<verse number="7">बिसवास धर के नूह ने जौन बात ऊ बेरा न दिखात हती, जब कहो गओ तो साजे मन से अपने घर के लोगन हां बचाबे हां एक बड़ी नाव बनाई, और संसार के दूसरे जनों पै न्याय आ गओ और बे डूब मरे; और नूह हां अपने बिसवास से आसीस मिली।</verse>
				<verse number="8">बिसवास से इब्राहीम हां जब परमेसुर ने टेरो तो ऊ जांगा निकल गओ जौन ऊहां मिलबेवारी हती, बो जौ न जानत हतो, कि बा कैसी जांगा आय; परन्त चलो गओ।</verse>
				<verse number="9">बिसवास करके इब्राहीम ऊ देस में परदेसी होकें तम्बुओं में रहो, ऐसई इसहाक और याकूब सोई रहे।</verse>
				<verse number="10">जौ ऊ ने ईसे करो कायसे बो तो पक्की नीं वारे नगर की बाट धरें हतो, जीहां बनाबेवारो परमेसुर आय।</verse>
				<verse number="11">बिसवास करके सारा ने जौन बूढ़ी हो गई हती ऊ ने गरभवती होबे की सक्ती पाई; कायसे बा जानत हती कि परमेसुर जीने जौ बचन कहो आय बो सांचो आय।</verse>
				<verse number="12">ऐई से मानो जो मान्सन बूढ़ो और मरो जैसो हतो, ऊसे आकास के तारे जैसे और बालू जैसो अनगिनत वंस परवार हुईये।</verse>
				<verse number="13">जे सबरे जनें जौई बिसवास धरें मर गए; और जिन बस्तन की कई गई हती बे न पाईं; परन्त उन ने मानो कि आबेवारे दिना में ऐसो हुईये, अबै ई संसार में हम बाहरवारे परदेसी आंय।</verse>
				<verse number="14">जौन ऐसी बातें कैत आंय, बे जौ दिखात आंय, कि बे अपने देस और जांगा जिते उन हां जाने आय खोजत होबें।</verse>
				<verse number="15">बे ऐसो सोचत हते कि जिते से आय हैं उतईं चले जाबें, तो उन हां ऐसो करबे को मौका हतो।</verse>
				<verse number="16">परन्त बे एक और बढ़िया सरग हां जाओ चाहत हते, ऐई से परमेसुर उनके परमेसुर कहाबे हां राजी हते, और उन ने इन के काजें एक नगर तईयार करो आय।</verse>
				<verse number="17">इब्राहीम से परमेसुर ने कई हती, कि इसहाक जौन ऊ को एकलौतो लड़का हतो, कि ईसें तोरो वंस परवार चल है।</verse>
				<verse number="18">बिसवास से जब परमेसुर ने इब्राहीम से कहो कि अपने लड़का इसहाक हां बलदान चढाए, तो ऊ राजी हतो।</verse>
				<verse number="19">इब्राहीम हां पक्को बिसवास हतो, कि परमेसुर मरे हां जिला सकत आय, मानो इसहाक मरबे के बाद ऊहां मिल जै है।</verse>
				<verse number="20">इसहाक ने बिसवास से अपने दोई लड़का याकूब और एसव हां आसीसो।</verse>
				<verse number="21">बिसवास से याकूब ने मरबे के पेंला यूसुफ के दोई लड़कन हां आसीसो, और लठिया के सहारे ठांड़ो होकें उन दोईयन हां परनाम करो।</verse>
				<verse number="22">बिसवास से जब यूसुफ मरबेवारो हतो, तो ऊ ने एक दिना इस्राएल को मिसर से कड़बे की कई, और ऐसो कहो कि चलती बेरा मोरे हड़रा लेत जईयो।</verse>
				<verse number="23">बिसवास से मूसा के मताई बाप ने ऊहां पैदा होतई तीन मईना लौ लुका के धरो; कायसे उनकौ लड़का खबसूरत हतो, और बे राजा की अग्यां से नईं डराने।</verse>
				<verse number="24">बिसवास से जब मूसा सियानो हो गओ, तो ऊ ने फिरौन राजा की बिटिया को लड़का होबे से मना कर दओ।</verse>
				<verse number="25">कायसे ऊहां पाप में रैके थोड़े से दिना के मजा मौज से परमेसुर के लोगन संग्गै दुख उठाबो अच्छो लगो।</verse>
				<verse number="26">मूसा ने मिसर देस के धन दौलत से यीशु मसीह के नाओं से भलो बुरो कहाबो अच्छो लगो; कायसे बो आगे आबेवारे आनन्द हां तकें हतो।</verse>
				<verse number="27">बिसवास से मूसा ने मिसर हां छोड़ दओ, और राजा से नईं डरानो, कायसे जौन बातें अबै न दिखात हतीं ऊ ने होत तकीं।</verse>
				<verse number="28">बिसवास से मान्सन ने जब मिसर के जेठे मान्स और जनावर मारे जाबे हां हते, मेमने को रकत द्वारे पै लगा के फसह मनाओ और जीयत बच गए।</verse>
				<verse number="29">बिसवास से बे लाल समुन्दर हां ऐसो पार कर गए, जैसे सूखी धरती पै से; और ऐसो तक के जब मिसर के मान्सन सोई पार उतरन लगे, तो बे सबरे डूब मरे।</verse>
				<verse number="30">बिसवास ही से यरीहो नगर की चौदीवारी, जब इस्राएलियन ने सात दिना लौ चक्कर लगाओ तो गिर पड़ी।</verse>
				<verse number="31">बिसवास ही से राहाब वेश्या जीने इस्राएलियन के भेदियन हां दुका के धरो, यरीहो के दूसरे जन के संग्गै नईं मारी गई।</verse>
				<verse number="32">और का कहों? कायसे अब इतनी बेरा नईंयां, कि गिदोन, बाराक, समसून, यिफतह, दाऊद और शामुएल और दूसरे अगमवकतन की बातें बताओं।</verse>
				<verse number="33">इतने बिसवास से लड़ के राज जीते; धरम के काज करे; जिन बस्तन हां कहो गओ हतो बे पाईं, नाहरन के मौ बन्द करे।</verse>
				<verse number="34">आगी की लपटन हां ठण्डो करो; तलवार के मारे जाबे से बच कड़े, कमजोर हते पै बल मिलो; लड़ाईयों में जीते; बाहर के राजन की सेना हां मार भगाओ।</verse>
				<verse number="35">कछु बईयरन ने अपने जन हां जौन मर गए हते फिन जीयत पाओ; बिलात जनें मार खात मर गए; परन्त जा न कई कि छोड़ दो; उन हां आस हती कि मर गए तो एक दिना जी उठ हैं।</verse>
				<verse number="36">बिलात जन को मजाक उड़ाओ गओ, कोड़ा लगे और बांध के जेहल में डाले गए; इन सबरी बातन से उन हां परखो गओ।</verse>
				<verse number="37">पथरा मारे गए; आरी से चीर के दो टूंका काटे गए; और उन हां जांचो गओ; तलवार से काटे गए; जौन लौ कछु न रहो, और पिराते में, और बुकरियन और गाड़रन की खलड़िया ओढ़े सबरे हार मारे फिरे।</verse>
				<verse number="38">जंगल, पहरवा, और गुफन में और घरती के बीच खदरन में रए।</verse>
				<verse number="39">संसार ने इन अच्छे मान्सन हां नईं चाहो, परन्त बिसवास से रए और मर गए, परन्त उन हां जौन बातें कई गईं हतीं बे न मिलीं।</verse>
				<verse number="40">जौ सब ईसे भओ कि परमेसुर ने हमाए काजें और भी अच्छी बस्तें हमाए लाने धरी हतीं, और उनकी मंसा हती कि बे हमाए बिना अपने जीवन हां पूरो करें।</verse>
			</chapter>
			<chapter number="12">
				<verse number="1">ई लाने जब इतने सबरे जनों की गवाह हम जानत आंय, तो अब सबरी रोकबेवारी बस्तन और उलझाबेवारे पाप और बुरई बातन हां छोड़ के, जैसी दौड़ हम हां दौड़ने आय ऊहां संभल के दौड़ें।</verse>
				<verse number="2">और हम अपनी नजर हां यीशु मसीह पै लगाबें; जौन हमें आगे लै चलत आय, जिन ने क्रूस पै चढ़ाए जाबे की निन्दा सई; और आज मजे से अपने बाप के संग्गै सरग में सिंहासन पै बिराजे आंय।</verse>
				<verse number="3">सो यीशु मसीह पै ध्यान करो, जीने अपने लाने पापियन से बुरई बातें सुनी, कि जब मान्सन तुमाए लाने कछु कएं तो हिम्मत न हारियो।</verse>
				<verse number="4">तुम में से कोऊ पाप से लड़त भओ ऐसो नईं लड़ो कि तुमाओ रकत बहो।</verse>
				<verse number="5">तुम बिसर गए आव कि पोथी में ऐसो लिखो हतो, कि पिरभू की बातन हां हलके न लेओ, और बो जब तुम हां सुधारे तो हिम्मत न हारियो।</verse>
				<verse number="6">पिरभू जीसे प्रेम करत आंय, उन हां सुधारत सोई आंय; और जीहां अपनो बना लेत उन हां कोड़ा सोई लगात आय।</verse>
				<verse number="7">जब तुम हां सुधारो जाबै, तो धीरज धरियो जैसे सबरे बाप मताई अपने लड़का वारन हां सीख देत आंय।</verse>
				<verse number="8">परमेसुर अपने लड़का वारन हां सीख देत आंय, तुम हां ऐसी सीख न मिली होबै तो तुम उनके बाल बच्चा नईंयां।</verse>
				<verse number="9">जब हमाए मताई बाप हम हां सीख देत आंय, तो अपन उन हां मान देत आंय, पिता परमेसुर से सीख लेबें कि अपने बिलात दिना जियत रैबें।</verse>
				<verse number="10">हमाए मताई बाप तनक बेरा हां हम हां सीख देत आंय, परन्त परमेसुर हमें सीख देत आय कि हम ओई जैसे पवित्तर बनें।</verse>
				<verse number="11">जा तो सांची आय कि अबै की सीख से हम हां पिरातो होत आय, परन्त सीख से हम सुधर जाबें तो हम भले रै हैं।</verse>
				<verse number="12">सो अब अपने हाथन हां मजबूत और अपने घुटने के बल ठांड़े होओ।</verse>
				<verse number="13">और सूदी गैल पै चलो तो लंगड़ा ठीक से चल है, और अच्छो हो जै है।</verse>
				<verse number="14">सबरे जनों से मेल राखो, और साजे रओ ईके बिना तुम परमेसुर हां न तक पा हौ।</verse>
				<verse number="15">और ध्यान धरो कि कोई परमेसुर की दया से न बच पाबै, और तकत रओ कि कोई करऔ होकें दूसरे जन हां परेसान न करे।</verse>
				<verse number="16">एसव घांई बुरओ और अधरमी मान्स न कड़े, जीने तनक से भोजन के लाने अपनी आबेवारी आसीस हिरा दई।</verse>
				<verse number="17">तुम हां पता आय कि पाछें आसीस चाहत हतो परन्त ऊहां नईं मिली, और अंसुआ बहाबे पै ऊहां फिन के मौका नईं मिलो।</verse>
				<verse number="18">तुम ऊ पहरवा जीहां छियो नईं जात जौन आगी से बरत हतो, काली घटा, अंधियारे और बड़ी बैहर ऊसे आत हती।</verse>
				<verse number="19">और तुरही की आवाज, और बोलबेवारे के ऐंगर नईं गए, उते जौन उन की सुनत हते, बोले कि अब और हम से न बोलो।</verse>
				<verse number="20">कायसे बे उनकी कही न कर पाए, कि कोई जनावर पहाड़ हां छी लेबे, तो ऊहां पथरन से मार डालियो।</verse>
				<verse number="21">बो सब जौन दिखात हतो बड़ो डरबेवारो हतो, मूसा तो डर के मारे कंपत हतो।</verse>
				<verse number="22">परन्त तुम सिय्योन के पहरवा और जियत परमेसुर के नगर यरूशलेम ऐंगर।</verse>
				<verse number="23">जिते लाखों सरगदूत के संग्गै परमेसुर के प्यारे जनें जीके नाओं सरग में लिखे आंय; और परमेसुर जौन न्यायी आय उन के संग्गै आय, और अच्छे मान्सन की आत्मा जीने पापन की छिमा पाई आय।</verse>
				<verse number="24">और उतईं पिरभू यीशु मसीह आंय, जीने अपने रकत से जौन हाबिल के रकत से भलो आय एक नई गैल बनाई आय।</verse>
				<verse number="25">संभल के रहो, और जे बातें कहबेवारे की सुनो, जब मान्सन ने कैबेवारे की बात न मानी जौन सिय्योन पहरवा से बोलत हतो, तो का तुम उन की बात जौन सरग से बोलत आय बच पाहौ।</verse>
				<verse number="26">ऊ बेरा तो उनके बोल से धरती कंपन लगी हती, परन्त उन ने कई आय कि ई बेरा मोरे बोले से धरती और आकास कांपन लग हैं।</verse>
				<verse number="27">“एक बेर फिन के” को मतलब आय कि जौन बस्तें हलत आंय, बे बनाई गईं हतीं सो बे तो हल जै हैं, और बे बस्तें जौन हलाई नईं जात बे सब बनी रै हैं।</verse>
				<verse number="28">सो हम परमेसुर की जय मानें, कि हम हां ऐसो राज मिलो जौन हल नईं सकत, उनके राज में हम उनको गुनगान करें, और उन हां मान देबें जीसे बे खुस रैबें।</verse>
				<verse number="29">कायसे हमाओ परमेसुर सब भसम करबेवारी आगी जैसो आय।</verse>
			</chapter>
			<chapter number="13">
				<verse number="1">एक दूजे की खबर राखो।</verse>
				<verse number="2">कोऊ बाहर से आबै तो अपने घर में रोटी खिलाईयो, कायसे ऐसो करके कछु जन ने बिना जाने सरगदूतन हां खिलाओ आय।</verse>
				<verse number="3">जौन जेहल में आय, उनको ध्यान रखियो जौ मानके कि तुमई जेहल में आव; जीके संग्गै बुरओ होबे उनकी सोई चिन्ता करियो, जौ सोच के तुम उन के संग्गै आव।</verse>
				<verse number="4">ब्याव हां आदर की बात सोचो, और ब्याव में अपनी संग्गी हां धोखो न दईयो; कायसे एक दिना परमेसुर परतिरिया संगत करबेवारन को न्याय कर हैं।</verse>
				<verse number="5">रुपईया पईसा को लालच न करियो, और जो कछु तुम लौ आय, ऊ पै सन्तोष करियो; कायसे पिरभू ने कई आय, कि बे तुम हां कभऊं न छोड़ है।</verse>
				<verse number="6">तुम हां सोई ऐसो कहो चईये, परमेसुर मोरी मदद कर है; मैं काय हां डरों, मान्स मोरो कछु नईं बिगाड़ सकत।</verse>
				<verse number="7">अपने गुरू जन हां जीने तुम हां परमेसुर की कथा सुनाई, उन हां न बिसराईयो; और ध्यान धरियो कि उन को जीवन कैसो हतो और उनके बिसवास की बातन हां पकड़े रहियो।</verse>
				<verse number="8">यीशु मसीह बदलत नईंयां, बे जैसे कल हते सो आज सोई आंय, और कल ऊंसई बने रै हैं।</verse>
				<verse number="9">दूसरे परचार की बातन से नईं बिलुरियो, और अपने मन हां पक्को बनाए रखियो, खाबे की बस्तन पै भौत ध्यान न धरियो, कायसे खाबे से जादा कछु नईं होत।</verse>
				<verse number="10">हमाई एक बेदी आय, जीसे खाबे को अधकार उन हां लौ नईंयां, जौन वेदी की सेवा करत आंय।</verse>
				<verse number="11">कायसे जिन जानवरन को रकत महायाजक पाप बलि के काजें भीतरे ले जात आंय, ऊ जानवर की देह हां जिते मान्स रैत आंय, ऊके बायरें बार दईयो।</verse>
				<verse number="12">ऐई से पिरभू यीशु मसीह ने मान्सन हां अपने रकत से साजो करबे हां गांव के बायरें क्रूस पै दुख उठाओ।</verse>
				<verse number="13">सो आओ, अपन यीशु मसीह लौ बायरें चलें कि उनके अपमान में उनके संग्गै रैबें।</verse>
				<verse number="14">कायसे संसार में कोई ऐसी नगरी नईंयां, जौन हमेसा लौ बनी रै है हम तो ऊं सई नगर की राह तकें बैठे आंय।</verse>
				<verse number="15">सो हम परमेसुर के गुनगान, यीशु मसीह के नाओं से चढात रएं।</verse>
				<verse number="16">भलो करबो, और दया करबो न छोड़ियो, कायसे ऐसे काम से परमेसुर खुस रैत आय।</verse>
				<verse number="17">अपने गुरु जनों की मानो बे तुमाए जीवन हां तकें रैत आंय; कायसे बे परमेसुर हां तुमाए लाने लेखो दै हैं, बे जो काज खुसी से करें, बोझो न समझें, कायसे ऐसी सेवा से तुम हां कोई फायदा न हुईये।</verse>
				<verse number="18">हमाए काजें बिन्तवारी करत रईयो, हमाओ जी ठीक ठाक आय; और हम अपने जीवन में अच्छो रहो चाहत आंय।</verse>
				<verse number="19">मैं तुम हां जौ सोई कहो चाहत आंव, कि बिन्तवारी करो कि मैं फिन के तुम लौ आके भेंट करों।</verse>
				<verse number="20">परमेसुर जौन सान्ति देबेवारे आंय, जिन ने हमाए पिरभू यीशु मसीह हां जौन गाड़र के बड़े रखनवारे आंय, अपने रकत से अपने लोगन हां पाप की मौज से बचाओ।</verse>
				<verse number="21">बे तुम हां उनकी अज्ञा मानबे और जौन अच्छो होबे, ऊहां करबे को मन हमाए भीतरे बनाबे, कि उनको मान सम्मान होत रैबे। आमीन।</verse>
				<verse number="22">भईया हरौ, मैं तुम से बिन्तवाई करत आंव, कि जौन बातें मैंने तुम हां लिखी आंय उन पै ध्यान धरियो।</verse>
				<verse number="23">तुम हां पता चलो हुईये हमाओ भईया तीमुथियुस जेहल से छूट गओ आय, बो इते समय पै आ गओ, तो मैं ऊहां लैके तुम लौ आहों।</verse>
				<verse number="24">अपने सबरे गुरु जनों और सबरे बिसवासियन हां नमस्कार कईयो, इतालियावारे तुम हां नमस्कार कैत आंय।</verse>
				<verse number="25">मोरी जा बिन्ती आय कि परमेसुर तुम सबन पै दया करे। आमीन।</verse>
			</chapter>
		</book>
		<book number="59">
			<chapter number="1">
				<verse number="1">परमेसुर और पिरभु यीशु मसीह के चाकर याकूब की कोद से उन बारहों कुलों हां, जौन फैल फुट होकें रैत आंय, नमस्कार पोंचे।</verse>
				<verse number="2">मोरे भईया हरौ, जब तुम कैऊ भांत की परीक्षाओं में पड़ो, तो ईहां बड़ी खुसी की बात मानियो।</verse>
				<verse number="3">कायसे तुम जानत आव, कि तुमाए बिसवास के परखे जाबे से धीरज जनम लेत आय।</verse>
				<verse number="4">धीरज हां अपनो काम पूरो करन देओ, कि तुम पक्के और सिद्ध हो जाओ और तुम में कोई बात की घटी न रैबे।</verse>
				<verse number="5">जदि तुम में से कोई हां समज की घटी होबै, तो बो परमेसुर से मांगे, परमेसुर बिना कए सबई हां उदारता से देत आय; और बुद्धि समज ऊ ए दई जै है।</verse>
				<verse number="6">ऊ बिसवास से मांगे, और कछु संका न करे; कायसे संका करबेवारो समुन्दर की लहर के भांत आय, जौन बैहर से बहत और उछाली जात आय।</verse>
				<verse number="7">ऐसो मान्स जौ न समजे, कि मोहां पिरभु से कछु मिल है।</verse>
				<verse number="8">बो मान्स दुचित्ता आय, और अपनी सबरी बातन में चंचल आय।</verse>
				<verse number="9">दीन भाई अपने बड़े पद पे घमण्ड करे।</verse>
				<verse number="10">और धनवारो अपनी ओछी दसा पे: कायसे बो घांस के फूल की भांत जात रै है।</verse>
				<verse number="11">कायसे सूरज ऊ गतई कड़ो घाम पड़त आय और घांस हां सुखा देत आय, और ऊकौ फूल झड़ जात आय, और ऊ की सुन्दरता जात रैत आय; ओई भांत धनवालो सोई अपनी गैल पे निंगत निंगत धूला में मिल जै है।</verse>
				<verse number="12">धन्न आय बो मान्स, जौन परीक्षा में पक्को कड़े; कायसे बो परीक्षा में खरो कड़ के जीवन कौ बौ मुकुट पा है, जी कौ कौल पिरभु ने अपने प्रेम धरबेवारन हां दओ आय।</verse>
				<verse number="13">जब कोनऊं की परीक्षा होबै, तो बो जौ न कैबे, कि ऊ की परीक्षा परमेसुर कुदाऊं से हो रई आय; कायसे न तो बुरई बातन से परमेसुर की परख हो सकत आय, और न बो कोनऊं की परख खुद करत आय।</verse>
				<verse number="14">परन्त हरएक जनों अपनी अभलाखा से खिंच के, और फं स के परीक्षा में पड़त आय।</verse>
				<verse number="15">फिन अभलाखा गरभवती होकें पाप हां जनम देत आय, पाप जब बढ़ जात आय तब मौत हां जनम देत आय।</verse>
				<verse number="16">हे मोरे प्यारे भईया हरौ, धोखा न खाओ।</verse>
				<verse number="17">हर एक साजो बरदान और हर एक साजे से साजे बरदान ऊ परै से आंय, और उजयारे के बाप कुदाऊं से मिलत आय, जौन न तो कभऊं बदलत आय, और न छाया के जैसो बदलबे वारो आय।</verse>
				<verse number="18">ऊ ने अपनी मनसा से हम हां सत्त के बचन से बनाओ आय, जीसे हम ऊके संसार की बनाई भई बस्तन में से मानो पैलो फल होबें।</verse>
				<verse number="19">हे मोरे प्यारे भईया हरौ, जा बात तुम जानत आव: ई लाने सबरे मान्स सुनबे के लाने एकदम तईयार और बोलवे में धीरजवारे, और खुन्स में गम्म खाबेवारे होबें।</verse>
				<verse number="20">मान्स कौ खुन्स परमेसुर के धरम हां पूरो नईं कर सकत।</verse>
				<verse number="21">ई लाने सबरी गन्दगी और सबरी दुष्टता दूर कर के, ऊ बचन हां दीनता से अपना लेओ, जौन हिये में बोओ गओ और जौन तुमाए प्रानन कौ तारन कर सकत आय।</verse>
				<verse number="22">बचन अनसार चलबेवारे बनो, और अकेले सुनबेवारेई नईं, अकेले सुनबेवारेई अपने आप हां धोखा देत हैं।</verse>
				<verse number="23">जौन कोऊ बचन कौ सुनबेवारो होबै, और ऊके अनसार चलबेवारो न होबै, बो तो ऊ मान्स घांई आय, जौन अपनो निज कौ मों ऐना में तकत आय।</verse>
				<verse number="24">ऐना में बो अपने आप हां तक के चलो जात, और तुरतईं बिसर जात आय कि मैं कैसो हतो।</verse>
				<verse number="25">पर जौन मान्स स्वतन्त्रता की सिद्ध नैम व्यवस्था पे ध्यान करत रैत आय, बो अपने काम में ई लाने आसीष पा है कि बो सुन के बिसरत नईं, परन्त वैसई काम सोई करत आय।</verse>
				<verse number="26">जदि कोई अपने आप हां भगत सोसे, और अपनी जीभ पे लगाम न देबे, तो बो अपने हिये हां छलत आय, ऊ की भक्ती अकारथ आय।</verse>
				<verse number="27">हमाए पिता परमेसुर के लेखे में सुद्ध और साफ भक्ति जा आय, कि हम अनाथों और बिधवाओं की दुख पीड़ा में उन की सुध लेबें, और अपने आप हां संसार की बातन से दूर राखें।</verse>
			</chapter>
			<chapter number="2">
				<verse number="1">हे मोरे भईया हरौ, हमाए पिरभु यीशु मसीह जौन जसवारे आंय, उनकौ बिसवास तुम में पिच्छदारी से न होबे।</verse>
				<verse number="2">मान लेओ, जदि एक मन्सेलू सोने कौ छल्ला और भारी साजे उन्ना पैरें भए तुमाए भजनालय में आबै, और एक गरीब भूखो सोई मैले कुचैले उन्ना पैरें भए आबै।</verse>
				<verse number="3">और जदि तुम ऊ साजे उन्ना पैरे भए मान्स कौ मों तक के ऊसे कओ इते साजी जांगा बिराजो; परन्त गरीब से कओ, तें इते ठांड़ो रै, या मोरे गोड़न के ऐंगर धरती पे बैठ।</verse>
				<verse number="4">तो का तुम ने दोईयन में भेद नईं करो? का तुम बुरए सोच से न्याय करबेवारे न ठैरे?</verse>
				<verse number="5">हे मोरे प्यारे भईया हरौ, सुनो; का परमेसुर ने ई संसार के गरीबन हां नईं नबेरो, कि बे बिसवास में धनी और ऊ राज के हाकम होबें, जी कौ कौल उन ने अपने प्रेम करबे वारन से करो आय?</verse>
				<verse number="6">पर तुम ने अपने पिच्छवारी के बैवार से ऊ गरीब कौ अपमान करो: का धनी मान्स तुम पे अत्याचार नईं करत, का बेई तुम हां कचारियन में कड़ोर कड़ोर के नईं ले जात।</verse>
				<verse number="7">का बे ऊ साजे नाओं हां नईं निंदरत, जीके तुम कहात आव?</verse>
				<verse number="8">जदि तुम पवित्तर पोथी के ई बचन अनसार बैवार करत आव, कि तें अपने पड़ोसी से अपने घांई प्रेम कर, तो सांचई तुम परमेसुर के राज की नैम हां पूरो करत आव, तो साजो करत आव।</verse>
				<verse number="9">परन्त जदि तुम पिच्छदारी करत आव, तो पाप करत आव; और परमेसुर की व्यवस्था तुम हां दोषी ठैरात आय।</verse>
				<verse number="10">जदि कोऊ मान्स सबरी नैम हां पालन करत आय, परन्त एकई बात में चूक जाबै तो बो सबरी बातन में दोषी ठैरो।</verse>
				<verse number="11">ई लाने जीने जौ कओ, कि तें परत्रिया संगत न करियो ओई ने जौ सोई कओ, कि तें कोई हां न मार डालिये, ई लाने जदि तेंने परत्रिया संगत नईं करी, पर मार डालो तौभी तें व्यवस्था कौ तोड़बे वारो ठैरो।</verse>
				<verse number="12">तुम उन मान्सन घांई बचन बोलो, और काम करो, जिन कौ न्याव स्वतन्त्रता की व्यवस्था के अनसार हुईये।</verse>
				<verse number="13">जीने दया नईं करी, ऊकौ न्याव बिना दया हुईये, दया न्याय पे बिजय पात आय।</verse>
				<verse number="14">हे मोरे भईया हरौ, जदि कोई कय कि मोय बिसवास आय पर बो बिसवास के जैसे काम न करत होबै, तो ऊसे का फायदा? का ऐसो बिसवास ऊकौ तारन कर सकत आय?</verse>
				<verse number="15">जदि कोई भईया या बहन नंगे उगरारे होय, और उन हां रोजीना खैबे की कमी होबै।</verse>
				<verse number="16">और तुम उन से कओ, तुमाओ भलो होबै, तुम गरम रओ, और अफरे रओ; पर जौन बस्तें उन की देह के लाने जरूरी चाने आंय, बे उन हां न देओ तो का लाभ?</verse>
				<verse number="17">ऊंसई बिसवास सोई जदि करम संग्गै न होबै तो बो मरो भओ जैसो आय।</verse>
				<verse number="18">परन्त कोई जनो जौ कै सकत आय कि तुमाए ऐंगर बिसवास आय, मोरे ऐंगर करम आय, तें अपनो बिसवास मोय करम बिना दिखा; मैं अपनो बिसवास अपने करमों के द्वारा तोहां दिखा हों।</verse>
				<verse number="19">तोय बिसवास आय कि एकई परमेसुर आय: तोरो जौ बिसवास नोंनो आय, दुष्ट आत्मा सोई जौ बिसवास करत आंय, और कांपत आंय।</verse>
				<verse number="20">हे बेसमज मान्स, का तें जौ सोई नईं जानत, कि करम बिना बिसवास अकारथ आय?</verse>
				<verse number="21">का हमाओ बाप इब्राहीम कामन से ऊ टैम धरमी नईं ठैराओ गओ, जब ऊने अपने मोंड़ा हां बेदी पे चढाओ?</verse>
				<verse number="22">तुम तकत आव, कि ऊकौ बिसवास और करम एकई संग्गै काम कर रय हते और जो कछु ऊने करो ऊसे ऊकौ बिसवास दिखानो।</verse>
				<verse number="23">और पवित्तर पोथी कौ जौ बचन पूरो भओ, कि इब्राहीम ने परमेसुर पे बिसवास करो, और जौ उन के लाने धरम कहाओ, और बे परमेसुर के दोस्त कहाए।</verse>
				<verse number="24">तुम ने तक लओ कि मान्स अकेले बिसवास से नईं, परन्त करमन से सोई धरमी ठैरत आय।</verse>
				<verse number="25">ऐसई राहाब बेश्या सोई जब ऊ ने दूतन हां अपने घर में उतारो, और दूजी गैल से बिदा करो, तो का बा करमन से धरमी न ठैरी?</verse>
				<verse number="26">जैसे देह आत्मा बिना मरी भई आय, ऊंसई बिसवास सोई करम बिना मरो भओ आय।</verse>
			</chapter>
			<chapter number="3">
				<verse number="1">हे मोरे भईया हरौ, तुम में से बिलात जनें प्रवचन करबेवारे न बनें, कायसे तुम जानत आव, कि हम जौन प्रवचन करबेवारे आंय बिलात दण्ड के भागी हुईयें।</verse>
				<verse number="2">प्रवचन देती बेरा हम कुल्ल बेर चूक जात आंय, जो कोनऊ बोलवे में चूक नईं करत, ओई सिद्ध मान्स आय; और सबरी देयां पे सोई लगाम लगा सकत आय।</verse>
				<verse number="3">हम जब अपने बस में करबे के लाने घुड़वन के मों में लगाम लगात आंय, तो हम उन हां जैसो चाएं भगा सकत आंय।</verse>
				<verse number="4">तको पानू के जहाज सोई बड़े बड़े होत आंय, और तेज बैहर से चलाए जात आंय, परन्त एक हलकी सी पतवार से चलाबेवारे की मन्सा से भुमाए जात आंय।</verse>
				<verse number="5">ऊंसई जीभ सोई एक हलको सो अंग आय पर बा बड़ी बड़ी डींगें मारत आय। तको, तनक सी आगी से कितेक बड़े जंगल में आग लग जात आय।</verse>
				<verse number="6">जीभ सोई एक आग आय; जीभ हमाई देंया में पाप कौ एक संसार आय, बा सबरी देयां पे कलंक पोतत आय, बा भवचक्र में आग लगा देत आय और नरक कुण्ड की आग से बरत रैत आय।</verse>
				<verse number="7">सबरी भांत के जंगली जनावर, पंछी, रेंगवेवारे कीड़ा मकोड़ा और पानू के प्रानी मान्सन के बस में हो सकत आंय, और बे सब बस में हो सोई गए आंय।</verse>
				<verse number="8">पर जीभ हां कोनऊ मान्स बस में नईं कर सकत आय; बा एक ऐसी बला आय जौन कभऊं रुकत नईंयां; बा प्रान हां नास करबेवारे विष से भरी भई आय।</verse>
				<verse number="9">ऐई से हम पिरभु और पिता परमेसुर की जय जय करत आंय; और ऐई से मान्सन हां कोसत आंय जौन परमेसुर के बरोबर स्वरूप में पैदा भए आंय।</verse>
				<verse number="10">एकई मों से धन्नबाद और कोसबो दोई कड़त आंय।</verse>
				<verse number="11">हे मोरे भईया हरौ, ऐसो नईं भओ चईये।</verse>
				<verse number="12">का पानू की झिर से एकई मों से मीठो और खारो पानू दोई कड़त आंय? हे मोरे भईया हरौ; का आम के पेड़ से बेर, या दाखन की बौल में निबुआ फल सकत आंय? ऊंसई खारे पानू की झिर से मीठो पानू नईं कड़ सकत।</verse>
				<verse number="13">तुम में बुद्धमान और समजवारो को आय? जौन ऐसो होय बो साजे चलन से अपने कामन हां ऊ दीनता संग्गै दिखाबें जौन समज से होत आय।</verse>
				<verse number="14">जदि तुम अपने हियन में जलत आव और बुराई धरत आव, तो सत्त के बिरोद में घमण्ड न करियो, और न लबरी बात कईयो।</verse>
				<verse number="15">जा समज बा नईंया, जौन ऊपरै से उतरत आय पे संसारी, और अपुन की, देयां की, और शैतान छलिया की आय।</verse>
				<verse number="16">जिते जलन और बुराई होत आय, उते बखेड़ा और सब भांत कौ बुरओ काम होत आय।</verse>
				<verse number="17">पर जौन समज ऊपर से आत आय, पेंला तो बा पवित्तर फिन मेल जोल धरबेवारी, नम्र मीठो बोल, दया, साजी साजी बातन से भरो भओ पिच्छदारी और कपट के बिना होत आय।</verse>
				<verse number="18">जौन मेल मिलाप करात आय, बा धर्म कहात और ऊहां मेल मिलाप के संग्गै बोओ जात है।</verse>
			</chapter>
			<chapter number="4">
				<verse number="1">तुम में न्याओ और झगड़ा कां से आ गए? का देयां के भोग विलास से नईं जौन हमाई देयां में बिराजे भए आंय?</verse>
				<verse number="2">तुम चाहना करत आव, पर तुम हां मिलत नईंयां; ई लाने कि तुम मार डालत आव और आपुस में जलन बैर रखत आव; और तुम हां कछु मिलत नईंयां; सो तुम न्याओ करत आव और तुम हां कछु मिलत नईंयां, कायसे बिन्तवाई नईं करत।</verse>
				<verse number="3">तुम मांगत आव और पात नईंयां, ई लाने कि बुरई नियत से मांगत आव, कि अपने भोग विलास में उड़ा दो।</verse>
				<verse number="4">हे पापीनिओ, का तुम नईं जानत, कि संसार से दोस्ती करबो परमेसुर से बैर धरबो आय? सो जो कोऊ संसार कौ दोस्त होबो चाहत आय, बो अपने आप हां परमेसुर कौ बैरी बनात आय।</verse>
				<verse number="5">का तुम जौ समजत आव, कि पवित्र बचन ऊंसई कहत आय? कि जौन आत्मा हां ऊ ने हमाए भीतरै बसाओ आय, कि बो ऐसी चाहना करत आय, कि ऊसे जलन डाह होबै।</verse>
				<verse number="6">बो तो औरऊ दया करत आय; ऐई काजें ऐसो लिखो आय, कि परमेसुर घमंडियों से बिरोद करत आय, पर दीनों पे दया करत आय।</verse>
				<verse number="7">ई लाने परमेसुर के बस में रओ; और शैतान छलिया कौ सामना करो, तो बो तुमाए ऐंगर से भाग जै है।</verse>
				<verse number="8">परमेसुर के ऐंगरे आओ, तो बो सोई तुमाए ऐंगरे आ है: हे पापियो, अपने काम सुद्ध करो; और हे दुचित्ते लोगो अपने हियन हां पवित्तर करो।</verse>
				<verse number="9">दुख मनाओ और रोओ, तुमाई हंसी, दुख में और तुमाओ मजा मौज उदासी में बदल जाए।</verse>
				<verse number="10">पिरभु के सामूं दीन बनो, तो बो तुम हां परधान बना है।</verse>
				<verse number="11">हे भईया हरौ, एक दूजे पे दोस न मढ़ो, जौन अपने भाईया की बदनामी करत आय, ऊ भाई पे दोष मढ़त आय, बो कानून धरम पे दोस लगात आय; और जदि तें कानून धरम पे दोस लगात आय, तो तें कानून धरम पे चलबेवारो नईंयां, पर ऊ पे हाकम ठैरो।</verse>
				<verse number="12">कानून बनाबेवारो और हाकम तो एकई आंय, जौन बरका सकत और नास करबे में सक्तिमान आंय; पर तें को आय, जौन अपने पड़ोसी पे दोस मढ़त आय?</verse>
				<verse number="13">तुम जौन जा कैत आव, आज या कल हम कोई और नगर में जाके उते एक साल रै हैं, और व्यापार कर के लाभ कमा हैं।</verse>
				<verse number="14">और जौ नईं जानत किकल का हुईये; तनक सुन लईयो, तुमाओ जीवन हैई का? तुम तो पानू की भाप जैसे आव, जौन तनक देर हां दिखात आय, फिन गायब हो जात आय।</verse>
				<verse number="15">पर तुम हां कओ चाईये, जदि पिरभु चाए तो हम जीयत रै हैं, और जौ काम सोई कर है।</verse>
				<verse number="16">पर तुम डींग मारबे पे घमण्ड करत आव; ऐसो घमण्ड सई नईं होत।</verse>
				<verse number="17">ई लाने जौन कोई भलाई करबो जानत आय और नईं करत, ऊके लाने जा बात पाप आय।</verse>
			</chapter>
			<chapter number="5">
				<verse number="1">हे मालपानू वारो सुनो तो; तुम अपनी आबेवारी बिपत पर फूट फूट के रोओ।</verse>
				<verse number="2">तुमाओ मालपानू सड़ गओ आय और तुमाए उन्ना में कीड़ा लग गए आंय।</verse>
				<verse number="3">तुमाए सोने चांदी हां काई लग गई आय; और ऊ काई तुमाए बिरोद में गवाई आय, तुमाओ मांस खा जै है: तुम ने आखीर के जुग में मालपानू बटोरो आय।</verse>
				<verse number="4">तको, जौन मजूरन ने तुमाए खेत काटे, उन की बा मजूरी तुम ने बेईमानी से धर लई आय बा चिल्या रई आय, और कटईयन की बिनती, सेनाओं के यहोवा परमेसुर के कान लौ पोंच गई आय।</verse>
				<verse number="5">तुम ई संसार में भोग बिलास में रम गए और ऐन सुख भोगो; तुम ने मारे जाबे के दिना के लाने अपने हिये हां पाल पोस के मोंटो ताजो बना लओ आय।</verse>
				<verse number="6">तुम ने सांचे हां पापी ठैरा के मार डालो; और बो तुमाओ सामना नईं करत।</verse>
				<verse number="7">ई लाने हे भईया हरौ, पिरभु के आबे के दिना लौ धीरज धरो, तको, किसान धरती से फसल की आस धरत है, पैली और अखीरी पानू बरसबे लौ धीरज धरत आय।</verse>
				<verse number="8">तुम सोई धीरज धरो, और अपने हिये हां पक्को करो, कायसे पिरभु के आबे कौ दिना बस ऐंगर आय।</verse>
				<verse number="9">हे भईया हरौ, एक दूजे पे लांछन न लगाओ जीसे तुम पे कोऊ लांछन न लगाए, तको, हाकम दोरे पे ठांड़ो आय।</verse>
				<verse number="10">हे भईया हरौ, जौन आगमवकतन ने पिरभु के नाओं से बातें करी, उन हां दुख उठाबे और धीरज धरबे कौ एक नमूना समझौ।</verse>
				<verse number="11">तको, हम धीरज धरबेवारन हां धन्न कैत आंय; तुम ने अय्यूब के धीरज के बारे में तो सुनो आय, और पिरभु कुदाऊं से ऊहां फल मिलो बो सोई जान गए आव, जीसे हम जानत आंय कि पिरभु कितेक दयावारो है जौ पता पड़त आय।</verse>
				<verse number="12">हे मोरे भईया हरौ, सब से साजी बात जा आय कि कौल न करियो; न सरग की, न संसार की, न कोऊ और बस्त की, पर तुमाई बात चीत हां की हां, और नईं की नईं होबै, जीसे तुम हां दण्ड न मिले।</verse>
				<verse number="13">जदि तुम में कोई दुखी होबै तो बो बिन्तवाई करे: जदि मन मगन होबै, तो बो भजन गीत गाबै।</verse>
				<verse number="14">जदि तुम में कोई रूगिया बिमार आय, तो समाज के बड़े बूढ़न हां बुलाबै, और बे पिरभु के नाओं से ऊपै तेल लगा के ऊके लाने बिन्तवाई करें।</verse>
				<verse number="15">और बिसवास की बिन्तवाई से रूगिया बच जै है और पिरभु ऊहां उठा के ठांड़ो कर है; और जदि ऊ ने पाप सोई करे होबें, तो उनकी सोई क्षिमा मिल जै है।</verse>
				<verse number="16">ई लाने तुम अपने अपने पापन हां एक दूजे के सामूं मान लेओ; और एक दूजे के लाने बिन्तवाई करो, जीसे चंगे हो जाओ; धर्मी जन की बिन्तवाई के असर से भौत कछु हो सकत आय।</verse>
				<verse number="17">एलिय्याह तो सोई हम जैसो दुख सुख भोगी मान्स हतो; और ऊ ने गिड़गिड़ा के बिन्तवाई करी; कि पानू न बरसे; और साढ़े तीन बरस लौ धरती पे पानू नईं बरसो।</verse>
				<verse number="18">फिन ऊ ने बिन्तवाई करी, तो आकास से पानू बरसो, और धरती पे खेतीबारी भई।</verse>
				<verse number="19">हे मोरे भईया हरौ, जदि तुम में कोऊ सांची गैल छोड़ दे, और कोनऊं ऊहां वापुस फेर लाए।</verse>
				<verse number="20">तो बो जौ जान लेबे, कि जौन कौनऊं भटके भए पापी हां फेर ले आ है, बो एक प्रान हां मरबे से बचा है, और कुल्ल के पाप मिट जै हैं।</verse>
			</chapter>
		</book>
		<book number="60">
			<chapter number="1">
				<verse number="1">पतरस की कोद से जौन यीशु मसीह कौ चेला आय, उन परदेसियन के नाओं, जौन पुन्तुस, गलतिया, कप्पदुकिया, आसिया और बिथुनिया में तितर बितर होकें रैत आंय।</verse>
				<verse number="2">और परमेसुर बाप के आगमज्ञान के अनसार, आत्मा के पवित्तर करबे के द्वारा हुकम मानबे, और यीशु मसीह के रकत के छिड़के जाबे के लाने नबेरे गए आंय। तुम हां बिलात आसीस और सान्ति मिलत रैबे।</verse>
				<verse number="3">हमाए पिरभु यीशु मसीह के परमेसुर और बाप कौ धन्नबाद होबै, जीने यीशु मसीह के मरे भयन में से जी उठबे के द्वारा, अपनी बड़ी किरपा से हम हां जीयत आसा के लाने नओ जनम दओ।</verse>
				<verse number="4">जाने कि एक न मरबेवारी और निर्मल, और हमेसा की मीरास के लाने, जौन तुमाए लाने सरग में धरी आय।</verse>
				<verse number="5">जी की रक्षा परमेसुर की सकती से, बिसवास से ऊ तारण के लाने, जौन आबेवारे टैम में उजागर होबेवारी आय, करी जात आय।</verse>
				<verse number="6">और ऐई काजें तुम खुस होत आव, परन्त जरूरी आय कि अबै कछु दिना लौ कुल्ल भांत की परीक्षाओं से उदास आव।</verse>
				<verse number="7">जौ ई लाने आय कि तुमाओ परखो भओ बिसवास, जौन आग से तपाए भए नास होबेवारे सोने से सोई कछु बिलात मोल कौ आय, यीशु मसीह के उजागर होबे पे बड़वाई, मईमां और आदर कौ काज ठैरे।</verse>
				<verse number="8">ऊसे तुम बिना तकें प्रेम राखत आव, और अब तो ऊ पे बिना तकें सोई बिसवास करके ऐसे खुस और परसन्न होत आव, जौ कओ नईं जा सकत और मईमा से भरो भओ आय।</verse>
				<verse number="9">और अपने बिसवास कौ मिलबेवारो फल जाने कि आत्माओं कौ तारण पाऊ त जात आव।</verse>
				<verse number="10">ऐई तारण के बारे में उन आगमवकताओं ने बिलात खोज और जांच पड़ताल करी, जिन ने ऊ किरपा के बारे में जौन तुम पे होबे हां हती, आगमवानी करी हती।</verse>
				<verse number="11">उन ने ई बात की खोज करी कि मसीह की आत्मा जौन उन में हती, और पेंलई से मसीह की पीड़ा की और ऊके पाछें होबेवारी मईमा की गवाई देत हतो, बो कौन से और कैसे टैम कुदाऊं इसारो करत हतो।</verse>
				<verse number="12">उन पे जौ उजागर करो गओ, कि बे अपनी नोंई परन्त तुमाई सेवा के लाने जे बातें कओ करत हते, जी की खबर अब तुम हां उन से जौन सरग से पठैओ गओ: तुम हां भलो सन्देसो सुनाओ, और इन बातन हां सरगदूत सोई ध्यान से देखबे की मनसा राखत आंय।</verse>
				<verse number="13">ई काजें अपनी अपनी बुद्धि की करयाई कस के, और हुसयार रैके ऊ किरिया की पूरी आसा राखो, जौन पिरभु यीशु के उजागर होबे की बेरा तुम हां मिलबेवारो आय।</verse>
				<verse number="14">और हुकम मानबेवारे बच्चन की घांई अपनी न समझी के बेरा की पुरानी अभलाखाओं के जैसे न बनो।</verse>
				<verse number="15">पर जैसो तुमाओ बुलाबेवारो पवित्तर आय, ऊं सई तुम सोई अपने सबरे चाल चलन में पवित्तर बनो।</verse>
				<verse number="16">कायसे लिखो आय, कि पवित्तर बनो, कायसे मैं पवित्तर आंव।</verse>
				<verse number="17">जब कि तुम, हे बाप, कह के ऊसे बिन्तवाई करत आव, जौन बिना पिच्छदारी करके सबई कोई के कामन के अनसार न्याय करत आय, तो अपने परदेसी होबे की बेरा डर के काटो।</verse>
				<verse number="18">कायसे तुम जानत आव, कि तुमाओ निकम्मा चाल चलन जौन पुरखन से चलो आत आय, ऊसे तुमाओ तारण चान्दी सोने जाने के नास होबेवारी बस्तन से नईं भओ।</verse>
				<verse number="19">पर निर्दोष और बेदाग मेमने जाने कि मसीह के अमोल रक्त से भओ।</verse>
				<verse number="20">ऊकौ ज्ञान तो संसार के होबे से पेंलई से जानो गओ हतो, पर ई आखीर जुग में तुमाए लाने उजागर भओ।</verse>
				<verse number="21">जौन ऊके द्वारा ऊ परमेसुर पे बिसवास करत आव, जीने ऊहां मरे भयन में से जिलाओ, और मईमां दई; कि तुमाओ बिसवास और आस परमेसुर पे होबै।</verse>
				<verse number="22">सो जब तुम ने भाईचारे की निश्चल प्रीति के लाने सत्य के मानबे से अपने हियन हां पवित्तर करो आय, तो तन मन लगा के एक दूजे से अधक प्रेम करो।</verse>
				<verse number="23">कायसे तुम ने नास होबेवारो नईं पर न मिटबेवारे बीज से परमेसुर के जीयत और सदा ठैरबेवारे बचन सें नओ जनम पाओ आय।</verse>
				<verse number="24">सबरे प्रानी घांस घांई आंय, और ऊ की सबरी सुन्दरता घांस के फूल घांई आय: घांस सूख जात और फूल झड़ जात आय।</verse>
				<verse number="25">परन्त पिरभु कौ बचन जुग जुग लेओ बनो रै है जौ ओई भले सन्देसे कौ बचन आय जौन तुम हां सुनाओ गओ हतो।</verse>
			</chapter>
			<chapter number="2">
				<verse number="1">ई लाने सब भांत कौ बैरभाव और छल और कपट और जरुआपन और बदनामी हां अलग कर के।</verse>
				<verse number="2">नये जन्मे भए बच्चन की घांई सुद्ध आत्मिक दूध की लालसा करो, ताकि ऊ सें तारण पाबे के लाने बढ़त जाओ।</verse>
				<verse number="3">तुम ने पिरभु की किरपा कौ स्वाद चीख लओ आय।</verse>
				<verse number="4">ऊके ऐंगर आके, जिए मान्सन ने तो बिना काम कौ ठैराओ, परन्त परमेसुर के ऐंगर नबेरो भओ, और बिलात मोल कौ जीयत पथरा आय।</verse>
				<verse number="5">तुम सोई खुद जीयत पथरन की घांई आत्मिक घर बनत जात आव, जीसे याजकन कौ पवित्तर समाज बन के, ऐसे आत्मिक बलदान चढ़ाओ, जौन यीशु मसीह के परमेसुर हां भले लगत आय।</verse>
				<verse number="6">ई लाने पवित्तर पोथी में सोई लिखो आय, कि तको, मैं सिय्योन में कोने के मुड़ीसे कौ नबेरो भओ और बिलात मोल कौ पथरा धरत आंव: और जौन कोनऊ ऊपे बिसवास कर है, बो कौनऊ भांत लज्जित न हुईये।</verse>
				<verse number="7">सो तुमाए लाने जौन बिसवास करत आव, बो तो कीमती आय, पर जौन बिसवास नईं करत उन के लाने जौन पथरा हां कारीगरन ने बेकाम ठैराओ हतो, बो कोने कौ मुड़ीसा हो गओ।</verse>
				<verse number="8">बो उपटा लगबे कौ पथरा और ठोकर खाबे की चट्टान हो गओ आय, कायसे बे तो बचन को न मानके चोट खात आंय और ऐई के लाने बे ठैराए सोई गए हते।</verse>
				<verse number="9">पर तुम एक नबेरो भओ वंस, और राजपद अधकारी, याजकन कौ समाज, और पवित्तर लोग, और पवित्तर मान्स और परमेसुर की निज परजा आव, ई लाने कि जीने तुम हां अंधयारे में से अपनी जोत में बुलाओ आय, ऊके गुण परगट करो।</verse>
				<verse number="10">तुम पेंला तो कछु न हते, पर अब परमेसुर की परजा आव; तुम पे दया न भई हती परन्त अब तुम पे दया भई आय।</verse>
				<verse number="11">हे प्यारो मैं तुम से बिन्तवाई करत आंव, कि तुम अपने आप हां परदेसी और यात्री जान के उन संसारी अभलाखाओं से जौन आत्मा से लड़त आंय, बरके रओ।</verse>
				<verse number="12">दूसरी जातन में तुमाओ चाल चलन सई रैबे; ई लाने कि जौन जौन बातन में बे तुम हां बुरए काम करबेवारो जान के बदनाम करत हते, बे तुमाए साजे कामन हां तक के; उनईं के काजें, दया किरपा के दिना परमेसुर की मईमां करें।</verse>
				<verse number="13">पिरभु के लाने मान्सन के ठैराए भए सबरे परबन्ध के नेचें रओ, राजा के ई लाने कि बो सबरन कौ परधान आय।</verse>
				<verse number="14">और हाकमन के, कायसे बे बुरए काम करबेवारन हां दण्ड़ देबे और साजे काम करबेवारन की बड़वाई के लाने उनके पठैय भए आंय।</verse>
				<verse number="15">कायसे परमेसुर की मन्सा जा आय, कि तुम साजे काम करबे से बेसमझ लोगन की न समझी की बातन हां बन्द कर दो।</verse>
				<verse number="16">और अपने आप हां छुट्टा जानो पर अपने ई छुट्टापन हां बुराई के लाने आड़ न बनाओ, परन्त अपने आप हां परमेसुर कौ चाकर समज के चलो।</verse>
				<verse number="17">सबई कौ मान करो, भईयन से प्रेम राखो, परमेसुर से डराओ, राजा कौ आदरमान करो।</verse>
				<verse number="18">हे चाकरो, सब परकार के डर के संग्गै अपने मालकन के नेंचें रओ, अकेले साजो और नरम, पर दुष्टों के सोई।</verse>
				<verse number="19">कायसे जदि कोई परमेसुर कौ बिचार कर के अन्याय से पीड़ा उठात भओ दुख सहत आय, तो जौ बिलात नोंनो आय।</verse>
				<verse number="20">कायसे जदि तुम ने अधरम करके घूंसे खाए और गम्म खाई, तो ईमें का बड़वाई की बात आय? परन्त जदि साजो काम कर के पीड़ा झेलत आव और धीरज धरत आव, तो जौ परमेसुर हां साजो लगत है।</verse>
				<verse number="21">और तुम ऐई के लाने बुलाए सोई गए आव, कायसे मसीह सोई तुमाए लाने पीड़ा झेल के, तुम हां एक आदर्श दे गओ आय, कि तुम सोई उन के चिन्न पे निंगो।</verse>
				<verse number="22">न तो ऊ ने पाप करो, न ऊके मों से कोई छल की बात कड़ी।</verse>
				<verse number="23">बो गाली सुन के गाली न देत हतो, और पीड़ा झेल के कोऊहां सोई धौंस न देत हतो, पर अपने आप हां सांचे न्यायी के हाथ में सौंपत हतो।</verse>
				<verse number="24">बो खुद हमाए पापन हां अपनी देयां पे लएं भए क्रूस पे चढ़ गओ, जीसे हम पापन के लाने मर के धार्मिकता के लाने जीवन बिताएं; ओई के मार खाबे से तुम साजे भए।</verse>
				<verse number="25">कायसे तुम पेंला हिरानी भई गाड़रन घांई हते, पर अब अपने प्रानो के रखनवारे और परधान के ऐगर फिन आ गए आव।</verse>
			</chapter>
			<chapter number="3">
				<verse number="1">हे बईयरो तुम सोई अपने मन्सेलू की अग्या में रओ।</verse>
				<verse number="2">ई लाने कि जदि इन में से कोई ऐसे होंय जौन बचन हां न मानत होबें, पर तुमाए डर संग्गै पवित्तर चाल चलन हां तक के बिना बचन के अपनी अपनी बईयर के चाल चलन के द्वारा खिंच जाबें।</verse>
				<verse number="3">और तुमाओ सिंगार ऊ परी न होबै, जाने कि बाल गूंथबो, और सोने के गैने या भांत भांत के उन्ना पैरबो।</verse>
				<verse number="4">पर तुमाओ लुको भओ और गुप्त मनुष्यत्व, नरमता और हिये की दीनता की न मिटबेवारी सजावट से सजो रैबे, कायसे परमेसुर के लेखे में ईकौ बड़ो मोल आय।</verse>
				<verse number="5">और पेंला के टैम की पवित्तर बईयरें सोई, जौन परमेसुर पे आसा राखत हतीं, अपने आप हां ऐई भांत से संवारती और अपने मन्सेलू की अग्यां में रैत हतीं।</verse>
				<verse number="6">जैसे सारा इब्राहीम की अग्यां में रैत और मालक कैत हती, सो तुम सोई जदि भलो करो, और कोई भांत के डर से न डराओ, तो ऊ की बिटियां ठैर हौ।</verse>
				<verse number="7">ऊंसई हे मन्सेलू हरौ, तुम सोई समजदारी से बईयरन के संग्गै जीवन बिताओ और बईयर हां अबला जान के ऊकौ मान करौ, और जौ समज के, कि तुम दोई जीवन के बरदान के हक्कदार आव, जीसे तुमाई बिन्तवाई रुक न जाबै।</verse>
				<verse number="8">ई लाने सबरे के सबरे एक हिये और दया करबेवारे, और भाईचारे की प्रीति रखबेवारे, और तरस खाबेवारे, और नरम बनो।</verse>
				<verse number="9">बुराई के बदले बुराई न करो; और न गाली के बदले गाली दो; पर ईके उलटे आसीस दो: कायसे तुम आसीस के वारस होबे के लाने बुलाए गए आव।</verse>
				<verse number="10">कायसे जौन कोई जीवन की मन्सा रखत आय, और नोंने साजे दिना तकबो चाहत आय, बो अपनी जीब हां बुराई से, और अपने होंठन हां कपट की बात कैबे से रोके रए।</verse>
				<verse number="11">बो बुराई को संग छोड़े, और भलाई करे; बो मेल मिलाप हां खोजे, और ओई के जतन में रैबे।</verse>
				<verse number="12">कायसे पिरभु की आंखें धरमियन पे लगी रैत आंय, और ऊके कान उन की बिन्तवाई कुदाऊं लगे रैत आंय, परन्त पिरभु बुराई करबे वारन के बिरुद्ध रैत आय।</verse>
				<verse number="13">और जदि तुम भलाई करबे हां उस्काते रओ, तो फिन तुमाई बुराई करबेवारो को आय?</verse>
				<verse number="14">और जदि तुम धरम के काजें पीड़ा सोई भोगो, तो धन्न आव; पर उन के डराबे से न डरो, और न घबराओ।</verse>
				<verse number="15">पर मसीह हां पिरभु जान के अपने अपने मन में पवित्तर समजो, और जौन कोई तुम से तुमाई आसा के बारे में कछु पूंछे, तो ऊ ए जवाब देबे के लाने हमेसा तईयार रओ, पर नरमता और डर के संग्गै।</verse>
				<verse number="16">और अपनी समज सोई सुद्ध राखो, ई लाने कि जिन बातन के बारे में तुमाई बदनामी होत आय, उन के बारे में बे जौन तुमाए मसीही साजे चाल चलन कौ अपमान करत आंय लज्जित होबें।</verse>
				<verse number="17">कायसे जदि परमेसुर की जाई मन्सा होबै, कि तुम भलाई करबे के काजें पीड़ा उठाओ, तो जा बुराई करबे के काजें पीड़ा भोगबे से साजो आय।</verse>
				<verse number="18">ई लाने कि मसीह ने सोई, जाने कि अधरमी जन के लाने धरमी ने पापन के काजें एक बेर पीड़ा भोगी, जीसे हम हां परमेसुर के ऐंगर पोंचाबें: बो देयां के लेखे से मार डालो गओ, पर आत्मा के लेखे से जिलाओ गओ।</verse>
				<verse number="19">ओई में यीशु ने बन्दी आत्माओं हां सोई परचार करो।</verse>
				<verse number="20">जिन ने ऊ बीती बेरा में हुकम न मानो जब परमेसुर नूह के दिना में धीरज धर ठैरो रओ, और जहाज बन रओ हतो, जीमें बैठ के तनक जने, जाने कि आठ प्रानी पानू से बच गए।</verse>
				<verse number="21">और ओई पानू की कनौत सोई, जाने कि बपतिस्मा, यीशु मसीह के जी उठबे से, अब तुम हां बचात आय; (ऊसे देयां कौ मैल हटाबे को मतलब नईंयां, पर सुद्ध विवेक से परमेसुर के बस में हो जाबे कौ मतलब आय)।</verse>
				<verse number="22">मसीह सरग पे जाके परमेसुर के दांय कोद विराजमान भओ; और सरगदूत और सबरे अधकारी और सकतीबल उनके बस करे गए।</verse>
			</chapter>
			<chapter number="4">
				<verse number="1">जब मसीह ने देयां में होकें पीड़ा उठाई, तो तुम सोई ओई मन्सा हां अपना के हथयार बांध लेओ, कायसे जीने देयां में पीड़ा उठाई, बो पाप से छूट गओ।</verse>
				<verse number="2">आगे हां अपनो रै गओ संसारी जीवन मान्सन की मरजी से नईं, परन्त परमेसुर की मन्सा के अनसार गुजारो।</verse>
				<verse number="3">दूसरी जातन की मन्सा के अनसार काम करबे, और लुच्चपन की बुरई अभलाखाओं, मतवालोपन, लीला-क्रीड़ा, पिय्यकड़पन, और घिनौनी मूरती पूजा में तुम ने पैले टैम खो दओ, बो बिलात भओ।</verse>
				<verse number="4">ईसे बे अचम्भो करत आंय, कि तुम ऐसे बड़े लुच्चपन में उन को साथ नईं देत आव, ई लाने बे तुम हां बुरो भलो कैत आंय।</verse>
				<verse number="5">पर बे ऊहां जौन जीयत और मरे भयन कौ न्याय करबे हां तईयार आय, लेखा दें हैं।</verse>
				<verse number="6">मरे भयन हां सोई भलो सन्देसो ई लाने सुनाओ गओ, कि देयां में तो मान्सन के अनसार उन कौ न्याय होबै, पर आत्मा में बे परमेसुर के अनसार जीयत रैबें।</verse>
				<verse number="7">सबरी बातन को अखीर तुरतईं होबेवारो आय; ई लाने संयमी होकें बिन्तवाई के लाने हुसयार रओ।</verse>
				<verse number="8">सब से ऊं ची बात जा आय कि एक दूजे से अधक से अधक प्रेम करो; कायसे प्रेम सबरे पापन हां ढांक देत आय।</verse>
				<verse number="9">बिना कुड़कुड़ाए एक दूजे कौ अतिथी सत्कार करो।</verse>
				<verse number="10">जीहां जौन वरदान मिलो आय, बो ऊ ए परमेसुर के कैऊ भांत के अनुग्रह के साजे भण्डारी घांई दूसरन की सेवा में लगाबें।</verse>
				<verse number="11">जदि कोऊ बोले, तो ऐसो बोले, कि मानो परमेसुर कौ बचन आय; जदि कोऊ सेवा करे, तो बो ऊ बल से करे जौन परमेसुर देत आय; जीसे सबरी बातन में यीशु मसीह के द्वारा परमेसुर की मईमा उजागर होबै मईमा और सबरी बल सकती जुग जुग ओई की आय। आमीन।</verse>
				<verse number="12">हे प्यारो, जौन पीड़ा घांई आगी तुमाए जांचबे के लाने तुम पे पड़ी आय, ऊ ए जौ समज के अचम्भा न करो कि कोऊ अनोखी बात तुम पे बीत रई आय।</verse>
				<verse number="13">जैसे जैसे मसीह की पीड़ाओं में तुम संग्गी साथी होत रैत आव, खुस रओ, जीसे ऊ की मईमा के उजागर होबे की बेरा सोई खुसी से मगन हो जाओ।</verse>
				<verse number="14">फिन जदि मसीह के नाओं के लाने तुम हां निन्दरो जात आय, तो तुम धन्न आव; कायसे मईमा की आत्मा, जौन परमेसुर की आत्मा आय, तुम पे छाया करत आय।</verse>
				<verse number="15">तुम में से कोऊ जनो हत्यारो, या भड़या, या कुकरमी होबे, या दूसरन के काम में अड़ंगा लगाबे के काजें पीड़ा न पाबै।</verse>
				<verse number="16">पर जदि मसीही होबे के काजें बो पीड़ा पाए, तो लज्जित न होय, पर ई बात के लाने परमेसुर की मईमा करे।</verse>
				<verse number="17">बा बेरा आ पोंची आय, कि पेंला परमेसुर के मान्सन कौ न्याय करो जाए, जब न्याय कौ शुरू हमई से हुईये, तो उनकौ का अन्त हुईये जौन परमेसुर के भले सन्देसे हां नईंर् मानत आंय।</verse>
				<verse number="18">जदि धरमी जनो मुसकल से तारन पा है, तो बिना भक्तीवारे और अधरमी कौ का ठिकानो?</verse>
				<verse number="19">ई लाने जौन परमेसुर की मन्सा के अनसार पीड़ा उठात आंय, बे भलो करत भए, अपने प्रान हां बिसवास जोग धरती के रचबेवारे के हाथ में सौंप देबें।</verse>
			</chapter>
			<chapter number="5">
				<verse number="1">तुम में जौन धार्मिक बूढ़े आंय, मैं उनईं घांई धार्मिक बूढ़ों और मसीह की पीड़ाओं को गवाय और उजागर होबेवारी मईमां में संगसाथी होकें जा विनय करत आंव।</verse>
				<verse number="2">परमेसुर के ऊ झुण्ड की, जौन तुमाए मजारें आंय रखनवारी करो; जौ काम दबाव से नईं, परन्त परमेसुर की मनसा अनसार खुसी से, और ओछी कमाई के लाने नईं, पर मन लगा के करो।</verse>
				<verse number="3">जौन मान्स तुम हां सौंपे गए आंय, उन पे अधकार न गांठो, परन्त झुण्ड के लाने आदर्स बनो।</verse>
				<verse number="4">जब परधान रखवारो आ है, तब तुम हां मईमा कौ मुकट दओ जै है, जौन कभऊं नास न हुईये।</verse>
				<verse number="5">हे नए जवानो, तुम सोई धार्मिक बूढ़ों के नेंचें रओ तुम सबरे एक दूजे के लाने दीन और नरम बनो, कायसे परमेसुर घमंडियों कौ सामनो करत आय, परन्त बो दीनो पे दया करत आय।</verse>
				<verse number="6">परमेसुर के महाबली हाथ के नेंचें दीनता से रओ, जीसे बो तुम हां सई टैम पे बढ़ाबे।</verse>
				<verse number="7">अपने सबरे सोच ओई पे डाल देओ, कायसे उनईं हां तुमाओ सोच आय।</verse>
				<verse number="8">हुसयार रओ, और जागत रओ, कायसे तुमाओ बिरोधी शैतान, गरजबे वाले नाहर घांई ई ताक में रैत आय, कि कीहां फाड़ खाबै।</verse>
				<verse number="9">बिसवास में पक्के बनो, और जौ जान के ऊकौ सामना करो, कि तुमाए भाई जौन संसार में आंय, ऐसई पीड़ा भोग रए आंय।</verse>
				<verse number="10">अब परमेसुर जौन सबरी दया कौ दाता आय, जीने तुम हां मसीह में अपनी सदा की मईमा के लाने बुलाओ आय, तुमाए तनक बेरा लौ पीड़ा उठाबे के पाछें खुद तुम हां सिद्ध, पक्को, सकतीवान और पक्को कर है।</verse>
				<verse number="11">और ऊकौ पराकरम जुग जुग होत रैबे। आमीन।</verse>
				<verse number="12">मैं ने सिलवानुस के हाथ, जिये मैं बिसवास जोग भाई मानत आंव, तनक में लिख के तुम हां समजाओ आय और जा गवाय दई आय, कि परमेसुर की सांची दया जाई आय, ऐई में पक्के बने रओ।</verse>
				<verse number="13">और बाबुल में तुमाए घांई जौन नबेरे भए मान्स आंय, बे और मोरो पूत मरकुस तुम हां नमस्कार कैत आंय।</verse>
				<verse number="14">एक दूजे हां चूम के प्रेम से नमस्कार कओ। तुम सबरन हां जौन मसीह में आव सान्ति मिले।</verse>
			</chapter>
		</book>
		<book number="61">
			<chapter number="1">
				<verse number="1">शिमौन पतरस की कोद से जौन यीशु मसीह कौ चाकर और चेला आय, उन मान्सन के नाओं चिठिया जिन ने हमाए परमेसुर और तारन करबवारे यीशु मसीह की धार्मिकता से हमाए घांई अनमोल बिसवास पा लओ आय।</verse>
				<verse number="2">परमेसुर के और हमाए पिरभु यीशु की पैचान के द्वारा, तुम में दया और सान्ति बिलात बढ़त जाबै।</verse>
				<verse number="3">ओई परमेसुर की बलसकती ने सबई कछु जौन जीवन और भक्ती से समबन्ध राखत आय, हम हां ओई की पैचान से दओ आय, जीने हम हां अपनी मईमां और साजे गुनो के अनसार बुलाओ आय।</verse>
				<verse number="4">उन के द्वारा ऊ ने हम हां अनमोल और बिलात बड़ी कौलें दई आंय; कि तुम इन के द्वारा ऊ आचरण से छूट जाओ, जौन संसार में बुरई मनसाओं से होत आय और तब परमेसुर के स्वाभाव के संगी साथी हो जाओ।</verse>
				<verse number="5">ऐई काजें तुम सबई भांत कौ जतन करके, अपने बिसवास पे साजो गुन, साजे गुन पे समज।</verse>
				<verse number="6">समज पे संयम, संयम पे धीरज, और धीरज पे भक्ति।</verse>
				<verse number="7">भक्ति पे भाईचारे कौ स्नेह, और स्नेह पे प्रेम बढ़ात जाओ।</verse>
				<verse number="8">जदि जे बातें तुम में रैबें, और बढ़त जाबें, तो तुम हां पिरभु यीशु हां पैचानबे में निकम्में और निष्फल न होन दै है।</verse>
				<verse number="9">जीमें जे बातें नईयां, ऊ धुंधलो तकत आय, और अन्धरो आय, बो बिसर बैठो आय कि बो अब अपने पेंला के अधरम से धुल के सुद्ध हो चुको आय।</verse>
				<verse number="10">ई काजें हे भईया हरौ, अपने बुलाए जाबे, और नबेरे जाबे हां पक्को करबे हां और अधक जतन करत जाओ, जदि तुम ऐसो करत हौ, तो कभऊं ठोकर न खा हौ।</verse>
				<verse number="11">परन्त तुम हमाए पिरभु और तारन करबेवारे यीशु मसीह के सदा के राज में बड़े मान के संग्गै पहुंच हौ।</verse>
				<verse number="12">तुम जे बातें जानत आव, और जौन सांचो बचन तुम हां मिलो आय, ऊ में बने रैत आव, फिन भी मैं तुम हां उन बातन की सुध दिलाबे हां सदा तईयार रै हों।</verse>
				<verse number="13">मैं जौ अपने लाने सई समजत आंव, कि जब लौ मैं जी रओ आंव, तब लौ तुम हां सुध दिवा दिवा के उस्केरत रओं।</verse>
				<verse number="14">मैं जौ जानत आंव, कि मसीह के बचन के अनसार मोरे मारे जाबे कौ टैम झट्टईं आबेवारो आय।</verse>
				<verse number="15">ई लाने मैं ऐसो जतन कर हों, कि मोरे सिधार जाबे के पाछें तुम इन बातन हां सदा सुमरन कर सको।</verse>
				<verse number="16">जब हम ने तुम हां अपने पिरभु यीशु मसीह की बलसकती कौ, और उनके आबे को संदेसो दओ तो हम ने चतुराई से गढ़े भए किस्सा की नकल नईं करी हती, पर हम ने खुद यीशु के जस हां तको हतो।</verse>
				<verse number="17">जब पिरभु यीशु मसीह ने परमेसुर बाप से मान, और मईमां पाई तब ऊ जस भरी मईमां में से जौ बोल सुनाई दओ कि जौ मोरो प्यारो पूत आय, जीसे मैं खुस आंव।</verse>
				<verse number="18">जब हम उनके संग्गै पवित्तर पहाड़ पे हते, तब हम ने सरग से जौई बोल सुनो हतो।</verse>
				<verse number="19">हमाए ऐंगर आगमवकतन कौ जौन बचन आय, बो ई घटना से पक्को ठैरो, तुम जौ साजो करत आव और जौ समज के ऊ पे ध्यान करत आव, कि जौ एक दीया आय जौन अन्धयारी जांगा में ऊ टैम लौ जोत देत रैत आय, जब लौ भुन्सारो न हो जाबै और भुन्सारे कौ तारा तुमाए हियन में न चमक उठे।</verse>
				<verse number="20">पर पेंला जा बात जान लेओ, कि पवित्तर पोथी की कोई भी आगमवानी, कोऊ के अपने ई सोच विचार के आधार पे पूरी नईं होत।</verse>
				<verse number="21">कायसे कोनऊं आगमवानी मान्सन की मनसा से कभऊं नईं भई, पर भगत जनें पवित्तर आत्मा से आज्ञा पाके परमेसुर कुदाऊं से बोलत हते।</verse>
			</chapter>
			<chapter number="2">
				<verse number="1">जौन भांत उन मान्सन में लबरे आगमवकता हते ओई भांत तुम में सोई लबरे परचारक हुईयें, जौन नास करबेवारे पाखंड कौ उद्घाटन लुके लुके कर हैं, बे अपने ऊ मालक को जीने उन हां मोल लओ आय मैट दें हैं, और अपने आप हां भारी नास की गैराई में डार दें हैं।</verse>
				<verse number="2">बिलात जनें उन के घांई लुच्चपन कर हैं, जिन के काजें सत्त की गैल हां निंदरो जै है।</verse>
				<verse number="3">बे लालच में आके लबरी बातें बना हैं और तुम हां अपने फायदा कौ कारन बना हैं, दण्ड़ कौ हुकम जो उन पे पेंला से हो चुको आय, और ऊके आबे में देर नईंयां, उन कौ नास झट्टई होबेवारो आय।</verse>
				<verse number="4">जब परमेसुर ने उन सरगदूतन हां जिन ने पाप करो हतो नईं छोड़ो, पर उन हां नरक में पठै के अन्धयारे कुन्डों में डाल दओ, जीसे बे न्याय के दिना लौ बन्दी रैबें।</verse>
				<verse number="5">परमेसुर ने पेंला जुग के संसार हां सोई न छोड़ो, परन्त पाप भरे संसार पे महा जलप्रलय पठै के सांचई के परचारक नूह के संग्गै सात और जनन हां बरका लओ।</verse>
				<verse number="6">परमेसुर ने सदोम और अमोरा नगरों हां नास कौ ऐसो दण्ड़ दओ, कि उन हां भस्म कर के राख में मिला दओ, जीसे बे आगे के अधरमी जनों को सीख के लाने एक कानौत बनें।</verse>
				<verse number="7">और धरमी लूत हां जौन अधरमी जनों के बुरए चालचलन से बिलात दुखी हतो, छुटकारो दओ।</verse>
				<verse number="8">(कायसे बो सांचो मान्स उन के मजारें रैत भए, और उन के अधरम के कामन हां तक तक के, और सुन सुन के, रोजीना अपने सांचे हिये में दुखी होत हतो)।</verse>
				<verse number="9">सो पिरभु भक्तन हां परीक्षा में से काड़ लैबो और अधरमी जन हां न्याय के दिना लौ दण्ड़ की दसा में धरबो सोई जानत आय।</verse>
				<verse number="10">सब से बढ़ के उन हां जौन बुरई बासनाओं के बस में होकें देयां के अनसार निंगत, और पिरभु के राज हां ओछो जानत आंय; बे ढीठ, और हठी आंय, और ऊंचे पद वारन हां बुरो भलो कैबे से नईं डरात।</verse>
				<verse number="11">जब कि सरगदूत जौन सकती और बल में उन से बड़े आंय, पिरभु के सामूं उन हां बुरो भलो कह के लांछन नईं लगात।</verse>
				<verse number="12">परन्त जे मान्स बिना समजवारे जनावर घांई आंय, जौन पकड़े जाबे और नास होबे के लाने पैदा भए आंय; जिन बातन हां बे जानतई नईंयां, उन के लाने दूसरन हां बुरो भलो कैत आंय, बे अपनी सड़ाहट में खुद सड़ जें हैं।</verse>
				<verse number="13">अपने अधरम कौ फल उनईं हां मिल है, उन हां दिन दुपारी सुख विलास करबो साजो लगत आय; बे कलंक और दागी आंय, जब बे तुमाए संग्गै खात पियत आंय, तब अपनी कुदाऊं से प्रेम भोज करके भोग विलास करत आंय।</verse>
				<verse number="14">उन की आंखें व्यभिचार से भरी आंय, बे अधरम करे बिना रै नईं सकत, बे चंचल मन वारन हां फुसला लेत आंय; उनके हिये लालच करबे की लत में पड़े आंय, बे सन्ताप के लरका बच्चा आंय।</verse>
				<verse number="15">बे सूदी गैल हां छोड़ के भटक गए आंय, और बओर के पूत बिलाम की गैल पे चलत आंय; जीने अधरम की मजूरी हां प्यारो जानो हतो।</verse>
				<verse number="16">परन्त ऊ ए अपने अधरम के काजें फटकार सुनने पड़ी, इते लौ कि मान्सन की भाषा न बोलबेवारी गदईया ने मान्सन के बोल से ऊ आगमवकता हां सिर्रीपन से हटको।</verse>
				<verse number="17">जे जनें सूके कुंआ, और आंधी के उड़ाए भए बादल आंय, इन के लाने भारी बड़ो अंधयारो ठैराओ गओ आय।</verse>
				<verse number="18">बे बेकार की घमण्ड की बातें कर कर के ओछे कामन से, उन मान्सन हां देयां की अभलाखा में फंसा लेत आंय, जौन हिराए भए में से अबै कड़ई रए आंय।</verse>
				<verse number="19">बे उन हां छूटो भओ होबे कौ कौल तो देत आंय, परन्त बे खुद सड़ी आदतन के चाकर आंय, कायसे जौन मान्स जीसे हार जात आय, बो ऊकौ चाकर बन जात आय।</verse>
				<verse number="20">जब बे पिरभु और तारन करबेवारे यीशु मसीह की पैचान द्वारा संसार की कुल भांत की सड़ाहट से बच कड़े, और फिन उन में फंस के हार गए, तो उन की पाछें की हालत पेंला से बुरई होत आय।</verse>
				<verse number="21">धरम की साजी गैल के न जानबे पे उन हां दई गई पवित्तर हुकम से फिर जाबे से भलो तो जौ होतो, कि बे ऊ ए न जानते, उन पे जा कहावत सई बैठत आय।</verse>
				<verse number="22">कूकर अपनी छांट कुदाऊं लौटत और सपराई भई सुंगरिया कीचड़ में लोटबे के लाने लौट जात आय।</verse>
			</chapter>
			<chapter number="3">
				<verse number="1">हे प्यारे भईया हरौ, अब मैं तुम हां दूसरी चिठिया लिख रओ आंव, मैं ने दोई चिठियन में सुमरन कराके तुमाए सुद्ध हिये हां उस्केरो आय।</verse>
				<verse number="2">तुम उन बातन हां, जौन पवित्तर आगमवकतन ने पेंला से कई आंय और पिरभु, और तारन करबेवारे के ऊ हुकम हां सुमरन करो, जौन तुमाए चेलन के द्वारा दई गई हती।</verse>
				<verse number="3">और पेंला तुम जौ जान लेओ, कि अखीर के दिना में ठट्ठा उड़ाबेवारे आ हैं, जौन अपनी अभलाखा के अनसार चल हैं।</verse>
				<verse number="4">बे कै हैं, कि ऊके आबे कौ कौल कां गओ? कायसे जब से हमाए पुरखा मर गए, सबई कछु ऊं सई आय, जैसो संसार के शुरू से हतो?</verse>
				<verse number="5">बे ठेंकें जौ बिसर गए, कि परमेसुर के बचन के द्वारा आकास जुग जुग से बनो भओ और धरती सोई पानू में से बनी और पानू में रमी आय।</verse>
				<verse number="6">ऐई से ऊ जुग कौ संसार पानू में डूब के नास हो गओ।</verse>
				<verse number="7">पर अबै के आकास और धरती ओई बचन के द्वारा आगी में जलाए जाबे के लाने धरे गए आंय; बे बिन भक्तीवारे मान्सन के न्याय और नास के दिना लौ ऐसई धरे जै हैं।</verse>
				<verse number="8">हे प्यारे भईया हरौ, जा बात तुम से छिपी न रैबे कि पिरभु के इते एक दिना हजार बरसन बिरोबर आय, और हजार बरस एक दिना बिरोबर आय।</verse>
				<verse number="9">पिरभु अपने कौल के विषय में अबेर नईं करत, जैसो कि कितेक जनें समजत आंय; बो नईं चाहत कि कौनऊं मान्स नास होबे; परन्त जौ कि सबई हां हिया बदलबे कौ मौका मिले।</verse>
				<verse number="10">परन्त पिरभु कौ दिन भड़या घांई आ जै है, ऊ दिन आकास बड़ी हड़बड़ाहट की गरजन से जात रै है, सबरी चीजें बिलात तांती होकें पिघल जै हैं, धरती और ऊ पे के काम जल जें हैं।</verse>
				<verse number="11">जब जे सबई बस्तें, ई भांत से नास होबेवारी आंय, तो तुम हां पवित्तर चालचलन और भक्ती में कैसो जीवन गुजारो चईये।</verse>
				<verse number="12">परमेसुर के ऊ दिना की बाट तक के ऊके झट्टईं आबे के लाने कैसी कोसिस करो चईये? ऊ दिना आकास आगी से जल के नास हो जै है, और चीजें बस्तें बिलात तांती होकें पिघल जें हैं।</verse>
				<verse number="13">ऊके कौल अनसार हम एक नये आकास और धरती की बाट तकत आंय, जी में धारमिकता बास कर है।</verse>
				<verse number="14">ई लाने हे प्यारे भईया हरौ, जब कि तुम इन बातन की बाट तकत आव तो कोसिस करो, कि तुम सान्ति से ऊके सामूं बिना दाग और बिना लांछन ठैरो।</verse>
				<verse number="15">हमाए पिरभु यीशु के धीरज हां तारन समजो, जैसो हमाए प्यारे भईया पौलुस ने सोई ऊ समज के अनसार जौन ऊ ए मिली आय, तुम हां लिखो आय।</verse>
				<verse number="16">ऊ ने अपनी सबरी चिठियन में सोई इन बातन कौ बयान करो आय उन में कछु बातें ऐसी आंय, जिन कौ समजबौ कठन आय, मूरख और चंचल मान्स उन के मतलब को पवित्तर पोथी की और बातन की भांत ऐंचतान के अपने ई नास कौ काज बनात आंय।</verse>
				<verse number="17">ई लाने हे प्यारे भईया हरौ, तुम और पेंलई से इन बात हां जान के हुसयार रओ, कि अधरम जन की गलती में फंस के अपने पक्के बिसवास हां कऊं हिरा न दो।</verse>
				<verse number="18">परन्त हमाए पिरभु, और तारन करबेवारे यीशु मसीह के अनुग्रह और सान्ति में बढ़त जाओ।</verse>
				<verse number="19">ओई की मईमां अबै सोई होबै, और जुगानुजुग होत रैबे। आमीन।</verse>
			</chapter>
		</book>
		<book number="62">
			<chapter number="1">
				<verse number="1">जीवन दैबेवारो बचन जौन पेंला से आय, जी की बातें हम ने सुनी, और जीहां अपनी आंखन से तको, जीहां हम ने खुल के हेरो; और हाथन के छिओ।</verse>
				<verse number="2">(बो जीवनदाता परगट भओ, और हम ने ऊहां तको, और ऐसो कैत आंय, कि उन से ध्यान धरे से तरन तारन होत आय; बे पिता परमेसुर के संग्गै रैत हते):</verse>
				<verse number="3">जो कछु हम ने तको और सुनो बेई बातें तुम हां बतात आंय, कि तुम सोई इन बातन में बिसवास धरौ; कि हमाओ जोड़ परमेसुर, और उनके बेटा यीशु मसीह से आय।</verse>
				<verse number="4">जे सबरी बातें हम ईसे लिखत आंय, कि हम हां और खुसी होबै।</verse>
				<verse number="5">जौन बतकाओ हम ने उनके मों से सुनो, ओई तुम हां बतात आंय, कि परमेसुर ज्योत आंय; उन में अंधयारो बिलकुल नईंयां।</verse>
				<verse number="6">हम कैबें, कि उनके संग्गै हमाओ अच्छो सम्बन्ध आय, और फिन अंधियारे में चलबें, तो हम लबरा कहा हैं; और हमाई बातन में कछु सत्त नईंयां।</verse>
				<verse number="7">जैसे बे ज्योत में रैत आंय, ऊंसई हम सोई ज्योत में चलबें, तो हम एक दूजे से मिलके रैबें; और पिरभु यीशु मसीह के रक्त के जस से हमाए पाप कट जै हैं।</verse>
				<verse number="8">हम कैबें, कि हम ने कभऊं कोई पाप नईं करो, तो अपने हां धोका देत आंय: और हम में कछु सत्त नईंयां।</verse>
				<verse number="9">परन्त जब हम अपने पापन हां मानें, तो बे हमाए पापन हां क्षिमा कर हैं, और हम हां सबरी अधरम की बातन से सुद्ध करबे में सांचे आंय।</verse>
				<verse number="10">हम कैबें कि हम ने कछु पाप नईं करे, तो उन हां झूठो ठहरात आंय, और उनके बचन को सत्त हम में नईंयां।</verse>
			</chapter>
			<chapter number="2">
				<verse number="1">हे मोरे लड़को, मैंने जे बातें तुम हां ईसे लिखी आंय, कि तुम ठैकें पाप न करो; और तुम से कछु पाप हो जाबै, तो ध्यान धरो कि परमेसुर लौ हमाओ एक ध्यान धरबेवारो यीशु मसीह आय।</verse>
				<verse number="2">पिरभु यीशु मसीह में ही हमाए पापन की क्षिमा आय; और हमाए अकेले नईं, परन्त संसार के सबरे जनन की।</verse>
				<verse number="3">जब हम उनकी अग्यां मान हैं, तो पता पड़ है कि हम उनकी कई करत आंय।</verse>
				<verse number="4">जो कौनऊं ऐसो कैत आय, कि मैं उनकी कई करत आंव, और उनकी अग्यां नईं मानत, तो बो लबरा आय; और ऊ की बातन में कछु सत्त नईंयां।</verse>
				<verse number="5">परन्त जो कोनऊं उनकी कई करबे, बौ सांचई परमेसुर से प्रेम करत आय; ऐसो करबे से पता चलत आय, कि हम उनके आंय।</verse>
				<verse number="6">जो कोनऊं जौ कैत आय, कि मैं उनकी कई करत आंव, तो ऊहां उनकी सी गैल पै चलो चईये।</verse>
				<verse number="7">प्यारे भईया हरौ, मैं तुम हां कोई नई अग्यां नईं लिख रओ, परन्त बोई पुरानी अग्यां जौन पेंला से तुम हां मिली हती; जौन तुमने पेंला सुनो हतो।</verse>
				<verse number="8">अब मैं तुम हां नई अग्यां लिखत आंव; जौन परमेसुर ने तुम हां मानबे हां कहो आय; कायसे तुमाए हिये को अंधियारो मिटत जात आय, और सच्ची ज्योत अब तुम में चमकन लगी आय।</verse>
				<verse number="9">जो कोनऊ ऐंसो कैत आय, कि मैं ज्योत में आंव; और अपने भईया से अदावट धरें आय, बो अबै लौ अंधियारे में आय।</verse>
				<verse number="10">जो कोनऊ अपने भईया से प्रेम धरत आय, ज्योत में बनो रैत आय, और ऊ को कछु बुरओ न हुईये।</verse>
				<verse number="11">परन्त जौन अपने भईया से अदावट धरत आय, बो मानो अंधियारे में आय, और ऊहां जौ पता नईंया कि कौन सी गैल धरें आय, कायसे अंधियारे में ऊहां कछु नईं सूझत।</verse>
				<verse number="12">हे लड़कावारे, मैं तुम हां ईसे लिखत आंव, कायसे उनके नाओं से तुमाए पापन की क्षिमा भई।</verse>
				<verse number="13">बड़े बूढ़े जनो, मैं तुम हां ईसे लिखत आंव, कि जौन संसार के पेंला से हते उन हां तुमने मानो आय, जुआनो, मैंने तुम हां ईसे लिखो आय, कि परमेसुर की बातन हां मानो कायसे तुम ऊ दुष्ट छलिया से जीते आव।</verse>
				<verse number="14">बड़े बूढ़े जनो, मैं तुम हां ईसे लिखत आंव, कि जौन संसार में पेंला से हते तुम उन हां जानत आव, जुआनो, मैंने तुम हां ईसे लिखो आय, कि तुम बली बनो, और परमेसुर कौ बचन तुम में बनो रैत आय, कायसे तुम ऊ दुष्ट छलिया से जीते आव।</verse>
				<verse number="15">तुम ई संसार और संसार की बस्तन से प्रेम न धरो, कायसे जौन संसार से प्रेम धरत आय, ऊ में परमेसुर के लाने प्रेम नईं रैत।</verse>
				<verse number="16">कायसे जो कछु संसार में आय, जानो कि मान्स की अभलाखा, आंखन की अभलाखा, और अपनी कमाई पै घमण्ड, जे सबरी बातें परमेसुर के मन की नईंयां, परन्त संसार की बातें आंय।</verse>
				<verse number="17">संसार और ई संसार की अभलाखा इतई मिट जै है, परन्त जौन परमेसुर की कई करत आय, बो हमेसा बनो रै है।</verse>
				<verse number="18">हे लड़कावारे, सुनो जा आखरी बेरा आय, जैसो तुम ने सुनो आय, यीशु मसीह को बिरोधी आबेवारो आय, ऐसो लगत आय कि उनके बिरोधी अबै भी ठांड़े हो रय आंय; ऐई से पता लगत आय, कि जे आखरी दिना आंय।</verse>
				<verse number="19">बे हम में से निकले हते परन्त सांचई हम में के नईं हते; कायसे हमाए बीच के होते, तो हमाए संग्गै रैते, उन के निकल जाबे से पता पड़त आय कि बे हमाए बीच के न हते।</verse>
				<verse number="20">हमें तो पवित्तर परमेसुर ने न्यारो करो आय, और जे सबरी बातन हां तुम जानत आव।</verse>
				<verse number="21">मैंने जे बातें तुम हां जौ सोच के नईं लिखीं, कि तुम उन हां नईं चीनत, परन्त ईसे लिखो, कि सांचे परमेसुर से लाबरी झूठी बातें नईं कड़तीं।</verse>
				<verse number="22">लबरा को आय? बो जौन यीशु मसीह हां संसार के मान्सन के पाप से छुड़ाबेवारो नईं मानत; बो यीशु मसीह को बिरोधी आय, परमेसुर जौन पिता आय और यीशु मसीह जौन उनके बेटा आंय उन हां नईं मानत।</verse>
				<verse number="23">जो बेटा हां नईं मानत उन लौ परमेसुर पिता सोई नईंयां, परन्त जौन बेटा हां मानत आय, पिता परमेसुर ऊके संग्गै रैत आय।</verse>
				<verse number="24">जो कछु तुम ने पैली बेरा से सुनो आय ओई हां मानो, कायसे जौन बातें तुम ने पेंला सुनके अपने हिये में जमा लईं, तो तुम यीशु मसीह जौन बेटा आय और परमेसुर जौन पिता आय उन में बने रै हौ।</verse>
				<verse number="25">जी की उन ने हमसे कौल करो हतो बो बैकुण्ड को वास आय।</verse>
				<verse number="26">जे बातें मैंने उनके लाने कई आंय, जौन तुम हां सांची गैल से बिलोरत आंय।</verse>
				<verse number="27">जैसे उन ने तुम हां अपनाओ, और जिन में तुम बने आव; सो अब कोई हां तुम हां और नईं चिताने, कायसे बे तो आपऊ तुम हां सबरी बातें बतात आंय; कोऊ सांचो आय लबरा नईंयां, सो जौन बातें उन ने बताई उन हां मानो।</verse>
				<verse number="28">सो लड़को, उनकजनों के मानो, कायसे जब बे फिन आहें, तो हम बिना खटके उनके सामूं ठांड़े हुईयें।</verse>
				<verse number="29">कायसे जो तुम मानत आव, कि बे सांचे आंय, तो तुम जौ सोई जानत आव, कि जौन धरम की गैल धरै आय, बो मानो उनईं को आय।</verse>
			</chapter>
			<chapter number="3">
				<verse number="1">हेरो, परमेसुर पिता ने हम से कैसो प्रेम करो, कि हम परमेसुर के लड़का बिटिया कहाय, और हम आंय सोऊ: ऐईसे संसार हम हां नईं चीनत, कायसे संसार के मान्सन ने उन हां सोई नईं मानो।</verse>
				<verse number="2">प्यारे भईया हरौ, अबै तो हम परमेसुर के लड़का बिटिया कहात आंय, और अबै जौ पता नईंयां, कि हम और का हुईयें! इतनो पता आय, कि जब बे फिन के आहें तो हम सोई उन घांई हो जै हैं, और उन हां उनके सांचे रूप में तक हैं।</verse>
				<verse number="3">जिन हां प्रभु यीशु मसीह ऐसी आस आय, बे उन जैसे पवित्तर रैत आंय।</verse>
				<verse number="4">जौन पाप करत आय, बो परमेसुर के नैम हां तोड़त आय; और पाप नैम के तोड़बे से होत आय।</verse>
				<verse number="5">तुम हां तो पता आय, कि बे हमाए पापन हां हरबे आए; उन में बिलकुल पाप न हतो।</verse>
				<verse number="6">जौन अपने मन से उन हां मानत आय, बो जनो पाप नईं करत: जौन पाप करत आय, मानो ऊ ने न तो उन हां तको आय, और न उन हां मानत आय।</verse>
				<verse number="7">लड़को, कोऊ के भरमाबे की बातन में न अईयो; जौन मान्स धरम के काम करत आय, ओई उन जैसो धरमी आय।</verse>
				<verse number="8">जौन जनो पाप करत आय, बो मानो शैतान छलिया के उसकाय बुरय काम करत आय, कायसे शैतान छलिया पेंला से पाप करबेवारो आय: परन्त परमेसुर के बेटा यीशु मसीह ईसे परगट भए, कि शैतान छलिया के कामन हां खतम करें।</verse>
				<verse number="9">जौन परमेसुर हां मानत आंय बो पाप नईं करत; कायसे परमेसुर की आत्मा ऊ में बनी रैत आय: और बो जनो पाप नईं कर सकत, कायसे बो सांचे मन से उन हां मानत आय।</verse>
				<verse number="10">ऐसई तो पता पड़त आय कि कौन शैतान छलिया, और कौन परमेसुर के मानबेवारे आंय; जौन धरम की गैल नईं चलत, बो परमेसुर को मानबेवारे नईंयां, और न ऊ जनो, जौन अपने भईया से प्रेम नईं करत।</verse>
				<verse number="11">कायसे जौन सन्देसो तुम ने पेंला से सुनो, बो ऐसो आय, कि हम एक दूसरे से प्रेम राखें।</verse>
				<verse number="12">कैन घांई नईं करियो जौन दुष्ट हतो, जीने अपने भईया हां मार डालो: और काय हां मार डालो? कायसे ऊ को भईया धरम की गैल चलत हतो, और ऊ दुष्टी हतो।</verse>
				<verse number="13">भईया हरौ, हटी संसार के मान्स तुम से अदावट धरें तो अचम्भा न करियो।</verse>
				<verse number="14">हम जौ मानत आंय, कि हमाओ नरक कुण्ड से कड़के मानो तरन तारन भओ आय; कायसे कि हम भईयन से प्रेम करत आंय: जौन प्रेम नईं करत, बो मानो नरक कुण्ड में डलो आय।</verse>
				<verse number="15">जो कोनऊ अपने भईया से अदावट धरत आय, बो हत्यारा आय; तुम हां तो पता आय, कि कोई हत्यारे को तरन तारन नईं होत।</verse>
				<verse number="16">हम ने प्रेम ईमें तको, कि पिरभु यीशु मसीह ने हमाए काजें अपनो जीवन बलदान कर दओ; हम हां सोई भईयन के काजें अपनो बलदान करो चईये।</verse>
				<verse number="17">जी लौ संसार में बिलात जायजाद होबै, और बो अपने भईया हां कंगाल देख के तरस न खाबै, तो ऐसे मान्स में परमेसुर को प्रेम नईं रैत।</verse>
				<verse number="18">हे लड़को, हम अपने मों की बोली से नईं, परन्त अपने कामन और सत्त से प्रेम करबें।</verse>
				<verse number="19">ईसे जौ पता पड़त आय, कि हम सांचे हां जानत आंय; और जी बातन के लाने हमाओ मन न बोले बो नईं करें, जीसे परमेसुर के सामूं ठांड़े होबे की हम हां हिम्मत मिले।</verse>
				<verse number="20">कायसे परमेसुर तो हमाए मन से बड़े आंय, और बे सबकछु जानत आंय।</verse>
				<verse number="21">प्यारे भईया हरौ, मानो तुमाओ मन तुम हां दोषी न बताबै, तो हम हां परमेसुर के सामूं ठांड़े होबे की हिम्मत होत आय।</verse>
				<verse number="22">जा बात सोई आय कि जो कछु हम उनसे बिन्तवारी करत आंय, तो बे हम हां देत आंय; कायसे कि हम उनकी कई करत आंय; और जौन बातें उन हां भाती आंय, उनई हां करत आंय।</verse>
				<verse number="23">उनकी अग्या जा आय कि हम उनके बेटा यीशु मसीह हां मानें और जैसो उन ने कई आय सो एक दूजे से प्रेम करें।</verse>
				<verse number="24">जो कोनऊं उनकी कई करत आंय, बे एक दूसरे से मिले रैत आंय; और ऊ आत्मा जौन उन ने हम हां दई आय, बो हम हां बतात आय, कि हम उनके संगै संगै बने आंय।</verse>
			</chapter>
			<chapter number="4">
				<verse number="1">भईया हरौ, सबरे मान्सन की बात न मानो: परन्त उनकी बात हां परखो, कि बे बातें परमेसुर से आंय कि नईंयां; कायसे मुतके अगमवकता ई संसार में हो गए आंय।</verse>
				<verse number="2">परमेसुर की आत्मा से चलबेवारे हां चीनबे की सबसे बड़ी बात जा आय, कि बौ जनो मानत आय, कि पिरभु यीशु मसीह ने जा देह धरी बा परमेसुर के कय से आय।</verse>
				<verse number="3">जौन आत्मा यीशु मसीह हां नईं मानत, बौ उनके बिरोधी की आत्मा आय; और ओई यीशु मसीह को सोई बिरोध करत आय; ऊ आत्मा के लाने तुमने सुनो हतो, कि बो आबेवारो आय: और अब संसार में आय।</verse>
				<verse number="4">हे लड़को, तुम परमेसुर के आओ: और तुम ऊ शैतान छलिया से जीते आव; कायसे जौन तुमाए भीतरे आय, बो ऊ छलिया से जौन संसार में आय, बड़ो आय।</verse>
				<verse number="5">बे जनें संसार के आंय, ऐईसे संसार जैसो उनको बतकाओ आय; और संसार हां उनको बतकाओ साजो लगत आय।</verse>
				<verse number="6">हम तो परमेसुर के जनें आंय, जौन परमेसुर हां नईं चीनत आंय बो हमाई बातन हां नईं सुनत; ऐईसे हम सत्त के जनें और भरम में पड़े जनें हां चीन लेत आंय।</verse>
				<verse number="7">प्यारे जनौ, एक दूजे से प्रेम करो; कायसे प्रेम परमेसुर को दओ आय, जो कोनऊं प्रेम करत आय, बो मानो परमेसुर से जन्मो आय; और उन हां मानत आय।</verse>
				<verse number="8">जौन प्रेम नईं करत, बो परमेसुर हां नईं चीनत, कायसे कि परमेसुर तो प्रेम आय।</verse>
				<verse number="9">परमेसुर ने हम से प्रेम करो, कि उन ने अपने इकलौते बेटा हां संसार में पठै दओ, कि उन में होकें हमाओ तरन तारन होबै।</verse>
				<verse number="10">प्रेम ईसे नईं होत, कि हम उन से प्रेम करत आंय; परन्त ई में आय, कि उन ने हम से प्रेम करो; और हमाए पापन की सजा भुगतबे हां अपने बेटा हां पठैओ।</verse>
				<verse number="11">प्यारे जनौ, जब परमेसुर हम से ऐसो प्रेम धरें आय, तो हम हां सोई एक दूजे से प्रेम करो चईये।</verse>
				<verse number="12">परमेसुर हां कोई मान्स ने कभऊं नईं तको; जब हम एक दूजे से प्रेम करत आंय, तो मानो परमेसुर हमाए भीतर बने रैत आंय; और उनको प्रेम हमाए भीतर भरो रैत आय।</verse>
				<verse number="13">ऐई से पता चलत आय, कि हमाओ मन से उनके संग्गै अपनी आत्मा को अंस हमाए भीतर धरो आय।</verse>
				<verse number="14">हम ने जौ चीनो आय और हमाई जा गवाह आय, कि परमेसुर ने अपने बेटा यीशु मसीह हां ई संसार को तरन तारन करबे हां पठैओ।</verse>
				<verse number="15">जो मान्स जा बात मान लेत आय, कि यीशु मसीह परमेसुर के बेटा आंय; बे परमेसुर हां और परमेसुर उन हां जानत आय।</verse>
				<verse number="16">जौन प्रेम परमेसुर हम से करत आय, ऊ प्रेम हम ने जानो आय, और हमाए हिये में बस गओ आय; कि परमेसुर प्रेम आय: और जौन प्रेम करत आय बो परमेसुर में रैत आय, और परमेसुर उन में बने रैत आंय।</verse>
				<verse number="17">ऐईसे परमेसुर को प्रेम हम में पूरो भओ आय, कि न्याय के दिना हम हां हियाव होबै; जैसे बे संसार में आंय ऊंसई हम सोई आंय।</verse>
				<verse number="18">प्रेम होबै तो डर नईं रैत, कायसे पूरो प्रेम डर हां दूर कर देत आय, कायसे भय से दुख होत आय, जौन भय राखत मानो उन में पूरो प्रेम नईंयां।</verse>
				<verse number="19">हम ईसे प्रेम करत आंय, कि उन ने पेंला होकें हम से प्रेम करो।</verse>
				<verse number="20">कायसे कोऊ कैबे, कि मैं परमेसुर से प्रेम धरें आंव; और अपने भईया से अदावट धरे; तो ऊ लबरा आय: कायसे जौन अपनी आंखन देखे भईया से प्रेम नईं करे, तो परमेसुर जिन हां ऊ ने कभऊं नईं तको, उनसे कैसे प्रेम धर है।</verse>
				<verse number="21">उनसे हम हां जा अग्यां मिली आय, कि जो कोनऊं परमेसुर से प्रेम धरें आय, ऊ अपने भईया से सोई प्रेम कर है।</verse>
			</chapter>
			<chapter number="5">
				<verse number="1">जो कोनऊं जौ बिसवास करत आय कि यीशु ही मसीह आय, बो परमेसुर से पैदा भओ आय और जो कोनऊं पैदा करबेवारे से प्रेम करत आय, बे सोई उन से प्रेम करत आय और उनकी मानत आय।</verse>
				<verse number="2">जब हम परमेसुर से प्रेम धरत आंय, और उनकी कई करत आंय, ऐई से हम हां पता आय, कि हम परमेसुर के जन से सोई प्रेम धरें आंय।</verse>
				<verse number="3">परमेसुर को प्रेम ऐसो आय, कि हम उनकी कई करें; और उनकी अग्यां कठन नईंयां।</verse>
				<verse number="4">कायसे जौन परमेसुर की कई करत आय, बो संसार की बातन में नईं पड़त, कायसे ऊ ने संसार जैसी नईं करी कायसे बौ अपने बिसवास में पक्को कड़ो।</verse>
				<verse number="5">संसार की बातन पै जै पाबेवारो को आय? ओई जौन बिसवास धरें आय, कि यीशु मसीह परमेसुर को बेटा आय।</verse>
				<verse number="6">यीशु मसीह ई संसार में मान्स होकें आए, बे मानो पानू से नईं परन्त पानू और रकत दोई से धरती पै आए।</verse>
				<verse number="7">कायसे जा बात आत्मा से भई; और आत्मा की बात सांची होत आय।</verse>
				<verse number="8">ऐसी बात आत्मा, पानू और रकत; तीनईं संग्गै आंय और तीनईं एकई सी कैत आंय।</verse>
				<verse number="9">जब हम मान्सन की कई मानत आंय, तो परमेसुर की कई तो ईसे बढ़के होत आय; जौन बात उन ने अपने बेटा यीशु मसीह के लाने कई आंय।</verse>
				<verse number="10">जौन परमेसुर के बेटा पै बिसवास धरें आय, कि जा सांची आय; जीने परमेसुर की कई गई मानी, ऊने मानो उन हां झूठो मानो; जौन उन ने अपने बेटा के लाने कई।</verse>
				<verse number="11">बो ऐसी आय, कि परमेसुर ने हम हां तरन तारन की कई: जौन उनके बेटा यीशु मसीह में हम हां मिलो।</verse>
				<verse number="12">जीने बेटा पै बिसवास धरो, बे परलोक के वासी भए, जीने परमेसुर के बेटा हां नईं मानो उन हां परलोक नईं मिलो।</verse>
				<verse number="13">मैंने ईसे तुम हां, जा चिठिया लिखी कायसे तुम परमेसुर के बेटा पै बिसवास धरै आव; कायसे ऐसो लिखो आय कि मानो तुमाओ परलोक वास पक्को आय।</verse>
				<verse number="14">अब हमाई उन से बिन्तवारी करबे की मन्सा होत आय; कि उनकी कई जैसो हम मांगें तो बे करत आंय।</verse>
				<verse number="15">जब हम हां ऐसो पता आय, कि जो कछु हम मांगें तो बे देत आंय, तो हम जौ कैत आंय, कि हम ने जौन मांगो सो पाओ।</verse>
				<verse number="16">कोऊ अपने भईया हां ऐसो पाप करत तकै, जी पाप से नरक कुण्ड हां नईं जात तो ऊहां परलोक मिल है, कायसे पाप ऐसो सोई होत आय जीसे परलोक नईं मिलत, ऐसे पाप के लाने बिन्तवारी करबे हां मैं नईं कैत।</verse>
				<verse number="17">सबरे अधरम तो पाप आंय, परन्त कछु ऐसे पाप सोई आंय, जीके करे से परलोक वास नईं छूटत।</verse>
				<verse number="18">हम हां पता आय, कि जौन परमेसुर मैं बिसवास धरें आय, बो जनो पाप करतई नईंयां; कायसे परमेसुर ऊहां बचाए रैत आंय, और ऊ शैतान छलिया उन हां छी लौ नईं पात।</verse>
				<verse number="19">हम हां पता आय, कि हम परमेसुर पै बिसवास धरें आंय, और पूरे संसार के जनें शैतान छलिया की कई करत आंय।</verse>
				<verse number="20">कायसे हम हां पता आय, कि परमेसुर के बेटा ई धरती पै आ गए आंय, और उन ने हम हां ऐसी सीख दई आय, कि हम उन सांचे जनें को चीनें, और उनईं के संग्गै बने रैबें; बे सांचे परमेसुर आंय और उन में होकें बैकुण्ड वास मिलत आय।</verse>
				<verse number="21">हे लड़को, मूरतन से बचे रईयो।</verse>
			</chapter>
		</book>
		<book number="63">
			<chapter number="1">
				<verse number="1">मैं सियाने ने ऊ निबरी भई बईयरें और उनके लड़कावारन हां लिखो, जिन हां परमेसुर सांचो प्रेम धरत आय, ई लाने कि हम ने उनकी सांची बातन हां मानो आय, और उन हां पक्को पकड़ें आय, जौन बातें पक्की आंय।</verse>
				<verse number="2">मैं अकेले नईं, पर सबरे जनें जौन इन सांची बातन हां मानत आंय बे सोई प्रेम धर हैं।</verse>
				<verse number="3">परमेसुर जौन पिता आय, और पिता के बेटा यीशु मसीह की तुम पे दया, किरपा, सान्ति, सत्त, और प्रेम हमाए संग्गै बने रै हैं।</verse>
				<verse number="4">मोहां बिलात साजो लगो, कि तुमाए लड़कावारे उन अग्यां हां, जौन पिता परमेसुर से मिली आय उन हां सांचे मन से मानत आंय।</verse>
				<verse number="5">अब हे बईयर, मैं कोई नई बात नईं कैत, परन्त बाई जौन पेंला से कई, ऐसो लिखत आंव; कि तुम एक दूजे से प्रेम धरो।</verse>
				<verse number="6">प्रेम ऐसो, कि उन ने जौन अग्यां दईं आय, उन हां जिन हां हम ने पेंला से जानो आय उन पै चलो।</verse>
				<verse number="7">कायसे बिलात जनें बिलोरबेवारे ऐसो कैत फिर रए, कि यीशु मसीह मान्स होकें नईं आए, ई धरती पे ऐसे जनें मसीह के बिरोधी आंय।</verse>
				<verse number="8">तुम चौकन्नें रओ; कायसे जौन काम हमने करो आय, ऊहां न बिलोरियो, जीसे ऊको पूरो मजा तुम हां मिले।</verse>
				<verse number="9">जौन आगे हां यीशु मसीह की सीख पै नईं चलत, मानो ऊ लौ परमेसुर नईंयां, परन्त जौन उनकी सीख पै चलत आंय, बौ मानो परमेसुर पिता और उनके बेटा यीशु मसीह में पक्को बनो रैत आय।</verse>
				<verse number="10">कोई तुम लौ आबै, और जा सीख न देबे, तो ऊहां अपने घर में न आन दईयो, और न नमस्कार करियो।</verse>
				<verse number="11">कायसे जौन ऐसे मान्स हां नमस्कार करत आय, बो मानो ऊके बुरे करमन में मिलो आय।</verse>
				<verse number="12">मोय तुम हां और बिलात बातें लिखबे हां आंय, परन्त कागज और सियाही से नईं लिखो चाहत; मोरी मन्सा आय, कि तुम लौ आओं और आमूं सामूं बतकाओ करों, जीसे मोरो और तुमाओ मन भरै।</verse>
				<verse number="13">ई मण्डली के जनें तुम हां नमस्कार कैत आंय।</verse>
			</chapter>
		</book>
		<book number="64">
			<chapter number="1">
				<verse number="1">मैं सियाने ने जा चिठिया लिखी प्यारे गयुस के नाओं, जीहां मैं मन से चाहत आंव।</verse>
				<verse number="2">प्यारे भईया, मोरी जा बिन्तवारी आय; जैसे तें हिये की बातन में बढ़ रओ आय, ऊं सई सबरी बातन में बढ़े, और भलो चंगौ बनो रैबे।</verse>
				<verse number="3">जब भईयन ने इते आके बताओ, कि तें सत्त पे चलत आय, तो मोहां भलो लगो।</verse>
				<verse number="4">मोहां ईसे बढ़के कोऊ भलो नईं लगत, कि मोरे लड़कावारे सत्त पे चलत आंय।</verse>
				<verse number="5">प्यारे भईया, तें परदेसी भईयन से अच्छे बिसवासी घांई सम्बन्ध धरें आय।</verse>
				<verse number="6">उन ने इते की मण्डली के सामूं तोरे प्रेम की कई, जौन मोहां भली लगी, तें उन हां ऊंसई विदा सोई करियो।</verse>
				<verse number="7">कायसे बे ऊ नाओं के लाने कड़े आंय, और अन्य जातियन से कछु नईं लेत।</verse>
				<verse number="8">जौन हमाए संग्गै उन सांची बातन हां मानत आंय, उनको अपने बीच मान करियो।</verse>
				<verse number="9">दियुत्रिफेस जौन बड़ो बनत आय, हमाई कई नईं करत।</verse>
				<verse number="10">जब मैं आहों, तो ऊके कामन की याद दिला हों, और बता हों कि तें हम हां काए बुरओ कैत है; और इतईं नईं दूसरे भईयन हां बिरादरी में लैबे से मना करत आय; और दूसरन हां लैबे से हटकत आय, और बिरादरी से निकाल सोई देत आय।</verse>
				<verse number="11">प्यारे जनों, बुराई के नईं, परन्त भलाई के संग्गी बनो, कायसे भलाई करबेवारो मानो परमेसुर हां मानत आय; और बुरो करबेवारे मानो उन हां नईंर् मानत।</verse>
				<verse number="12">देमेत्रियुस के लाने सबरन ने बताओ और हम सोई कैत आंय; और तोहां पता आय कि हम लाबरी नईं कैत, कि बो सांचो जनो आय।</verse>
				<verse number="13">मोय तोहां और लिखने हतो; परन्त सियाही और कलम से नईं लिखो चाहत।</verse>
				<verse number="14">मोरी मन्सा आय कि झट्टई तुम लौ आओं तो अपन आमूं सामूं बतकाओ करबी; तुम साजे रओ। इते के भईया तुम हां नमस्कार कैत आंय; उते के सबरे भईयन हां मोरो नमस्कार कईयो।</verse>
			</chapter>
		</book>
		<book number="65">
			<chapter number="1">
				<verse number="1">चिठिया लिखी यहूदा ने जौन यीशु मसीह को सेवक और याकूब को भईया आय, उन हां जौन परमेसुर के प्यारे और पिरभु यीशु मसीह में बचाय गए और बुलाए गए आंय।</verse>
				<verse number="2">तुम हां दया, सान्ति और प्रेम भरपूरी से मिलत रैबे।</verse>
				<verse number="3">प्यारे जनो, मैंने जब तुम हां मुक्ति जौन हम सबन हां मिली ईके बारे में खुलके लिखो, तो मैंने सोची के जिन बातन पै तुमने बिसवास करो आय खुल के लिखो, कि तुम ऊ बिसवास की बातन हां मानो।</verse>
				<verse number="4">कायसे कछु जनें चुपके से हमाए संग्गै जुड़ गए आंय, जिन हां पैले से लिखो आय कि उन हां दण्ड दओ जाबै, कायसे बे सच्चे नईयां, और परमेसुर की दया हां छोड़ बुरय कामन में लगे रैत आंय, और हमाए महाबली मालक और पिरभु यीशु मसीह हां नईं मानत।</verse>
				<verse number="5">तुम हां सबरी बातें एक बेर बताई आंय, परन्त फिन के बताओ चाहत आंव, कि परमेसुर ने एक बिरादरी के लोगन हां मिश्र देस से छुड़ाओ, परन्त जिन ने उनकी नईं मानी उन हां मार डालो।</verse>
				<verse number="6">जिन सरगदूतन ने अपनो काज ठीक ठाक से नईं करो और सरग छोड़ दओ, उन हां ऊ न्याव के दिना के लाने अंधियारे में बांध के धरो आय।</verse>
				<verse number="7">जैसे सदोम और अमोरा और उनके ऐंगर के नगर, परमेसुर हां छोड़ के दूसरे हां मानन लगे हते और परतिरिया के पाछें पड़े हते, उन हां आग में बार दओ हम उन से सीख लेबें।</verse>
				<verse number="8">ऊंसई जे सर्रोटीवारे जो अपनी देह हां अशुद्ध करबेवारे, और अपने से बड़ों हां बुरऔ कैत आंय।</verse>
				<verse number="9">जब महाबली सरगदूत मीकाईल ने, शैतान छलिया से मूसा की मरी देह के लाने पूछो, तो ऊहां कछु बुरओ न कहो, परन्त जा कई कि परमेसुर तोहां डांटे।</verse>
				<verse number="10">जे जिन बातन को समझत नईंया, उन हां बुरो कैत आंय; और जिन हां दोस जैसो मानत आंय, उनसे अपने आप हां मानो मारत आंय।</verse>
				<verse number="11">उन पे श्राप पड़े, कायसे बे कैन जैसी चाल चले, और तनक से पईसन के लाने बिलाम जैसे कुटे भए, और कोरह के जैसो बिरोध करके मारे गए।</verse>
				<verse number="12">जे तुमाई प्रेम सभा में तुमाए संग्गै खात पियत आंय, और जैसे समुन्दर में चट्टान दबी रैत आय, ऊंसई अपने पेट के लाने कमाई करबेवारे रखनवारे आंय; जौन मानो बिना जल के बादरे घांई आंय, जिन हां बैहर उड़ा देत; और पतझड़ में जैसो पेड़ो हो जात, जैसे मर गओ होबै, और बे ऐसे आंय जैसे जड़ से पट गए होबें।</verse>
				<verse number="13">बे समुन्दर में जैसे हिलकोरे आत आंय, और उनको फेन मानो उन हां सरम आबेवारी बातें आंय, बे मानो हिलबेवारे तारों जैसे आंय, इनहां नरक के अंधयारे में डालो जै है।</verse>
				<verse number="14">और हनोक ने जो आदम से सांती पुस्त में हतो, इन जनन के लाने ऐसो कओ, कि तकौ, पिरभु यीशु मसीह अपने पवित्तर करे मान्सन के संग्गै आ है।</verse>
				<verse number="15">और बो सबरे मान्सन को न्याव कर है, और सब बुरे काम करबे और हमाए लाने बुरी बातें कैबे वारन हां दोषी ठहराएं।</verse>
				<verse number="16">इनहां कोऊ बात में संतोस नईंयां, जे कुड़कुड़ात, और अपनी बुरई मन्सा से काम करत आंय; और बिलात बड़वाई की बातें करत आंय; और फायदे के लाने मों पै मान्सन की बड़वाई करत आंय।</verse>
				<verse number="17">प्यारे भईया हरौ, तुम उन बातन पै ध्यान धरौ; जो पिरभु यीशु मसीह के बारई चेलन ने कईं।</verse>
				<verse number="18">बे कहत हते, कि आबेवारे दिना मैं ऐसे मान्स हुईयें जौन धरम की गैल न चल हैं, परन्त धरम की बातन की हंसी कर हैं।</verse>
				<verse number="19">ऐसे जन आत्मा की बात पै नईं परन्त अपने मन पै चलत आंय, और भईयन में फूट डालत आंय।</verse>
				<verse number="20">प्यारे भईया हरौ, तुम ने जौन बिसवास धरो आय ऊ में पक्के बनो और मन से बिन्तवारी करत रओ।</verse>
				<verse number="21">और परमेसुर से प्रेम करत रओ; और पिरभु यीशु मसीह से हमाओ तरन तारन हुईये जा बात मन में बसाएं रओ।</verse>
				<verse number="22">और जौन मान्स इन बातन पै संका करत उन पै दया करके जे बातें बतात रओ।</verse>
				<verse number="23">और बहुतई जन हां नरक की आग से खींच लेओ, और बहुतई जन हां नरक के मों से बचावे की सोचो; और जौन जने पापन में भिड़ाने आंय उनके उन्ना हां न छियो।</verse>
				<verse number="24">जौन तुम हां बिलुरबे से बचा लै है, और पाप से धोके उजरो कर लै है, अपने सरग लोक के तेज में।</verse>
				<verse number="25">उन महान महाबली परमेसुर जिन ने हमाओ तरन तारन करो, उनको जस, मान और बल हमाए पिरभु यीशु मसीह में जैसो पेंला हतो और अबै आय, और जुगानुजुग सोई होत रैबे। आमीन।</verse>
			</chapter>
		</book>
		<book number="66">
			<chapter number="1">
				<verse number="1">यीशु मसीह का प्रकाशितवाक्य जौन उन हां परमेसुर ने ईसे दओ, कि अपने जन हां बे बातें, जौन जल्दी होबेबारी आंय, दिखाबें: और ऊ ने अपने सरगदूत हां पठै के अपने दास यूहन्ना हां बताओ।</verse>
				<verse number="2">यूहन्ना ने परमेसुर को बचन और पिरभु यीशु ने जौन करो, जीहां उन ने तको हतो ऊ की गवाही दई।</verse>
				<verse number="3">ऊ मान्स धन्न आय जो इन अगमवानी की बातन हां पढ़त आय, और जौन सुनत और इन में लिखी बातन हां मानत आंय, कायसे अब बेरा बिलात जल्दी आबेवारी आय।</verse>
				<verse number="4">यूहन्ना ने लिखो आसिया की सात मण्डली हां कि यीशु मसीह जौन अबै है, और जो हते, और जौन आबेवालो आय; और उन सात आत्माओं की कोद से, जौन ऊके सिंहासन के सामूं हैं।</verse>
				<verse number="5">और यीशु मसीह की कोद से, जौन सच्चे गवाह और मरे भयन में से जी जाबेवाले में पहलौठा, और संसार के राजन के स्वामी आंय, तुम हां सान्ति और दया मिलत रए: जो हम से प्रेम रखत आय, और जीने अपने खून के द्वारा हम हां पापन से छुड़ाओ आय।</verse>
				<verse number="6">और हम हां एक राज्य और अपने बाप परमेसुर के लाने याजक भी बना दओ; उनको जस और बड़े काज हमेसा बने रैबें। आमीन।</verse>
				<verse number="7">तको, ऊ बादरन के संग्गै आबेवारे आय; और सबरे जनें उन हां तक हैं, और जिन ने उन हां पसुरिया में चाक दओ हतो, बे भी उन हां तक हैं, और संसार के सबरे कुल उन के कारन छाती पीट हैं। हओ। आमीन।</verse>
				<verse number="8">पिरभु जौन परमेसुर हते, और जौन आबेवारे आंय; जौन महाबली आय: ऐसो कहत आय, कि मैं पेंला से आंव और अन्त लौ रै हों।</verse>
				<verse number="9">मैं यूहन्ना जौन तुमाओ भईया, और यीशु मसीह के लाने मैंने जौन दुख तुमाए संग्गै सहो आय, और परमेसुर कौ बचन, और यीशु की गवाही के कारन पतमुस टापू में हतो।</verse>
				<verse number="10">एक दिना परमेसुर ने मोरी आत्मा हां लओ, और मैंने अपने पछारें तुरही जैसी बड़े जोर की आवाज सुनी।</verse>
				<verse number="11">कि जो कछु तें हेरत आय, उन सबरी बातन हां एक पोथी में लिख के सातई मण्डली हां पठै दे, जैसे इफीसुस, स्मुरना, पिरगमुन, थूआतीरा, सरदीस, फिलदेलफिया और लौदीकिया में।</verse>
				<verse number="12">मैंने ऊहां जौन मोय से बातें कर रओ हतो; तकबे के लाने अपनों मों फेरो; तो उते सोने की सात दीवटें तकीं।</verse>
				<verse number="13">और उन दीवटों के बीच में पिरभू यीशु मसीह जैसे एक मान्स हां तको, जो गोड़ों लौ उन्ना पैरें, और छाती पै खीब चमचमात पट्टा बांधे हतो।</verse>
				<verse number="14">ऊके मूंड़ के बाल सफेद पाला जैसे उजरे हते; और ऊ की आंखें आग की लपटें जैसी हतीं।</verse>
				<verse number="15">ऊके गोड़े बढ़िया पीतल जैसे हते जैसे अबई भट्टी में से कड़े होबें; और उनकी बोली पानू की धारा के बोल जैसी हती।</verse>
				<verse number="16">और ऊ अपने हाथ में सात तारे लएं हतो: और ऊके मों से मानो तेज तलवार जैसी निकलत हती; और ऊ को मों ऐसो चमकत हतो, जैसे सूरज कड़ी धूप में चमकत आय।</verse>
				<verse number="17">जब मैं ने उन हां तको, तो ऊके गोड़े में मुरदा जैसो गिर पड़ो और ऊ ने मोपे अपनो दाहिनो हाथ धरके कई, कि न डर; मैं पेंला और अन्त लौ रैबेवारो और जीयत आंव।</verse>
				<verse number="18">मैं मर गओ हतो, और अब हेर; मैं जुगजुग लौ जीयत आंव; और मृत्यु और अधोलोक जिते मरे भय रैत आंय ऊ की कुंजी मोरे ऐंगर आंय।</verse>
				<verse number="19">ई लाने जो तेंने तको आय और जो हो रओ आय; और जो ईके बाद होबेवारो आय, उन सब हां लिख ले।</verse>
				<verse number="20">यानी उन सात तारों हां जौन तेंने मोरे दाएं हाथ में तके हते, और उन सात सोने की दीवटों कौ का मतलब आय: बे सात तारे सात मण्डली के दूत आंय, और बे सात दीवटें सात मण्डली आंय।</verse>
			</chapter>
			<chapter number="2">
				<verse number="1">इफिसुस की मण्डली के दूत हां ऐसो लिखो, कि, जौन सात तारे अपने दाएं हाथ में लय हैं, और सोने की सात दीवटों के बीच में फिरत आय, बो जौ कैत आय।</verse>
				<verse number="2">कि तोरे कामन हां, और पूरी मेहनत, और तोरो धीरज जानत आंव; और जौ भी कि तें बुरय लोगन हां नईं चाहत; और जौन अपने आप हां प्रेरित कहत आंय, पर हैं नईंयां, उन हां तेंने परख के लबरा पाओ।</verse>
				<verse number="3">तें धीरज धरत आय, और मोरे नाओं के लाने दुख उठात उठात थकत नईंयां।</verse>
				<verse number="4">पर मोहां तोसें जौ कहने आय कि तेंने पेंला जैसो प्रेम छोड़ दओ आय।</verse>
				<verse number="5">सो अब चेत जा, कि तें किन बातन में गिरो और फिन से बेई काज कर जौन तें पेंला करत हतो; कायसे तें पेंला जैसे काज न कर है, तो मैं तोरे ऐंगर आहों और तोरी दीवट हां उते से हटा देंहों।</verse>
				<verse number="6">पर तो में एक बात साजी आय, कि तें नीकुलइयों के काजन हां बुरो मानत आय, जिन हां मैं भी नईं चाहत आंव।</verse>
				<verse number="7">जीके कान होबें, बे सुन लेबें कि आत्मा मण्डलियन से का कैत आय: कि जो जय पाबै, मैं ऊहां जीवन दैबेवारे पेड़ में से जो परमेसुर के सरगलोक में लगो आय, ऊके फल खैबे हां दै हों।</verse>
				<verse number="8">और स्मुरना की मण्डली के दूत हां ऐसो लिखो, कि, जौन पेंला और अन्तिम आय; जो मर गओ हतो और अब जी गओ आय, बो जौ कहत आय।</verse>
				<verse number="9">कि मैं तोरो दुख और तोरी गरीबी हां जानत आंव; (परन्त तें धनी आय); और जौन अपने हां यहूदी कैत आंय पर हैं नईंयां, और शैतान छलिया की बातन में लगे आंय, मोहां जौ सब पता आय।</verse>
				<verse number="10">जौन दुख तोहां झेलबे पड़ हैं, उन से न डरा: कायसे शैतान छलिया तुम में से कछु लोगन हां जेहल में डलवा है कि तुमाओ बिसवास परखो जाबै; और तुम हां दस दिना लौ दुख उठाने पड़ है: मरबे लौ बिसवास धर; तो मैं तुम हां सरग को जीवन दै हों।</verse>
				<verse number="11">जीके कान होबें, बो सुन लेबें कि आत्मा मण्डलियन से का कैत आय: कि जौन इन बातन में पक्को बनो रै है ऊहां दूसरी मृत्यु से कछु न हुईये।</verse>
				<verse number="12">और पिरगमुन की मण्डली के दूत हां ऐसो लिखो, कि, जीके ऐंगर चोखी और दोधारी तलवार आय, बो जौ कैत आय।</verse>
				<verse number="13">कि तें उते रैत आय जिते शैतान छलिया कौ सिंहासन आय, पर मोरे नाओं पै बिसवास धरे रैत आय; और मोपे बिसवास करबे से उन दिना में पक्को रओ, जब मोरो सच्चो और पक्को गवाह अन्तिपास, तुमाए बीच मारो गओ।</verse>
				<verse number="14">पर मोय तोसे कछु बातें कहने आय, कायसे तोरे इते कछु तो ऐसे आंय, जो बिलाम की शिक्षा को मानत आंय, जीने बालाक हां इस्राएली लोगन के सामूं ठोकर कौ कारन रखबो सिखाओ, कि मूरतन हां चढ़ाओ भओ भोजन खाबें, और व्यभिचार करें।</verse>
				<verse number="15">ऊं सई तोरे इते कछु तो ऐसे आंय, जो नीकुलइयों की सिखाई बातन हां मानत आंय।</verse>
				<verse number="16">सो अब इन बातन हां छोड़ दो, नईं तो मैं तोरे ऐंगर आके, ऐसे मान्सन से लड़हों और अपने मों के बचन से उनहां ऐसो काट हों जैसे तलवार काटत आय।</verse>
				<verse number="17">जीके कान होबें, बो सुन लेबें कि आत्मा मण्डलियन से का कैत आय; जौन इन बातन हां मान है, ऊहां मैं गुप्त मन्ना में से दै हों; और ऊहां एक सफेद पथरा सोई दै हों, और ऊ पथरा पै एक नाओं लिखो हुईये, जीहां केवल बे जान हैं जीहां बो मिल है।</verse>
				<verse number="18">और थुआतीरा की मण्डली के दूत हां ऐसो लिखो, कि, परमेसुर को पूत जी की आंखें आगी की लपटें जैसी आंय, और जीके गोड़े उम्दा पीतल जैसे आंय, ऐसो कैत आय।</verse>
				<verse number="19">कि मैं तोरे सबरे काज, तोरे प्रेम, और बिसवास, तोरी सेवा, और तोरे धीरज हां जानत आंव, और जौ सोई जानत आंव कि तोरे अबै के काम पेंला के कामन से बढ़िया आंय।</verse>
				<verse number="20">पर मोय तोसे जौ कहने आय, कि तें ऊ बईयर इजेबेल हां अपने बीच रैन देत आय जौन अपने हां आगमवक्तनी कैत आय, और तोरे मान्सन हां सिखात आय कि सब बुरय काम करो, और मूरतन के सामूं चढ़ाओ भओ भोजन खाओ ऐसो कै के उनहां बिलोरत आय।</verse>
				<verse number="21">मैने ऊहां अपने पापन हां छोड़ के अच्छे काज करबे कौ मौका दओ, परन्त बा अपने बुरय कामन हां नईं छोड़त।</verse>
				<verse number="22">मैं अब ऊ इजेबेल हां ऐसो मार हों; और जौन ऊके संग्गै जुड़ के बुरय काज करत हैं ऐसो करबो न छोड़ हैं तो उनपै भारी विपत डाल हों।</verse>
				<verse number="23">जौन ऊ की बातें मानत आय उन हां सोई मार हों, कि मण्डली के जनें जौ जान लें हैं कि मान्सन के मन की बात मोहां पता आय। मैं तुम सब के करमन कौ बदला तुम हां दैहों।</verse>
				<verse number="24">तुम जौन थूआतीरा में रैत आव पर ईजेबेल की कई भई बातन हां नईं मानत, और बे उन बातन हां शैतान की गैरी बात कैत आंय और नईं जानत, पिरभू कैत हैं, कि मैं तुम पै और बुझवा न डाल हों।</verse>
				<verse number="25">पर जब लौ मैं तुमाए ऐंगर न आओं इन बातन हां जिनें मानत आव मन से मानत रईयो।</verse>
				<verse number="26">जौन इन बातन हां अन्त लौ मान है, मैं ऊहां देस देस के लोगन में मुखिया बना हों।</verse>
				<verse number="27">और मैं बो अधकार जौन मोरे पिता ने मोहां दओ आय, ऊं सई उन हां सोई दै हों, बे लोहे को राजदण्ड लेके उन पै राज्य कर है, और जैसे कुम्हार के माटी के बासन टूट के चकनाचूर हो जात आंय, वैसई बे सोई हुईयें।</verse>
				<verse number="28">और मैं ऊहां भुनसारे कौ तारा दै हों।</verse>
				<verse number="29">जीके कान होबें, बो सुन लेबें कि आत्मा मण्डलियन से का कैत आय।</verse>
			</chapter>
			<chapter number="3">
				<verse number="1">सरदीस की मण्डली के दूत हां ऐसो लिखो, कि, जीके ऐंगर परमेसुर की सात आत्माएं और सात तारे आंय, बो कैत आय, कि मैं तोरे सब काम हां जानत आंव, कि तें कहात तो है जीयत, पर है मरो भओ।</verse>
				<verse number="2">जागत रओ, और उन बस्तन हां जो बची रह गईं आंय, और जौन मिटबेवारी हतीं, उन हां पक्को कर; कायसे मैंने तोरे कोई काज हां अपने परमेसुर के ऐंगर पूरो नईं पाओ।</verse>
				<verse number="3">चेतो और ध्यान धरो कि तुम ने कौन सी बातें सीखी हतीं, और उन में पक्के बने रओ, और अपने पापन हां छोड़ो: अगर तें न चेतो, तो जैसो भड़या बिना कहे आत आय ऊंसई मैं आ जै हों।</verse>
				<verse number="4">पर एक बात तो आय कि तोरे इते सरदीस में कछु ऐसे जनें आंय, जिन ने अपने उन्ना असुद्ध नईं करे, बे सब मोरे संग्गै उजरे उन्ना पैर के घूम हैं कायसे बे लायक आंय।</verse>
				<verse number="5">जो कोऊ इन बातन में पक्को रै है, उन हां ऐसई सफेद उन्ना पैराए जै हैं, और मैं कैसऊ उन को नाओं जीवन की किताब में से न काट हों, मैं परमेसुर और सरगदूतन के सामूं जौ मान लै हों कि जे मोरे जनें आंय।</verse>
				<verse number="6">जीके कान होबें, बो सुन लेबें कि आत्मा मण्डलियन से का कैत आय।</verse>
				<verse number="7">और फिलेदिलफिया की मण्डली के दूत हां ऐसो लिखो, कि, जो पवित्तर और सांचो आय, और जौन दाऊद की कुंजी धरत आय, जीके खोले भय हां कोऊ बन्द नईं कर सकत और बन्द हां खोल नईं सकत, बो ऐसो कैत आय।</verse>
				<verse number="8">कि मैं तोरे कामन हां जानत आंव, (हेर, मैंने तोरे सामूं एक द्वार खोल रखो आय, जीहां कोई बन्द नईं कर सकत) तें बड़ो बली नईंयां, पर मोरे बचन कौ पालन करो आय और मोरे नाओं से नईं मुकरो।</verse>
				<verse number="9">हेर, मैं शैतान छलिया की कई करबेवारन हां तोरे बस में कर दै हों, और जौन यहूदी कहलान लगे आंय, पर हैं नईंयां, बे झूठ बोलत आंय -- हेर, मैं ऐसो कर हों, कि बे आके तोरे गोड़े पै दण्डवत कर हैं, और उन हां पता लग जै है, कि मैंने तोसे प्रेम रखो आय।</verse>
				<verse number="10">तेंने मोरे बचन हां धीरज से मानो आय, ईसे मैं तोहां परीक्षा की ऊ बेरा में बचाए रख हों, जो धरती पे रहबेवारन हां परखबे के लाने संसार पै आबेवालो आय।</verse>
				<verse number="11">मैं जल्दी आबेवारो आंव; जो कछु तोरे ऐंगर आय, ऊहां पकड़े रै, कि कोऊ तोरो मुकट छीन न लैबे।</verse>
				<verse number="12">जौन पक्को बनो रै है, ऊहां मैं अपने परमेसुर के मन्दर को एक खंभा बनै हों; और बो हमेसा उतईं बनो रै है; और मैं अपने परमेसुर को नाओं, और उनके नगर, मानो नये यरूशलेम, जो मोरे परमेसुर के ऐंगर से सरग से उतरबे वालो आय और अपनो नओ नाओं ऊ पै लिख हों।</verse>
				<verse number="13">जीके कान होबें, बो सुन लेबें कि आत्मा मण्डलियन से का कैत आय।</verse>
				<verse number="14">लौदीकिया की मण्डली के दूत हां ऐसो लिखो, कि, जो आमीन, और भरोसा धरबे जोग, और सच्चो गवाह आय, और परमेसुर के संसार कौ खास कारन आय, बो ऐसो कैत आय।</verse>
				<verse number="15">कि मैं तोरे कामन हां जानत आंव कि तें न तो जूड़ो आय और न तांतो: भला होतो कि तें जूड़ो या तांतो होतो।</verse>
				<verse number="16">पर तें गुनगुनो आय, न तो जूड़ो और न तांतो, मैं तोहां अपने मों से उगलबेवारो आंव।</verse>
				<verse number="17">तें जो कैत आय, कि मैं बड़ो धनी आंव, और धनवालो हो गओ आंव, और मोहां कोनऊ बस्त की कमी नईंयां, और जौ नईं जानत, कि तें अभागा और तुच्छ और कंगाल और अन्धरा और नंगो आय।</verse>
				<verse number="18">ई लाने मैं तोहां सम्मति देत आंव, कि आगी में ताओ भओ सोना मोसे मोल ले कि सांचऊ में धनी हो जाबै; और सफेद उन्ना लैके पैर ले कि तोहां नंगेपन जैसी सरम न होबै; और अपनी आंखें आंजबे हां बढिया सुरमा लै ले, कि तोहां दिखान लगै।</verse>
				<verse number="19">मैं जिन हां प्रेम करत आंव, उन सब हां चितात और उन हां सजा देत आंव, सो अब चेतो और अपने बुरय कामन हां छोड़ो।</verse>
				<verse number="20">सुनो, मैं तुमाए मन के द्वारे पै ठाड़ो खटखटात आंव; अगर तुम मोरे टेरबे हां सुनो और मन के किवाड़ खोलो, तो मैं तुमाए मन में आहों और अपन दोई संग्गै खै हैं।</verse>
				<verse number="21">जौन पक्को निकल है, मैं ऊहां अपने संग्गै सिंहासन पै बैठा हों।</verse>
				<verse number="22">जीके कान होबें, बो सुन लेबें कि आत्मा मण्डलियन से का कैत आय।</verse>
			</chapter>
			<chapter number="4">
				<verse number="1">ईके पाछें मैंने तको कि सरग में एक द्वार खुलो आय; और जीहां मैंने पेंला अपने संग्गै बात करत सुनो हतो, जी की बोली मानो तुरही जैसी हती, ओई कैत हतो कि इते ऊ परै आ जाओ: और मैं तोहां बे बातें दिखा हों, जिनको इन बातन के बाद पूरो होबो जरुरी आय।</verse>
				<verse number="2">और तुरतईं आत्मा ने मोहां अपने बस में कर लओ; और मैंने का तको, कि सरग में एक सिंहासन धरो आय, और ऊ सिंहासन पै कोऊ बैठो आय।</verse>
				<verse number="3">और जो ऊ पै बैठो आय, बो यशब और मणि जैसो दिखत आय, और ऊके चारऊं कोद मेघधनुष जैसो दिखाई देत आय।</verse>
				<verse number="4">और ऊ सिंहासन के चारऊं कोद चौबीस सिंहासन आंय; और इन पै चौबीस प्राचीन उजरे उन्ना पैरे बिराजे आंय, और उनके मूड़ पै सोने के मुकुट धरे आंय।</verse>
				<verse number="5">और ऊ सिंहासन जौन बीच में धरो हतो, ऊ में से बिजली जैसी कौंदत और गरजन होत हती, और सिंहासन के सामूं आगी जैसे सात दिया जल रए आंय, जे सातई परमेसुर की आत्मा आंय।</verse>
				<verse number="6">ऊ सिंहासन के सामूं ऐसो लगत हतो जैसे साफ सुतरो कांच को समुन्दर होबै, और सिंहासन के बीच में और चौगिर्द चार जनावर हते, जिनके आंगे और पाछें आंखई आंखें हतीं।</verse>
				<verse number="7">पैलो जनावर नाहर जैसो हतो, दूसरो जनावर बछवा जैसो, और तीसरे को मों मान्स जैसो हतो, और चौथो जनावर उड़त भओ उकाब जैसो हतो।</verse>
				<verse number="8">इन चारई जनावरन के छै छै पंखा हते, और उनके भीतर और चारऊ कोद आंखई आंखें हतीं; बे रात दिना बिना आराम करे जौ कहत रैत आंय, कि पवित्तर, पवित्तर, पवित्तर, पिरभू परमेसुर, महाबली, जौन पेंला हते, और अबै आंय, और जौन आबेवारे आंय।</verse>
				<verse number="9">जे जनावर उनकी जौन सिंहासन पै बिराजे हते, और हमेसा जीयत रै हैं, आदर और उनको गुनगान करत रै हैं।</verse>
				<verse number="10">और चौबीसई प्राचीन सिंहासन पै बिराजेवारे के सामूं गिर जै हैं, और उनहां जौन जीयत रै हैं परनाम कर हैं; और अपने मुकुट उनके सामूं ऐसो कैत धर दै हैं।</verse>
				<verse number="11">कि हमाए पिरभू, और परमेसुर, तुमईं मान, गुनगान और जस पाबे के लायक आव; कायसे तुमईं ने सबरे संसार की बस्तन हां अपनी मरजी से बनाओ।</verse>
			</chapter>
			<chapter number="5">
				<verse number="1">और जौन सिंहासन पै बैठो हतो, ऊके हाथ में मैंने एक किताब हेरी, जौन भीतर और बायरें लिखी हती, और ऊहां सात मुहरें लगा के बन्द करो हतो।</verse>
				<verse number="2">फिन मैंने एक बली सरगदूत हां तको जौन जोर के ऐसो परचार करत हतो, कि ई किताब की मुहरें तोड़के ईहां पढ़बे जोग को आय।</verse>
				<verse number="3">और न सरग में, और न धरती पै, और न धरती के नेंचें कोऊ ऐसो जनो नईं मिलो जौन ऊ किताब हां खोलबे और हेरबे लायक होबै।</verse>
				<verse number="4">और मैं जोर से रोऊन लगो, कायसे ऊ किताब हां खोलबे, और ऊहां हेरबेवारो कोऊ न मिलो।</verse>
				<verse number="5">तब उन प्राचीनन में से एक ने मोसे कई, न रोओ; हेरो, यहूदा के गोत्र को बो नाहर, जौन दाऊद के कुल में को आय, ऊ किताब हां खोलबे और ऊपै लगी सातई मुहरन हां तोड़बे जोग आय।</verse>
				<verse number="6">सो मैंने ऊ सिंहासन और चारई जनावर और उन प्राचीनन के बीच में, मानो एक मारो गओ गाड़र कौ बच्चा ठांड़ो तको: ऊके सात सींग और सातई आंखें हतीं; बे परमेसुर की सातई आत्मा आंय, जौन पूरे संसार में पठैई गईं हतीं।</verse>
				<verse number="7">उन ने आके जौन सिंहासन पै बिराजो हतो, उन के हाथ से बा किताब लै लई।</verse>
				<verse number="8">और जब किताब हां ऊ ने लै लओ, तो बे चारई जनावर और चौबीसई प्राचीन ऊ गाड़र के बच्चा के सामूं गिर पड़े; और सबरन के हाथ में वीणा और धूप से भरे सोने के कटोरा हते, जे पवित्तर लोगन की बिन्तवारी आंय।</verse>
				<verse number="9">और बे सबरे जौ नओ गाना गान लगे, कि तें ई किताब हां लैबे और ऊ की मुहरें खोलबे जोग आय; कायसे तेंने अपने बलदान के रकत से सबरे कुल, और बोली, और लोगन, और जातियन में से परमेसुर के लाने मान्सन हां मोल ले लओ आय।</verse>
				<verse number="10">और उन हां हमाए परमेसुर के खास जनें और याजक बना दओ; और बे धरती पै राज कर हैं।</verse>
				<verse number="11">और मैंने हेरो, तो सिंहासन और उन जनावर और प्राचीनन के चारऊ कोद मुतके सरगदूतन कौ बोल सुनो, जौन लाखों और कड़ोरन हते।</verse>
				<verse number="12">और बे ऊंची आवाज में कैत हते; कि बलिदान भओ मेमना बल, धन, और ज्ञान, और मान, और मईमा, और धन्नबाद के जोग आय।</verse>
				<verse number="13">फिन मैंने सरग में, और धरती पै, और धरती के नेंचें, और समन्दर के भीतर की सबरी बस्तन, और जो कछु उन में आय, ऐसो कैत सुनो, कि जौन सिंहासन पै बिराजो आय, ऊ को और मेमने कौ धन्नबाद, मान और राज हमेसा रैबे।</verse>
				<verse number="14">और चारऊ जनावर बोले आमीन, और प्राचीनन ने घुटने के बल गिरके दण्डवत करो।</verse>
			</chapter>
			<chapter number="6">
				<verse number="1">फिन मैंने तको, कि मेमने ने उन सात मुहरन में से एक हां खोलो; और बे चारई जनावर में से एक गरजो और कई कि आ।</verse>
				<verse number="2">और मैंने तको, और एक सफेद घुड़वा दिखानो, और ऊ पै सवार धनुष लएं हतो: और ऊहां एक मुकुट दओ गओ, और बो जय करत कड़ो कि और भी जय मिलबे।</verse>
				<verse number="3">जब ऊ ने दूसरी मुहर हां खोलो, तो मैंने दूसरे जनावर हां जौ कैत सुनो, आ।</verse>
				<verse number="4">फिन एक और घुड़वा कड़ो, जो लाल रंग कौ हतो; और ऊ पै जौन बैठो हतो ऊहां जो अधकार दओ कि धरती पै से सुख चैन उठा लेबे, कि मान्स एक दूजे हां मारें; और ऊहां एक बड़ी तलवार भी दई गई।</verse>
				<verse number="5">जब मेमना ने तीसरी मुहर हां खोलो, तो मैंने तीसरे जनावर हां जौ कैत सुनो, कि आ: सो मैंने हेरो, कि एक करिया घुड़वा आय; और ऊ पै बैठे जने के हाथ में एक तराजू आय।</verse>
				<verse number="6">मैंने उन चारई जनावरन के बीच ऐसो कैत सुनो, कि दिन भरे की मजूरी कौ एक सेर भर गेंह, और एक दीनार को तीन सेर जवा, तेल, और दाखन के रस को नुसकान न करियो।</verse>
				<verse number="7">और जब ऊ ने चौथी मुहर खोली, तो मैंने चौथे जनावर की बोली सुनी, कि बायरें आ।</verse>
				<verse number="8">मैंने हेरो, कि एक पीलो घुड़वा आय; और ऊ पै जौन बैठो आय ऊकौ नाओं मृत्यु आय: और मरे भयन को लोक ऊके पाछें आय और उन हां धरती की एक चौथाई पै जौ अधकार दओ गओ, कि तलवार, और भुखमरी, और संसार के बन पशुअन के द्वारा लोगन हां मार डालें।</verse>
				<verse number="9">और जब उन ने पांचवी मुहर खोली, तो मैंने वेदी के नेंचें उन मान्सन के प्रानन हां तको, जो परमेसुर के बचन हां सुनाबे, और अपने बिसवास की बातन हां सुनाबे में मारे गए हते।</verse>
				<verse number="10">उन ने ऊं ची आवाज में कहो; हे मालक, हे पवित्तर और सांचे जने; तुम कब लौ न्याव न कर हौ? और धरती पै के रहबेवारे जिन ने हमें मार डालो ऊ को पलटा कब लौ न लै हौ?</verse>
				<verse number="11">और उन सबरन हां सफेद उन्ना दओ गओ और उन से कहो गओ, कि और थोड़ी बेरा लौ आराम करो, जब लौ तुमाए संग्गी सेवा करबेवारे, और भईया, जौन तुमाए जैसे कतल होबेवारे आंय, उन सबरन की गिनती पूरी न हो जाबै।</verse>
				<verse number="12">और जब उन ने छटी मुहर खोली, तो मैंने तको, कि एक बड़ो भूडोल भओ; और सूरज कम्बल घांई करिया हो गओ, और पूरो चन्द्रमा रकत जैसो हो गओ।</verse>
				<verse number="13">और आकास से तारे धरती पै ऐसे गिरे, जैसे बड़ी आंधी आबे से अंजीर के पेड़ से कच्चे अंजीर टपकत आंय।</verse>
				<verse number="14">और आकास ऐसो खिसक गओ, जैसे चिठिया गुड़याई होबै; और हर एक पहरवा, और टापू, अपनी जांगा से खिसक गए।</verse>
				<verse number="15">और धरती के राजा, और उनके खास जनें, साहूकार और बड़े जनें, और नौकर चाकर पहरवन की गुफा में, और बड़ी टोरन में लुक गए।</verse>
				<verse number="16">और पहरवा से, और बड्डी टोरन से कहन लगे, कि हमाए ऊपर गिर पड़ो; और हम हां जो सिंहासन पै बैठो आय, और मेमने के कोप से बचा लेओ।</verse>
				<verse number="17">कायसे ऊ भयानक दिन आ गओ आय, जब परमेसुर और मेमना अपनो कोप दिखा है, अब कौन ऊसे बच सकत आय।</verse>
			</chapter>
			<chapter number="7">
				<verse number="1">ईके पाछें मैंने धरती के चारऊ कोंना पै चार सरगदूत ठांड़े तके, बे धरती पै चलबेवारी हवा हां रोके हते कि धरती, समुन्दर और कोऊ पेड़ पै हवा न लगे।</verse>
				<verse number="2">फिन मैंने एक और सरगदूत हां तको, जौन जीयत परमेसुर की मुहर लएं जिते से सूरज कड़त आय ऊपर की ओर आत तको; ऊ ने उन चारई सरगदूतन से जिन हां धरती और समुन्दर हां बरबाद करबे को अधकार दओ गओ हतो, बड़े जोर से कई।</verse>
				<verse number="3">जब लौ हम अपने परमेसुर के सेवा करबेवारन के माथे पै मुहर न लगा देबें, तौ लेओ धरती और समुन्दर और पेड़ों हां नुसकान न करियो।</verse>
				<verse number="4">और जिन पै मुहर दई गई, मैंने उन की गिनती सुनी, बे इस्राएल के सब गोत्रन में से एक लाख चौआलीस हजार हते।</verse>
				<verse number="5">यहूदा के गोत्र के बारह हजार पै मुहर दई गई; रूबेन के गोत्र के बारह हजार; गाद के गोत्र में से बारह हजार पे।</verse>
				<verse number="6">आशेर के गोत्र में से बारह हजार पे; नप्ताली के गोत्र में से बारह हजार पे, मनश्शिह के गोत्र में से बारह हजार।</verse>
				<verse number="7">शमौन के गोत्र में से बारह हजार पे; लेबी के गोत्र में से बारह हजार पे; इस्साकार के गोत्र में से बारह हजार पे।</verse>
				<verse number="8">जबूलून के गोत्र में से बारह हजार पे; यूसुफ के गोत्र में से बारह हजार और बिन्‍यामीन के गोत्र में से बारह हजार पै मुहर दई गई।</verse>
				<verse number="9">ईके पाछें मैंने हेरो, कि एक एक कुल और जातियन, देस और हर एक बोली बोलबेवारन की एक बड़ी भीड़, जीहां कोऊ गिन न सके उजरे उन्ना पैरें, और हातन में खजूर की डालियां लएं सिंहासन के सामूं और मेमने के सामूं ठांड़ी आंय।</verse>
				<verse number="10">और जोर से कैत आय, कि हमाए परमेसुर जो सिंहासन पै बिराजे आंय, और मेमने की जौन तरन तारन कर सकत आय, जय जय होबै।</verse>
				<verse number="11">और सबरे सरगदूत, ऊ सिंहासन और प्राचीनन और चारऊ जनावरन के चारऊ कोद ठांड़े आंय, फिन बे सिंहासन के सामूं मों के बल गिर पड़े; और परमेसुर को दण्डवत कर के कई, आमीन।</verse>
				<verse number="12">हमाए परमेसुर को मान, गुणगान और बल सक्ति, धन्नबाद हमेसा लौ बनो रैबे। आमीन।</verse>
				<verse number="13">प्राचीनन में से एक ने मोसे पूंछो; कि जौ उजरे उन्ना पैरे को आय? और किते से आव है?</verse>
				<verse number="14">मैंने उन से कई; हे मालक, तुम तो जानत आव: ऊ ने मोसे कई; कि जे बे आंय, जो ऊ बड़े दुख उठा के निकले आंय; और इन ने अपने उन्ना मेमने के रकत से धोके उजरे करे आंय।</verse>
				<verse number="15">ऐई से जे परमेसुर के सिंहासन के सामूं आंय, और उनके मन्दर में दिन रात उनकी सेवा करत आंय; और जो सिंहासन पै बिराजे आंय, बे अपनी छत्र छाया उन पै राखें रै हैं।</verse>
				<verse number="16">अब इन हां न भूख लग है, और न प्यास और न उन पे सूरज की तपन पड़ है।</verse>
				<verse number="17">कायसे मेमना जो सिंहासन के बीच में आय, बो उनकी रखनवारी कर है; और उन हां जीवन के जल के झरने लौ ले जै है, और परमेसुर उन की आंखन से सबरे अंसुआ पोंछ डाल है।</verse>
			</chapter>
			<chapter number="8">
				<verse number="1">जब उन ने सातीं मुहर खोली, तो सरग में आधे घन्टा लौ सन्नाटा छा गओ।</verse>
				<verse number="2">और मैंने उन सातई सरगदूतन हां जौन परमेसुर के सामूं ठांड़े रैत आंय, तको, और उन हां सात तुरहियां दईं गई।</verse>
				<verse number="3">फिन एक और सरगदूत हाथ में सोने कौ धूपदान लैकें आओ, और बेदी के ऐंगर ठांड़ो हो गओ; ऊहां बिलात धूप दओ गओ, कि बो सब पवित्र लोगन की बिन्तवारी के संग्गै वेदी पै जढ़ाए, जो सिंहासन के सामूं आय।</verse>
				<verse number="4">और ऊ धूप को धुआं पवित्तर लोगन की बिन्तवारी के संग्गै परमेसुर लौ पहुंच गओ।</verse>
				<verse number="5">और सरगदूत ने धूपदानी में वेदी से आगी लई, और धरती पै डाल दई, और गरजन और बिजली कोंधी और धरती हिलन लगी।</verse>
				<verse number="6">और बे सात सरगदूत जिन लौ सात तुरहियां हतीं, फूंकबे हां तईयार भए।</verse>
				<verse number="7">पैले सरगदूत ने तुरही फूंकी, और रकत मिलौनी ओले और आगी कड़ी, और धरती पै डाली गई; और एक तिहाई संसार बर गओ, और एक तिहाई पेड़ बर गए; और सबरी हरी घांस सोई बर गई।</verse>
				<verse number="8">और दूसरे सरगदूत ने तुरही फूंकी, और मानो आगी में जलत एक पहरवा समुन्दर में डाल दओ; और समुन्दर को एक तिहाई जल रकत हो गओ।</verse>
				<verse number="9">और समुन्दर में की एक तिहाई जीयत चीजें मर गईं, और एक तिहाई पानू के जहाज नास हो गए।</verse>
				<verse number="10">और तीसरे सरगदूत ने तुरही फूंकी, एक बड़ो तारा जो मशाल घाईं बरत हतो, सरग से टूटो, और एक तिहाई नदियन के सोतन पै गिरो।</verse>
				<verse number="11">ऊ तारे को नाओं नागदौना कहात आय, और एक तिहाई पानू नागदौना जैसो करऔ हो गओ, और बिलात मान्स पानू के करय होबे से मर गए।</verse>
				<verse number="12">और चौथे सरगदूत ने तुरही फूंकी, और सूरज को एक तिहाई और चन्दा को एक तिहाई और तारन की एक तिहाई पै विपत आई, इते लौ कि उनकौ एक तिहाई भाग अंधियारो हो गओ और दिन के एक तिहाई में उजयारो नईं रहो, और ऊंसई रात में सोई।</verse>
				<verse number="13">और मैंने फिन तको, तो आकाश के बीच उकाब हां उड़त और ऊंची आवाज में ऐसो कैत सुनो, कि उन तीन सरगदूतन की तुरही को फूकबो बचो आय, धरती पै रैबेवारे मान्सन पै हाय! हाय! हाय!</verse>
			</chapter>
			<chapter number="9">
				<verse number="1">और जब पांचवें सरगदूत ने तुरही फूंकी, तो मैंने सरग से धरती पै एक तारा गिरत भओ तको, और ऊहां अथाह कुण्ड की कुंजी दई गई।</verse>
				<verse number="2">और ऊ ने अथाह कुण्ड हां खोलो, और कुण्ड में से जैसे बड़ी सी भट्टी होबै ऐसो धुआं उठो, और कुण्ड के धुआं से सूरज और हवा करिया हो गई।</verse>
				<verse number="3">और ऊ धुआं में से धरती पै टिडि्डयां कड़ीं, और उन हां धरती के बिच्छु जैसो जोर मिलो।</verse>
				<verse number="4">और उन से कहो गओ, कि न धरती पै की घांस को और न कोऊ हरियाई और पेड़ हां नुकसान करियो, केवल उन मान्सन हां जीके माथे पै परमेसुर की मोहर न होबै।</verse>
				<verse number="5">और उन हां मारबे कौ नईं, परन्त पांच महिना लौ उन हां पीड़ा देबे कौ अधकार दओ गओ: और बे ऐसो काटत हते जैसे बिच्छू के डंक मारबे को पिरातो होत आय।</verse>
				<verse number="6">ऊ न दिना में मान्स मरबे हां फिर है, परन्त मौत न मिल है; और मरबे की चाहना कर हैं, और मौत उन से भाग है।</verse>
				<verse number="7">और बे टिडि्डयां लड़ाई में जाबेवारे घुड़वा जैसे हतीं, और उन की मूड़ पै मानो सोने को मुकुट धरो होबै; और उन के मों मान्सन जैसे हते।</verse>
				<verse number="8">उन के बाल बईयरन जैसे, और दांत नाहर जैसे हते।</verse>
				<verse number="9">और बे लोहे जैसी ओढ़नी ओढ़े हते, और उन के पंखन में से ऐसी आवाज आत हती जैसे रथों में जुते घुड़वा लड़ाई में भगत होबें।</verse>
				<verse number="10">उनकी पूंछ बिच्छु घाईं हतीं, और उन में डंक हते, और पांच महिना लौ मान्स हां परेसान करबे की सक्ति उनकी पूंछ में हती।</verse>
				<verse number="11">अथाह कुण्ड को दूत उन पै राजा हतो, ऊ को नाओं इब्रानी बोली में अबद्दोन, और यूनानी बोली में अपुल्लयोन हतो।</verse>
				<verse number="12">पैली विपत तो निकल गई, तको, अब ईके पांछू दो विपत और आबेवारी आंय।</verse>
				<verse number="13">और जब छठे सरगदूत ने तुरही फूंकी, सो जो सोने की वेदी परमेसुर के सामूं आय ऊके सींगों में से मैंने ऐसो शब्द सुनो।</verse>
				<verse number="14">मानो कोई छठे सरगदूत से जीके ऐंगर तुरही हती, कैत हतो कि उन चार सरगदूत जो फुरात नदिया के ऐंगर बंधे भए आंय, उन हां छोड़ दे।</verse>
				<verse number="15">और बे चार दूत छोड़ दए गए जो ओई घड़ी, और दिन, और महिना, और साल के लाने एक तिहाई मान्सन हां मारबे हां तईयार करे गए हते।</verse>
				<verse number="16">और पल्टन के घुड़सवारन की गिनती बीस करोड़ हती; मैंने उनकी गिनती सुनी हती।</verse>
				<verse number="17">मोहां ई दर्शन में घुड़वा और उन पै ऐसे सवार दिखाई दए, जिन की झिलमें आगी, धूम्रकान्त, और गंधक जैसी हतीं, और उन घुड़वन की मूड़ नाहर जैसी हतीं: और उनके मों में से आगी, धुआं, और गन्धक कड़त हती।</verse>
				<verse number="18">इन तीनईं मरियों; मानो आगी, धुआं और गन्धक जो ऊके मों से कड़त हती, मान्सन में से एक तिहाई जन मारे गए।</verse>
				<verse number="19">उन घुड़वन को बल उन के मों, और पूंछ में हतो; कायसे उन की पूंछें सांप जैसी हतीं, और उन की पूंछ में मूड़ सोई हती, और इनईं से बे मारत हते।</verse>
				<verse number="20">ऊ बचे मान्स जौन इन मरियों से न मरे हते, उन ने अपने कामन हां नई छोड़ो, और भूतात्मा की, और सोने और चांदी, पीतल, पथरा और लकड़िया की मूरतों की पूजा नईं करें, जो न तो देख, सुन सकत, और न चल फिर सकत आंय।</verse>
				<verse number="21">और जो खून, जादू टोना, और परतिरिया संगत, और चोरी, जो उन ने करी हतीं, बे उन ने न छोड़ीं।</verse>
			</chapter>
			<chapter number="10">
				<verse number="1">फिन मैंने एक बली सरगदूत हां बादल ओढ़ के सरग से उतरत तको, ऊके मूड़ पै मेघधनुष हतो: और ऊ को मों सूरज घांई हतो और ऊके गोड़े आगी के खम्भा जैसे हते।</verse>
				<verse number="2">और ऊके हाथ में एक खुली भई किताब हती; ऊ ने अपनो दांया गोड़ो समुद्र पै, और बांया धरती पै धरो।</verse>
				<verse number="3">और इतनी जोर के चिल्लयानो, जैसे नाहर गरजत होबै; और जब ऊ चिल्लयानो तो गरजबे के संग्गै सात शब्द सुनाई दए।</verse>
				<verse number="4">और जब सातई गरजन के शब्द सुनाई दे चुके, तो मैं लिखबे पै हतो, और मैंने सरग से ऐसो शब्द सुनो, कि जौन सात शब्द गरजन के संग्गै सुने आंय, उन हां कोऊहां न बतईयो, और न लिखियो।</verse>
				<verse number="5">और जौन सरगदूत हां मैंने समुद्र और धरती पै ठांड़ो तको हतो; ऊ ने अपनो दांया हाथ सरग लौ उठाओ।</verse>
				<verse number="6">और ऊ ने कई जौन हमेसा जियत रै है, और जीने सरग और जो कुछ ऊ में आय, और जो कछु धरती और ऊ पै आय, और समुद्र हां और जो कुछ ऊ में आय ऊहां रचो आय ओई की कसम खाकें कई, अब और अबेर न हुईये।</verse>
				<verse number="7">परन्त सातवें सरगदूत के कहे दिना में हुईयें जब बो तुरही फूकबेवारो हुईये, तो जो बातें परमेसुर ने ऊ सुसमाचार जौन अब लौ लुको हतो, जो ऊ ने अपने अगमवकता हां दओ हतो बो पूरो हुईये।</verse>
				<verse number="8">और जो शब्द करबेवारे हां मैंने सरग से बोलत सुनो हतो, बो फिन के मोसे बतकाव करन लगो; ऊ ने कई जाओ, जो सरगदूत समुद्र और धरती पै ठांड़ो आय, ऊके हाथ में से खुली पोथी हां लै ले।</verse>
				<verse number="9">सो मैंने सरगदूत के ऐंगर जाके कई, कि जा हल्की पोथी मोहां दै दे; और ऊ ने मोसे कई ले और ईहां खा ले, जा तोरे पेट हां करओ तो कर है, परन्त तोरे मों में मेपर जैसी गुरीरी लग है।</verse>
				<verse number="10">सो मैंने बा हल्की पोथी सरगदूत के हाथन से लेके खा लई, बा मोरे मों में तो मेपर जैसी गुरीरी लगी, परन्त जब मैं ऊहां खा गओ, तो मोरो पेट करओ हो गओ।</verse>
				<verse number="11">तब मोसे जौ कहो गओ, कि तोहां मुल्क के मान्सन, और जातियन, और जो दूसरी बोली बोलत आंय, और राजन पै, फिन आगमवानी करने हुईये।</verse>
			</chapter>
			<chapter number="11">
				<verse number="1">मोहां एक लग्गी जैसो एक सरकंडा दओ गओ, और कोऊ ने मोसे कई; उठ, परमेसुर के मन्दर और बेदी, और ऊ में भजन करबेवारन हां नाप ले।</verse>
				<verse number="2">और मन्दर के बायरें को आंगन छोड़ दईये; ऊहां नईं नापिये, कायसे बो दूसरी जातन के मान्सन हां दओ गओ आय, और बे पवित्तर नगर हां ब्यालीस महिना लौ रोंदत रै हैं।</verse>
				<verse number="3">और मैं अपने दो गवाह को जौ अधकार दै हों, कि बे टाट ओढ़ के एक हजार दो सौ साठ दिना लौ आगमवाणी करें।</verse>
				<verse number="4">जे बे जैतून के दो पेड़ और दो दीवटें आंय, जो धरती के पिरभू के सामूं ठांड़े रैत आंय।</verse>
				<verse number="5">और यदि कोऊ उन हां नुसकान पोंचात आय, तो उन के मों से आगी कड़ के सबरे बैरियन हां भसम कर दै है।</verse>
				<verse number="6">उन हां अधकार आय, कि आकास बन्द कर देबें, कि जब बे अगमवानी करें तो पानू न बरसे, और उन हां सबरे पानू पै अधकार आय, कि ऊहां रकत बनाबें, और जब उन की मन्सा होबै तो धरती पै हर तरहां की विपत ले आबें।</verse>
				<verse number="7">और जब बे अपनी गवाह दे दै हैं, तो ऊ जनावर जो अथाह कुण्ड में से निकल है, उन से लड़ के उन हां जीत लै है और उन हां मार डाल है।</verse>
				<verse number="8">और उन की लाशें बड़े नगर के चौक में डली रै हैं, जो आत्मा की रीत से सदोम और मिसर कहलात आय, जिते उन के पिरभू ईसा मसीह हां क्रूस पै टांगो गओ हतो।</verse>
				<verse number="9">और सबरे जनें, और कुल, और तरहां तरहां की बोली बोलबेवारे और जातियन के जनें, साढ़े तीन दिना लौ उन की लाश हां तकत रै हैं, और उन की लाशन हां कबर में न धरन दै हैं।</verse>
				<verse number="10">और धरती के रहबेवारे, उन के मरबे से मजा मौज कर हैं, और एक दूजे हां भेंट पठै हैं, कायसे इन दोई आगमवकतन ने धरती पै रहबेवारन हां सताओ हतो।</verse>
				<verse number="11">और साढ़े तीन दिना होबे पै परमेसुर ने उन के सरीर में जीव फूंक दओ; और बे अपने गोड़े पै ठांड़े हो गए, और उन हां तकबेवारे डरा गए।</verse>
				<verse number="12">और उन हां सरग से एक आवाज सुनाई दई, कि इते ऊ परै आओ; ऐसो सुन के बे बादरन पै सवार होकें अपने बैरियन के हेरत हेरत सरग हां चले गए।</verse>
				<verse number="13">फिन ओई बेरा धरती कपन लगी, और नगर को दसवों भाग गिर पड़ो; और ऊ धरती के कम्पन से सात हजार मान्स खतम हो गए और सरग के परमेसुर की जय जय भई।</verse>
				<verse number="14">दूसरी विपत तो बीत गई, तको, अब तीसरी विपत आबेवारी आय।</verse>
				<verse number="15">और जब सातवें दूत ने तुरही फूंकी, तो सरग में जोर जोर की पुकार सुनी गई, कि संसार कौ राज हमाए पिरभू ईसा मसीह को हो गओ आय।</verse>
				<verse number="16">और बे सदा लौ राज कर हैं, और चौबीस प्राचीन जो परमेसुर के सामूं अपने सिंहासन पै बिराजे हते, मों के बल गिरके परमेसुर कौ जस मानो।</verse>
				<verse number="17">और ऐसो कैन लगे, कि हे महाबली पिरभू परमेसुर, जो हते और अबै आय, हम तुमाओ जस मानत आंय, कि तुम ने अपने बल से राज करो आय।</verse>
				<verse number="18">दूसरी जातवारन तो खुनस्याए, और तोरो प्रकोप उन पै पड़ो, और अब बा बेरा आ गई आय, कि मरे भओं को न्याव करो जाए, और तुमाए आगमवकता और पवित्तर मान्सन हां और हल्के बड़े जो तुमाए नाओं से डरत आंय, उन हां इनाम दओ जाए, और जिन ने धरती हां बरबाद करो आय उन को नास करो जाए।</verse>
				<verse number="19">और परमेसुर कौ मन्दर जो सरग में आय, बो खोलो गओ, और ऊके मन्दर में ऊ की वाचा को सन्दूक दिखाई दओ, और बिजली कड़कड़ान लगी और धरती डोलन लगी, और बड़े बड़े ओला गिरे।</verse>
			</chapter>
			<chapter number="12">
				<verse number="1">फिन सरग पै एक बड़ो चिन्ह दिखाई दओ, कि एक बईयर सूरज हां ओढ़नी जैसे ओढ़े हती, और चांद ऊके गोड़े तरें हतो, और ऊ की मूड़ पै बारह तारों कौ मुकट धरो हतो।</verse>
				<verse number="2">बा पेट से भई, और चिल्लात हती, कायसे बच्चा होबे कौ पिरातो ऊहां हतो; और ऐसो लगत हतो की बच्चा हाबेवारो आय।</verse>
				<verse number="3">एक और चिन्ह सरग में दिखाई दओ, और तको, एक बड़े लाल रंग कौ अजगर हतो जीकी सात मूड़ और दस सींग हते, और ऊके मूड़न पै सात राजमुकुट धरे हते।</verse>
				<verse number="4">और ऊ ने अपनी पूंछ से आकास के तारों में से एक तिहाई खींच के धरती पै डाल दए, और बो अजगर ऊ बईयर जौन के बच्चा होने हतो, ऊके सामूं ठांड़ो हो गओ, कि जब ऊ को बच्चा होबै तो ऊहां निगल जाए।</verse>
				<verse number="5">ऊ को लड़का भओ जो सब राज्य और जातियन पै लोहे के राजदण्ड से राज करबे पै हतो, और ऊ को बच्चा परमेसुर के सिंहासन लौ एकाएक पोंचा दओ गओ।</verse>
				<verse number="6">और बा बईयर ऊ जंगल कुदाऊं भग गई, जिते परमेसुर ने ऊके लाने एक जांगा तईयार करी हती, कि बा उते एक हजार दो सौ साठ दिना लौ खाए पिए।</verse>
				<verse number="7">फिन सरग पै लड़ाई भई, मीकाईल सरगदूत और ऊके संग्गी अजगर से लड़बे हां कड़े, और अजगर और ऊके दूत के बीच लड़ाई भई।</verse>
				<verse number="8">परन्त अजगर जीत नईं पाओ, और सरग में उन के लाने जांगा नईं मिली।</verse>
				<verse number="9">और बो बड़ो अजगर जो इबलीस और शैतान छलिया कहात आय, और सबरे संसार हां बहकाबे वालो आय, धरती पै ऊ को और ऊके दूतन हां गिरा दओ गओ।</verse>
				<verse number="10">फिन मैंने सरग से एक बड़ो बोल सुनो, कि अब हमाए परमेसुर को तरन तारन, और बल, और राज, और ईसा मसीह को जस दिखानो आय; कायसे जो रात दिन परमेसुर के सामूं हमाए भईयन पै दोष लगात हतो, गिरा दओ गओ।</verse>
				<verse number="11">और उन ने मेमने के रकत और अपनी गवाह से शैतान छलिया पै जीत पाई, और उन ने अपने प्रानन हां लौ दे दओ।</verse>
				<verse number="12">ईसे सरग में रैबेवारो खुश हो; हे धरती, और समुन्दर तुम पै हाय! कायसे शैतान छलिया बड़ी खुन्स में तुमाए ऐंगर उतर आओ आय; कायसे ऊहां पता आय, कि ऊ की बेरा तनकदिना की आय।</verse>
				<verse number="13">जब अजगर ने हेरो, कि बो धरती पैगिरा दओ गओ आय, तो ऊ बईयर हां जौन बेटा जनी हती, ऊहां सताओ।</verse>
				<verse number="14">और ऊ बईयर हां बड़े उकाब के दो पंखा दय गए, कि सांप के सामूंसे उड़ के जंगल में ऊ जांगा जाए, जिते बा कछु बेरा लौ पाली जाबै।</verse>
				<verse number="15">सांप ने ऊ बईयर के पाछें अपने मों से नदिया जैसो पानू बहाओ, कि ऊहां ई नदिया में बहा दे।</verse>
				<verse number="16">परन्त धरती ने ऊ बईयर हां सम्भालो, और बो नदिया हां जौन अजगर के मों से कड़ी हती, ऊहां पी लओ।</verse>
				<verse number="17">अजगर बईयर पै बड़ो खिसयाओ, और ऊ ने ऊ बईयर के दूसरे लड़का बारन से जो परमेसुर की आज्ञाओं को मानत हते, और पिरभू यीशु की गवाह देत हते, लड़बे हां गओ। और बो समुन्दर की बालू पै जाके ठांड़ो हो गओ।</verse>
			</chapter>
			<chapter number="13">
				<verse number="1">मैंने एक जनावर हां समुन्दर में से कड़त हेरो, जीके दस सींग और सात मूंड़ हते; और ऊके दसई सींग पै राजमुकुट हते, और ऊ की मूड़ पै निन्दा के नाओं लिखे हते।</verse>
				<verse number="2">और जो जनावर मैंने हेरो, बो चीता जैसो हतो; और ऊके गोड़े भालू जैसे, और मों नाहर जैसो हतो; और अजगर ने अपनो अधकार और राज ऊहां दे दओ।</verse>
				<verse number="3">मैंने ऊके दस मूंड़ में से एक पै बड़ो घाव तको, मानो बो मरबे पै होबै; फिन कछु देर में ऊ को बो घाव ठीक हो गओ, और संसार के सबरे मान्स ऊ जनावर के पाछें बड़े अचम्भा करत भए चले।</verse>
				<verse number="4">उन ने अजगर की पूजा करी, कायसे अजगर ने ऊ जनावर हां अपनो अधकार दे दओ हतो, और ऐसी कैत भए ऊ की पूजा करी, कि ई जैसो को आय?</verse>
				<verse number="5">कौन ऊसे लड़ सकत आय? और बड़े बोल बोलबे और बुराई करबे के लाने ऊहां एक मों दओ गओ, और ऊहां ब्यालीस महिना लौ काम करबे कौ अधकार दओ गओ।</verse>
				<verse number="6">और ऊ ने परमेसुर की बुराई करबे के लाने अपनो मों खोलो, कि ऊके नाओं और सरग के रैबेवालों की बुराई करे।</verse>
				<verse number="7">और ऊहां परमेसुर के लोगन से लड़बे, और उन हां हरा दैबे, और ऊहां एक एक कुल, लोग और अलग अलग भाषा बोलबेवारन, और जाति पै अधकार दओ गओ।</verse>
				<verse number="8">और धरती के बे सब रैबेवारे जिन के नाओं ऊ मेमने की जीवन की पोथी में नईं गए, जो संसार की रचना की बेरा से घात भओ आय, ऊ जनावर की पूजा कर हैं।</verse>
				<verse number="9">जीके कान होबें बो सुने।</verse>
				<verse number="10">जिन हां कैद होबे हां आय, बे जेहल में जै हैं, जौन हां तलवार से मारो जाने आय, बे तलवार से मारे जै हैं, ऐसे में परमेसुर के लोगन हां बिसवास और धीरज धरबे कौ आय।</verse>
				<verse number="11">फिन मैंने एक और जनावर हां धरती में से कड़त हेरो, ऊके मेमने जैसे दो सींग हते; और बो अजगर घांई बोलत हतो।</verse>
				<verse number="12">जौ ऊ जनावर के लाने काम करत हतो, जी कौ घाव अच्छो हो गओ हतो, और ऊ की पूजा करवात हतो।</verse>
				<verse number="13">और बो बड़े बड़े काम करत हतो, इते लौ के मान्सन के देखत सरग से धरती पै आग बरसा देत हतो।</verse>
				<verse number="14">जौ जनावर धरती पै रैबेवारन हां मूरख बनात हतो, और उन बेजा काम हां जौ ऊ जनावर के बल से करत हतो, और संसार के मान्सन से कैत हतो, कि बो जनावर जीहां घाव हो गओ हतो बो अच्छो हो गओ आय, सो तुम ऊ की मूरत बनाओ, और ऊ की पूजा करो।</verse>
				<verse number="15">और जब ऊ मूरत में प्राण प्रतिष्ठा करबे को अधकार दओ गओ, कि बा मूरत बोलन लगे; और जौन ऊ मूरत की पूजा न करे, बो मरवा डालो जाए।</verse>
				<verse number="16">और ऊ ने लौरे, जेठे, साहूकार, गरीब गुरवा और चाकरन के दाएं हाथ या उनके माथे पै एक एक छाप लगवा दई।</verse>
				<verse number="17">ऊ जनावर के नाओं या ऊके अंक की छाप, जब लौ न लगे तब लौ कोई कोऊ बस्त न खरीद और न बेंच पाहै।</verse>
				<verse number="18">तुम हां ई जनावर को अंक जौन एक मान्स को अंक आए, और बो अंक छै सौ छियासठ आय, जीहां ज्ञान होबे सो ईहां बूझे।</verse>
			</chapter>
			<chapter number="14">
				<verse number="1">फिन मैंने तको, कि बो मेमना सिय्योन पहरवा पै ठांड़ो आय, और ऊके संग्गै एक लाख चौआलीस हजार मान्स आंय, जिन के कपाट पै उनको और उनके बाप कौ नाओं लिखो आय।</verse>
				<verse number="2">और सरग से मोहां एक ऐसी आवाज आई, मानो जैसे पानू की बिलात धार हो और ऊके संग्गै गरजबे की आवाज ऐसी सुनी जैसे कोऊ वीणा बजात होबे।</verse>
				<verse number="3">और बे सिंहासन और चारई जनावर और प्राचीनन के सामूं एक नओ गाना गात हते, उन एक लाख चौआलीस हजार मान्स जौन धरती पै से मोल लय गए हते, उनके छोड़ कोऊ ई गाना हां नईं सीख सकत हतो।</verse>
				<verse number="4">जे बे आंय, जो बईयरन के संग्गै अशुद्ध नईं भए, परन्त कुंआरे आंय: और जे बे आंय, कि जिते मेमना जात आय, बे ऊके पछाऊं जात आंय: जे जने संसार में से परमेसुर के सामूं ठांड़े होबे हां छुड़ाए गए आंय।</verse>
				<verse number="5">इन मान्सन में कछु खोट नईंयां, जे कभऊं झूठ नईं बोले।</verse>
				<verse number="6">फिन मैंने एक सरगदूत हां आकास के बीच उड़त तको, जीके ऐंगर धरती पै रैबेवारे सब जातियन, सबरी बोली बोलबेवारे, और मान्सन हां सुनाबे हां सनातन सुसमाचार हतो।</verse>
				<verse number="7">और ऊ ने ऊं ची टेर लगाई; परमेसुर से डरो; और उन के गुणगान करो; कायसे अब न्याय की बेरा आ गई आय, सो ऊ को भजन करो, जीने सरग और धरती हां और समुन्दर और पानू के झरने बनाए।</verse>
				<verse number="8">फिन ईके पाछें एक और सरगदूत ऐसो कैत भओ आओ, कि बड़ो बाबुल देश बरबाद हो गओ, जीने संसार के मान्सन हां सबरी बुरई बातें सिखाईं।</verse>
				<verse number="9">फिन ईके पाछें एक और सरगदूत बड़ी आवाज में ऐसो कैत आओ, कि जो कोऊ ऊ जनावर और ऊ की मूरत हां पूजे, और अपने हाथ और माथे पे ऊ की छाप लगाए।</verse>
				<verse number="10">तो ऐसो जनो परमेसुर की गुन्स से भरे कटोरा में से पी है, और पवित्तर सरगदूतन और मेमने के सामूं आग और गन्धक की पीड़ा में डालो जै है।</verse>
				<verse number="11">और ऊ आग और गन्धक को धुआं हमेसा लौ निकलत रै है, और जो ऊ जनावर और ऊ की मूरत की पूजा कर हैं, और ऊ की छाप हां लगा हैं, उन हां रात दिना कभऊं चैन न मिल है।</verse>
				<verse number="12">पवित्र लोकन कौ धीरज ऐई में आय, जो परमेसुर की सीख मानत और पिरभु यीशु मसीह पै बिसवास रखत आंय।</verse>
				<verse number="13">मैंने सरग से ऐसो शब्द सुनो, कि लिख; जो मान्स पिरभू में मरत आंय, बे अब से धन्न आंय, आत्मा ने सोई कई कि जौन मेहनत से काम उन ने करो आय उन हां इनाम मिल है, और बे आराम कर हैं।</verse>
				<verse number="14">फिन मैंने तको, एक उजरो बादल आय, और ऊ बादरे पै मनुष्य के पुत्र जैसो कोई बिराजो आय, जीके मूड़ पै सोने कौ मुकुट और हाथ में एक तेज हंसिया आय।</verse>
				<verse number="15">फिन एक और सरगदूत ने मन्दर से कड़ के, ऊसे जो बादल पै बिराजो हतो, कई कि अपनो हंसिया लैके काटो, कायसे कटनी के दिना आ गए आंय, कायसे संसार की खेती पक गई आय।</verse>
				<verse number="16">सो जो बादल पै बिराजे हते, उन ने धरती पै अपनो हंसिया लगा के कटाई करी।</verse>
				<verse number="17">फिन एक और सरगदूत ऊ मन्दर से कड़ो, जो सरग में आय, ऊके ऐंगर सोई तेज हंसिया हतो।</verse>
				<verse number="18">फिन एक और सरगदूत जीहां आगी पै अधकार हतो, बेदी में से कड़ो, और जीके ऐंगर तेज हंसिया हतो, ऊसे कहो; कि अपने तेज हंसिया से धरती पै जो दाखलता के गुच्छा आंय उन हां काट ले; कायसे उनकी दाखें पक गईं आंय।</verse>
				<verse number="19">और ऊ सरगदूत ने अपने हंसिया से धरती पै की दाखें काट के, और उन हां परमेसुर के कोप कुण्ड में डाल दओ।</verse>
				<verse number="20">और नगर के बायरें ऊ रस कुण्ड में दाखें कुचली गईं, और रस के कुण्ड में से इतनो रकत निकलो, कि नदिया घाईं सौ कोस लौ बहो, और इतनो गैरो हतो कि ठांड़े घुड़वन की लगाम लौ पहुंचो।</verse>
			</chapter>
			<chapter number="15">
				<verse number="1">फिन मैंने सरग में एक बड़ो अजीब चिन्ह तको, सात सरगदूत जिनके हांतन में पिछली सात विपत हतीं, कायसे उन के पूरे हो जाबे पै परमेसुर के कोप को अन्त आय।</verse>
				<verse number="2">और मैंने आगी में मिलौ कांच कौ सो समुद्र हेरो, और जो ऊ जनावर पर, और ऊ की मूरत पै, और ऊके नाओं के अंक से जीते हते, उन मान्सन हां परमेसुर की वीणा लए समुन्दर के ऐंगर ठांड़ो तको।</verse>
				<verse number="3">और बे परमेसुर के दास मूसा कौ गीत, और मेमने कौ गीत गाके कहत हते, कि हे महाबलि पिरभू परमेसुर, तोरे सबरे काज अदभुत आंय, हे जुग जुग के राजा, तोरी चाल सूदी और सांची आय।</verse>
				<verse number="4">हे पिरभू, को तुम से न डरा है? और तुमाए नाओं को गुनगान न कर है? कायसे तुमईं पवित्तर आव, और सबरी जातन के मान्स आके तुम हां दण्डवत कर हैं, कायसे जो न्याय तुम ने करे आंय बे भले और अच्छे आंय।</verse>
				<verse number="5">फिन मैंने ईके बाद तको, कि सरग में साक्षी के तम्बू कौ मन्दर खोलो गओ।</verse>
				<verse number="6">और बे सात सरगदूत जिन के ऐंगर बे सात विपत हतीं, चोखे और चमचमात मणी पैरे भए और छाती में सुनहले पटुका बांधे मन्दर में से बायरें कड़े।</verse>
				<verse number="7">और उन चार जनावर में से एक ने उन सात सरगदूतन हां परमेसुर के, जो हमेसा जीयत रै हैं, कोप से भरे सात सोने के कटोरा दए।</verse>
				<verse number="8">और परमेसुर की मईमा, और उनके बल से मन्दर धुएं से भर गओ, और जब लौ उन सात सरगदूतन की विपतें खतम न भईं, तौ लेओ कोऊ मन्दर के भीतरे न घुस पाओ।</verse>
			</chapter>
			<chapter number="16">
				<verse number="1">फिन मैंने मन्दर में कोऊहां जोर से सात सरगदूतन से जौ कैत सुनो कि जाओ, और परमेसुर के कोप के सातई कटोरन हां धरती पै उड़ेल दो।</verse>
				<verse number="2">सो पैले सरगदूत ने अपनो कटोरा धरती पै उड़ेल दओ। और जिन मान्सन पै ऊ जनावर की छाप हती, और जो ऊ की मूरत की पूजा करत हते, उन हां एक बुरओ और बिलात पिराते वारो खता कड़ो।</verse>
				<verse number="3">और दूसरे सरगदूत ने अपनो कटोरा समुन्दर पै उड़ेल दओ और समुन्दर को पानू मरे खून जैसो हो गओ, और समुन्दर के सबरे जीव मर गए।</verse>
				<verse number="4">और तीसरे सरगदूत ने अपनो कटोरा नदियन और पानू के सोतन पै डाल दओ, और उनको पानू रकत हो गओ।</verse>
				<verse number="5">और मैंने पानू के सरगदूत हां जौ कैत सुनो, कि हे पवित्तर जौन अबै है, और जौन हतो, तें न्यायी आय और तेंने जौ न्याय करो।</verse>
				<verse number="6">कायसे उन ने पवित्तर लोगन, और अगमवकतन हां रकत बहाओ हतो, और तेंने उन हां रकत पिलाओ; कायसे बे ऐई जोग आंय।</verse>
				<verse number="7">फिन मैंने बेदी से ऐसो शब्द सुनो, कि हे महाबली पिरभू परमेसुर, तोरे फैसले नोंने और सच्चे आंय।</verse>
				<verse number="8">और चौथे सरगदूत ने अपनो कटोरा सूरज पै उड़ेल दओ, और ऊहां मान्सन हां झुलसा देबे कौ अधकार दओ गओ।</verse>
				<verse number="9">और मान्स भारी तपन से झुलस गए, और परमेसुर के नाओं की जीहां इन विपत पै अधकार आय, बुरओ कहो और ऊकौ मन से जस न मानो।</verse>
				<verse number="10">और पांचवें सरगदूत ने अपनो कटोरा ऊ जनावर के सिंहासन पै उड़ेल दओ, और ऊके राज में अंधियारा छा गओ; और मान्स पिराते में अपनी जीभ हां मुराउन लगे।</verse>
				<verse number="11">और अपने पिराते और फोडों के कारन सरग के परमेसुर की निन्दा करन लगे; और अपने कामन हां नईं छोड़ो।</verse>
				<verse number="12">और छटे सरगदूत ने अपनो कटोरा फुरात नदिया पै उड़ेल दओ, और नदिया को पानू रीत गओ, कि पूरब के राजन के आबे के लाने गैल तईयार हो जाबै।</verse>
				<verse number="13">और मैंने अजगर और ऊ जनावर और ऊ लबरा अगमवकता के मों से तीन भूत आत्मन हां मेंढक के रूप में कड़त तको।</verse>
				<verse number="14">जे अजूबा काम दिखाबेवारी दुष्टात्माएं आंय, जो संसार के सब राजन के ऐंगर निकल के ई लाने जात आंय, कि उन हां महाबली परमेसुर से ऊ बड़े दिना के लाने लड़बे इकठ्ठो करें।</verse>
				<verse number="15">हेर, मैं भड़या घाईं आत आंव; धन्न बो आय, जो जागत रैत आय, और बो अपने उन्ना हां तके रैत आय, कि बो नंगो न फिरै, और मान्सन ऊकौ नंगापन न हेरें।</verse>
				<verse number="16">और उन ने ऊ न हां ऊ जांगा इकठ्ठो करो, जो इब्रानी बोली में हर-मगिदोन कहलात आय।</verse>
				<verse number="17">और सातवें सरगदूत ने अपनो कटोरा हवा पै उड़ेल दओ, और मन्दर के सिंहासन से बड़ी आवाज भई, कि “हो चुको”।</verse>
				<verse number="18">फिन बिजली कोंधी और बादल गर्जे, और धरती डोल गई, जब से मान्सन कौ जन्म धरती पै भओ, ऐसो बड़ो भूकम्प कभऊं नई भओ हतो।</verse>
				<verse number="19">और ऊ बड़े नगर के तीन टूंका हो गए, और दूसरे देसन के नगर सोई ढह गए, सो परमेसुर ने अपनी खीज में ऊहां अपने खुन्स के प्याले की मदरा पिया दई।</verse>
				<verse number="20">और एक एक टापू अपनी जांगा से खिसक गए; और पहरवा कहां गए पता नईं पड़ो।</verse>
				<verse number="21">और आकास से धरती पै मन मन भर के ओला गिरे, ईसे कि जा विपत बिलात बड़ी हती, मान्सन ने परमेसुर हां ओला की विपत के लाने भलो बुरो कहो।</verse>
			</chapter>
			<chapter number="17">
				<verse number="1">जिन सात सरगदूतन के ऐंगर बे सात कटोरा हते, उन में से एक ने मोरे ऐंगर आके कई कि इते आओ, मैं तुम हां ऊ बड़ी वेश्या कौ का हाल भओ दिखाओं।</verse>
				<verse number="2">जौन वेश्या के संग्गै धरती के राजन ने बुरओ कर्म करो; और ऊके सबरे लजाबे के काम मानो ऐसे हते, जैसे संसार के मान्सन ने ऊके बुरय कर्म की मदिरा पी लई होबै।</verse>
				<verse number="3">फिन आत्मा की मदद से बो मोहां जंगल में लै गओ, और मैंने किरमिजी रंग के जनावर पै परमेसुर की निन्दा के नाओं से छिपे एक बईयर हां तको, और जीकी सात मूड़ और दस सींग हते।</verse>
				<verse number="4">बा बईयर भटारंग, और किरमिजी रंग के उन्ना पैरे हती, और सोने और बिलात मेंहगे मणी और मोतियन से सजी हती, और ऊके हाथ में एक सोने को कटोरा हतो, जो गन्दी और अशुद्ध बस्त और बेशरमी के कामन से भरो हतो।</verse>
				<verse number="5">और ऊके माथे पै जौ नाओं लिखो हतो, “मैं बड़े बाबुल शहर, धरती पै की सबसे गन्दी, घिनऊ और बुरई कामन की मताई”।</verse>
				<verse number="6">और मैंने बा बईयर हां पिरभू ईसा मसीह के जनों कौ रकत पिये और मतवालो तको, और ऊहां तक के मैं चकित भओ।</verse>
				<verse number="7">सरगदूत ने मोय से कई, तें काए चकित भओ? मैं तो ई बईयर, और ऊ जनावर, जीपे बा सवारी करत आय, और जीके सात मूड़ और दस सींग आंय, तोहां ऊकौ भेद बतात आंव।</verse>
				<verse number="8">जो जनावर तेंने तको आय, जो पेंला तो हतो, परन्त अब नईयां, जो बिलात गैरे कुण्ड में से कड़ है और विनाश में पड़ है। और धरती के रैबेवारे मान्स जिनके नाओं पेंला से जीवन की पोथी में नईं लिखे गए, ई जनावर की जा हालत तक के, कि पेंला हतो, और अब नईंयां; और अब फिन आ जा है, अजूबा मान हैं।</verse>
				<verse number="9">जी लौ बुद्धि होबे बो ईहां समझ सकत आय, कि बे सात मूड़ सात पहरवा आंय, जिन पै बा बईयर बैठी आय।</verse>
				<verse number="10">और बे सात मूड़, सात राजा आंय, पांच राजा तो हो गए, और एक जो अबै लौ आओ नईयां, अब जब बो आ है, तो कछु दिना लौ रै है।</verse>
				<verse number="11">और जो जनावर पेंला हतो, और अब नईयां, बो आठवों आय; और उन सात में से पैदा भओ, और विनाश में पड़ है।</verse>
				<verse number="12">और जो दस सींग तेंने देखे बे दस राजा आंय; जिन ने अबै लौ राज नईं पाओ; परन्त बे सोई ऊ जनावर के संग्गै घड़ी भर हां राज पा हैं।</verse>
				<verse number="13">जे सब एक मन हुईयें, और बे सब अपनो बल और अधकार ऊ जनावर हां दै हैं।</verse>
				<verse number="14">जे मेमने से लड़ हैं, और मेमना जीत है; कायसे बो प्रभुओं कौ पिरभू, और राजाओं कौ राजा आय: और जो बुलाए भए, और चुने भए, और बिसवासी उनके संग्गै आंय, बे सोई जय पा हैं।</verse>
				<verse number="15">फिन ऊ ने मोय से कहो, कि जो पानू तेंने तको, जीपै बा वेश्या बैठी आय, बे लोग, और भीड़ और सबरी जातन, और बोली बोलबेवारन में से आंय।</verse>
				<verse number="16">और जो दस सींग तेंने तके, बे और जनावर ऊ वेश्या से बैर धर हैं, और ऊके सबरे उन्ना उतार लै हैं और ऊहां नंगी कर दै हैं; और उकौ मांस खा जै हैं, और ऊहां आग में जला दें हैं।</verse>
				<verse number="17">कायसे परमेसुर उनके मन में जौ डाल है, कि बे ऊ की मनसा पूरी करें; और जब लौ परमेसुर को कहो पूरो न हो जाबै, तब लौ बे एक मन होकें अपनो अपनो राज ऊ जनावर हां दे देबें।</verse>
				<verse number="18">और बा बईयर, जीहां तेंने देखो आय बो बड़ो नगर आय, जो संसार के राजाओं पै राज करत आय।</verse>
			</chapter>
			<chapter number="18">
				<verse number="1">ईके पाछें मैंने एक सरगदूत हां सरग से उतरत तको, जो बहुत बली हतो; और धरती ऊके तेज से चमक उठी।</verse>
				<verse number="2">ऊ ने बड़ी जोर से कई, कि गिर गओ बड़ो बाबुल गिर गओ: और भूतन कौ घर, और दुष्ट आत्मा कौ अड्डा, और एक गन्दी और घिनी चिरईया कौ अड्डा हो गओ।</verse>
				<verse number="3">कायसे ऊके व्यभिचार की विकराल मदिरा के कारन सब जातियां गिर गईं आंय, और धरती के राजाओं ने ऊके संग्गै व्यभिचार करो आय; और धरती के महाजन ऊके मजा मौज से धनी हो गए।</verse>
				<verse number="4">फिन मैंने सरग से कोऊ कौ शब्द सुनो, कि हे मोरे जनो, ऊ में से कड़ आओ; कि तुम ऊके पापन में संग्गी न हो, कहूं ऐसो न होबै के ऊकी विपत तुम पे आ पड़े।</verse>
				<verse number="5">कायसे ऊके पाप सरग लौ पोंच गए आंय, और ऊके पाप और बुरय काम परमेसुर हां पता आंय।</verse>
				<verse number="6">जैसो ऊ ने तुमाए संग्गै करो, तुम सोई ऊके संग्गै ऊं सई करो, और जैसो ऊ ने काम करो आय ऊं सई ऊके कामन कौ दुगनो बदला दो, और जैसे ऊ ने अपने कटोरा से दूसरन हां पिलाओ ऊहां दुगनो पिलाओ।</verse>
				<verse number="7">जैसे मजा मौज में रैके ऊ ने अपने हां बड़ो दिखाओ; ऊं सई दुख और पिरातो ऊहां दो; कायसे बा अपने मन में कैत आय, मैं रानी बनी बैठी आंव, मैं बिधवा नईंयां; मैं कभऊं परेसानी में नईं पड़ हों।</verse>
				<verse number="8">सो एकई दिना में ऊ पे ऐसी विपत आ पड़ है, मानो मौत, दुख और अकाल; और बा आगी में बार दई जै है, कायसे ऊ को न्याय करबेवारो महाबली पिरभू परमेसुर आय।</verse>
				<verse number="9">और एक एक राजा जिन ने ऊके संग्गै व्यभिचार, और मजा मौज में संग्गी बने रहे, जब ऊके जलबे को धुआं तक हैं, तो ऊके लाने रो हैं, और छाती पीट हैं।</verse>
				<verse number="10">और जो पीड़ा ऊहां हुईये ऊसे घबरा के बे दूर ठांड़े होकें कै हैं, हे बड़े नगर, बाबुल! हे पक्के नगर, हाय! हाय! घड़ी भर में तोहां दण्ड मिल गओ आय।</verse>
				<verse number="11">और संसार के धंधा करबेवारे ऊके लाने रो हैं और किलप हैं, कायसे अब कोई उनको माल मोल न लै है।</verse>
				<verse number="12">जैसे सोनो, चान्दी, हीरा, मोती और मलमल के उन्ना, और बैजनी, किरमिची और रेशम के उन्ना, और अच्छी महकबेवारी लकड़ियां, और हांथीदांत की बस्तें, और मांगी लकड़ियां, और पीतल, और लोहे, और संगमरमर की बस्तें।</verse>
				<verse number="13">और दालचीनी, मसाले, धूप, इतर, लोबान, दारू, तेल, मैदा, पिसिया, गईयां, बैलवा, गाड़र, छिरियां, घुड़वा, रथ और नौकर, और मान्सन के प्रान।</verse>
				<verse number="14">और अब सबरे फल जो तें मन से चाहत हतो बे अब नईयां; और मजेदार वस्तें और मांगी बस्तें चली गईं, और बे सब फिन न मिल हैं।</verse>
				<verse number="15">बे व्यापारी जो इन बस्तों को ऊहां बेच के साहूकार बन गए हते, ऊके पिराते हां तक के और डरा के दूर ठांड़े हुईयें, और रोऊत और किलपत बे ऐसो कै हैं।</verse>
				<verse number="16">हाय! हाय! जा बाबुल नगरी जो मखमल, बेंजनी और किरमिजी उन्ना पैंरे हती, और सोने और हीरे जवाहरातन से सजी हती।</verse>
				<verse number="17">घड़ी भर में ऊ को ऐसो भारी धन चलो गओ: और समुन्दर से आके जो धंधो करत हते बे सब दूर ठांड़े हो गए।</verse>
				<verse number="18">और ऊके जलबे को धुआं देखत भए कै हैं, कि कौन सो नगर ई बड़े नगर जैसो आय?</verse>
				<verse number="19">और अपने मूड़ पै धूरा डाल के, रोते और किलपत भए चिल्लिया के कै हैं, हाय! हाय! जा बड़ी नगरी बाबुल जी में समुन्दर से आके जो धंधा करबेवारे धनी हो गए हते, बे घड़ी भर में उजड़ गए।</verse>
				<verse number="20">हे सरग और धरती पै रैवेबारे लोगो, प्रेरितन और अगमवकता, ऊ पे मजा करो, कायसे परमेसुर ने तुमाओ बदला ऊसे ले लओ।</verse>
				<verse number="21">फिन एक बली सरगदूत ने चकिया के पाट जैसो एक पथरा लैके समुन्दर में फेंक दओ, और ऐसो कहो कि जा बड़ी नगरी बाबुल ऐंसई गिराई जै है, और फिन कभऊं ऊ को पता न मिल है।</verse>
				<verse number="22">और वीणा और बांसली बजाबेवारे, और तुरही फूकबेवारन को गल्ला अब सुनाई न दै है, और कोऊ बस्त बनाबेवारो कारीगर और बेंचबेवारो इते कभऊं न मिल है; और चकिया चलाबे की आहट अब सुनाई न पड़ है।</verse>
				<verse number="23">और दिया को उजारो कभऊं तोय में न चमक है, और दूल्हा दुलईया को ब्याव होत न दिखा है; कायसे तोरे व्यापारी संसार भर में जाने जात हते, और तोरे टोना टोटका से सब जातियन भरमाई गईं हतीं।</verse>
				<verse number="24">और अगमवकतन और परमेसुर के जन, और धरती पै के सबरे मारे गए मान्सन को रकत ओई में पाओ गओ।</verse>
			</chapter>
			<chapter number="19">
				<verse number="1">ई के पाछें मैंने सरग में बहुत बड़ी भीड़ हां ऐसो कैत सुनो, कि हल्लिलूय्याह उद्धार, मईमा और बल हमाए परमेसुर के आंय।</verse>
				<verse number="2">कायसे ऊके न्याव सांचे आंय, उन ने ई भ्रष्ट वेश्या को जीने संसार हां अपनी काली करतूतन से बिगाड़ दओ, परमेसुर ने ऊ को न्याव करो, और अपने जने के मारे जाबे कौ पलटा ले लओ।</verse>
				<verse number="3">उन ने फिन के हल्लिलूय्याह कई: और ऊके जलबे को धुआं जुग जुग उठत रै है।</verse>
				<verse number="4">और चौबीस प्राचीनन और चार जनावर ने घूटे पै गिरके सिंहासन पै बिराजे परमेसुर हां दण्डवत करो; और कहो आमीन, हल्लिलूय्याह।</verse>
				<verse number="5">और सिंहासन में से जौ कहत सुनो गओ, कि हमाए परमेसुर के सब मानबेवारो, हल्के, बड़े तुम सब उनको गुनगान करो।</verse>
				<verse number="6">फिन मैंने एक बड़ी आवाज सुनी मानो जैसे पानू के बहबे और भयंकर गरजबे कौ होबे, कि हल्लिलूय्याह, ई लाने कि हमाओ परमेसुर महाबली राज करत आय।</verse>
				<verse number="7">आओ, हम मजा मौज करें, और उनको भजन करें; कायसे मेमने के ब्याओ की बेरा आ गई: और ऊ की दुलईया तईयार हो गई आय।</verse>
				<verse number="8">ऊहां ब्याव के लाने बढिया, चमकत मलमल के उन्ना पैरबे कौ अधकार दओ गओ, कायसे मलमल कौ मतलब, परमेसुर के लोगन के धरम के काम आंय।</verse>
				<verse number="9">और ऊ ने मोय से कही; जौ लिख, कि धन्न बे आंय, जो मेमने के ब्याओ के भोज में बुलाए गए आंय; और ऊ ने मोय से कई, जे परमेसुर की सांची वाणी आंय।</verse>
				<verse number="10">और मैं दण्डवत करबे के लाने ऊके गोड़ों पै गिरो; ऊ ने मोय से कई; हेर, ऐसो न कर, कायसे मैं जो पिरभू को परचार करत आंव उनईं में से एक आंव, केवल परमेसुर के सामूं झुको; कायसे ईसा मसीह कौ परचार आगमवानी की आत्मा आय।</verse>
				<verse number="11">फिन मैंने सरग हां एकदम खुलो तको; और एक सफेद घुड़वा आय; और ऊ पै एक सवार आय, जो बिसवास करे जोग आय; और बो धरम के संग्गै न्याव और लड़ाई करत आय।</verse>
				<verse number="12">ऊ की आंखें आगी जैसी आंय: और ऊके मूड़ पै मुतके राजमुकुट आंय; और ऊ को एक नाओं लिखो आय, जीहां ऊके छोड़ और कोऊ नईं जानत।</verse>
				<verse number="13">और बो रकत डरो उन्ना पहने आय: और उन कौ नाओं परमेसुर कौ बचन आय।</verse>
				<verse number="14">और सरग की पलटन सफेद घुड़वन पै सवार और सफेद मखमल पैरे भए उनके पाछें पाछें चली आत आय।</verse>
				<verse number="15">और उनके मों से एक चोखी तलवार कड़त आय, और बे लोहे को राजदण्ड लैके देश देश के मान्सन हां मार हैं और उनपै राज कर हैं, और परमेसुर के बड़े कोप से मदिरा के कुण्ड में दाखें रौंद हैं।</verse>
				<verse number="16">और उनके उन्ना और जांघ पै जौ नाओं लिखो आय, राजाओं कौ राजा और पिरभुओं कौ पिरभू।</verse>
				<verse number="17">फिन मैंने एक सरगदूत हां सूरज पै ठांड़ो तको, ऊ ने चिल्लिया के आकाश में उड़बेवारे सब पंछीयन से कहो, आओ, सब परमेसुर की बड़ी बियारी में जुड़ जाओ।</verse>
				<verse number="18">जी से तुम राजन और उनके मुखियन और बली और घुड़वन और उनके सवारन और छोटे-बड़े, मान्सन कौ मांस खाओ।</verse>
				<verse number="19">फिन मैंने ऊ जनावर और धरती के सबरे राजा और उनकी पलटन हां ऊ घुड़वा पै बैठे, और ऊ की बड़ी पलटन से लड़बे के लाने जुड़े तको।</verse>
				<verse number="20">और बो जनावर और ऊके संग्गै ऊ लबरा अगमवकता पकड़ो गओ, जौ ओई आय जौन अदभुत काम दिखा के मान्सन हां चकरया देत हतो, और बे ऊ जनावर की छाप सोई लगाएं हते, और ऊ की पूजा करत हते, जे दोई जीयत भए आगी की झील में जो गन्धक से जलत हती, डाले गए।</verse>
				<verse number="21">और बाकी मान्स ऊ घुड़वा पै बैठे मान्स की तलवार जो ऊके मों से कड़त हती, मार डाले गए; और सबरे पंछीयन ने मन भरके उनको मास खाओ।</verse>
			</chapter>
			<chapter number="20">
				<verse number="1">फिन मैंने एक सरगदूत हां सरग से उतरत तको; ऊके हाथ में अथाह कुण्ड की कुंजी, और बड़ी जंजीर हती।</verse>
				<verse number="2">और ऊ ने बड़े अजगर जानो पुराने सांप हां, जीहां इबलीस और शैतान छलिया कैत आंय; पकड़ के हजार बरस के लाने बान्ध दओ।</verse>
				<verse number="3">और ऊहां अथाह कुण्ड में डालके बन्द कर दओ, और मुहर लगा दई, कि बो हजार बरस पूरे होबे तक जाति जाति के मान्सन हां न भरमाए; ईके बाद जरुरी आय, कि तनक बेरा के लाने ऊहां छोड़ो जाए।</verse>
				<verse number="4">फिन मैंने सिंहासन तके, और उन पै मान्स बैठ गए, और उन हां न्याव करबे कौ अधकार दओ गओ; और मैंने उन आत्माओं हां भी तको, जिन की मूड़ें ईसा मसीह की गवाह और परमेसुर के परचार करे से काटे गए हते; और जिन ने ऊ जनावर और ऊ की मूरत की पूजा नईं करी हती, और ऊ की छाप अपने माथे और हाथन पै नईं लगाई हती; बे औरें जीवित होकें ईसा मसीह के संग्गै हजार बरस लौ राज करत रए।</verse>
				<verse number="5">और जब लौ हजार बरस पूरे न भए तब लौ बचे भय न जी उठे; जौ तो पैलो जी उठबे कौ मौका हतो।</verse>
				<verse number="6">धन्न और पवित्तर बे आंय, जो पैले मरे में से जी उठे; ऐसों पै दूसरी मौत कौ अधकार नईयां, पर बे परमेसुर और ईसा मसीह के याजक हुईयें, और उनके संग्गै एक हजार बरस लौ राज कर हैं।</verse>
				<verse number="7">और जब हजार बरस पूरे हो जै हैं; तो शैतान छलिया जेहल से छूट जै है।</verse>
				<verse number="8">और उन जातियन हां जो धरती के चारऊ कोद हुईयें, जैसे याजूज और माजूज हां जौन गिनाई में समुन्दर की बालू जितने हुईयें, उन हां भरमा के लड़ाई के लाने इकठ्ठे कर है।</verse>
				<verse number="9">और बे पूरी धरती पै फैल जै हैं; और परमेसुर के लोगन की छावनी और जी नगर हां बे चाहत आंय ऊहां चारऊ कोद से घेर लै हैं: और आगी सरग से उतर के उन हां भसम कर दै है।</verse>
				<verse number="10">और उनको भरमाबे वालो शैतान छलिया आग और गन्धक से बरत झील में, जी में बो जनावर और लबरा अगमवकता सोई हुईये, ऊ में डाल दओ जै है, और बे सबरे रात दिना पिराते से तड़पत रै हैं।</verse>
				<verse number="11">फिन मैंने एक बड़ो सफेद सिंहासन और जौन ऊ पै बिराजो हतो ऊहां तको, जीके सामूं से धरती और आकास भाग ठांड़े भए, और उन हां जांगा न मिली।</verse>
				<verse number="12">फिन मैंने लौरे जेठे सब जनें हां मरे भए हां सिंहासन के सामूं ठांड़ो तको, और पोथी खोली गईं; और फिन एक और पोथी खोली गई, जानो जीवन की पोथी; और जैसो उन पोथियन में लिखो भओ हतो, उन के काजन अनसार मरे भयन कौ न्याव करो गओ।</verse>
				<verse number="13">और समुन्दर ने उन मरे भए हां जो उन में हते दे दओ, और मृत्यु और अधलोक ने उन मरे भए हां जो उन में हते दे दओ; और उन में से हर एक के कामन के अनसार उन कौ न्याव करो गओ।</verse>
				<verse number="14">और मृत्यु और अधलोक सोई आग की झील में डाले गए; जा आग की झील में डालो जाबो दूसरी मृत्यु आय।</verse>
				<verse number="15">जी को नाओं जीवन की पोथी में नईं कड़ो, बो सोई आग की झील में डालो गओ।</verse>
			</chapter>
			<chapter number="21">
				<verse number="1">मैंने नए आकास और नईं धरती हां तको, कायसे पेंला धरती और आकास लोप हो गए हते, और समुन्दर सोई न रहो।</verse>
				<verse number="2">फिन मैंने पवित्तर नगर नये यरूशलेम हां सरग पै से परमेसुर के ऐंगर उतरत देखो, जो मानो एक दुलैया जैसी सजी संवरी हती, जैसे अपने घरवारे के लाने सजी होबै।</verse>
				<verse number="3">फिन मैंने सिंहासन में से कोऊ हां जा टेर लगात सुनो, कि हेर, कि परमेसुर कौ डेरा मान्सन के बीच में आय; और मान्सन उनके संग्गै रै हैं, और बे मान्सन के परमेसुर कहा हैं।</verse>
				<verse number="4">और बे उनकी आंखन से अंसुआ पोंछ डाल हैं; और ईके पाछें मरबो न हुईये, और न रोबो, न किलपबो, और न पिरातो हुईये; पेंला की सबरी बातें चली गईं।</verse>
				<verse number="5">और जो सिंहासन पे बिराजे हते, ऊ ने कई, कि तको, मैं सब कछु नओ करें देत आंव: और बोले लिख लेओ, कायसे जे बचन बिसवास के जोग और सांचे आंय।</verse>
				<verse number="6">फिन ऊ ने मोय से कहो, जे बातें पूरी हो गई आंय, मैं अलफा और ओमिगा, शुरु और अन्त आंव: मैं प्यासे मान्स हां जीवन के जल के झरने से सेंत मेंत पिला हों।</verse>
				<verse number="7">जो पिरभू की बातन में पक्को कड़े, उन हां जे सबरी आसीस मिल हैं; और मैं ऊकौ परमेसुर रै हों, और बो मोरो पुत्र रै है।</verse>
				<verse number="8">परन्त जो डरपोकों, और बिसवास नईं करबेवारे, और मलिच्छ, और हत्यारे, और परतिरिया संगत करबेवारो, और टोना टोटका करबेवारो, और मूरत हां पूजबेवारो, और सब झूठ कौ भाग ऊ झील में मिल है, जो आग और गंधक से जलत रैत आय: जा दूसरी मौत आय।</verse>
				<verse number="9">फिन जो सात सरगदूतन के ऐंगर आबेवारी विपत से भरे सात कटोरा हते, उन में से एक मोरे ऐंगर आओ, और मोय से बोलो; इते आओ: मैं तोहां मेमने की दुल्हन दिखा हों।</verse>
				<verse number="10">और ऊ ने मोहां आत्मा में एक बड़े और ऊंचे पहरवा पै ले गओ, और पवित्तर नगर यरूशलेम हां परमेसुर के ऐंगर से उतरत दिखाओ।</verse>
				<verse number="11">परमेसुर को तेज ऊ में हतो, और ऊ की जोत बिल्लौर के समान यशब और दूसरे हीरा मोती जैसी उजरी हती।</verse>
				<verse number="12">और ऊ की चौहद्दी बड़ी ऊंची हती, और ऊ में बारह फाटक हते और फाटकों पै बारह सरगदूत हते; और उन पै इस्राएलियन के बारह गोत्र के नाओं लिखे हते।</verse>
				<verse number="13">पूरब में तीन फाटक, उत्तर में तीन फाटक, और दक्खिन में तीन फाटक, और पश्चिम में तीन फाटक हते।</verse>
				<verse number="14">और नगर की चौहद्दी की बारह नी हतीं, और उन पै मेमने के बारह प्रेरितन के नाओं लिखे हते।</verse>
				<verse number="15">और जो मोय से बतकाव कर रओ हतो, ऊके ऐंगर नगर, और उनके फाटकों और ऊ की चौहद्दी हां नापबे हां एक सोने कौ गज हतो।</verse>
				<verse number="16">और ऊ नगर चारई तरपे एक सौ हतो और ऊ की लम्बाई चौड़ाई बरोबर हती, और ऊ ने गज से नगर हां नापो, तो साड़े सात सौ कोस कड़ो: ऊ की लम्बाई, चौड़ाई, और ऊंचाई बरोबर हती।</verse>
				<verse number="17">और ऊ ने नगर की चौहद्दी हां मान्स जानो सरग के दूत के नाप से नापो, तो बा एक सौ चौआलीस हाथ कड़ी।</verse>
				<verse number="18">और ऊ की चौहद्दी की जुड़ाई यशब घांई हती, और ऊ नगर चोखे सोने जैसो हतो, जो साफ सुतरो कांच जैसो होबै।</verse>
				<verse number="19">और ऊ नगर की नी मेंहगे पत्थर से बनी हती, पैली नी यशब की, दूसरी नीलमणी की, तीसरी लालड़ी की, और चौथी मरकत की।</verse>
				<verse number="20">पांची गोमेदक की, छटी माणिक्य की, सातवीं पीतमणी की, आठवीं पेरोज की, नवीं पुखराज की, दसवीं लहसनिए की, ग्यारहवीं धूम्रकान्त की, और बारहवीं याकूत की हती।</verse>
				<verse number="21">और बारहों फाटक, बारह मोतियन के हते; एक एक फाटक, एक एक मोती कौ बनो हतो; और नगर की गैल साफ सुथरे कांच घांई चोखे सुन्ने की हती।</verse>
				<verse number="22">और मोहां उते कोई मन्दर नईं दिखानो, कायसे महाबली पिरभू परमेसुर, और मेमना उतै के मन्दर आंय।</verse>
				<verse number="23">और ऊ नगर में सूरज और चन्दा के उजयारे की जरुरत नईंयां, कायसे परमेसुर के तेज से उते उजयारो हतो, और मेमना उते की ज्योत हतो।</verse>
				<verse number="24">और जाति जाति के लोग उनकी जोत में चल फिर हैं, और धरती के राजा अपनो धन उते लै आहें।</verse>
				<verse number="25">ऊके फाटक दिन भर खुले रै हैं, और रात उते न हुईये।</verse>
				<verse number="26">और जाति जाति के जनें अपनो धन उते लै आहें।</verse>
				<verse number="27">और उते कोऊ गन्दी बस्त और गन्दो काम करबेवारो, और झूठ बनाबेवारो कैसऊ न घुस पाहै; परन्त बे जनें जिन के नाओं जीवन की पोथी में लिखे आंय।</verse>
			</chapter>
			<chapter number="22">
				<verse number="1">फिन ऊ ने मोहां बिल्लौर जैसी झिलमिलात भई जीवन के जल की नदिया दिखाई, जो परमेसुर और मेमने के सिंहासन से कड़ के, ऊ नगर की गैल के बीच में बहत हती।</verse>
				<verse number="2">और नदिया के ई पार; और ऊ पार, जीवन कौ पेड़ हतो: ऊ में बारह तरहां के फल लगत हते, और बो हर महिना फलत हतो; और ऊ पेड़ के पत्तन से जाति जाति के मान्स चंग्गे होत हते।</verse>
				<verse number="3">फिन श्राप न हुईये, और परमेसुर और मेमना कौ सिंहासन नगर में हुईये, और ऊके चाकर ऊ की सेवा कर हैं।</verse>
				<verse number="4">और उनको मों हेरत रै हैं, और उनको नाओं उनके माथों पै लिखो हुईये।</verse>
				<verse number="5">और फिन रात न हुईये, और उते दिया और सूरज के उजयारे की जरुरत नईंयां, कायसे पिरभु परमेसुर उन हां उजयारो दै हैं: और बे जुग जुग लौ राज कर हैं।</verse>
				<verse number="6">फिन उन ने मोय से कहो, जे बातें सांची और बिसवास के जोग आंय, और पिरभू ने जो आगमवकतों की आत्माओं कौ परमेसुर आय, उन ने अपने सरगदूत हां ईसे पठैव, कि बे बातें जो झट्टई पूरी होबेवारी आंय, अपने दासों हां जरुर दिखाबें।</verse>
				<verse number="7">हेर, मैं झट्टई आबेवारो आंव; धन्न आंय बे, जो ई पोथी की अगमवानी की बातन हां मानत आय।</verse>
				<verse number="8">मैं ओई यूहन्ना आंव, जो इन बातन हां सुनत, और तकत हतो; और जब मैंने सुनो, और तको, तो जो सरगदूत मोहां जे सबरी बातें दिखात हतो, मैं ऊ केगोड़े पै दण्वत करबे के लाने गिर गओ।</verse>
				<verse number="9">और ऊ ने मोय से कई, देख, तें ऐसो नईं कर, कायसे मैं तोरो और तोरे भईया अगमवकतन और ई पोथी की बातन हां मानबेवारों में से एक आंव; तें केवल परमेसुर हां दण्डवत कर।</verse>
				<verse number="10">फिन ऊ मोय से बोलो, ई पोथी में लिखी आवेवारी बातन हां बन्द न कर; कायसे जे बातें झट्टई होबेवारी आंय।</verse>
				<verse number="11">जो बुरो करत आय, बो बुरओ करत रै है; और जो दीन आय, बो दीन बनो रए; और जो धरमी आय, बो धरमी बने रैबें; और जो पवित्तर आय, बो पवित्तर बने रैबें।</verse>
				<verse number="12">हेरो, मैं झट्टई आवेवारो आंव; और एक एक जन के काम कौ इनाम मैं उन हां दै हों।</verse>
				<verse number="13">मैं अलफा और ओमिगा, पैलो और पाछें को, आरम्भ और अन्त आंव।</verse>
				<verse number="14">धन्न बे आंय, जो अपने उन्ना फींच लेत आंय, कायसे उन हां जीवन के पेड़ लौ जाबे को अधकार मिल है, और बे फाटकों में से होकें नगर के भीतर आहें।</verse>
				<verse number="15">परन्त कुत्ता, और टोना टोटका करबेवारे, परतिरिया संगत करबेवारे, हत्या करबेवारे, मूर्ती पूजा करबेवारे, और झूठ बोलबे की चाहना करबेवारे और झूट बनाबेवारे बायरें रै हैं।</verse>
				<verse number="16">ईसा मसीह ने अपने मोहां सरग से ईसे पठैव, कि तुमाए पेंला मण्डलियन के बारे में बताबें: मैं तो दाऊद की जड़ और ऊके वंस से आंव, और भुनसारे निकलबेवारो चमचमात भओ तारा आओं।</verse>
				<verse number="17">आत्मा और दुल्हिन दोई कैत हैं, कि आओ; सुनबेवारे सोई कहें, कि आओ; और जीहां प्यास लगी होबे बो आबै, और जो चाहे जीवन को जल सेंतमेंत लेबे।</verse>
				<verse number="18">मैं हर एक मान्स हां जो ई पोथी की बातन हां सुनत आय, गवाह देत आंव, कि कोऊ मान्स इन बातन में कछु जोड़े, तो परमेसुर ई पोथी में लिखी विपतन हां उन पै बढ़ा है।</verse>
				<verse number="19">और कोई इन आबेवारी बातन हां पोथी में से कछु निकाले, तो परमेसुर जीवन के पेड़ और पवित्तर नगर जीके लाने ईमें लिखो आय, ऊ को भाग काड़ दै है।</verse>
				<verse number="20">जो इन बातन की गवाह देत आय, बो ऐसो कैत आय, हओ, मैं जल्दी आबेवारो आंव। आमीन। हे पिरभू यीशु आओ।</verse>
				<verse number="21">पिरभू यीशु सब पवित्तर लोगों पै दया करें। आमीन।</verse>
			</chapter>
		</book>
	</testament>
</bible>