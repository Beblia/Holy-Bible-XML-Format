<?xml version="1.0" encoding="utf-8"?>
<bible translation="Adilabad Gondi (ఆదిలాబాద్ గోండి పూన నియమ్)" version="© (Active), Wycliffe Bible Translators, Inc. All rights reserved" link="https://www.bible.com/bible/2019/COL.4.WSGNT">
	<testament name="New">
		<book number="40">
			<chapter number="1">
				<verse number="1">ఇద్ పుస్తక్ యేసు కిరిస్తునుర్ తొత్తురంగ్ పొరొల్క్‌నల్ సురు ఆంత. వేర్ యేసు దావిద్న కాన్‌దాన్తొర్ ఆందుర్ అని దావిద్ అబ్రాహమ్‌న కాన్‌దాన్తొర్ ఆందుర్.</verse>
				<verse number="2">అబ్రాహమ్ ఇసకున్ మియ్తొర్. ఇసక్ యాకొబున్ మియ్తొర్. యాకొబ్ యూదన్ అని వోనుర్ తాదల్-తముకున్ మియ్తొర్.</verse>
				<verse number="3">యూదల్ పెరెసు అని జెరహున్ మియ్తొర్. వీర అవల్ తామరు. పెరెసు ఎస్రొన్‌తున్ మియ్తొర్. ఎస్రొన్ అరామున్ మియ్తొర్.</verse>
				<verse number="4">అరామ్ అమినదాబున్ మియ్తొర్. అమినదాబ్ నయసోన్తున్ మియ్తొర్. నయసోన్ సల్మాన్‌తున్ మియ్తొర్.</verse>
				<verse number="5">సల్మాన్ బోయజున్ మియ్తొర్. వేర్ బోయజ్న అవల్ రాహబు ఆందు. బోయజు వోబెదున్ మియ్తొర్. వేర్ వోబెదున అవల్ రూతు ఆందు. వోబెదు యెసయిన్ మియ్తొర్.</verse>
				<verse number="6">యెసయి దావిద్ రాజన్ మియ్తొర్. దావిద్ సొలొమొన్తున్ మియ్తొర్. వేర్ సొలొమొన్త అవల్ మొదొల్ ఉరియన్ తుంగ్సి మత్త.</verse>
				<verse number="7">సొలొమొన్ రెహబామున్ మియ్తొర్. రెహబామ్ అబియన్ మియ్తొర్. అబియల్ ఆసాన్ మియ్తొర్.</verse>
				<verse number="8">ఆసాల్ యెహోసపాతున్ మియ్తొర్. యెహోసపాత్ యెహోరామున్ మియ్తొర్. యెహోరామ్ ఉజియన్ మియ్తొర్.</verse>
				<verse number="9">ఉజియల్ యోతమున్ మియ్తొర్. యోతమ్ ఆహజున్ మియ్తొర్. ఆహజ్ హిజ్కియన్ మియ్తొర్.</verse>
				<verse number="10">హిజ్కియల్ మనసెన్ మియ్తొర్. మనసె ఆమొన్తున్ మియ్తొర్. ఆమొన్ యోసియన్ మియ్తొర్.</verse>
				<verse number="11">యోసియల్ యెకొనియన్ అని వోనుర్ తాదల్-తముకున్ మియ్తొర్. వీర గట్కతెన్ యూదుల్క్‌న జాతితుర్కున్ పియ్సి, దాసి-పాన్దె ఇర్లె బబులోన్ దేస్నె వోతెర్.</verse>
				<verse number="12">బబులోన్ దేస్నె పియ్సి వోత పెజె, బూడ్ వెహ్వలిర్ జల్మ ఆతెర్. యెకొనియల్ సయల్తియేల్‌తున్ మియ్తొర్. సయల్తియేల్ జెరుబబెల్తున్ మియ్తొర్.</verse>
				<verse number="13">జెరుబబెల్ అబిహూదున్ మియ్తొర్. అబిహూద్ యెలియాకిమున్ మియ్తొర్. యెలియాకిమ్ అజోర్తున్ మియ్తొర్.</verse>
				<verse number="14">అజోర్ సాదొకున్ మియ్తొర్. సాదొక్ అకీమున్ మియ్తొర్. అకీమ్ యెలిహూదున్ మియ్తొర్.</verse>
				<verse number="15">యెలిహూద్ యేలియాజర్తున్ మియ్తొర్. యేలియాజర్ మత్తాన్‌తున్ మియ్తొర్. మత్తాన్ యాకొబున్ మియ్తొర్.</verse>
				<verse number="16">యాకొబ్ మరియనొర్ మాడ్సొ ఆయ్వల్ యోసెపున్ మియ్తొర్. అద్ మరియన పీటె కిరిస్తు ఇన్వల్ యేసు జల్మ ఆతొర్.</verse>
				<verse number="17">ఇద్ తీర్దె అబ్రాహమ్‌న కాలమ్నల్ తె దావిద్న కాలమ్ వేరి, చొవ్ద పిడినుర్ మత్తెర్. దావిద్న కాలమ్నల్ తె దాసి-పాన్దె ఇర్లె, బబులోన్ దేస్నె వోనల్ వేరి, చొవ్ద పిడినుర్ మత్తెర్. అహన్ బబులోన్ దేస్నె వోత కాలమ్నల్ తె యేసు కిరిస్తున్ వేరి, చొవ్ద పిడినుర్ మత్తెర్.</verse>
				<verse number="18">యేసు కిరిస్తు ఇద్ తీర్దె జల్మ ఆతొర్: యేసున అవల్ మరియన కాజె-కోబ్రె యోసెప్ ఇన్వన్ సంగ ఆత. తె వూర్ ఇవిర్ మీరె మాయ్వక్ మునెనె, బగవంతన పవిత్ర ఆత్మత సక్తితె మరియల్ దివొస్క్ మత్త.</verse>
				<verse number="19">బతి తానొర్ మాడ్సొ యోసెప్ నియత్నొర్ ఆత కాడ్కి, నాల్విర్ మునె తాన హిజత్ వోయ్వ ఇంజి, కుసయె తాన్ సుటి కియన ఇంజెర్ మన్దె సోంచ్ కీతొర్.</verse>
				<verse number="20">అహన్ సోంచ్ కీసెర్ మనెకె, బగవంతనొర్ దూతల్ వోన్ సప్నతె దిసి, “యోసెప్! దావిద్న కాన్‌దాన్తొని! మరియల్ నీవ వెయ్లొ ఆంద్ ఇంజి తాన్ కరుమ్ కియ్లె వెరిమ. బారితెకె అద్ బగవంతన పవిత్ర ఆత్మత సక్తితె దివొస్క్ మంత.</verse>
				<verse number="21">అద్ మరియల్ వొరొర్ మొడ్డన్ జల్మ సీంత. వోర్ తన్వ పర్జతున్ పాప్నల్ బచి కియ్వల్ ఆత కాడ్కి, వోన్ ‘యేసు’ ఇంజి పొరొల్ దొసన” ఇంజెర్ వెహ్తొర్.</verse>
				<verse number="22">ఇద్ గట్న బగవంతల్ మొదొల్ పర్‌వక్తన కెయ్దె ఇహిన్ వాగ్దన్ సీత తీర్ పూరె మాత.</verse>
				<verse number="23">“కేంజట్! కోరొ పేడి దివొస్క్ మంజి, మొడ్డన్ జల్మ సీంత. వోర్ మొడ్డన్ ‘ఇమనుయేల్’ ఇంజెర్ పొరొల్ దొసంతెర్” ఇంజెర్ పర్‌వక్తల్ వెహ్తొర్. ఇమనుయేల్ ఇత్తెకె బగవంతల్ మా సంగ మంతొర్.</verse>
				<verse number="24">బస్కెతె యోసెప్ జోప్నల్ తేత్తొరొ, అస్కె బగవంతనొర్ దూతల్ హుకుమ్ సీత తీర్ మరియన్ తన్వ బాయ్కొ ఇంజెర్ కరుమ్ కీతొర్.</verse>
				<verse number="25">బతి, వోర్ మొడ్డన్ మరియల్ జల్మ సీనల్ వేరి, తాన్ సంగ యోసెప్ మీండ్మకి. జల్మ సీత పెజె వోర్ మొడ్డన్ ‘యేసు’ ఇంజెర్ పొరొల్ దొస్తొర్.</verse>
			</chapter>
			<chapter number="2">
				<verse number="1">హేరొద్ రాజల్ రాజ్ తాకుస్వల్ గట్కతె, యూదయ యేరియత బెత్లెహమ్‌నగ యేసు జల్మ ఆతొర్. అద్ గట్కతె సిడయ్తంగ్ దేస్క్‌నల్ గియన్ వాలిర్ యెరుసలెమ్ వాతెర్.</verse>
				<verse number="2">అని వోర్ రాజన్ సంగ, “యూదుల్క్‌నొర్ రాజల్ ఆయ్వల్ బగ జల్మ ఆతొర్? వోన జల్మతున్ బారెతె తొహ్వల్ సుకుమున్ సిడయింగ్ బాజ్ మమొట్ సూడ్తొమ్. అని ‘వోన్ పార్తన-వింతి కీసి వాకట్’ ఇంజి వాతొమ్” ఇంజెర్ వెహ్తెర్.</verse>
				<verse number="3">అద్ గొస్టి కేంచి, హేరొద్ రాజల్ తన్వ మన్దగ తక-పిక ఆతొర్. అని యెరుసలెమ్నుర్ లోకుర్ గిర్ గుల్ ఆతెర్.</verse>
				<verse number="4">అస్కె వోర్ రాజల్ డగుక్ కటొడలిర్కున్ అని సాస్తిరిర్ సమ్దిర్‌కున్ ఉంది జాగ కేయుసి, “కిరిస్తు బగ జల్మ ఆయ్వల్ మంతొర్?” ఇంజెర్ పూసి కీతొర్.</verse>
				<verse number="5">తె వూర్, “యూదయ యేరియత బెత్లెహమ్ చహర్తగ” ఇంజెర్ జవబ్ సీతెర్. అని, “ఇదెన్ బారెతె,</verse>
				<verse number="6">‘యూదయ యేరియత బెత్లెహమ్ చహర్తి! నిమె యూదయతగ మన్వలిక్ చహర్క్‌నల్ బతయ్ కమి ఆయ్వి! బారితెకె నిహ్గటల్ రాజ్ తాకుస్వల్ వొరొర్ వాంతొర్. వోర్ నా పర్జ ఆయ్వలిర్ ఇజ్రయేల్ లోకుర్కున్ గాయ్కిన్ దాత్ మందంతొర్’ ఇంజి పర్‌వక్తల్ లిహి కీతొర్” ఇంజెర్ వెహ్తెర్.</verse>
				<verse number="7">అద్ ఆత పెజె హేరొద్ రాజల్ వూర్ గియన్ వాలిర్కున్ కుసయె కేయుసి, అద్ సుకుమ్ దిస్త గట్కతున్ బారెతె వూర్కున్ పూసి కీసి, కరి కీతొర్.</verse>
				<verse number="8">అని వూర్కున్ బెత్లెహమ్ సారి కీసెర్, “మిరట్ సొంజి వోర్ మొడ్డన్ బారెతె దిహన్తె మహ్క్‌సి, వోన పత కరి కీమ్ట్. అహన్ కరి కీత పెజె నహ్గ వాసి వెహట్. అస్కె నన గిర్ సొంజి వోన్ పూజ కీంతొన్” ఇంజెర్ వెహ్తొర్.</verse>
				<verse number="9">తె వూర్ రాజనంగ్ గొస్టింగ్ కేంచి, తమ్వ సరి తమ పెసితెర్. అస్కె సిడయింగ్ బాజ్నెకె దిసి మత్త అద్ సుకుమ్ దిసి, వోర్ మొడ్డల్ మన్వల్ రోతున్ పొరొ ఆగ్నల్ వేరి, వూర్కున్ తెర్ మునె మునె సొంజెర్ అద్ సరి తొహ్త.</verse>
				<verse number="10">తె వూర్ అద్ సుకుమున్ సూడ్సి బెయ్ ఆనంద్ యేత్తెర్.</verse>
				<verse number="11">అని అద్ రోతగ సొంజి వోర్ మొడ్డన్ అని వోన అవల్ మరియన్ సూడ్తెర్. అని మొడ్డన్ మునె ముర్-టొంగ్రంగ్ కొట్సి పార్తన-వింతి కీతెర్. అహన్ కీత పెజె, తమ తత్తంగ్ అవ్ ఇనమ్క్‌నంగ్ సందొకంగ్ తెరిసి, సోనె, బారిత ఊదున్ మోడితంగ్ చీజ్క్ అని గమ గమ గాడి సియ్వల్ నియ్ వోన్ మునె ఇర్తెర్.</verse>
				<verse number="12">అద్ ఆత పెజె, బగవంతల్ వూర్ గియన్ వాలిర్కున్ సప్నతె దిసి, “హేరొద్నగ సొన్మట్” ఇంజెర్ వెహ్తొర్. తె వూర్ దుస్రొ సరియ్ తమ్వ దేస్నగ సొత్తెర్.</verse>
				<verse number="13">వూర్ సొత్త పెజె, బగవంతనొర్ దూతల్ యోసెపున్ సప్నతె దిసి, “హేరొద్ వేర్ మొడ్డన పరన్ యేత్లె, మహ్క్‌వల్ మంతొర్. అదెన్ సాటి తేచ్చి, మొడ్డన్ అని వోన అవన్ పియ్సి, ఈజిప్ట్ దేస్నె పరర్ ఆసి సొన్. అని ‘వర’ ఇంజెర్ నన నీకున్ వెహ్నల్ వేరి అగనె మన్” ఇంజెర్ వెహ్తొర్.</verse>
				<verse number="14">తె యోసెప్ తేచ్చి, తన్వ బాయ్కొన్ అని మొడ్డన్ పియ్సి, రాతొ-రాత్ ఈజిప్ట్ దేస్ సొన్లె పెసితొర్.</verse>
				<verse number="15">అని వోర్ హేరొద్న మరన్ ఆనల్ వేరి అగన్ మత్తొర్. ఇదెన్ హిందల్ బగవంతల్ మొదొల్ తన్వొర్ పర్‌వక్తన కెయ్దె, “ఈజిప్ట్‌నల్ నావొర్ మరిన్ కేయ్తొన్” ఇన్వల్ గొస్టితున్ పూరి కియ్లెనె ఇహిన్ జర్గుసీతొర్.</verse>
				<verse number="16">అద్ ఆత పెజె బస్కెతె హేరొద్ తనకున్ వూర్ గియన్ వాలిర్ పసి కీతెర్ ఇంజెర్ కరి కీతొరొ, అస్కె వోన్ బెయ్ సోంగ్ వాత. తె తన వూర్ గియన్ వాలిర్గటల్ బరొబర్ కరి కీత కాలమున్ పియ్సి, “బెత్లెహమ్‌నగ అని తాన్ సిర్ముట్ మన్వలిక్ నహ్క్‌నగ మన్వలిర్ రండ్ సాల్క్ అని తాన్ తెర్ కమి వహి వాలిర్ సమ్దిర్ మొడ్డలిర్‌కున్ జకట్” ఇంజెర్ హుకుమ్ సీతొర్.</verse>
				<verse number="17">ఇదెన్ హిందల్ బగవంతల్ తొలెనె యిర్మియ పర్‌వక్తన్ సంగ, “రామ ఇన్వల్ నాటె బెయ్ దుక్సతె ఆడ్వల్ అని బోబ్లె మాయ్వల్ లేంగ్ కేంజ వాత. అద్ లేంగ్ తన్వ సంతాన్దున్ సాటి ఆడ్వల్ రాహెల్త ఆంద్. వూర్ సంతాన్ తన్గటల్ టూటె మాత కాడ్కి, అద్ బోన కెయ్దెన్ సుమ్జె మాయ్మకి” ఇంజెర్ వెహుస్త గొస్టి పూరె మాత.</verse>
				<verse number="18"></verse>
				<verse number="19">హేరొద్న మరన్ ఆత పెజె, బగవంతనొర్ దూతల్ ఈజిప్ట్‌నగ మన్వల్ యోసెపున్ సప్నతె దిసి, “తేద! మొడ్డన జీవ యేతన ఇన్వల్ సాతొర్. అదెన్ సాటి తేచ్చి, మొడ్డన్ అని అవన్ పియ్సి ఇజ్రయేల్ దేస్నె సొన్” ఇంజెర్ వెహ్తొర్.</verse>
				<verse number="20"></verse>
				<verse number="21">తె యోసెప్ తేచ్చి, మొడ్డన్ అని అవన్ పియ్సి ఇజ్రయేల్ దేస్నె సొత్తొర్.</verse>
				<verse number="22">బతి యోసెప్, బెత్లెహమ్ మన్వల్ యూదయ యేరియతున్ హేరొద్ రాజన్ బద్లి, వోనొర్ మరి అర్కెలాయస్ రాజ్ తాకుసంతొర్ ఇంజెర్ కేంచి, అగ సొన్లె వెరితొర్. తె బగవంతల్ వోన్ సప్నతె దిసి, వెహ్త తీర్ గలిలయ యేరియతె సొత్తొర్.</verse>
				<verse number="23">అగ సొంజి నజరేతు ఇన్వల్ చహర్తగ పిసెర్ మత్తొర్. ఇదెన్ హిందల్, “వేర్ నజరేత్నొర్ ఆందుర్ ఇంజి కేయనిర్” ఇంజెర్ మొదొల్ పర్‌వక్తలిర కెయ్దె వెహుస్త గొస్టి పూరె మాత.</verse>
			</chapter>
			<chapter number="3">
				<verse number="1">కహి సాల్క్ ఆత పెజె పవిత్ర ఆంగుడి సియ్వల్ యోహన్, యూదయ యేరియతంగ్ బోడి గుటనగ, “స్వర్గ్‌న రాజ్ కరుమ్ వాత. మీవ మన్దున్ బగవంతన బాజున్ మలుసట్” ఇంజెర్ బోద వెహ్వల్ సురు కీతొర్.</verse>
				<verse number="2"></verse>
				<verse number="3">వేన్ బారెతె యెసయ పర్‌వక్తన గ్రంత్‌నగ, “‘బగవంతల్ వాయన్ సాటి సరి సుద్రి కీమ్ట్’ ఇంజెర్ వొరొర్ బోడి గుటనగ కిలిసెర్ మంతొర్” ఇంజెర్ లిహి కీసి మంత.</verse>
				<verse number="4">వేర్ యోహన్ హూటక్న బూరనె తయర్ కీతంగ్ పాంగుక్ పోండ్దుర్ అని తోల్దె తయర్ కీత పటితె నడిదున్ ఆవ్రి కీందుర్. వోర్ జాడి-కోడన్ అని సుర్వె నియ్ తింజి పిసెర్ మందుర్.</verse>
				<verse number="5">అద్ గట్కతె యెరుసలెమ్నల్, యూదయ యేరియతల్ అని యోర్దన్ లవిడ ఆజు-బాజుతంగ్ యేరియనల్ వెలెటిర్ లోకుర్ యోహన్తగ వాతెర్.</verse>
				<verse number="6">అని వూర్ తమ్వంగ్ పాప్క్ వొప్సి, చుక్ చుకె మాసెర్, వోన కెయ్దె యోర్దన్ లవిడగ బాప్తిస్‌మ యేచ్చెర్ మత్తెర్.</verse>
				<verse number="7">అస్కె పరిసయుల్క్ అని సదుకయుల్క్ వెలెటిర్ తన్గ వాయ్వల్ యోహన్ సూడ్సి, “మిరట్ విక్ వాలె తరస్క్‌నంగ్ పిలన్ దాత్నుర్ ఆందిట్! సిరిప్ బాప్తిస్‌మ యేత్వడున్ హిందల్, బగవంతన సిక్సతల్ తపుసియ వచొ ఇంజెర్ మీకున్ బోర్ వెహ్తొర్? ననతె వెహ్మకి!</verse>
				<verse number="8">చొకొట్నంగ్ మరక్ చొకొట్నంగ్ పండింగ్ సీతపినయ్, చుక్ చుకె మాతొమ్ ఇంజెర్ తొహ్లె, చొకొట్నంగ్ కామ్క్ కీమ్ట్. ‘మమొట్ అబ్రాహమ్‌న కాన్‌దాన్తుర్ ఆత కాడ్కి, బగవంతల్ మాకున్ సిక్స సియొర్’ ఇంజెర్ సోంచ్ కియ్మట్. బారితెకె మిరట్ సెల్వెకె గిర్ అబ్రాహమున్ సాటి బగవంతల్ ఇవ్ బండనల్ గిర్ సంతాన్ పుటుస పరంతొర్ ఇంజి మీకున్ వెహ్చెర్ మంతొన్.</verse>
				<verse number="9"></verse>
				<verse number="10">బహన్తె ఇంకె పండింగ్ సాదొ అద్ మరతున్ డుండుసియ్లె, మొద్నగ మర్స్ మోప్ కీసి నట్క్‌లె తయర్ మంతొరొ, అహ్నె ఇంకె పాప్నంగ్ కామ్క్‌నల్ మార్యుర్ వూర్కున్ బగవంతల్ సిక్స సియ్లె తయర్ మంతొర్” ఇంజెర్ వెహ్తొర్.</verse>
				<verse number="11">అని, “మిరట్ మీవ మన్దున్ మార్యుసీత కాడ్కి, నన మీకున్ యేతె బాప్తిస్‌మ సీసెర్ మంతొన్. బతి నాకున్ తెర్ డగుర్ సక్తివంతల్ వాసెర్ మంతొర్. వోనంగ్ చెపుల్క్‌న పటి రెహ్వల్ సేవ్కన్ మోడి గిర్ నన కామి సియొన్. వోర్ మీకున్ పవిత్ర ఆత్మతె అని తడ్మితె బాప్తిస్‌మ సీంతొర్.</verse>
				<verse number="12">వోర్ తన్వ కడత జాగ చొకొట్ సపయ్ కీంతొర్. తుడుస్వల్ సేతి వోన కెయ్దె మంత. వోర్ ఆపె గొహ్కున్ తుడుసి, అవెన్ గోదమ్నగ ఇరంతొర్. బతి పొటున్ పిరొ అద్ తడ్మితగ వాట్సి డుండుసంతొర్” ఇంజెర్ యోహన్ వెహ్తొర్.</verse>
				<verse number="13">అద్ గట్కతె యేసు గలిలయ యేరియత నజరేతు చహర్దల్ బాప్తిస్‌మ యేత్లె, యోర్దన్ లవిడున్ కరుమ్ మన్వల్ యోహన్తగ వాతొర్.</verse>
				<verse number="14">బతి యోహన్, “ననయ్ నీ కెయ్దె బాప్తిస్‌మ యేతన బతి, నిమె నహ్గ బారి వాసెర్ మంతి?” ఇంజెర్ యేసున్ ఆపుస్లె సూడ్తొర్.</verse>
				<verse number="15">తె యేసు, “ఇంకెట్‌తె ఇద్ కార్య వీడుసీమ్. బారితెకె బగవంతన బర్పుర్ ఇచతున్ పియ్సి మరట్ ఇద్ కార్య వీడుస్వల్ నాయమె ఆంద్” ఇంజెర్ వెహ్తొర్.</verse>
				<verse number="16">అహన్ యేసు బాప్తిస్‌మ యేచ్చి, యేతల్ బహ్రి వాతొర్. అస్కెనె హాబర్ కోలె మాసి, బగవంతన పవిత్ర ఆత్మ ఉంది పారెవత్ దాత్ యేసున్ పొరొ రెయ్వల్ యోహన్ సూడ్తొర్.</verse>
				<verse number="17">అస్కె స్వర్గ్‌నల్, “వేర్ నావొర్ లాడ్నొర్ మరి ఆందుర్. వేన్ హిందల్ నన వెలె ఆనంద్నె మంతొన్” ఇన్వల్ ఉంది లేంగ్ కేంజ వాత.</verse>
			</chapter>
			<chapter number="4">
				<verse number="1">అద్ ఆత పెజె యెంటనె సయ్తన్ తొహ్వలిక్ ఆసనగ కోండి కియ్లె, పవిత్ర ఆత్మ యేసున్ బోడి గుటనెకె వోత.</verse>
				<verse number="2">అగ యేసు చాలిస్ దిహంగ్, చాలిస్ రాత్క్ ఉపస్ మత్త కాడ్కి, వోన్ బెయ్ కర్వస్‌త.</verse>
				<verse number="3">అస్కె ఆసంగ్ తొహ్వల్ సయ్తన్, వోన్గ వాసి, “నిమె బగవంతనొర్ మరిని మంద్కితె, ఇవ్ బండన్ సంగ, ‘సారిన్ దాత్ మార్యట్’ ఇంజి ఆగె సీమ్!” ఇంజెర్ ఇత్తొర్.</verse>
				<verse number="4">బతి యేసు, “‘నరిమన్కల్ సిరిప్ గాటొ-సారితెన్ పిసొర్ బతి, బగవంతన తొడ్దల్ వాయ్వల్ హర్ వచన్తున్ హిందల్ పిసంతొర్’ ఇంజి దర్మత కానున్తగ లిహి కీసి మంత” ఇంజెర్ జవబ్ సీతొర్.</verse>
				<verse number="5">అస్కె, సయ్తన్ యెరుసలెమ్న మందిర్త టిక్రితగ యేసున్ వోసి, నిపుస్తొర్.</verse>
				<verse number="6">అని, “నిమె బగవంతనొర్ మరిని మంద్కితె ఇగెటల్ బూడ్ డెహ్క. బారితెకె, ‘నీకున్ కాబాడన్ సాటి బగవంతల్ నీ బారెతె తన్వుర్ దూతలిర్కున్ ఆగె సీంతొర్’ ” ఇంజెర్ వెహ్తొర్. అచొరె ఆయ్వ సయ్తన్, “‘వూర్ దూతలిర్ నీవ కాల్దున్ బండ లాగ్వక్‌నె నీకున్ ఆంజంతెర్’ ఇంజి దర్మ-గ్రంత్‌నగ లిహి కీసి మంత కి?” ఇంజెర్ పూసి కీతొర్.</verse>
				<verse number="7">బతి యేసు వోన్ సంగ, “‘నీవొర్ పర్బు ఆయ్వల్ బగవంతన్ పరిక్స కియ్వ’ ఇంజి దర్మత కానున్తగ లిహి కీసి మంత” ఇంజెర్ వెహ్తొర్.</verse>
				<verse number="8">అస్కె సయ్తన్, యేసున్ బెయ్ డంగల్ గుటత్ పొరొ వోసి, దునియతంగ్ సమ్దొ రాజ్కున్, అవెన సోబతున్ అని డగుర్-పాన్దున్ తొహ్తొర్.</verse>
				<verse number="9">అని యేసున్ సంగ, “నిమె నా మునె ముర్-టొంగ్రంగ్ కొట్సి, నావయ్ పూజ కీకితె, అద్ సమ్దొతున్ నీకునె సీంతొన్” ఇంజెర్ వెహ్తొర్.</verse>
				<verse number="10">బతి యేసు, “ సయ్తన్‌ది! నహ్గటల్ సొడియ! బారితెకె, ‘నీవొర్ పర్బు ఆయ్వల్ బగవంతనె కాల్ కర్సి, వోనయ్ సేవ కియన’ ఇంజి దర్మత కానున్తగ లిహి కీసి మంత” ఇంజెర్ ఇత్తొర్.</verse>
				<verse number="11">అస్కె సయ్తన్, యేసున్ సుటి కీసి సొత్తొర్. అద్ గట్కతె అచనక్ బగవంతనుర్ దూతలిర్ వోన్గ పావె మాసి వోన సేవ కీతెర్.</verse>
				<verse number="12">అద్ ఆత పెజె బస్కెతె యోహన్తున్ జేల్దగ వాడ్తెర్ ఇంజెర్ యేసున్ కరె మాతయొ, అస్కె వోర్ గలిలయ యేరియతె మల్సి సొత్తొర్.</verse>
				<verse number="13">అని నజరేతు చహర్తున్ సుటి కీసి, కపెర్నహోమ్ ఇన్వల్ చహర్తె సొంజి, మన్వల్ సురు కీతొర్. ఇద్ చహర్, జెబులున్ అని నప్తాలి యేరియన సమ్దుర్‌త డడ్డితగ మంత.</verse>
				<verse number="14">యేసు అహన్ సొత్త కాడ్కి, బగవంతల్ యెసయ పర్‌వక్తన కెయ్దె, “జెబులున్ అని నప్తాలి యేరియనుర్కున్, సమ్దుర్‌తున్ బగ్ల అని యోర్దన్ లవిడున్ వీడ్సి మన్వలిక్ యేరియనుర్కున్ అని గలిలయ యేరియతుర్, యూదుల్క్ ఆయుర్ వూర్ సికటితె పిసెర్ మన్వలిర్‌కున్ అద్ వేడ్చి దిస్త. అని మరన్త గట్కతె మన్వలిర్ పొరొ అద్ వేడ్చి పార్త” ఇంజెర్ లిహి కియుసీత తీర్ పూరె మాత.</verse>
				<verse number="15"></verse>
				<verse number="16"></verse>
				<verse number="17">అద్ గట్కతల్ యేసు, “స్వర్గ్‌న రాజ్ కరుమ్ వాసి మంత. పాప్క్‌నల్ మీవ మన్దున్ మార్యుసట్” ఇంజెర్ బోద వెహ్వల్ మొదొల్ కీతొర్.</verse>
				<verse number="18">యేసు గలిలయ సమ్దుర్‌త డర్డితల్ తాక్సెర్ సొంజెర్ మత్తొర్. అస్కె బోయలిర్ ఆయ్వలిర్, పేతురు ఇంజెర్ కేయ్వల్ సీమొన్ అని వోనొర్ తముర్ ఆంద్రెయల్ యేతగ జార్క్ వాడ్సెర్ దిస్తెర్.</verse>
				<verse number="19">తె యేసు వూర్ సంగ, “నా పెజెయ్ వరట్! పర్జతున్ నావ చర్నతె తర్వలిర్ మోడి నన మీకున్ తయర్ కీంతొన్” ఇంజెర్ వెహ్తొర్.</verse>
				<verse number="20">తె వూర్ యెంటనె తమ్వంగ్ జార్క్ సుటి కీసి, యేసున్ పెజెయ్ సొత్తెర్.</verse>
				<verse number="21">అగటల్ యేసు ఉండె జరసి మునె సొనెకె, యాకొబ్ అని యోహన్ ఇన్వలిర్ తాదల్-తముర్ దిస్తెర్. వీరొర్ బావన పొరొల్ జెబెదయి. వీర్ ఇవిర్ తమ్వొర్ బాబొన్ సంగ రూకతగ ఉచ్చి జార్క్ సుద్రి కీసెర్ మత్తెర్. తె యేసు వూర్కున్ కేయ్తొర్. అస్కె యెంటనె వూర్ తమ్వ రూక అని బాబొన్ సుటి కీసి, యేసున్ పెజెయ్ సొత్తెర్.</verse>
				<verse number="22"></verse>
				<verse number="23">యేసు సునగోక్నగ బోద వెహ్చెర్, స్వర్గ్‌న రాజున్ బారెత చొకొట్న కబుర్ పచర్ కీసెర్, గలిలయ యేరియ పూరొ తిరితొర్. అని పర్జత్ నడ్డుమ్ హరియేక్ బేమరినె అని యెడ్కి-దుక్నె మన్వలిర్‌కున్ చొకొట్ కీసెర్ సొత్తొర్.</verse>
				<verse number="24">వోర్ యేసున డగుర్-పాన్ సిరియ దేస్ పూరొ పగ్రె మాత. తె పర్జ తీర్-తీర్దంగ్ బేమరింగ్ మన్వలిర్‌కున్, దుక్సనగ మన్వలిర్‌కున్, బూత్క్ సోప్రె మాతుర్కున్, ముంజ్క అరుస్వల్ బేమరితుర్కున్, కెయ్-కాల్క్ అర్సి మన్వలిర్‌కున్, యేసునగ పియ్సి వాతెర్. తె యేసు వూర్కున్ చొకొట్ కీతొర్.</verse>
				<verse number="25">గలిలయ యేరియతల్, దెకపొలి చహర్క్‌నల్, యెరుసలెమ్ నగుడల్, యూదయ యేరియతల్ అని యోర్దన్ లవిడున్ హంద బాజ్ మన్వలిక్ నహ్క్‌నల్ పర్జ సమ్దిర్, యేసున్ పెజెయ్ గుబ్డంగ్ గుబ్డంగ్ వాతెర్.</verse>
			</chapter>
			<chapter number="5">
				<verse number="1">యేసు పర్జతంగ్ అవ్ గుబ్డన్ సూడ్సి, ఉంది గుటత్ పొరొ సొంజి ఉత్తొర్. తె వోనుర్ సిస్యలిర్ గిర్ వోన్ కరుమ్ సొంజి, ఉత్తెర్.</verse>
				<verse number="2">అస్కె యేసు ఇహిన్ బోద వెహ్వల్ సురు కీతొర్:</verse>
				<verse number="3">“తమకున్ బగవంతన జురత్ మంత ఇంజెర్ కరి కీసి, ఆత్మత బక్తితగ చుడుర్-పాన్ కీసి, తాక్వలిర్‌నిట్, ఆసిర్‌వాద్ యేతంతిట్. బారితెకె స్వర్గ్‌న రాజ్ ఆతురయ్ ఆంద్.</verse>
				<verse number="4">ఇంకె దుక్సతె బోబ్లె మాయ్వలిర్ ఆసిర్‌వాద్ యేతంతెర్. బారితెకె బగవంతలె వూర్కున్ సుమ్జి కీంతొర్.</verse>
				<verse number="5">సాదు-పాన్దె పిస్వలిర్ ఆసిర్‌వాద్ యేతంతెర్. బారితెకె వూరె పూరొ దర్తురితున్ ఈసదార్క్ ఆంతెర్.</verse>
				<verse number="6">బగవంతన నదుడె నియత్నుర్ ఆయన ఇంజెర్ కోర్వలిర్ ఆసిర్‌వాద్ యేతంతెర్. బారితెకె బగవంతలె వూర ఇచతున్ పూరి కీంతొర్.</verse>
				<verse number="7">దయతె సూడ్వలిర్ ఆసిర్‌వాద్ యేతంతెర్. బారితెకె బగవంతల్ వూర్కున్ దయతె సూడంతొర్.</verse>
				<verse number="8">సుదుడ్ దిల్ వాలిర్ ఆసిర్‌వాద్ యేతంతెర్. బారితెకె వూర్ బగవంతన్ సూడంతెర్.</verse>
				<verse number="9">సాంతిత్ సాటి కామ్ కియ్వలిర్ ఆసిర్‌వాద్ యేతంతెర్. బారితెకె బగవంతల్ వూర్కున్ తన్వుర్ మరి-మియడ్ ఇంజెర్ కేయంతొర్.</verse>
				<verse number="10">నియతున్ సాటి దుక్సంగ్ బోగె మాయ్వలిర్ ఆసిర్‌వాద్ యేతంతెర్. బారితెకె స్వర్గ్‌న రాజ్ ఆతురయ్ ఆంద్.</verse>
				<verse number="11">“మిరట్ నావుర్ బక్తలిర్ ఆత కాడ్కి, పర్జ మీవ హిజత్ వోతెకెన్ ఆయి, సెలెకె దుక్స సీతెకెన్ ఆయి, సెలెకె బెయ్ అనెలమ్నె మీ పొరొ సమ్దొ లబడ్ గొస్టింగ్ వెహ్తెకెన్ ఆయి, మిరట్ ఆసిర్‌వాద్ యేత్వలిర్ ఆంతిట్.</verse>
				<verse number="12">బారితెకె స్వర్గ్‌నగ బగవంతల్ మీకున్ డగుర్ ఇనమ్ సీంతొర్. అదెన్ సాటి ఆనంద్ అని కుసితె మంట్. ఇద్ తీర్దె వూర్ మీకున్ తెర్ మునె తొత్తుర్ పర్‌వక్తలిర్‌కున్ దుక్స సీతెర్” ఇంజెర్ వెహ్తొర్.</verse>
				<verse number="13">అహన్ వెహ్వల్ ఆత పెజె, యేసు పర్జతున్ సూడ్సి, “మిరట్ ఇద్ దునియతుర్ సాటి సవద్ సియ్వల్ సొవొడున్ మోడి మంతిట్. బతి అద్ సొవొర్ తన్వ సవద్ సొడుస్తెకె, తాన సవదున్ మల్సి తర్లె దుస్రొ సరి సెలె. ఈతల్ సొవొర్ బహ్రి వాడిసియ్లెక్ అని మాయ్నలిర్ దివ్సెర్ సొన్లెకె బతి, దుస్రొ బతతునె కామి సియొ.</verse>
				<verse number="14">మిరట్ ఇద్ దునియతుర్ సాటి వేడ్చిత్ దాత్నుర్ ఆందిట్. గుటత్ పొరొ మన్వల్ చహర్దున్ బోరె మకుసియ పరుర్.</verse>
				<verse number="15">అదె తీర్దె బోరె ఆయి డివెతున్ నిరుసి అడ్డెతున్ బూడ్ ముచుర్, బతి తాన్ దీసొడతగనె ఇరంతెర్. అస్కె రోతగ మన్వలిర్ సమ్దిర్‌కున్ వేడ్చి సీంత. అహ్నె మీవ వేడ్చి గిర్ లోకుర్ మునె పార్నల్ సూడట్. అస్కె మిరట్ కియ్వలిక్ చొకొట్నంగ్ కామ్క్ సూడ్సి, స్వర్గ్‌నగ మన్వల్ మీ బాబొ బగవంతన్ వూర్ డగుర్-పాన్ సీంతెర్” ఇంజెర్ వెహ్తొర్.</verse>
				<verse number="16"></verse>
				<verse number="17">ఉండె గిర్ యేసు, “నన మోసెన కానున్తునె ఆయి, పర్‌వక్తలిర్ వెహ్తంగ్ గొస్టినె ఆయి పాసి వాట్లె, వాతొన్ ఇంజెర్ సోంచ్ కియ్మట్. నన అవ్ సమ్దొన్ పాసి వాట్లె వాయ్మకి బతి, పూరి కియ్లెనె వాతొన్.</verse>
				<verse number="18">హాబర్ అని దర్తురి నాసెడమ్ ఆనుంగ్ బతి, దర్మత కానున్తగ మన్వల్ సమ్దొ పూరె మానల్ వేరి, తాన్గ మన్వల్ చుడుసి గొస్టి గిర్ తప్సి సొనొ. ఇద్ సతెమ్ ఆంద్.</verse>
				<verse number="19">తె, బోరె ఆయి ఇవ్ ఆగెనల్ ఉంది చుడుర్ ఆగెతున్ పియ్సి తాక్వక్‌నె, దుస్రుర్‌కున్ గిర్ నా దాత్ తాకన ఇంజెర్ బోద కియ్వల్ స్వర్గ్‌న రాజ్నగ వెలె కమి-పాన్దె మన్వలిర లెకతె వాంతొర్. బతి బోర్తె ఇవ్ ఆగెన్ తన పియ్సి తాక్సెర్, దుస్రుర్ గిర్ అవెన్ పియ్సి తాకన ఇంజెర్ బోద కీసెర్ మన్వల్ స్వర్గ్‌న రాజ్నగ డగుర్-పాన్ వాలిర లెకతె వాంతొర్.</verse>
				<verse number="20">బారితెకె నియత్నె తాక్వలిర్ సాస్తిరిర్ అని పరిసయుల్కున్ తెర్ మీవ నియత్ అదిక్ ఆయ్వెకె, స్వర్గ్‌న రాజ్నగ నేంగ పర్విట్ ఇంజి, మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="21">ఉండె గిర్ యేసు, “తొలె ‘బోనయ్ జీవ యేత్వ’ అని ‘జీవ యేత్వన్ సిక్స అరంత’ ఇంజెర్ మోసెన కానున్తల్ తొత్తుర్‌కున్ వెహ్వల్ మిరట్ కేంజ్తిట్.</verse>
				<verse number="22">బతి నన ఇంకె వెహ్వల్ బతల్ ఇత్తెకె, కారన్ బతయ్ సెల్వక్‌నె తన్వ సంగ మన్వన్ పొరొ సోంగున్ వాయ్వన్ సిక్స అరంత. అదె తీర్దె ఉండె వొరొన్, ‘నిమె బతతునె కామి సియ్వి’ ఇంజెర్ ఇన్వల్, పంచ్నుర్ పెదొల్కున్ మునె నిల లాగర్. అహ్నె ఉండె వొరొన్, ‘అరె పిసటి!’ ఇంజెర్ ఇన్వల్ పాతడ్త తడ్మితగ అర లాగర్.</verse>
				<verse number="23">అదెన్ సాటి నిమె తత్త అర్పన బగవంతన్ సాటి బలిదాన్ సియ్వల్ బొవ్లతగ ఇర్సెర్ మనెకె, బోరె వొరొన్ నీ పొరొ సోంగ్ మంత ఇన్వల్ హేతు వాతెకె, నీవ అర్పనతున్ అగన్ సుటి కీసి సొన్. అని తప్తొన్-చుక్తొన్ నాకున్ మాపి కీమ్ ఇంజెర్ కోర్సి, వోన్ సంగ రజు ఆమ్. అహన్ రజు ఆత పెజె, వాసి నీవ అర్పనతున్ సీమ్.</verse>
				<verse number="24"></verse>
				<verse number="25">నీ పగ-దారల్ తస్వ కియ్వల్ కచురితగ సొంజెర్ మనెకెన్, సప్నె వోన్ సంగ రజు ఆమ్. అహన్ రజు ఆయ్వెకె దాకితె, వోర్ పగ-దారల్ నీకున్ తస్వ కియ్వల్ అదికారినగ హవ్లి కీంతొర్. వోర్ అదికారి నీకున్ జేల్దొర్ అదికారిన కెయ్దె హవ్లి కీంతొర్. వోర్ జేల్దొర్ అదికారి నీకున్ వోసి జేల్తె వాటంతొర్.</verse>
				<verse number="26">అస్కె ఆక్రిత కొత బర్పెయ్ కీనల్ వేరి, జేల్దల్ అసలె నిమె పెసివి. ఇద్ సతెమ్ ఆంద్! ఇంజి నీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="27">అని యేసు ఉండె గిర్, “‘పీర్ కియ్వ’ ఇన్వల్ ఆగె మిరట్ కేంజ్తిట్.</verse>
				<verse number="28">బతి నన వెహ్వల్ బతల్ ఇత్తెకె, బోరె వొరొర్ తన్వ బాయ్కొ ఆయ్వ దుస్రొ వెయ్లొన్ మేందొడ ఆసతె సూడ్తెకె గిర్ తన్వ మన్-దిల్తగ పీర్ కీతొన లెకతె వాంతొర్.</verse>
				<verse number="29">నిమె పాప్ కియ్లె కారన్ నీవ తిన కడ్ ఆయర్తె, అద్ కడ్దున్ తెండ్సి వాడి సీమ్. బారితెకె నీవ మేందొల్ పూరొ పాతడ్తగ బస్కెట్ సిక్స బోగె మాయ్వడున్ బద్లి, నీ మేందొడ ఉంది బాగమ్ నాసెడమ్ ఆయ్వల్ చొకొట్ మందంత.</verse>
				<verse number="30">నిమె పాప్ కియ్లె కారన్ నీవ తిన కెయ్ ఆయర్తె, అద్ కెయ్దున్ నట్క్‌సి వాడి సీమ్. బారితెకె నీవ మేందొల్ పూరొ పాతడ్తగ బస్కెట్ సిక్స బోగె మాయ్వడున్ బద్లి, నీ మేందొడ ఉంది బాగమ్ నాసెడమ్ ఆయ్వల్ చొకొట్ మందంత” ఇంజెర్ వెహ్తొర్.</verse>
				<verse number="31">అని యేసు ఉండె, “తన్వ బాయ్కొన్ సుటి కియ్వల్, తాన్ ఉంది చిటితగ పార్కత్ సీసెర్ మంతొన్ ఇంజెర్ లిహి కీసి సియన ఇన్వల్ గిర్ దర్మ-గ్రంత్‌నగ హుకుమ్ మంత.</verse>
				<verse number="32">బతి నన వెహ్వల్ బతల్ ఇత్తెకె, వొరొర్ తన్వ బాయ్కొన్ పీర్ కీత కారన్తున్ తపుసి, దుస్రొ బదె కారన్తున్ పియ్సి పార్కత్ సియ్వ. మోక దుస్రొ కారన్తె పార్కత్ సీనుర్తె, తాన్ లంజెన్ దాత్ తయర్ కీతొర్ వోర్ ఆంతొర్. అహన్ పార్కత్ యేత్త వెయ్లొన్ తుంగ్వల్ దుస్రొర్ గిర్ పీర్ కీతొన లెకతెన్ వాంతొర్” ఇంజెర్ వెహ్తొర్.</verse>
				<verse number="33">అని “‘నిమె బగవంతన్ గొస్టి సీకితె, అద్ గొస్టితున్ తప్వక్‌నె నిపుస’ ఇన్వల్ దర్మత కానున్త ఆగెత్ గిర్ మిరట్ కేంజ్తిట్.</verse>
				<verse number="34">బతి నన వెహ్వల్ బతల్ ఇత్తెకె, నిమె అసలె వొట్ వాట్వ. ఇత్తెకె స్వర్గ్‌న పొరొడె వొట్ వాట్వ. బారితెకె స్వర్గ్ బగవంతల్ ఉద్వల్ రాజ-గాది ఆంద్.</verse>
				<verse number="35">ఇద్ దర్తురిత్ పొరొడె ఇంజెర్ వొట్ వాట్వ. బారితెకె ఇద్ దర్తురి బగవంతనంగ్ కాల్క్ ఇర్వల్ కుతుల్ ఆంద్. యెరుసలెమున్ పొరొడె ఇంజెర్ వొట్ వాట్వ. బారితెకె అద్ నగుర్ మహ రాజల్ ఆయ్వల్ బగవంతన ఆంద్.</verse>
				<verse number="36">అహ్నె నీవ తలత్ పొరొ కెయ్ ఇర్సి వొట్ వాట్మ. బారితెకె నీ తలత్ పొరొ మన్వల్ ఉంది కెల్దున్ గిర్ దవ్రల్ కియ పర్వి అని కార్యల్ గిర్ కియ పర్వి.</verse>
				<verse number="37">మీవ గొస్టి కరల్ మత్తెకె కరల్ ఇందన అని లబడ్ మత్తెకె లబడ్ ఇందన. ఇవ్ ఆయ్వ దుస్రొక్ గొస్టింగ్ తొడ్దల్ వానుంగ్తె, అవ్ సయ్తన్‌తగటల్ వాతంగ్ ఆందుంగ్.</verse>
				<verse number="38">“అని, ‘కడ్ తెండ్తొన కడ్ తెండన అని పల్ ఉరుస్తొన పల్ ఉరుసన’ ఇన్వల్ దర్మత కానున్త ఆగెత్ మిరట్ కేంజ్తిట్.</verse>
				<verse number="39">బతి నన వెహ్వల్ బతల్ ఇత్తెకె, మీకున్ కరబ్ కియన ఇన్వన్ పొరొ పగ యేత్మట్. హిజత్ వోయ్లె, నీవ ఉంది కొర్వితున్ పాయ్వన్ ఉండె ఉంది కొర్వి గిర్ తొహ.</verse>
				<verse number="40">బోరె ఆయి నీ పొరొ పిరది కీసి, ఆంగ్డె యేత్లె సూడ్తెకె, వోన్ నీవ సేల గిర్ సీసి వాట.</verse>
				<verse number="41">బోరె ఆయి అదికారి నా సంగ ఉంది కిలొ మీటర్ వేరి వర ఇంజెర్ జుల్మ కీనుర్తె, వోన్ సంగ రండ్ కిలొ మీటర్క్ సొన్.</verse>
				<verse number="42">నీకున్ తల్క్‌వన్ సీమ్. నిహ్గ బాకి తల్క్‌లె వాతొన్ సూడ్సి, పెరె-గెహ్మ.</verse>
				<verse number="43">“‘మీ ఆజు-బాజుతుర్కున్ పెర్మతె సూడన’ అని ‘దుస్మన్-దార్కున్ పగతె సూడట్’ ఇన్వల్ గొస్టి మిరట్ కేంజ్తిట్.</verse>
				<verse number="44">బతి నన వెహ్వల్ బతల్ ఇత్తెకె, మీ దుస్మన్-దార్కున్ పెర్మతె సూడట్. మీకున్ దుక్స సియ్వలిర్ సాటి పార్తన కీమ్ట్.</verse>
				<verse number="45">అస్కెన్ స్వర్గ్‌నగ మన్వల్ మీ బాబొనుర్ మరి-మియడ్ ఆందిట్ ఇంజెర్ మిరట్ తొహ పరంతిట్. బారితెకె బగవంతల్ చొకొట్ అని వాయుట్నుర బేద్-బావ్ సెల్వక్‌నె పోడ్ద్‌న వేడ్చి సీసెర్ మంతొర్. నియత్ అని బగడ్-నియత్నుర బేద్-బావ్ సెల్వక్‌నె పిర్క్ అరుసంతొర్.</verse>
				<verse number="46">సిరిప్ మీకున్ పెర్మతె సూడ్వలిర్‌కునె మిరట్ పెర్మతె సూడ్తెకె, బగవంతల్ మీకున్ బారి ఇనమ్ సియన? అహన్తె పాపెస్తలిర్ ఆయ్వలిర్ టెక్స వసులి కియ్వలిర్ గిర్ తమ్వకున్ పెర్మతె సూడ్వలిర్‌కున్ పెర్మతె సూడంతెరె కి!</verse>
				<verse number="47">సిరిప్ మీవుర్ దాదలిర్-బాయికునె మాన్-పాన్ కీకిట్‌తె, దుస్రొ జాతితుర్గటల్ అదిక్ బతల్ కీతప్ ఆంత? టెక్స వసులి కియ్వలిర్ గిర్ అహ్నె కీంతెర్.</verse>
				<verse number="48">స్వర్గ్‌నగ మన్వల్ మీ బాబొ బర్పుర్ గున్క్ వాలె ఆందుర్. అదెన్ సాటి మిరట్ గిర్ బర్పుర్ గున్క్ వాలిర్ ఆసి మంట్.</verse>
			</chapter>
			<chapter number="6">
				<verse number="1">“కేంజట్! మిరట్ కియ్వలిక్ నియత్నంగ్ కామ్క్ సిరిప్ దుస్రుర్ సూడన ఇంజెర్ కియ్మట్. అహన్ కీతెకె స్వర్గ్‌నగ మన్వల్ మీ బాబొ అవెన పండి మీకున్ సియొర్.</verse>
				<verse number="2">అదెన్ సాటి మిరట్ దర్మ కీనెకె సమ్దిర్‌కున్ చాటుస్మట్. కపెటలిర్ తమకున్ డగుర్-పాన్ సియన ఇంజెర్ సునగోక్నగ అని బాజర్క్‌నగ అహన్ కీంతెర్. వూర్కున్ వాయ్వల్ పండి అస్కెడ అస్కెన్ పుట్త ఇంజెర్ కరి కీమ్ట్. ఇద్ సతెమ్ ఆంద్.</verse>
				<verse number="3">బతి నిమె బోరె గరిబున్ దర్మ సీనెకె, నీవ తిన కెయ్దె సియ్వల్, డెమ కెయ్దున్ కరె మాయ్వక్‌నె సీమ్.</verse>
				<verse number="4">ఇహిన్ కుసయె కియ్వల్ కార్యతున్ నీ బాబొ బగవంతల్ సూడ్సి, నీకున్ తాన పండి సీంతొర్” ఇంజెర్ యేసు వెహ్తొర్.</verse>
				<verse number="5">అని, “మిరట్ పార్తన కీనెకె కపెటలిర్ మోడి మన్మట్. మాయ్నలిర్ తమకున్ సూడన ఇంజెర్ వూర్ కపెటలిర్ సునగోక్నగ, బాజర్క్‌నగ నిల్సి పార్తన కియ్వల్ వెలె పసంద్ కీంతెర్. వూర్కున్ వాయ్వల్ పండి అస్కెడ అస్కెన్ బర్పుర్ పుట్త ఇంజెర్ కరి కీమ్ట్. ఇద్ సతెమ్ ఆంద్.</verse>
				<verse number="6">బతి నిమె పార్తన కీనెకె, కమ్రతగ సొంజి కావడ్ కెహ్చి, కడ్కున్ దిసొర్ వోర్ బాబొన్ పార్తన కీమ్. అస్కె నిమె కుసయె కియ్వల్ పార్తనతున్ కేంచి, నీ బాబొ బగవంతల్ నీకున్ తాన పండి సీంతొర్.</verse>
				<verse number="7">అచొరె ఆయ్వ మిరట్ పార్తన కీనెకె, దుస్రొక్ జాతినుర్ మోడి వెలె గొస్టింగ్ వడ్క్‌వ. అవ్ వెలె గొస్టింగ్ వడ్క్‌వడున్ హిందల్ బగవంతల్ కేంజంతొర్ ఇంజెర్ వూర్ సోంచ్ కీంతెర్.</verse>
				<verse number="8">వూర్ దాత్ మిరట్ పార్తన కియ్మట్. బారితెకె మిరట్ పూసి కియ్వక్ మనెకెనె మీకున్ బతల్ పహ్జె ఇన్వల్ మీ బాబొ బగవంతన్ టావ.</verse>
				<verse number="9">అదెన్ సాటి మిరట్ ఇహిన్ పార్తన కియన: ‘స్వర్గ్‌నగ మన్వల్ మా బాబ, నీవ పొరొడున్ డగుర్-పాన్ వాయి!</verse>
				<verse number="10">నీవ రాజ్ వాయన అని స్వర్గ్‌నగ నీవ ఇచ తీర్ జర్గ్‌తపె, దర్తురిత్ పొరొ గిర్ జర్గి!</verse>
				<verse number="11">నేండ్ మాకున్ పహ్జె మత్త అద్ చందితున్ సీమ్.</verse>
				<verse number="12">మాకున్ ఉల్ట పాప్ కీతుర్కున్ మాపి కీతొమ్. అహ్నె మా పాప్కున్ గిర్ మాపి కీమ్.</verse>
				<verse number="13">మమొట్ పాప్నంగ్ ఆసనగ అర్వక్‌నె కాబాడ. అని సయ్తన్‌ద కెయ్దల్ బచి కీమ్. [బారితెకె బస్కెట్ మన్వల్ రాజున్ పొరొ బర్పుర్ అదికార్ నీకునె మంత. నిహ్గనె సమ్దొ సక్తి అని మయ్మ మంత. ఆమెన్!]’</verse>
				<verse number="14">“దుస్రురంగ్ పాప్కున్ మిరట్ మాపి కీకిట్‌తె, స్వర్గ్‌నగ మన్వల్ మీ బాబొ గిర్ మీవంగ్ పాప్కున్ మాపి కీంతొర్.</verse>
				<verse number="15">బతి దుస్రురంగ్ పాప్కున్ మిరట్ మాపి కియ్వెకె, మీ బాబొ గిర్ మీవంగ్ తప్ కామ్కున్ మాపి కియొర్.</verse>
				<verse number="16">“మిరట్ ఉపస్ పియ్నెకె కపెటలిర్ మోడి ఉపస్ పియ్మట్. వూర్ తమ ఉపస్ పియ్తెర్ ఇన్వల్ దుస్రుర్ కరి కియన ఇంజెర్ తమ్వంగ్ మొకొమ్క్ దుక్సతె ఇరంతెర్. వూర్కున్ పుట్వల్ పండి అస్కెడ అస్కెన్ బర్పుర్ పుట్త. ఇద్ సతెమ్ ఆంద్.</verse>
				<verse number="17">బతి మిరట్ ఉపస్ పియ్నెకె తలదున్ నియ్ సోక్సి, ఊడట్ అని చక్నె మొకొమ్ నొరట్.</verse>
				<verse number="18">అస్కె మిరట్ ఉపస్ పియ్తిట్ ఇన్వల్ దుస్రుర్ కరి కియుర్. బతి, బగవంతల్ అదెన్ కరి కీసి, మీకున్ చొకొట్న పండి సీంతొర్.</verse>
				<verse number="19">“మీ సాటి ఇద్ దునియతగ దన్-దవ్లత్ కమయ్ కియ్మట్. బారితెకె ఇగె కమయ్ కీకిట్‌తె మీవ దన్-దవ్లత్ వెలుమ్ పియ్సి సెలెకె, చిలుమ్ పియ్సి కరబ్ ఆంత. అని కలిర్ అర్సి గిర్ తాన్ లూటి కీంతెర్.</verse>
				<verse number="20">అదెన్ సాటి మీవ దన్-దవ్లతున్ స్వర్గ్‌నగ కమయ్ కీమ్ట్. అగ వెలుమె ఆయి, చిలుమె ఆయి పియొ అని కలిర్ గిర్ లూటి కియుర్.</verse>
				<verse number="21">బారితెకె మీవ దన్-దవ్లత్ బగతె మందంతయొ, అగనె మీవ దిల్ గిర్ మందంత.</verse>
				<verse number="22">“నీవ మేందొడున్ వేడ్చి కడ్క్ ఆత కాడ్కి, నీవంగ్ కడ్క్ చొకొట్ మత్తెకెన్, మేందొల్ పూరొ వేడ్చితె బర్పుర్ నించి మందంత.</verse>
				<verse number="23">అవ్ కడ్క్ చొకొట్ సెల్వెకె, మేందొల్ పూరొ సికటితె నించి మందంత. నీకున్ వేడ్చి సియ్వలె సికటి ఆసి మత్తెకె, ఉండె వెలె కహ్చర్ సికటి నీ రొపొ మందంత.</verse>
				<verse number="24">“బోరె ఆయి గడియల్ ఇవిర్ మాల్కలిర సేవ వొర్సొన్ కియ పరొర్. మోక అహన్ కీనుర్తె వొరొన్ పెర్మతె సూడ్సి, ఉండె వొరొన్ మెచ్వక్ ఆంతొర్. సెలెకె వొరొన్ మాని కీసెర్ ఉండె వొరొన్ చుడుర్-పాన్దె సూడంతొర్. మిరట్ దనమున్ పెర్మతె సూడ్కిట్‌తె, బగవంతన్ పెర్మతె సూడ పర్విట్” ఇంజెర్ యేసు వెహ్తొర్.</verse>
				<verse number="25">అద్ ఆత పెజె సిస్యలిర్ సంగ, “అదెన్ సాటి నన మీకున్ వెహ్వల్ బతల్ ఇత్తెకె, ‘మమొట్ జీవతె మన్లె, బతల్ తింద్కొమ్ సెలెకె, బతల్ ఉండ్కొమ్? అని మా మేందొడున్ పొరొ బతల్ కెర్కొమ్?’ ఇంజెర్ పరెసన్ ఆయ్మట్. బారితెకె తిండితున్ తెర్ పరన్ మన్వల్ ముకెత ఆంద్ అని కప్డిన్ తెర్ మేందొల్ ముకెత ఆంద్.</verse>
				<verse number="26">పరివలిక్ పిటెన్ సూడట్! అవ్ విజ వీతొంగ్, పంట కొయొంగ్ అని తిన్లె దానంగ్ గోదమ్నగ మకుసొంగ్. తెర్ బతి స్వర్గ్‌నగ మన్వల్ మీ బాబొ అవెకున్ పోసి కీసెర్ మంతొర్. మిరట్తె అవ్ పిటె-పురడున్ తెర్ వెలె విలువతుర్ ఆందిట్.</verse>
				<verse number="27">“రంది కియ్వడున్ హిందల్ మిహ్గటల్ బోర్ పిస్వల్ కాలమున్ ఉంది గంటమెచ బడి కియ పరంతొర్? బోరె బడి కియ పరొర్!</verse>
				<verse number="28">మిరట్ పాంగుకున్ బారెతె బారి రంది కీంతిట్? కేడతంగ్ పుంగక్ పోయ్వడున్ బారెతె సోంచ్ కీమ్ట్. అవ్ కాయ-కస్టమ్ కియొంగ్ అని పాంగుకున్ సాటి నూల్ గిర్ తయర్ కియొంగ్.</verse>
				<verse number="29">తెర్ బతి అవెన్ మన్వల్ సోబ, అచొర్ డగుర్ సొలొమొన్ రాజల్ కెర్తంగ్ పాంగుక్నగ గిర్ సెలె ఇంజెర్ మీకున్ వెహ్చెర్ మంతొన్.</verse>
				<verse number="30">నేండ్ పోయ్సి, నాడి వచ్చి, తడ్మితగ వేయ్వల్ జాడితునె, బగవంతల్ ఇచొర్ సోబతె నివ్డి కీంతొర్. తె బరొస కమి వాలిర్నిట్! మీకున్‌తె పంచ-పాంగుడ్ తప్వక్ సీంతొర్.</verse>
				<verse number="31">“అదెన్ సాటి మిరట్, ‘బతల్ తిన్కొమ్? బతల్ ఉన్కొమ్? అని బతల్ పోండ్కొమ్?’ ఇంజెర్ రంది కియ్మట్.</verse>
				<verse number="32">బగవంతనగ బరొస ఇర్మకి వూర్ దునియతుర్, ఇవెన్ సాటి పర్పెడె మాంతెర్. బతి మీకున్ ఇవ్ సమ్దొన జురత్ మంత ఇన్వల్ స్వర్గ్‌నగ మన్వల్ మీ బాబొన్ టావయె.</verse>
				<verse number="33">తె మొదొల్ బగవంతన రాజున్ అని నియతున్ మహ్కట్. అస్కె వోర్ అవెన్ బరొబర్ ఇవ్ సమ్దొన్ గిర్ మీకున్ సీంతొర్.</verse>
				<verse number="34">అదెన్ సాటి నాడిత దివొసున్ బారెతె రంది కియ్మట్. నేట దివొసున్ బారెతె రంది కియ్వలె మస్త్ ఆంత. ఉండె దుస్రొక్ దివొస్క్‌న రంది కియ్వల్ జురత్ సెలె” ఇంజెర్ యేసు వెహ్తొర్.</verse>
			</chapter>
			<chapter number="7">
				<verse number="1">“మిరట్ దుస్రుర్‌కున్ కటిన్ తరికతె తస్వ కియ్మట్. అస్కెన్ బగవంతల్ మీకున్ కటిన్ తరికతె తస్వ కియొర్.</verse>
				<verse number="2">బారితెకె మిరట్ దుస్రుర్‌కున్ బహన్తె తస్వ కీంతిటొ, అహ్నె మీవ గిర్ తస్వ బగవంతల్ కీంతొర్. అని మిరట్ బద్ ఇసొబ్నె దుస్రుర్‌కున్ కహ్చి సీంతిటొ, అదె ఇసొబ్నె బగవంతల్ గిర్ మీకున్ కహ్చి సీంతొర్.</verse>
				<verse number="3">ఉంది మొద్ నీ కడ్దగ అర్త ఇన్. నిమె అదెన్ తెండ్వక్‌నె చుడుసి తుకు అర్సి మన్వన్ సంగ, ‘నీవ కడ్ద తుకు తెండ సీమ్’ ఇంజి బహన్ వెహంతి?</verse>
				<verse number="4">సెలెకె నీవ కడ్దగ అచొర్ డగుర్ మొద్ ఇర్సి, నీ మునె మన్వల్ మాయ్నన్ సంగ, ‘నీ కడ్ద తుకు తెండ సీమ్’ ఇంజెర్ బహన్ పూసి కీసెర్ మంతి?</verse>
				<verse number="5">యే కపెట! మొదొల్ నీ కడ్దగ మన్వల్ డగుర్ మొదున్ తెండ్సి వాట. అస్కె నీ మునె మన్వన కడ్దగ అర్త తుకుతున్ తెండ పరంతి.</verse>
				<verse number="6">“బగవంతనంగ్ పవిత్ర వాలెకున్ కేడతంగ్ నెయ్కున్ దాత్నుర్‌కున్ సియ్మట్. అని మీవంగ్ ముతెల్కున్ పదిన్ మునె వాట్మట్. అహన్ వాట్కిట్‌తె అవ్ దీవ్సి దీవ్సి కరబ్ కీసి వాటంతంగ్.</verse>
				<verse number="7">“అదెన్ సాటి, మిరట్ తల్క్‌సెరెన్ మంట్. మీకున్ తప్వక్ సియ్వల్ జర్గంత. మహ్క్‌సెరెన్ మంట్. మీకున్ తప్వక్ పుటంత. కావడ్ తాపి కీసెరెన్ మంట్. మీకున్ తప్వక్ అద్ ఉగ్డొ ఆంత.</verse>
				<verse number="8">బారితెకె తల్క్‌వల్ హర్ వొరొన్ సియ్వల్ జర్గంత. మహ్క్‌వన్ పుటంత. తాపి కియ్వన్ కావడ్ కోలె మాంత.</verse>
				<verse number="9">మిహ్గటల్ బాబొ ఆసి మన్వల్ బోరె ఆయి, తన్వొర్ మరి సారి సీమ్ ఇంజెర్ తల్క్‌తెకె బండ సీంతొరియ్? అహ్నె మీన్ తల్క్‌తెకె, తరస్ సీంతొరియ్?</verse>
				<verse number="10"></verse>
				<verse number="11">మిరట్ కరెబలిర్ ఆతెకె గిర్ బతి, మీ మరి-మియడున్ చొకొట్నంగ్ చీజ్క్ సియన ఇన్వల్ మీకున్ టావయె. సోంచ్ కీమ్ట్! స్వర్గ్‌నగ మన్వల్ చొకొట్నొర్ మీ బాబొతె, తనకున్ తల్క్‌వల్ హర్ వొరొన్ చొకొట్నంగ్ వస్తుంగ్ తప్వక్ సీంతొర్.</verse>
				<verse number="12">“హర్ గొస్టితగ మీ సాటి దుస్రుర్ బతల్ కియన ఇంజెర్ ఆస కీంతిటొ, అవెకున్ మిరటె వూర్ దుస్రుర్ సాటి కీమ్ట్. ఇహిన్ కీకిట్‌తె మోసెన కానున్తగ అని దుస్రుర్ పర్‌వక్తలిర్ లిహి కీతంగ్ సమ్దొ ఆగెన్ పియ్సి తాక్తుర్ ఆంతిట్.</verse>
				<verse number="13">“పాతడ్తగ సొన్వల్ సరి బెయ్ రూంద్ అని సపయ్ మందంత. అని అగ నేంగ్లె పెర్స పాటక్ మందంత. ఇవెనల్ వెలెటిర్ దాంతెర్ అని వూర్ పాతడ్తగ అర్సి, నాసెడమ్ ఆంతెర్. బతి స్వర్గ్‌నగ సొన్వల్ సరి కుత్లెమ్ అని కటిన్త మందంత. అని అగ నేంగ్లె చుడుసి జోప మందంత. ఇదెనల్ కమి మాంది దాంతెర్ అని వూర్కున్ బస్కెట్ మన్వల్ జీవ పుటంత. మిరట్ ఇద్ కుత్లెమ్‌న జోపతల్ నేంగ్లె కోసిద్ కీమ్ట్.</verse>
				<verse number="14"></verse>
				<verse number="15">“లబడ్ పర్‌వక్తలిర్ బారెతె మిరట్ దిహన్తె మంట్. వూర్ పొరొ సూడ్లె, సాదు-పాన్దె మన్వలిక్ గొరెన్ మోడి దిసంతెర్. బతి వూర్ తమ్వ దిల్తగ నాసెడమ్ కియ్వలిక్ లాండిగలికున్ మోడి మందంతెర్.</verse>
				<verse number="16">కియ్వలిక్ కామ్కున్ సూడ్సి, వూర్ బాతుర్ ఇన్వల్ మిరట్ కరి కియ వచొ. బహన్ ఇత్తెకె, చహ్క్‌నంగ్ వేలినల్ ఆంగుర్ పండింగ్ బోరె కొయుర్ అని చహ్క్‌నంగ్ పొదెలనల్ అంజురి పండింగ్ బోరె కొయుర్.</verse>
				<verse number="17">ఇద్ తీర్దె హర్ ఉంది చొకొట్న మర చొకొట్నంగె పండింగ్ సాదంత. బతి వాయుట్న మర వాయుట్నంగ్ పండింగె సాదంత.</verse>
				<verse number="18">చొకొట్న మర కామి సియొంగ్ అవ్ పండింగ్ సాదొ అని వాయుట్న మరతగ చొకొట్నంగ్ పండింగ్ సాద పరొంగ్.</verse>
				<verse number="19">చొకొట్నంగ్ పండింగ్ సాదొ అద్ మరతున్ మాయ్నల్ నట్క్‌సి తడ్మితగ వాటంతొర్.</verse>
				<verse number="20">అదెన్ సాటి వూర్ కియ్వలిక్ కామ్కున్ సూడ్సి, బూర్ లబడ్ పర్‌వక్తలిర్ ఇన్వల్ కరి కియ పరంతిట్.</verse>
				<verse number="21">“నాకున్ ‘పర్బు! పర్బు!’ ఇంజెర్ కేయ్వల్ హర్ వొరొర్ స్వర్గ్‌న రాజ్నగ నేంగుర్. బతి సిరిప్ స్వర్గ్‌నగ మన్వల్ నా బాబొన ఇచ తీర్ తాక్వలిరె అగ నేంగ పరంతెర్.</verse>
				<verse number="22">బగవంతల్ సమ్దిర్‌కున్ తస్వ కియ్వల్ దివొసున్ నేటి వెలెటిర్ నా సంగ, ‘పర్బు! పర్బు! నీ పొరొడె మమొట్ గొస్టింగ్ వెహ్తొమ్ కి? నీ పొరొడె మమొట్ బూత్కున్ పూడి సీతొమ్ కి? అని నీ పొరొడె వెలె మయ్మతంగ్ కామ్క్ కీతొమ్ కి?’ ఇంజెర్ వెహంతెర్.</verse>
				<verse number="23">అస్కె వూర్ సంగ, ‘మిరట్ బూర్ ఆందిటొ నాకున్ టావ సెలె. కరెబలిర్నిట్! నా మునెతల్ సొడియట్’ ఇంజెర్ వెహంతొన్.</verse>
				<verse number="24">“అదెన్ సాటి నావంగ్ గొస్టింగ్ కేంచి, అవెన్ పియ్సి తాక్వల్ బండత్ పొరొ తన్వ రోన్ దొహ్వల్ గియన్ వాలె మాయ్నన్ మోడి మందంతొర్.</verse>
				<verse number="25">పిర్ వాత, ఊస వాత అని వడి-దూందడ్ గిర్ వాసి పాత. అద్ రోన్ మాత్రమ్ ఉల్టె మాయ్మకి. బారితెకె తాన బునది బండత్ పొరొ గట్ దొహ్చి మంత.</verse>
				<verse number="26">బతి నావంగ్ గొస్టింగ్ కేంచి, అవెన్ పియ్సి తాకొర్ వోర్, ఉస్కెత్ పొరొ తన్వ రోన్ దొహ్వల్ పిసన్ మోడి మందంతొర్.</verse>
				<verse number="27">పిర్ వాత, ఊస వాత అని వడి-దూందడ్ గిర్ వాసి పాత. తె వోర్ పిసల్ దొహ్త రోన్ పూరొ ఉల్టె మాసి, బొమిత్ మట్రమ్ ఆత” ఇంజెర్ యేసు తన వెహ్వలిక్ గొస్టింగ్ మహ్తొర్. వూర్ పర్జ కేంచి, బెయ్ గుల్ ఆతెర్.</verse>
				<verse number="28"></verse>
				<verse number="29">బారితెకె యేసు, సాస్తిరిర్ వెహ్తపినయ్ వెహ్వక్‌నె బర్పుర్ అదికార్దె వెహ్తొర్.</verse>
			</chapter>
			<chapter number="8">
				<verse number="1">అహన్ యేసు బోద వెహ్చి, గుటత్ పొరొడల్ బూడ్ రెయ్సి వానెకె, గుబ్డంగ్ గుబ్డంగ్ వెలె మాంది వోన్ పెజెయ్ వాసెర్ మత్తెర్.</verse>
				<verse number="2">అస్కెనె అచనక్ వొరొర్ పెర్స నొపి వాలె మాయ్నల్ యేసున్ మునె ముర్-టొంగ్రంగ్ కొట్సి, “గురుజి! నీకున్ ఇస్టమ్ మత్తెకె, నాకున్ చొకొట్ కీసి సుదుడ్ కియ పరంతి” ఇంజెర్ జుల్మ కీతొర్.</verse>
				<verse number="3">తె యేసు, “నీకున్ సుదుడ్ కియ్వల్ నాకున్ ఇస్టమె” ఇంజెర్ తన్వ కెయ్ చహ్చి, వోన్ ఇట్తొర్. తె యెంటనె వోన పెర్స నొపి కమి ఆత.</verse>
				<verse number="4">అస్కె యేసు, “ఇద్ గొస్టి బోనె వెహ్మ. బతి నిమె కటొడనగ సొంజి తొహ. అని సుదుడ్ ఆతొన్ ఇంజెర్ సమ్దిర్‌కున్ తొహ్లె, మోసెన కానున్తగ ఆగె సీత అద్ సమ్దొతున్ కియన” ఇంజెర్ హుకుమ్ సీతొర్.</verse>
				<verse number="5">యేసు కపెర్నహోమ్ ఇన్వల్ చహర్తె సొత్త పెజె, నూర్ జన్క్ సిపాయిరొర్ వొరొర్ అదికారి ఆయ్వల్ కమండర్ యేసునగ వాతొర్.</verse>
				<verse number="6">అని, “పర్బు! నావొర్ వొరొర్ సేవ్కల్ కెయ్-కాల్ అర్సి, తన్వ రోన్ బెయ్ దుక్సతె మీండ్సి మంతొర్. వోన్ చొకొట్ కీమ్” ఇంజెర్ జుల్మ కీతొర్.</verse>
				<verse number="7">తె యేసు, “నన వాసి చొకొట్ కీంతొన్” ఇంజెర్ వెహ్తొర్.</verse>
				<verse number="8">బతి వోర్ కమండర్, “పర్బు! నిమె నావ రోన్ వాయ్లె, నన కామి సియొన్. నీవ సిరిప్ జబన్ సీతెకె ఆయర్. నా సేవ్కల్ చొకొట్ ఆంతొర్.</verse>
				<verse number="9">బారితెకె, నన ఉండె వొరొర్ అదికారిన్ బూడ్ మన్వన ఆందున్. నా బూడ్ మన్వలిర్ సిపాయిర్ పొరొ నాకున్ అదికార్ మంత. నన వొరొన్, ‘సొన్’ ఇత్తెకె దాంతొర్. ఉండె వొరొన్, ‘వర్’ ఇత్తెకె వాంతొర్. అని నా సేవ్కన్, ‘ఇద్ కీమ్’ ఇత్తెకె కీంతొర్” ఇంజెర్ యేసున్ వెహ్తొర్.</verse>
				<verse number="10">అవ్ గొస్టింగ్ కేంచి, యేసు గుల్ ఆతొర్. అని తన్వ పెజెయ్ వాయ్వలిర్ సంగ, “పూరొ ఇజ్రయేల్ పర్జతగ బోన్గనె వేన్ అచొర్ బరొస వాలెన్ సూడ్మకి. ఇద్ సతెమ్ ఆంద్.</verse>
				<verse number="11">నన వెహ్వల్ బతల్ ఇత్తెకె, దుస్రొక్ జాతినల్ వెలెటిర్ సిడయింగ్, పొరయింగ్, కాల్వడ అని తలవడ బాజ్నల్ వాసి, అబ్రాహమ్, ఇసక్ అని యాకొబ్ ఇన్వలిర్ మా తొత్తుర్ సంగ స్వర్గ్‌న రాజ్నగ జర్గ్‌వల్ జేవున్తగ ఉదంతెర్.</verse>
				<verse number="12">బతి తన్వ రాజ్నగ ఈసదార్క్ ఆయ్వలిర్ యూదుల్క్‌నగటల్ వెలెటిర్ తన్గ బరొస ఇర్వ కాడ్కి, వూర్కున్ బహ్రి లంగ్ సికటితగ వాడి సీంతొర్. అగ వూర్ ఆడ్సెర్, పల్క్ కొర్క్‌సెర్ మందంతెర్” ఇంజెర్ వూర్కున్ వెహ్తొర్.</verse>
				<verse number="13">అని వోర్ కమండర్తున్ సంగ, “సొన్! నిమె బరొస కీత తీరె జర్గంత” ఇంజెర్ ఇత్తొర్. అదె వకత్నె వోనొర్ సేవ్కల్ బర్పుర్ చొకొట్ ఆతొర్.</verse>
				<verse number="14">అద్ ఆత పెజె, యేసు పేతుర్త రోన్ సొత్తొర్ అని యెడ్కితె కటుల్ పియ్సి మన్వల్ పేతుర్త ఆతిహరెన్ సూడ్తొర్.</verse>
				<verse number="15">అని తాన కెయ్దున్ వోర్ ఇట్నెకెన్ యెడ్కి సుటి కీత. తె అద్ బాయి తేచ్చి, వూర సర్బరెయ్ కియ్వల్ మొదొల్ కీత.</verse>
				<verse number="16">పోడ్ద్ సొత్త పెజె, బూత్క్ సోప్రె మాతుర్ వెలెటిర్కున్ పర్జ యేసునగ పియ్సి వాతెర్. యేసు తన్వ గొస్టితెన్ అవ్ బూత్కున్ తెండ్సి పూడ్తొర్ అని యెడ్కి-దుక్ వాలిర్కున్ చొకొట్ కీతొర్.</verse>
				<verse number="17">ఇదెన్ హిందల్, “మావ యెడ్కి-దుకున్ చొకొట్ కీతొర్. అని మావంగ్ దుక్సంగ్ బోగె మాతొర్” ఇన్వల్ యెసయ పర్‌వక్తల్ వెహ్త బగవంతన వచన్ పూరె మాత.</verse>
				<verse number="18">యేసు తన్ సిర్ముట్ మన్వల్ మాందితున్ సూడ్సి, తన్వుర్ సిస్యలిర్ సంగ, “ఇద్ సమ్దుర్‌త హంద డర్డితె దాకట్ దెట్” ఇంజెర్ వెహ్తొర్.</verse>
				<verse number="19">అదె గట్కతె వొరొర్ సాస్తిరి యేసునగ వాసి, “బోద గురు! నిమె బగ దాకి అగ నన గిర్ వాంతొన్” ఇంజెర్ ఇత్తొర్.</verse>
				<verse number="20">తె యేసు, “కోయ్లలిక్ మన్లె డోబ్రంగ్ మంతంగ్ అని పిటెన్ మన్లె గూడంగ్ మంతంగ్. బతి స్వర్గ్‌నొర్ మాయ్నన్ మాత్రమ్ నరుమ్లె జాగ గిర్ సెలె” ఇంజెర్ వోన్ జవబ్ సీతొర్.</verse>
				<verse number="21">ఉండె వొరొర్ సిస్యల్, “పర్బు! నా బాబొన జీవ సొన్వల్ గట్క కరుమ్ వాసెర్ మంత. వోర్ మార్త పెజె మాతి కీసి వాయ్లె, మొదొల్ నాకున్ సొంద సీమ్” ఇంజెర్ ఇత్తొర్.</verse>
				<verse number="22">తె యేసు, “సాతపినయ్ మన్వలిరె తమ్వుర్ సాతుర్కున్ మాతి కియ సీమ్. అని నిమె కోరుమ్ కియ్వక్ నా పెజెయ్ వర” ఇంజెర్ వోన్ జవబ్ సీతొర్.</verse>
				<verse number="23">అహన్ వెహ్చి వోర్ అని వోనుర్ సిస్యలిర్ రూకతగ ఉచ్చి సొత్తెర్.</verse>
				<verse number="24">అస్కె అచనక్ అద్ సమ్దుర్‌తగ బెయ్ డగుర్ తుపాన్ తేత్త. తె అద్ రూకతున్ హెల్వంగ్ జోర్తె పాసెర్ మత్తంగ్. బతి యేసు అద్ గట్కతె మస్త్ నరుమ్సెర్ మత్తొర్.</verse>
				<verse number="25">తె సిస్యలిర్ వోన్ కరుమ్ సొంజి, జోప్నల్ తెహ్చెర్, “పర్బు! మాకున్ బచి కీమ్. మమొట్ ముడుంగ్సెర్ మంతొమ్” ఇంజెర్ ఇత్తెర్.</verse>
				<verse number="26">తె యేసు, “యే, బరొస కమి వాలిర్నిట్! బారి వెరిసెర్ మంతిట్?” ఇంజెర్ వూర్కున్ ఇత్తొర్. అని తేచ్చి, అద్ తుపాన్తున్ అని అవ్ హెల్వన్, “దబ్ మంట్” ఇంజెర్ దమ్కి సీతొర్. తె యెంటనె అద్ తుపాన్ అని సమ్దుర్‌తంగ్ హెల్వంగ్ సమ్దొ సిమ్-సమ్ దబె మాతంగ్.</verse>
				<verse number="27">అద్ సూడ్సి, వూర్ సిస్యలిర్, “వేర్ బోర్ మందర్ బెహె? వేన గొస్టి వడి అని సమ్దుర్ గిర్ కేంచి తాక్సెర్ మంతంగ్!” ఇంజెర్ గుల్ ఆతెర్.</verse>
				<verse number="28">యేసు అద్ సమ్దుర్‌తున్ హంద బాజ్ మన్వల్ గదరీన్ ఇన్వల్ యేరియతగ యెవ్తొర్. తె బూత్క్ సోప్రె మాసి మన్వలిర్ ఇవిర్ మాయ్నలిర్ వీచ్క్‌న జాగతల్ బహ్రి వాసి, వోన్ బేటె మాతెర్. వూర తాక్వల్ బెయ్ ఆడ్ముట్ మత్త కాడ్కి, అద్ సరియ్ బోరె సొన్వెకె సొందిర్.</verse>
				<verse number="29">అని వూర్ బూత్క్‌న సక్తితె, “బగవంతనొర్ మరిని! మా జోలిత్ బారి వాసెర్ మంతి? బగవంతల్ నేమి కీత వకత్ నింద్వక్ మనెకెన్, మాకున్ సిక్స కియ్లెక్ వాతియ్?” ఇంజెర్ జోర్తె కిలితెర్.</verse>
				<verse number="30">అద్ గట్కతె వూర్గటల్ జరసి లంగ్ పదిన డగుర్ మంద మేయ్సెర్ మత్త.</verse>
				<verse number="31">తె అవ్ బూత్క్ యేసున్, “నిమె మాకున్ తెండ్సి పూడ్క ఇంద్కితె, అవ్ పదిన మందతగ సారి కీమ్” ఇంజెర్ జుల్మ కీతంగ్.</verse>
				<verse number="32">అస్కె యేసు అవెన్ సంగ, “సొంట్” ఇంజెర్ ఇత్తొర్. తె అవ్ వూర్గటల్ బహ్రి పెసిసి, పదిన మందతగ నేంగ్తంగ్. యెంటనె అద్ మంద పూరొ గుటత్ పొరొడల్ సడ్కల్ విచ్చెర్ సొంజి, సమ్దుర్‌తగ ముడుంగ్సి సాతంగ్.</verse>
				<verse number="33">తె అవ్ పదింగ్ మెహ్వలిర్ అగటల్ పరర్ ఆసి, చహర్తె సొంజి, అగ జర్గ్‌తంగ్ గట్నన్ బారెతె అని బూత్క్ సోప్రె మాతుర గొస్టి గిర్ కపుస్తెర్.</verse>
				<verse number="34">అద్ కేంచి అద్ చహర్తుర్ సమ్దిర్ గిర్ యేసున్ బేటె మాయన్ సాటి వాతెర్. అని వోన్ సూడ్సి, తమ్వ యేరియతున్ సుటి కీసి సొడియన ఇంజెర్ జుల్మ కీతెర్.</verse>
			</chapter>
			<chapter number="9">
				<verse number="1">తె యేసు రూకతగ ఉచ్చి, అద్ సమ్దుర్‌తున్ వీడ్సి తన్వ నాటె వాతొర్.</verse>
				<verse number="2">అద్ వకత్నె కహితుర్, కెయ్-కాల్క్ అర్సి మన్వన్ చాప్రత పాడెతగ మీండుసి, యేసునగ పియ్సి వాతెర్. యేసు వూర బరొస సూడ్సి, వోర్ కెయ్-కాల్క్ అర్సి మన్వన్ సంగ, “నా మరి, నిమె దర్యమ్‌నె మన్. నీవంగ్ పాప్క్ మాపి ఆతంగ్” ఇంజెర్ వెహ్తొర్.</verse>
				<verse number="3">తె అద్ గొస్టి కేంచి కహితుర్ సాస్తిరిర్ తమ్వ మన్దె, “బగవంతన్ వేర్ రెహ్చి వడ్క్‌సెర్ మంతొర్!” ఇంజెర్ సోంచ్ కీతెర్.</verse>
				<verse number="4">వూర్ తమ్వ మన్దగ బతల్ సోంచ్ కీసెర్ మంతెర్ ఇన్వడున్ యేసు కరి కీసి, “మీవ మన్దె బారి అహన్ సోంచ్ కీసెర్ మంతిట్?</verse>
				<verse number="5">‘నీవంగ్ పాప్క్ మాపి ఆతంగ్’ ఇంజెర్ వెహ్వల్ హల్కొ కి, సెలెకె ‘నిమె తేచ్చి తాక’ ఇంజెర్ వెహ్వల్ హల్కొ?</verse>
				<verse number="6">తెర్ బతి స్వర్గ్‌నొర్ మాయ్నన్ పాప్కున్ మాపి కియ్వల్ అదికార్ ఇద్ దర్తురిత్ పొరొ మంత ఇన్వల్ మిరట్ కరి కియన” ఇంజెర్ వెహ్తొర్. అని కెయ్-కాల్క్ అర్సి మన్వన్ సంగ, “తేద! నీవ చాప్రతున్ పియ్సి రోన్ సొన్” ఇంజెర్ ఇత్తొర్.</verse>
				<verse number="7">అస్కె వోర్ మాయ్నల్ సప్నె తేచ్చి, తన్వ రోన్ సొత్తొర్.</verse>
				<verse number="8">ఇద్ సూడ్సి, అగ మన్వల్ మాందితున్ బావ్-బక్తిత వెరె జోమె మాత. తె ఈతల్ అదికార్ మాయ్నన్ సియ్వల్ బగవంతన్ హేతు కీసెర్ డగుర్-పాన్ సీతెర్.</verse>
				<verse number="9">అగటల్ యేసు పెసిసి సొంజెర్ మనెకె, టెక్స వసులి కియ్వల్ కమ్రతగ ఉచ్చి మన్వల్ మత్తయిన్ సూడ్తొర్. వేర్ టెక్స వసులి కియ్వల్ ఆందుర్. వోన్ సంగ యేసు, “నా పెజెయ్ వర!” ఇంజెర్ వెహ్తొర్. వోర్ మత్తయి తేచ్చి, వోన్ పెజెయ్ సొత్తొర్.</verse>
				<verse number="10">తె యేసు మత్తయిన రోన్ జేవున్ కియ్లె ఉచ్చి మనెకె, వెలెటిర్ టెక్స వసులి కియ్వలిర్ అని పాపిర్ వాతెర్. అని వూర్, యేసు అని సిస్యలిర్ సంగ జేవున్ కియ్లె ఉత్తెర్.</verse>
				<verse number="11">ఇద్ సూడ్సి, పరిసయుల్క్ యేసునుర్ సిస్యలిర్ సంగ, “మీవొర్ గురుజి, టెక్స వసులి కియ్వలిర్ సంగ అని పాపిర్ సంగ ఉచ్చి బారి తింజెర్ మంతొర్?” ఇంజెర్ పూసి కీతెర్.</verse>
				<verse number="12">అదెన్ యేసు కేంచి, “బేమరితె మన్వన్ వయ్దున జురత్ మందంత బతి, జీవత్ చొకొట్ మన్వన్ జురత్ మనొ.</verse>
				<verse number="13">నన పాపిర్కున్ కేయ్లె వాతొన్ బతి, నియత్నుర్‌కున్ కేయ్లె వాయ్మకి. అదెన్ సాటి ‘నా సాటి బలిదాన్క్ సీమ్ట్ ఇన్వడున్ బద్లి, దుస్రుర్ పొరొ మిరట్ దయ తొహన ఇంజెర్ కోరంతొన్’. ఇద్ గొస్టిత బావ్ బతల్ ఇన్వల్ మిరట్ సొంజి కరి కీమ్ట్” ఇంజెర్ వూర్కున్ వెహ్తొర్.</verse>
				<verse number="14">అద్ ఆత పెజె, యోహన్ తెర్ సిస్యలిర్ యేసునగ వాసి, “మమొట్ అని పరిసయుల్క్ ఉపస్ పియంతొమ్. బతి నీవుర్ సిస్యలిర్ బారి ఉపస్ పియుర్?” ఇంజెర్ పూసి కీతెర్.</verse>
				<verse number="15">తె యేసు, “నొవ్రల్ తన్వుర్ చుటల్-బందున్ తోడొ మనెకె, బోరె ఉపస్ పియుర్. అహ్నె నన గిర్ వీర్ సంగ మనెకె, వీర్ బారి ఉపస్ పియన? బతి బస్కెతె వోర్ నొవ్రన్ వూర్గటల్ జుల్మతె వోయ్వల్ గట్క వాంతయొ, అస్కె వూర్ ఉపస్ పియంతెర్” ఇంజెర్ జవబ్ సీతొర్.</verse>
				<verse number="16">అని, “బోరె గిర్ ఆయి, పడన కప్డి సర్తెకె పూన కపిడె అత్క్ వాట్సి కొటొర్. అహన్ కొట్తెకె అద్ అత్క్ పడన కప్డితున్ ఉండె ఇచుర్ అదిక్ సరుసంత.</verse>
				<verse number="17">ఆంగుర్క్‌న పూన కల్ పడన తితితగ బోరె వెడియొర్. ఉంది మోక వెడితెకె ఆంగుర్క్‌న పూన కల్ తితితున్ వొహంత. అదెన్ సాటి తాతొక్ ఆంగుర్క్‌న పూన కల్దున్ పూన తితితగన్ వెడియ లాగర్ ” ఇంజెర్ యేసు వెహ్తొర్.</verse>
				<verse number="18">యేసు ఇహిన్ వడ్క్‌సెర్ మనెకెనె, యూదుల్క్‌నొర్ అదికారి వాసి ముర్-టొంగ్రంగ్ కొట్సి, “నావ మియడ్ ఇంకెనె మార్త. బతి నిమె వాసి నీవ కెయ్ తాన్ పొరొ ఇర్కితె అద్ పిసంత” ఇంజెర్ ఇత్తొర్.</verse>
				<verse number="19">తె యేసు అని వోనుర్ సిస్యలిర్ వోర్ అదికారిన్ పెజెయ్ పెసితెర్.</verse>
				<verse number="20">అస్కె అచనక్ అగ, లంగ్ ఆసి బార (12) సాల్క్‌నల్ మన్వల్ బేమరి వాలె ఉంది వెయ్లొ మత్త.</verse>
				<verse number="21">అద్ వెయ్లొ, “యేసున పాంగుడ కాటున్ ఇట్తెకె గిర్ ఆయర్ నన చొకొట్ ఆంతొన్” ఇంజెర్ తన్వ తన ఇత్త. అని సరియ్ సొన్వల్ యేసున పాంగుడ కాటున్ పెజెయె వాసి ఇట్త.</verse>
				<verse number="22">అస్కె యేసు పెజె మల్సి తాన్ సూడ్సి, “బాయి, గటి-దీర్యతె మన్. నీవ బరొసయె నీకున్ చొకొట్ కీత” ఇంజెర్ వెహ్తొర్. అదె గట్కతె అద్ వెయ్లొ చొకొట్ ఆత.</verse>
				<verse number="23">అద్ ఆత పెజె యేసు వోర్ అదికారిన రోన్ యెవ్తొర్. పేడి సాత ఇంజెర్ రోత్ రొపొ ఆడ్సెర్, బోబ్లె మాసెర్ అని సులుడి వడుసెర్ మన్వలిర్‌కున్ సూడ్తొర్. అని వూర్ సంగ, “ఇగెటల్ సొంట్! అద్ పేడి సాయ్మకి బతి, నరుమ్సెర్ మంత” ఇంజెర్ ఇత్తొర్. తె అద్ కేంచి వూర్ కవ్సెర్, యేసున్ చేడి కీతెర్.</verse>
				<verse number="24"></verse>
				<verse number="25">వూర్కున్ సారి కీత పెజె, యేసు రొపొ సొంజి, అద్ పేడిన కెయ్దున్ ఇట్తొర్. తె యెంటనె అద్ పేడి నేండ్త.</verse>
				<verse number="26">ఇద్ కబుర్ అద్ యేరియ పూరొ కప్త.</verse>
				<verse number="27">యేసు అగటల్ పెసిసి సొనెకె, ఇవిర్ గుడ్డిర్, “దావిద్న కాన్‌దాన్తొని! మా పొరొ దయ తొహ” ఇంజెర్ కిలిసెర్ పెజెయ్ సొత్తెర్.</verse>
				<verse number="28">అని యేసు రోత్ రొపొ నేంగ్త పెజె, వూర్ గుడ్డిర్ వోన్గ సొత్తెర్. తె యేసు వూర్ సంగ, “నన మీకున్ చొకొట్ కియ పరంతొన్ ఇన్వల్ బరొస మీకున్ మంతకి?” ఇంజెర్ పూసి కీతొర్. తె వూర్, “హో, పర్బు!” ఇంజెర్ జవబ్ సీతెర్.</verse>
				<verse number="29">అస్కె యేసు వూరంగ్ కడ్కున్ ఇట్సి, “మీవ బరొస తీర్ మీకున్ జర్గి” ఇంజెర్ వెహ్తొర్.</verse>
				<verse number="30">అదె గట్కతె వూర్కున్ నదుర్ వాత. తె యేసు, “ఇద్ గొస్టితున్ మిరట్ బోనె వెహ్మట్” ఇంజెర్ దమ్కి సీతొర్.</verse>
				<verse number="31">బతి వూర్ సొంజి, అద్ యేరియ పూరొ వోన గొస్టితున్ కపుసీతెర్.</verse>
				<verse number="32">యేసు అని వోనుర్ సిస్యలిర్ రోతల్ పెసిసి సొనెకె, బూత్ సోప్రె మాసి మన్వల్ మూకన్ కహితుర్ వోన్గ పియ్సి వాతెర్.</verse>
				<verse number="33">తె యేసు, అద్ బూతున్ తెండ్సి పూడ్త పెజె, వోర్ మూకల్ వడ్క్‌వల్ సురు కీతొర్. అద్ సూడ్సి, వూర్ మాంది బెయ్ గుల్ ఆసి, “ఈతల్ గట్న ఇంకె వేరి ఇజ్రయేల్‌తగ బస్కెన్ జర్గ్‌మకి” ఇంజెర్ ఇత్తెర్.</verse>
				<verse number="34">బతి పరిసయుల్క్, “వేర్, బూత్క్‌నొర్ రాజన మదత్నె అవ్ బూత్కున్ తెండ్సి పూడ్సెర్ మంతొర్” ఇంజెర్ యేసున్ బారెతె వెహ్తెర్.</verse>
				<verse number="35">యేసు సునగోక్నగ బోద వెహ్చెర్, స్వర్గ్‌న రాజున్ బారెత చొకొట్న కబుర్ పచర్ కీసెర్, హర్ ఉంది చహర్ అని హర్ ఉంది నార్ తిరితొర్. అని పర్జత్ నడ్డుమ్ మన్వలిర్ హరియేక్ బేమరినె అని యెడ్కి-దుక్నె మన్వలిర్‌కున్ చొకొట్ కీసెర్ సొత్తొర్.</verse>
				<verse number="36">అస్కె గాయ్కి సెలొర్ అవ్ గొరెంగ్ బుజ్డె మాతపినయ్, పర్జతంగ్ గుబ్డంగ్ పరెసన్తె దిస్తంగ్. తె వూర్ పొరొ యేసున్ కివుల్ లాగ్త.</verse>
				<verse number="37">అస్కె తన్వుర్ సిస్యలిర్ సంగ, “బెయ్ వెలె పంట కొయ్లెన్ వాత. బతి కొయ్వలిర్ బూయ్తలిర్ కమి మంతెర్.</verse>
				<verse number="38">తన్వ పంటతున్ కొయ్లె, బూయ్తలిర్‌కున్ రొహ ఇంజెర్ మాల్కల్ ఆయ్వల్ పర్బున్ పార్తన కీమ్ట్” ఇంజెర్ వెహ్తొర్.</verse>
			</chapter>
			<chapter number="10">
				<verse number="1">అని యేసు తన్వుర్ బార (12) జన్క్ సిస్యలిర్‌కున్ కేయ్సి, బే-సుదుడ్ వాలెక్ బూత్కున్ తెండ్సి పూడ్లె, హరియేక్ బేమరినె అని యెడ్కి-దుక్నె మన్వలిర్‌కున్ చొకొట్ కియ్లె అదికార్ సీతొర్.</verse>
				<verse number="2">వూర్ బార జన్క్ సిస్యలిర్ ఆయ్వలిర్ అపొస్‌తుల్క్‌నంగ్ పొరొల్క్: సీమొన్, వేన్ పేతురు ఇంజెర్ కేయ్న్‌దిర్. అని వేనొర్ తముర్ ఆంద్రెయల్. యాకొబ్ అని వేనొర్ తముర్ యోహన్, వీర్ ఇవిర్తె జెబెదయినుర్ మర్క్ ఆందిర్.</verse>
				<verse number="3">పిలిపు, బర్తలొమయి, తోమల్, టెక్స వసులి కియ్వల్ మత్తయి, ఆల్పయినొర్ మరి యాకొబు, తదయి ఇంజెర్ కేయ్వల్ లెబయి.</verse>
				<verse number="4">కననియతొర్ సీమొన్, అని యేసున్ దోక సియ్వల్ ఇస్కరియోత్ నాట్నొర్ యూదల్.</verse>
				<verse number="5">వీర్ బార (12) జన్క్ సిస్యలిర్‌కున్ పర్జతగ సొంట్ ఇంజి యేసు సారి కీసెర్ ఇహిన్ బోద వెహ్తొర్: “దుస్రొక్ జాతినంగ్ యేరియనగన్ ఆయి, సమరయ యేరియతంగ్ చహర్క్‌నగన్ ఆయి సొన్మట్.</verse>
				<verse number="6">అవెన్ బద్లి, తప్సి సొత్తంగ్ గొరెన్ మోడి మన్వలిర్ ఇజ్రయేల్ పర్జతగన్ సొంట్.</verse>
				<verse number="7">వూర్గ సొంజి, స్వర్గ్‌న రాజ్ కరుమ్ వాత ఇంజెర్ బోద వెహట్.</verse>
				<verse number="8">అని యెడ్కి-దుక్నె మన్వలిర్‌కున్ చొకొట్ కీమ్ట్, సాతుర్‌కున్ నేండుసట్, పెర్స నొపితె మన్వలిర్‌కున్ సుదుడ్ కీమ్ట్ అని బూత్కున్ తెండ్సి పూడట్. మీకున్ పుకొట్ పుడ్త అదెన్ పుకొటె సీమ్ట్.</verse>
				<verse number="9">సోనె, కూరతంగ్ కొతంగె ఆయి, సెలెకె తమతంగ్ కొతంగె ఆయి, మీవంగ్ కీసనగ ఇర్సి వోయ్మట్.</verse>
				<verse number="10">మిరట్ యాత్ర కీనెకె, తెయ్లయ్ ఆయి, దుస్రొక్ పాంగుక్ ఆయి, చెపుల్క్ ఆయి, బెడ్డెయ్ ఆయి మీ సంగ వోయ్మట్. బారితెకె కామ్ కియ్వలిర్‌కున్ బూతి తప్వక్ పుట లాగర్.</verse>
				<verse number="11">“అని మిరట్ బదె చహర్దెన్ ఆయి, బదె నాటెన్ ఆయి సొత్తెకె, మీకున్ కరుమ్ కీనల్ బోర్ మంతొర్ ఇన్వల్ కరి కీసి, అగటల్ సొనల్ వేరి వోనయ్ రోన్ మందన.</verse>
				<verse number="12">అద్ రోత్ రొపొ కొజి వాటన్ మునె, ‘సాంతి వాయి’ ఇంజెర్ అద్ రోతుర్కున్ దండొస్ దొసన.</verse>
				<verse number="13">అద్ రోతుర్ మీకున్ కరుమ్ కీనల్ మందనిర్‌తె, మిరట్ వెహ్త సాంతి వూర్కున్ పుటంత. సెలెతె అద్ సాంతి మిహ్గ మల్సి వాంత.</verse>
				<verse number="14">బతి బోరె మీకున్ కరుమ్ కియ్వెకెన్ ఆయి, సెలెకె మిరట్ వెహ్వలిక్ కేంజ్వెకెన్ ఆయి, వోర్ ఆతొన రోతల్ సెలెకె, వూర్ ఆతుర నాట్నల్ పెసినెకె, మీవంగ్ కాల్కున్ తుండ్త దుబ జడి కీసి వరట్” ఇంజెర్ సిస్యలిర్‌కున్ యేసు వెహ్తొర్.</verse>
				<verse number="15">“తస్వ కియ్వల్ దివొసున్ నేటి, సొదొమ అని గొమొర నగుక్నుర్‌కున్ వాత సిక్స వొర్చ్‌నల్ మందర్ బతి, అద్ నాటున్ వాయ్వల్ సిక్స, వోర్చ పర్వక్ మందంత. ఇద్ సతెమ్ ఆంద్ ఇంజి, మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="16">“కేంజట్! లాండిగలికున్ నడ్డుమ్ గొరెన్ సారి కీతపినయ్ మీకున్ ఆతుర్ మాయ్నలిర్ నడ్డుమ్ సారి కీసెర్ మంతొన్. అదెన్ సాటి తరస్కున్ దాత్ గియన్తె అని పారెవత్ దాత్ కపట్ సెల్వక్ మందన.</verse>
				<verse number="17">బతి ఆతుర్ మాయ్నలిర్ బారెతె దిహన్తె మంట్. వూర్ మీకున్ అదికారిరంగ్ కచురినగ హవ్లి కీంతెర్ అని తమ్వంగ్ సునగోక్నగ మీకున్ చాటల్క్‌నె పాయుసంతెర్.</verse>
				<verse number="18">మిరట్ నా సిస్యలిర్ ఆత కాడ్కి, మీకున్ రాజలిర్ మునె, అదికారిర్ మునె యెరిసెర్ వోసి నిపుసంతెర్. అస్కె మోక పుడ్త ఇంజి, రాజలిర్కున్ అని దుస్రొక్ జాతినుర్కున్ నా బారెత చొకొట్న కబుర్ వెహన.</verse>
				<verse number="19">అచొరె బతి వూర్ మునె బతల్ వడ్కన అని బహన్ వడ్కన ఇంజెర్ పరెసన్ ఆయ్మట్. అద్ గట్కతె బతల్ వడ్కన ఇన్వల్ మీకున్ అందంత.</verse>
				<verse number="20">బారితెకె, అద్ గట్కతె వడ్క్‌వలిర్ మిరట్ ఆయ్విట్ బతి, మీ బాబొ బగవంతలె తన్వ ఆత్మతె మీ సంగ వడ్కుసంతొర్.</verse>
				<verse number="21">మాయ్నలిర్ తమ్వుర్ తాదల్-తమున్, అహ్నె బాబుర్ తమ్వుర్ మర్కున్ మరన్ ఆయ్లె హవ్లి కీంతెర్. అని మరి-మియడ్ తమ్వుర్ అవల్-బాబొన్ ఉల్ట ఆసి వూర జీవ యేతుసంతెర్.</verse>
				<verse number="22">నావుర్ బక్తలిర్ ఆత కాడ్కి, మీకున్ సమ్దిర్ పసంద్ కియుర్. బతి ఆక్రి వేరి సోసి కియ్వన్ బగవంతల్ బచి కీంతొర్.</verse>
				<verse number="23">వూర్ మీకున్ ఉంది చహర్తె తక్‌లిబ్ సీతెకె, ఉండె ఉంది చహర్తె పరర్ ఆసి సొంట్. ఇజ్రయేల్ దేస్నంగ్ సమ్దొ చహర్క్ తిరిసి నా బారెతె వెహ్వక్ మనెకెన్, స్వర్గ్‌నొర్ మాయ్నల్ ఆయ్వన నన మల్సి వాంతొన్. ఇద్ సతెమ్ ఆంద్ ఇంజి, వెహ్చెర్ మంతొన్” ఇంజెర్ ఇత్తొర్.</verse>
				<verse number="24">“సిస్యల్ తన్వొర్ గురున్ తెర్ డగుర్ ఆయ పరొర్. అహ్నె దాసి మాల్కన్ తెర్ డగుర్ ఆయ పరొర్.</verse>
				<verse number="25">తె సిస్యల్ తన్వొర్ గురున్ మోడి, అహ్నె దాసి తన్వొర్ మాల్కన్ మోడి, ఆతెకె గిర్ మస్త్ ఆంత. రోతొర్ మాల్కల్ ఆయ్వల్ నాకునె బూత్క్‌నొర్ రాజల్ ఆయ్వల్ బయల్-జెబుల్ ఇంజెర్ కేయంతెర్ తె, అద్ రోతుర్ ఆయ్వలిర్ మీకున్‌తె ఉండె వెలె కరబ్నంగ్ పొరొల్క్‌నె కేయంతెర్.</verse>
				<verse number="26">“అదెన్ సాటి మిరట్ వూర్కున్ వెరిమట్. ముచ్‌చి ఇర్తంగ్ అవ్ అని మకుసి ఇర్తంగ్ అవ్ సమ్దొ గిర్ తాత్కర్ దిస్నల్ ఉంది వకత్ వాసెర్ మంత.</verse>
				<verse number="27">నన మీ సంగ సికటితె వెహ్వలికున్ వేడ్చితె సమ్దిర్‌కున్ వెహట్. మీకున్ కుసయె వెహ్తంగ్ అవెన్ రొహ్క్‌నంగ్ చత్కున్ పొరొ తెర్గ్‌సి పచర్ కీమ్ట్.</verse>
				<verse number="28">అని పరన్తున్ జక పర్వ సొంజి, మేందొడున్ జక్వలిర్‌కున్ మిరట్ వెరిమట్. బతి పరన్తున్ అని మేందొడున్ గిర్ పాతడ్తగ వాట్సి, నాసెడమ్ కియ పర్వల్ బగవంతన్ వెరియట్.</verse>
				<verse number="29">రండ్ కొట్క పిటెన్ ఉంది కొతత్ సాటి వొమురియ్? తప్వక్ వొమంతెర్! తెర్ బతి అవెనల్ ఉంది గిర్ మీ స్వర్గ్‌నొర్ బాబొన ఆగె సెల్వక్ దర్తురిత్ పొరొ అరొ.</verse>
				<verse number="30">అని మీవ తలతగ మన్వలిక్ సమ్దొ కెల్క్ గిర్ కహ్చి మంతంగ్.</verse>
				<verse number="31">బెయ్ వెలె కొట్క పిటెన్ తెర్ బగవంతన నదుడె మిరట్ అదిక్ విలువతుర్ ఆందిట్. అదెన్ సాటి వెరివక్నె మంట్.</verse>
				<verse number="32">“పర్జత్ మునె నా బారెతె వొప్వన్, స్వర్గ్‌నగ మన్వల్ నా బాబొన్ మునె నన గిర్ వోన్ వొపంతొన్.</verse>
				<verse number="33">బతి పర్జత్ మునె, నా బారెతె వొపొర్ వోన్, స్వర్గ్‌నగ మన్వల్ నా బాబొన్ మునె నన గిర్ వొపొన్.</verse>
				<verse number="34">“నన దర్తురిత్ పొరొ సాంతి సియన్ సాటి వాతొన్ ఇంజెర్ సోంచ్ కియ్మట్. సాంతితున్ బద్లి తల్వర్ ఇన్వల్ తక్‌లిబునె పియ్సి వాతొన్.</verse>
				<verse number="35">ఇత్తెకె, మరి బాబొన్ ఉల్ట, మియడ్ అవన్ ఉల్ట అని కోర్యడ్ పోరడున్ ఉల్ట ఆనల్ కీంతొన్. వొరొర్ మాయ్నన్ వోన రోతురె వెలె పగ-దార్క్ ఆంతెర్.</verse>
				<verse number="36"></verse>
				<verse number="37">తన్వుర్ అవల్-బాబొనె ఆయి, తన్వుర్ మరి-మియడునె ఆయి, నాకున్ తెర్ అదిక్ పెర్మ కీనుర్తె, వోర్ నా పెజెయ్ వాయ్లె కామ్ సియొర్.</verse>
				<verse number="38">తన్వ తన దుక్సంగ్-తక్‌లిబ్క్ ఇన్వల్ మొదున్ కాంచి, నా సంగ వాయొర్ వోర్ నాకున్ కామి సియొర్.</verse>
				<verse number="39">తన్వ జీవతున్ బచి కీక ఇన్వల్, తాన్ సుటి కియ లాగర్. బతి నా సాటి తన్వ జీవతున్ సుటి కియ్వల్, తాన్ దకుస పరంతొర్.</verse>
				<verse number="40">“మీకున్ కరుమ్ కియ్వల్, నాకున్ గిర్ కరుమ్ కీంతొర్. నాకున్ కరుమ్ కియ్వల్, నాకున్ రొహ్తొర్ వోర్ బాబొన్ గిర్ కరుమ్ కీంతొర్.</verse>
				<verse number="41">వొరొర్ మాయ్నల్ పర్‌వక్తన్ మాని కీసి కరుమ్ కీనుర్తె, వోర్ పర్‌వక్తన్ పుట్వల్ పండియ్ వేన్ గిర్ పుటంత. అని బోరె ఆయి నియత్నొన్ మాని కీసి కరుమ్ కీనుర్తె, వోర్ నియత్నొన్ పుట్వల్ పండియె, వేన్ గిర్ పుటంత.</verse>
				<verse number="42">అని బోరె ఆయి, నా సిస్యలిర్ ఇంజెర్ మీకున్ చంబుమెన్ కినన్ యేర్ సీనుర్ తెర్, వోన్ తప్వక్ తాన పండి పుటంత. ఇద్ సతెమ్ ఆంద్” ఇంజెర్ వూర్కున్ వెహ్తొర్.</verse>
			</chapter>
			<chapter number="11">
				<verse number="1">యేసు తన్వుర్ బార జన్క్ సిస్యలిర్‌కున్ అహన్ ఆగె సియ్వల్ ఆత పెజె, అద్ యేరియతంగ్ సమ్దొ చహర్క్‌నె బోద వెహ్లె అని పచర్ కియ్లె అగటల్ పెసితొర్.</verse>
				<verse number="2">టానెతగ కోండె మాసి మన్వల్ బాప్తిస్‌మ సియ్వల్ యోహన్ అవ్ కిరిస్తు కియ్వలిక్ కామ్కున్ బారెతె కేంజ్తొర్. అని తన్వుర్ సిస్యలిర్ సంగ, “‘వాయ్లె మన్వల్ బచి కియ్వని నిమెయ్ ఆంది కి? సెలెకె మమొట్ ఉండె వొరొన్ సాటి సూడ్సెర్ మంద లాగర్?’ ఇంజెర్ వోన్ పూసి కీమ్ట్” ఇంజి యేసునగ రొహ్తొర్.</verse>
				<verse number="3"></verse>
				<verse number="4">తె యేసు వూర్ సంగ, “గుడ్డిర్ సూడ్సెర్ మంతెర్. లేంగ్డలిర్ తాక్సెర్ మంతెర్. పెర్స నొపినుర్ చొకొట్ ఆసెర్ మంతెర్. చెవ్డిర్ కేంజ పర్సెర్ మంతెర్. సాతుర్ నేండ్సెర్ మంతెర్. గరిబ్క్ చొకొట్న కబుర్ కేంచెర్ మంతెర్. ఇహిన్ కడ్క్‌నె సూడ్తన్ అని కెవ్క్‌నె కేంజ్తన్ మిరట్ మల్సి సొంజి, యోహన్తున్ వెహట్.</verse>
				<verse number="5"></verse>
				<verse number="6">అహ్నె నా బారెతె అనమిన ఆయొర్ వోర్ ఆసిర్‌వాద్ యేతంతొర్ ఇంజి, వోన్ వెహట్” ఇంజెర్ వూర్కున్ జవబ్ సీతొర్.</verse>
				<verse number="7">యోహన్ సారి కీతుర్ వూర్ మల్సి సొత్త పెజె, యేసు అగ మన్వల్ మాందితున్ సంగ యోహన్తున్ బారెతె, “బోడి గుటనెకె మిరట్ బాతొన్ సూడన్ సాటి సొత్తిట్? వడిదె హికె-హకె మెలివల్ జాడిత గున్తున్ దాత్నొన్ సూడ్లెతె సొన్మకి కి?</verse>
				<verse number="8">ఆతొన్ సూడ్లె ఆయ్వెకె ఉండె బాతొన్ సూడ్కొమ్ ఇంజెర్ సొత్తిట్? సోబతంగ్ పాంగుక్ పోండ్తొన్ సూడ్లె సొత్తిట్ కి బతల్? సెలె, సుక్-బోగ్నె పిసెర్ సోబతంగ్ కప్డింగ్ కెర్వలిర్ రాజలిర్ మన్వలిక్ మహల్క్‌నగ మందంతెర్!</verse>
				<verse number="9">తె బతతున్ సాటి సొత్తిట్? మిరట్ పర్‌వక్తన్ సూడన్ సాటినె సొత్తిట్ ఇంజెర్ నన ఇంతొన్. వోర్ పర్‌వక్తన్ తెర్ డగుర్ ఆందుర్.</verse>
				<verse number="10">వేర్ యోహన్తున్ బారెతె గ్రంత్‌నగ, ‘ఇచుల! నావొర్ కబ్రియన్ నీకున్ తెర్ మునె రొహంతొన్. వోర్ నీ సాటి సరి తయర్ కీంతొర్’ ఇంజెర్ లిహి కీసి మంత.</verse>
				<verse number="11">“దునియతుర్ సమ్దిర్‌గటల్ బాప్తిస్‌మ సియ్వల్ యోహన్తున్ తెర్ డగుర్ బోరె సెలొర్. బతి స్వర్గ్‌న రాజున్ రొపొ చుడుర్ ఆసి మన్వల్, యోహన్తున్ తెర్ డగుర్ ఆంతొర్. ఇద్ సతెమ్ ఆంద్.</verse>
				<verse number="12">బాప్తిస్‌మ సియ్వల్ యోహన్ పచర్ కియ్వల్ సురు కీతొర్. అగటల్ నేండ్ వేరి బావ్-బక్తి వాలిర్ జుల్మతె స్వర్గ్‌న రాజ్నగ నేంగ్లె, కోసిద్ కీసెర్ మంతెర్.</verse>
				<verse number="13">మోసెన కానున్తగ అని తొత్తుర్ పర్‌వక్తలిర్ సమ్దిర్ గిర్ ఇద్ గట్కతున్ బారెతె యోహన్ వానల్ వేరి వెహ్తెర్.</verse>
				<verse number="14">నన వెహ్వడున్ బరొస కీకొమ్ ఇంద్కిట్‌తె, బవిసత్నె వాయ్లె మన్వల్ యేలియ పర్‌వక్తల్ వేర్ యోహనె ఆందుర్.</verse>
				<verse number="15">ఇదెన్ అర్తమ్ కియన ఇంద్కిట్‌తె, చొకొట్ కేంచి తేన్ బారెతె సోంచ్ కీమ్ట్!</verse>
				<verse number="16">ఇద్ పిడితుర్కున్ బాతుర్ సంగ నిపుసి బేద్-బావ్ తొహ్క? వూర్ బోన్ దాత్ మంతెర్? ఇత్తెకె బాజర్తె ఉచ్చి, ‘మమొట్ మీ సాటి సులుడి ఉహ్క్‌తొమ్. బతి మిరట్ యేంద్మకి. మమొట్ సాతొన్ సాటి పాట వార్తొమ్. బతి మిరట్ ఆడ్మకి’ ఇంజెర్ వడ్క్‌వలిర్ చుడుక్ కాండిర్ దాత్ మంతెర్.</verse>
				<verse number="17"></verse>
				<verse number="18">బారితెకె యోహన్ వాసి, తిన్వక్ అని ఉన్వక్ మత్త కాడ్కి, ‘వోన్ బూత్ సోప్రె మాత’ ఇంజెర్ మిరట్ ఇంతిట్.</verse>
				<verse number="19">అని స్వర్గ్‌నొర్ మాయ్నల్ తింజెర్ అని ఉంజెర్ వాత కాడ్కి, ‘ఇచుల వేర్ పుదెలల్, కల్-పిదెడల్, టెక్స వసులి కియ్వలిరొర్ అని పాపిరొర్ సోప్తల్’ ఇంజెర్ మిరట్ ఇంతిట్. బతి బగవంతన బుది-గియన్తున్ పియ్సి తాక్వలిర్, అద్ బుది-గియన్ సతెమ్ ఆంద్ ఇంజి, నిరుపన్ కీంతెర్” ఇంజెర్ యేసు వెహ్తొర్.</verse>
				<verse number="20">యేసు బచొంగ్ మయ్మతంగ్ కామ్క్ కీతెకె గిర్ బతి, చహర్తగ మన్వలిర్ కహితుర్ తమ్వంగ్ పాప్కున్ బారెతె చుక్ చుకె మాయ్మకి అని తమ్వ మన్దున్ మార్యుస్‌మకి. తె వూర్కున్ ఇహిన్ దమ్కి సీతొర్:</verse>
				<verse number="21">“రేయ్! కొరజీన్ అని బెత్సయిద చహర్క్‌నుర్‌నిట్! మీకున్ సిక్స తపొ. మీ నడ్డుమ్ కీతంగ్ మయ్మతంగ్ కామ్క్, తూరు అని సీదొన్ చహర్క్‌నె కియ్మడ్ ఇత్తెకె, వూర్ బస్కెయొ తమ్వంగ్ పాప్క్‌నల్ చుక్ చుకె మాసి, వూర్ తమ్వ మేందొడగ బుయ్లి పోతెంగ్ గూండి కీందిర్ అని తలత్ పొరొ నీర్ వాట్న్‌దిర్.</verse>
				<verse number="22">నన వెహ్వల్ బతల్ ఇత్తెకె, తస్వ కియన్ నేటి, మీకున్ వాయ్వల్ సిక్సతున్ తెర్ తూరు అని సీదొన్‌తుర్కున్ వాయ్వల్ సిక్స సోసి కీనల్ మందంత.</verse>
				<verse number="23">రేయ్! కపెర్నహోమ్ చహర్తుర్‌నిట్! మీకున్ స్వర్గ్‌నగ మాన్ పుటంత ఇంజెర్ సోంచ్ కియ్మట్. బూడ్ సాన లోకమ్నగ అరంతిట్. మిహ్గ కియ్వలిక్ మయ్మతంగ్ కామ్క్ సొదొమ ఇన్వల్ నగుడె కియ్మడ్ ఇత్తెకె, అద్ నేండ్ వేరి గిర్ నిల్సి మందు.</verse>
				<verse number="24">తస్వ కియన్ నేటి మీకున్ వాయ్వల్ సిక్సతున్ తెర్, సొదొమ నగుడున్ వాత సిక్స సోసి కీనల్ మందంత ఇంజి, మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="25">అద్ గట్కతె యేసు, “బాబ! నిమె దర్తురిత్ అని హాబడున్ మాల్కని ఆంది. నీకున్ సమ్దొత్ పొరొ అదికార్ మంత. నిమె తెలివి అని గియన్ వాలిర్కున్ ఇవ్ గొస్టింగ్ బహ్రి అరుస్వక్‌నె, చుడుర్-కాండిర్ దాత్ మన్వలిర్‌కున్ ఇవెన్ వెహ్చి తొహ్తి. యే బాబ! అహన్ కియ్వలె నీవ ఇచ ఆంద్. అదెన్ సాటినె నీకున్ పార్తన-వింతి కీసెర్ మంతొన్.</verse>
				<verse number="26"></verse>
				<verse number="27">నా బాబొ సమ్దొతున్ నా కెయ్దె సీతొర్. బాబొన్ తపుసి మరి ఆయ్వల్ నా బారెతె బర్పుర్ బోనె టావ సెలె. అహ్నె మరిన ఆయ్వల్ నాకున్ తపుసి, బాబొ బోర్ ఇన్వల్ బోనె టావ సెలె. అని మరి ఆయ్వల్ నన బాబొన్ బారెతె బోన్తె వెహ్చి-తొహ్లె పసంద్ కీంతొనొ, వూర్కున్ గిర్ బాబొ టావయె” ఇంజెర్ వెహ్తొర్.</verse>
				<verse number="28">అస్కె యేసు, “వెలె తక్‌లిబ్‌నె వజన్ తోచ్చి తాక్వలిర్ దునియతుర్ లోకుర్నిట్! మిరట్ సమ్దిర్ నహ్గ వరట్. నన మీకున్ ఆరమ్ సీంతొన్.</verse>
				<verse number="29">నావ జువ మిరట్ కాంచి, నహ్గటల్ కరియట్. నన సాంతి వాలెన అని చుడుర్-పాన్దె మన్వన ఆందున్. బారితెకె నావ జువ హల్కొ మందంత. అని తాన వజన్ గిర్ వెలె కమి మందంత. ఇదెన్ హిందల్ మీకున్ ఆరమ్ పుటంత” ఇంజెర్ వెహ్తొర్.</verse>
				<verse number="30"></verse>
			</chapter>
			<chapter number="12">
				<verse number="1">ఉంది ఆరమ్న దివొసున్ నేటి యేసు తన్వుర్ సిస్యలిర్ సంగ, పంట మన్వలిక్ వహుక్నల్ వీడ్సెర్ మత్తొర్. అస్కె తన్వుర్ సిస్యలిర్ ఇచుంగ్సి కొయ్సి తిన్వల్ సురు కీతెర్.</verse>
				<verse number="2">అద్ సూడ్సి కహితుర్ పరిసయుల్క్, “ఆరమ్న దివొసున్ బారెత హుకుమున్ పియ్సి, కియ్వ అద్ కామున్ నీవుర్ సిస్యలిర్ బారి కీసెర్ మంతెర్?” ఇంజెర్ యేసున్ పూసి కీతెర్.</verse>
				<verse number="3">తె యేసు, “దావిద్ రాజల్ అని వోనుర్ సోప్తలిర్ కరుసాతెర్. అస్కె, బగవంతన పార్తన-వింతి కియ్వల్ డేరతగ వోర్ సొత్తొర్. అని కటొడలిర్ ఆయ్వ, బోరె తిన్లె హక్ సెలె అవ్ నివొద్నంగ్ సారింగ్ తెండ్సి, తన తితొర్ అని తన్వ సంగ మన్వలిర్‌కున్ గిర్ సీతొర్ ఇన్వల్ మిరట్ దర్మ-గ్రంత్‌నగ వాచి కియ్మకి కి బతల్?” ఇంజెర్ పూసి కీతొర్.</verse>
				<verse number="4"></verse>
				<verse number="5">అని, “అచొరె ఆయ్వ మందిర్తగ ఆరమ్న దివొసున్ నేటి వంత్ పియ్సి సేవ కియ్వలిర్ కటొడలిర్ అంటిత్ కామ్ కియ వచొ. అద్ తప్ ఆయొ ఇన్వల్ మోసెన కానున్తగ మంత. అదెన్ మిరట్ వాచి కియ్మకి కి బతల్?</verse>
				<verse number="6">అద్ మందిర్తున్ తెర్ డగుర్ వాలె ఇగె మంతొర్ ఇంజెర్ మీకున్ వెహ్చెర్ మంతొన్.</verse>
				<verse number="7">‘నా సాటి బలిదాన్క్ సీమ్ట్ ఇన్వడున్ బద్లి, దుస్రుర్ పొరొ మిరట్ దయ తొహన ఇంజెర్ కోరంతొన్’ ఇన్వల్ వచన్త అర్తమ్ కరె మాసి మన్మడ్ ఇత్తెకె, మిరట్ బోల-పాన్దె మన్వలిర తస్వ కీసి మన్విట్.</verse>
				<verse number="8">బతి ఇద్ ఆరమ్న దివొసున్ పొరొ స్వర్గ్‌నొర్ మాయ్నల్ మాల్కల్ ఆసి మంతొర్” ఇంజెర్ జవబ్ సీతొర్.</verse>
				<verse number="9">అని యేసు అగటల్ పెసిసి, వూర సునగోగ్నగ సొత్తొర్.</verse>
				<verse number="10">అగ రొపొ కెయ్ అర్సి మన్వల్ వొరొర్ మాయ్నల్ మత్తొర్. యేసున్ పొరొ కసుర్ వాటన ఇంజెర్ సూడ్సెర్ మన్వలిర్ పరిసయుల్క్, “వేర్ మాయ్నన్ ఆరమ్న దివొసున్ నేటి చొకొట్ కియ్వల్ నాయమె ఆంద్ ఇంతి కి?” ఇంజెర్ పూసి కీతెర్.</verse>
				<verse number="11">తె యేసు వూర్ సంగ, “మిహ్గటల్ బోనె ఆయి ఉంది గొరె మంత ఇంటు. అద్ ఆరమ్న దివొసున్ నేటి డొడొతగ అర్తెకె, తాన్ పొరొ తెండ్విటియ్? తప్వక్ తెండంతిట్!</verse>
				<verse number="12">అద్ గొరెత్ తెర్ మాయ్నల్ బెయ్ వెలె విలువతొర్ ఆందుర్. అదెన్ సాటి ఆరమ్న దివొసున్ నేటి మాయ్నన్ చొకొట్ కియ్వల్ నాయమె ఆంద్” ఇంజెర్ వెహ్తొర్.</verse>
				<verse number="13">అని కెయ్ అర్సి మన్వన్ సంగ, “నీవ కెయ్ చహ” ఇంజెర్ ఇత్తొర్. తె వోర్ కెయ్ చహ్నెకెనె, వోన ఉండె ఉంది కెయ్దున్ మోడి బర్పుర్ చొకొట్ ఆత.</verse>
				<verse number="14">బతి వూర్ పరిసయుల్క్ బహ్రి సొంజి, యేసున్ జకన ఇంజెర్ పిలన్ వాట్తెర్.</verse>
				<verse number="15">తె యేసు అద్ కరి కీసి, అద్ సునగోగ్నల్ సొడితొర్. వోన్ పెజెయ్ వెలె మాంది సొత్తెర్. వూర్గటల్ బేమరినె మన్వలిర్ సమ్దిర్‌కున్ చొకొట్ కీతొర్.</verse>
				<verse number="16">అని, “నా బారెతె బోనె వెహ్మట్” ఇంజెర్ దమ్కి సీతొర్.</verse>
				<verse number="17">యెసయ పర్‌వక్తన్ తోడొ బగవంతల్ లిహి కియుస్తంగ్ వచన్క్ పూరె మాయన్ సాటి అహన్ జర్గ్‌త.</verse>
				<verse number="18">“ఇచుల! వేర్ సేవ్కన్ నన నేమి కీతొన్. వేన్ హిందల్ నాకున్ వెలె ఆనంద్ లాగ్సెర్ మంత. వేర్ లాడ్నొర్ సేవ్కన్ పొరొ నా ఆత్మతున్ ఇరంతొన్. వేర్ దుస్రొక్ జాతినుర్కున్ నాయమున్ బారెతె పచర్ కీంతొర్.</verse>
				<verse number="19">వేర్ జగ్డ కియొర్ సెలెకె జోర్తె కిలియొర్. అని వేన లేంగ్ గిర్ బాజర్క్‌నగ బోనె కేంజ వాయొ.</verse>
				<verse number="20">నాయ్దున్ మెయుస్నల్ వేరి కమ్-జొర్ వాలిర్కున్ బూడ్ అరుస్వక్ మందంతొర్. అని జిగి సెలె వూర్ పొరొ దయ తొహంతొర్.</verse>
				<verse number="21">అని వేన పొరొడగ దుస్రొ జాతితుర్ బరొస అని ఆస ఇరంతెర్” ఇంజెర్ మంత.</verse>
				<verse number="22">అస్కెన్ కహితుర్, బూత్ సోప్రె మాసి, గుడ్డి అని మూకల్ ఆసి మన్వన్ వొరొన్ యేసునగ పియ్సి వాతెర్. వోన్ యేసు చొకొట్ కీతొర్. తె వోర్ సూడ్వల్ అని వడ్క్‌వల్ సురు కీతొర్.</verse>
				<verse number="23">అద్ సూడ్సి మాంది సమ్దిర్ గుల్ ఆసి యేసున్ బారెతె, “వేర్ మోక దావిద్న కాన్‌దాన్తొర్ ఆందురొయ్ బతలొ?” ఇంజెర్ ఇత్తెర్.</verse>
				<verse number="24">బతి బస్కెతె పరిసయుల్క్ అదెన్ బారెతె కేంజ్తెరొ, అస్కె, “ఎహె! వేర్తె బూత్క్‌నొర్ రాజల్, బయల్-జెబుల్త సక్తితెన్ బూత్కున్ తెండ్సి పూడ్సెర్ మంతొర్” ఇంజెర్ ఇత్తెర్.</verse>
				<verse number="25">తె యేసు వూర మన్ద సోంచున్ కరి కీసి, “బదె మని ఉంది రాజ్ తన్వ తనయ్ ఉల్ట ఆసి, పాకె మాయర్తె, అద్ నాసెడమ్ ఆంత. హర్ చహర్తుర్ సెలెకె హర్ రోతుర్ తమ్వ తమ ఉల్ట ఆసి, పాకె మానిర్తె, అద్ చహర్ అని రోన్ నాసెడమ్ ఆంత.</verse>
				<verse number="26">తె సయ్తన్ తన్వ తనకునె బయ్మన్ ఆసి తెండ్సి పూడనుర్ తె, వోన రాజ్ బహన్ నిల పరర్? అసలె నిల పరొ!</verse>
				<verse number="27">నన మోక బయల్-జెబుల్త సక్తితె బూత్కున్ తెండ్సి పూడంతొన్ బెహెతె, మీ లోకుర్ బోన సక్తితె అవెన్ తెండ్సి పూడ్సెర్ మంతెర్? మిరట్ ఇన్వల్ తప్ ఆంద్ ఇంజెర్ మీవురె నిరుపన్ కీసెర్ మంతెర్.</verse>
				<verse number="28">మోక నన బగవంతన ఆత్మత సక్తితె ఇవ్ బూత్కున్ తెండ్సి పూడ్సెర్ మంద్కతె, బగవంతన రాజ్ మిహ్గ వాసిన్ మంత ఇంజెర్ కరి కీమ్ట్.</verse>
				<verse number="29">బోరె ఆయి వొరొర్ సక్తివంతన రోతగ లూటి కియ్లె సొందన ఇత్తెకె, వోన్ మొదొల్ దొహ్చి వాట బీగర్ వోన రోతున్ లూటి కియ పరొర్. వోన్ మొదొల్ దొహ్తెకెనె, అద్ రోతున్ లూటి కియ పరంతొర్.</verse>
				<verse number="30">నా బాజున్ మనొర్ వోర్, నాకున్ ఉల్ట తిరివల్ ఆంతొర్. పగ్రె మాసి మన్వలిర్‌కున్ నా సంగ మీరి కియొర్ వోర్, బుజ్డి కియ్వల్ ఆంతొర్.</verse>
				<verse number="31">“అదెన్ సాటి నన వెహ్వల్ బతల్ ఇత్తెకె, మాయ్నలిర్ కీత హర్ పాపున్ అని రెహ్చి వడ్క్‌త హర్ గొస్టితున్ బగవంతల్ మాపి కియ పరంతొర్. బతి బగవంతన ఆత్మతున్ బోరె రెహ్చి వడ్కనుర్‌తె, వోన్ అసలె మాపి పుటొ.</verse>
				<verse number="32">స్వర్గ్‌నొర్ మాయ్నన్, బోరె రెహ్చి వడ్క్‌తెకె, వోన్ మాపి పుటర్. బతి బగవంతన పవిత్ర ఆత్మతున్ బోరె రెహ్చి వడ్కనుర్‌తె, వోన్ మాత్రమ్ ఇద్ పిడితగన్ ఆయి, వాయ్వల్ పిడితగన్ ఆయి, బగవంతల్ మాపి కియొర్.</verse>
				<verse number="33">“పండితున్ పియ్సి బాతల్ మర ఇన్వల్ కరె మాంత. చొకొట్న మర మత్తెకె, చొకొట్నంగె పండింగ్ సాదంత. వాయుట్న మర మత్తెకె, వాయుట్నంగె పండింగ్ సాదంత.</verse>
				<verse number="34">మిరట్ విక్ వాలె తరస్క్‌నంగ్ పిలన్ దాత్నుర్ ఆందిట్. మిరట్ కరెబలిర్ ఆసి చొకొట్నంగ్ అని నాయమ్నంగ్ గొస్టింగ్ బహన్ వడ్క పర్కిట్? బారితెకె దిల్తగ నించి మన్వడునె తొడ్డి వడ్కంత.</verse>
				<verse number="35">చొకొట్నొర్ మాయ్నల్ తన్వ దిల్తగ మన్వలిక్ చొకొట్నంగె బహ్రి అరుసంతొర్. అని కరెబల్ తన్వ దిల్తగ మన్వలిక్ కరబ్నంగె బహ్రి అరుసంతొర్.</verse>
				<verse number="36">బతి నన వెహ్వల్ బతల్ ఇత్తెకె, మాయ్నలిర్ వడ్క్‌వల్ హర్ ఉంది కరబ్ గొస్టిత లెక తస్వ జర్గన్ నేటి వెహ లాగర్.</verse>
				<verse number="37">బారితెకె నిమె వడ్క్‌వలిక్ గొస్టిన్ పియ్సి, నిమె నియత్నొని సెలెకె కరెబని ఇన్వల్ తస్వ కియన్ నేటి నిర్నయ్ జర్గంత” ఇంజెర్ యేసు వెహ్తొర్.</verse>
				<verse number="38">అద్ ఆత పెజె, కహితుర్ సాస్తిరిర్ అని పరిసయుల్క్ యేసున్ సంగ, “బోద గురు! నిమె మాకున్ ఉంది మయ్మత కామ్ కీసి తొహన ఇంజి కోరంతొమ్” ఇంజెర్ ఇత్తెర్.</verse>
				<verse number="39">బతి యేసు, “ఇద్ పిడితుర్ కరెబలిర్ అని పీర్ కియ్వలిర్ మయ్మత కామున్ సాటి పూసి కీసెర్ మంతెర్. సిరిప్ యోన పర్‌వక్తన నిసనితున్ తపుసి, దుస్రొ బదె నిసని వూర్కున్ తొహ్వల్ జురత్ సెలె.</verse>
				<verse number="40">బహన్తె యోన పర్‌వక్తల్ డగుర్ మీన్ద పెటితగ మూంద్ రాత్క్, మూంద్ దిహంగ్ మత్తొరొ, అహ్నె స్వర్గ్‌నొర్ మాయ్నల్ మూంద్ రాత్క్, మూంద్ దిహంగ్, దర్తురిత్ రొపొ మందంతొర్.</verse>
				<verse number="41">యోనల్ బోద వెహ్నెకెనె నినెవతుర్ తమ్వంగ్ దిల్క్‌నగ చుక్ చుకె మాతెర్. ఇంకె ఇగె నిల్సి మన్వల్ యోనన్ తెర్ డగుర్ వాలె ఆందుర్. తెర్ బతి మిరట్ చుక్ చుకె మాసెర్ సెల్విట్. అదెన్ సాటి తస్వ కియ్వల్ దివొసున్ నేటి, నినెవ నగుడుర్ సమ్దిర్, ఇద్ పిడితుర్ బరొబర్ నిల్సి, వీర్ తప్ కీతెర్ ఇంజెర్ పిరది కీంతెర్.</verse>
				<verse number="42">“అదె తీర్దె కాల్వడ బాజ్నెకె మన్వల్ దేస్న రాని సొలొమొన్తంగ్ గియన్ వాలె గొస్టింగ్ కేంజ్లె బెయ్ లంగ్న దేస్నల్ వాత. ఇంకె ఇగె నిల్సి మన్వల్, సొలొమొన్ రాజన్ తెర్ డగుర్ వాలె ఆందుర్. తెర్ బతి మిరట్ నావంగ్ గొస్టింగ్ కేంచెర్ సెల్విట్. అదెన్ సాటి తస్వ కియ్వల్ దివొసున్ నేటి, అద్ రాని ఇద్ పిడితుర్ బరొబర్ నిల్సి, వీర్ తప్ కీతెర్ ఇంజెర్ పిరది కీంత” ఇంజెర్ వెహ్తొర్.</verse>
				<verse number="43">“బూత్ వొరొన్గటల్ పెసిసి సొత్త పెజె, యేర్ సెలె అవ్ జాగనగ ఆరమ్ యేత్క ఇంజెర్ అద్ తిరియంత. బతి ఆరమ్ బగనె పుట్వ కాడ్కి, ‘సుటి కీసి వాత అదె రోన్ మల్సి దాక’ ఇంజెర్ ఇంత. అని అగ సొంజి సూడ్తెకె, అద్ రోన్ చొకొట్ చక్నె సియ్సి, సమ్దొ సవ్రి కీసి, మన్వల్ తాన్ దిసంత.</verse>
				<verse number="44"></verse>
				<verse number="45">అస్కె తనకున్ తెర్ వెలె కరెబలిక్ ఉండె యేడుంగ్ బూత్కున్ తన్వ సంగ పియ్సి వాంత. అవ్ సమ్దొ అద్ రోతగ మన్వల్ సురు కీంతంగ్. ఇదెన్ హిందల్, వోర్ మాయ్నన గతి మొదొడున్ తెర్ ఉండె అదిక్ కరబ్ ఆంత. కరబ్న బుదితె తాక్వలిర్ ఇద్ పిడితుర్కున్ ఈతలె గతి వాంత” ఇంజెర్ వెహ్తొర్.</verse>
				<verse number="46">యేసు పర్జత్ సంగ అహన్ వెహ్చెర్ మనెకె, వోన అవల్ అని తముక్ వోన్ సంగ వడ్కన ఇంజెర్ వాసి అగ బహ్రి నిల్సి మత్తెర్.</verse>
				<verse number="47">తె మాందితల్ వొరొర్ యేసున్ సంగ, “నీవ అవల్ అని తముక్ నీ సంగ వడ్కన ఇంజి, బహ్రి నిల్సి మంతెర్” ఇంజెర్ ఇత్తొర్.</verse>
				<verse number="48">బతి యేసు, “బద్ నావ అవల్ ఆంద్? బూర్ నావుర్ తముక్ ఆందిర్?” ఇంజెర్ ఇంజి,</verse>
				<verse number="49">తన్వుర్ సిస్యలిర్ బాజున్ కెయ్ సూట్సి, “ఇచుల! నావుర్ తముక్ అని అవల్ ఆందిర్.</verse>
				<verse number="50">బోర్తె స్వర్గ్‌నగ మన్వల్ నా బాబొ బగవంతన ఇచతున్ పియ్సి తాకంతెరొ, వూరె నావుర్ తముక్, నావ సేలడ్ అని నావ అవల్ ఆంద్” ఇంజెర్ వెహ్తొర్.</verse>
			</chapter>
			<chapter number="13">
				<verse number="1">అద్ నేటినె యేసు తన్వ రోతల్ బహ్రి సొంజి, సమ్దుర్‌త డర్డితగ ఉత్తొర్.</verse>
				<verse number="2">తె యేసున్ సిర్ముట్ వెలె మాంది గుబ్డంగ్ గుబ్డంగ్ మీరె మాత కాడ్కి, వోర్ ఉంది రూకతగ ఉత్తొర్. పర్జ సమ్దిర్ గిర్ సమ్దుర్‌త డర్డితగ నిల్తెర్.</verse>
				<verse number="3">అస్కె వోర్, తీర్-తీర్దంగ్ గొస్టింగ్ నమునన రూప్నె ఇహిన్ బోద వెహ్తొర్: “వొరొర్ కేతిదారల్ విజ వీతన్ సాటి వావ్టె సొత్తొర్.</verse>
				<verse number="4">అహన్ వోర్ విజ వీచ్చెర్ మనెకె, ఇచుస విజ సర్దున్ పొరొ అర్త. అద్ విజతున్ పిటెంగ్ వాసి పెర్సి తిత్తంగ్.</verse>
				<verse number="5">ఉండె ఇచుర్ విజ పాట బొమితగ అర్త. అద్ విజ వెయ్నెన్ మొడొక వాత. బతి అగ తోడి వెలె కోల్ సెల్వ సొంజి, అవెనంగ్ సీర్క్ కోల్ పార్మకి. అదెన్ సాటి బస్కెతె పోడ్ద్ పెసితయొ అస్కె, యెదితె కిడ్డ-మొడ్డ వత్తంగ్.</verse>
				<verse number="6"></verse>
				<verse number="7">ఉండె ఇచుస విజ చహ్క్‌నంగ్ పొదెలనగ అర్త. అద్ విజతంగ్ మొలొకన్ బరొబర్ చహ్క్‌నంగ్ పొదెలంగ్ గిర్ బెర్స్‌త కాడ్కి, మొలొకన్ అవ్ దాబి కీసి వాడ్తంగ్.</verse>
				<verse number="8">అని ఉండె ఇచుస విజ చొకొట్న బొమితగ అర్త. అద్ విజ (పిర్త, బెర్స్‌త, సెన్ ఆత, బరె మాత అని దాననె నింత) బెర్సి, కహిత బర్పుర్ నూర్ పాల్క్, కహిత సాట్ పాల్క్, ఉండె కహిత తీస పాల్క్ పంట పండ్త.</verse>
				<verse number="9">ఇదెన్ అర్తమ్ కియన ఇంద్కిట్‌తె, చొకొట్ కేంచి తేన్ బారెతె సోంచ్ కీమ్ట్!” ఇంజెర్ వెహ్తొర్.</verse>
				<verse number="10">సిస్యలిర్ వాసి యేసున్, “పర్జతున్ సంగ నిమె బారి నమునన రూప్నె వెహ్చెర్ మంతి?” ఇంజెర్ పూసి కీతెర్.</verse>
				<verse number="11">తె యేసు వూర్ సంగ, “స్వర్గ్‌న రాజున్ బారెత మక్డితె మన్వల్ సత్న గియన్తున్ కరి కియ్వల్ మోక బగవంతల్ మీకున్ సీతొర్ బతి, దుస్రుర్ కహితుర్కున్ సియ్మకి.</verse>
				<verse number="12">బోర్తె నావ బోదతున్ దిహన్తె కేంజంతొరొ, వోన్ ఉండె అదిక్ అర్తమ్ ఆనల్ బగవంతల్ గియన్ సీంతొర్. అస్కె వోన్గ బర్పుర్ మందంత. అని బోర్తె దిహన్తె కేంజొరొ, వోర్ కేంజ్త అద్ గిర్ సొడియంత.</verse>
				<verse number="13">అదెన్ సాటి నన నమునంగ్ యేచ్చి వెహంతొన్. బారితెకె, ‘వూర్ సూడంతెర్ బతి, వొడ్కె మాయుర్. కేంజంతెర్ బతి వూర్కున్ అర్తమ్ ఆయొ’ ” ఇంజెర్ సిస్యలిర్‌కున్ వెహ్తొర్.</verse>
				<verse number="14">“ఇదెన్ హిందల్ యెసయ పర్‌వక్తల్ లిహి కీత వచన్ పూరె మాత: అద్ బతల్ ఇత్తెకె, ‘మిరట్ తప్వక్ కేంజంతిట్ బతి, అర్తమ్ కియ పర్విట్. మిరట్ తప్వక్ సూండంతిట్, బతి కరి కియ పర్విట్.</verse>
				<verse number="15">వూర్ కడ్క్‌నె సూడ్సి, కెవ్క్‌నె కేంచి, దిల్తగ అర్తమ్ కీసి, నా బాజున్ తిరితెకె నన వూర్కున్ చొకొట్ కీంతొన్. బతి అహన్ జర్గ్‌వ ఇంజెర్ వూరంగ్ దిల్క్ బండత్ దాత్ గట్ ఆతంగ్’ ఇంజెర్ మంత.</verse>
				<verse number="16">“బతి మిరట్ ఆసిర్‌వాద్ యేత్తుర్ లోకుర్ ఆందిట్. బహన్ ఇత్తెకె మీవంగ్ కడ్క్ సూడ్సెర్ మంతంగ్. కెవ్క్ కేంచెర్ మంతంగ్.</verse>
				<verse number="17">బారితెకె మిరట్ సూడ్వలికున్ సూడన ఇంజెర్ అని కేంజ్వలికున్ కేంజన ఇంజెర్ వెలెటిర్ తొత్తుర్ పర్‌వక్తలిర్ అని నియత్నుర్ ఆస కీతెర్. బతి వూర్ సూడ పర్మకి అని కేంజ గిర్ పర్మకి. ఇద్ సతెమ్ ఆంద్” ఇంజెర్ సిరిప్ సిస్యలిర్‌కున్ వెహ్తొర్.</verse>
				<verse number="18">అద్ ఆత పెజె, “కేంజట్! విజ వీత్వల్ కేతిదారన నమునత అర్తమ్ వెహంతొన్.</verse>
				<verse number="19">సర్దున్ పొరొ అర్త విజ బూర్ ఇత్తెకె, స్వర్గ్‌న రాజున్ బారెత వచన్ కేంచి, అర్తమ్ కియుర్ వూర్ ఆందిర్. అదెన్ సాటి సయ్తన్ వూరంగ్ దిల్క్‌నల్ అద్ వచన్తున్ తెండ్సి వాటంతొర్.</verse>
				<verse number="20">పాట బొమితగ అర్త విజ బూర్ ఇత్తెకె, వచన్ కేంచి ఆనంద్నె వొపంతెర్. బతి అవ్ గొస్టింగ్ వూర మన్దగ ఉద్దొంగ్. అదెన్ సాటి ఇచుసి వకత్ వేరిన్ వూర్ నమంతెర్. తక్‌లిబ్‌నంగ్ పరిక్సంగ్ వానెకెన్ బక్తితల్ బహ్కె మాంతెర్.</verse>
				<verse number="21"></verse>
				<verse number="22">చహ్క్‌నంగ్ పొదెలనగ అర్త విజ బూర్ ఇత్తెకె, వీర్ గిర్ వచన్ కేంజ్వలిరె ఆందిర్. బతి దునియతగ పిస్వడున్ బారెతంగ్ సోంచ్-విచర్క్, దన్-దవ్లతున్ బారెతంగ్ ఆసంగ్ వూర్కున్ దాబి కీంతంగ్. అదెన్ సాటి చహ్క్‌నగ అర్త విజత్ మోడి మన్వలిర్ పంట సియ పరుర్.</verse>
				<verse number="23">చొకొట్న బొమితగ అర్త విజ బూర్ ఇత్తెకె, వచన్ కేంచి, తమ్వ దిల్తగ చొకొటె ఇర్సి, వచన్ తీర్ తాక్వలిర్ ఆందిర్. ఈతుర్ నూర్ పాల్క్, సాట్ పాల్క్ అని తీస పాల్క్ పంట అదిక్ సియ్వల్ చొకొట్న బొమిత్ మోడి మందంతెర్” ఇంజెర్ వెహ్తొర్.</verse>
				<verse number="24">వూర్ పర్జతున్ యేసు ఉండె ఉంది నమున వెహ్తొర్: అద్ బతల్ ఇత్తెకె, “తన్వ పొలమ్నగ గొహ్క్‌న చొకొట్న విజ వీత్వల్ మాయ్నన్ మోడి స్వర్గ్‌న రాజ్ మందంత.</verse>
				<verse number="25">సమ్దిర్ నరుమ్సెర్ మనెకె, వోనొర్ పగ-దారల్ వాసి, అవ్ గొహ్క్‌న విజత్ నడ్డుమ్ బర్టుమ్ జాడిత విజ వీచ్‌చి సొడితొర్.</verse>
				<verse number="26">తె గొహ్క్ బెర్సి చడ్ దాన ఆతంగ్ అస్కె, అద్ జాడి గిర్ బెర్సి దిస్త.</verse>
				<verse number="27">తె కామ్ కియ్వలిర్ వాసి, ‘మాల్క! నిమె నీవ పొలమ్నగ గొహ్క్‌న చొకొట్న విజ వీత్తి. బతి అవెనగ జాడి బహన్ పిర్సి బెర్స్‌త?’ ఇంజెర్ పూసి కీంతెర్.</verse>
				<verse number="28">అస్కె వోర్, ‘ఇద్ పగ-దారల్ కీత కామ్ ఆంద్’ ఇంజెర్ జవబ్ సీతొర్. తె కామ్ కియ్వలిర్, ‘సొంజి అద్ జాడితున్ తెర్సి వాటట్ ఇంతి కి?’ ఇంజెర్ వోన్ పూసి కీతెర్.</verse>
				<verse number="29">తె వోర్ మాల్కల్, ‘వటిన్! మోక మిరట్ ఇంకె తెర్కిట్‌తె, జాడిత్ బరొబర్ గొహ్క్ గిర్ తెర్సి వాట్కిట్.</verse>
				<verse number="30">అదెన్ సాటి పంట కొయ్లె వానల్ వేరి, గొహ్కున్ బరొబర్ బర్టుమున్ బెర్స సీమ్ట్. అద్ పంట కొయ్నెకె నన కొయ్వలిర్ సంగ, “మొదొల్ బర్టుమున్ కొయ్సి, కట్టంగ్ దొహ్చి, డుండుసట్. అని గొహ్కున్ నావ గోదమ్నగ నిహట్” ఇంజి వెహంతొన్’” ఇంజెర్ ఇత్తొర్.</verse>
				<verse number="31">వూర్కున్ ఉండె ఉంది నమున ఇహిన్ వెహ్తొర్: “స్వర్గ్‌న రాజ్ మోవెర దానత్ మోడి మందంత. వొరొర్ మాయ్నల్ తన్వ వాడితగ మోవెర దానతున్ ఉర్స్‌తొర్.</verse>
				<verse number="32">అద్ దాన సమ్ది దాననల్ వెలె చుడురె బతి, అద్ బెర్సి సమ్ది బాజి-పాలనల్ వెలె డగుర్ మర ఆంత. పిటెంగ్ తానంగ్ కాందనగ గూడంగ్ కీంతంగ్” ఇంజెర్ ఇత్తొర్.</verse>
				<verse number="33">యేసు ఉండె ఉంది నమున ఇహిన్ వెహ్తొర్: “స్వర్గ్‌న రాజ్ బతతున్ దాత్ మంత ఇంజెర్ వెహ్క? అద్ ఇహిన్ మందంత: ఉంది వెయ్లొ మూంద్ అడ్డెంగ్ నహ్త పిండితగ సొవుస్వల్ చీజ్ ఇచుసి వాడ్త. తె అద్ పూరొ పిండితగ పగ్రె మాత. అదె తీర్దె స్వర్గ్‌న రాజ్ మంత” ఇంజెర్ వెహ్తొర్.</verse>
				<verse number="34">యేసు ఇవ్ సమ్దొ గొస్టింగ్ నమునన రూప్నె వెహ్తొర్. నమునంగ్ యేత్వక్ వూర్ పర్జతున్ బతయ్ గిర్ వెహ్మకి.</verse>
				<verse number="35">బారితెకె, “కలి గడె మాతగటల్ మక్డితె మన్వలిక్ గొస్టిన్, వూర్ సంగ సిరిప్ నమునంగ్ యేచ్చినె వెహంతొన్” ఇంజెర్ తొత్తొర్ పర్‌వక్తల్ వెహ్త గొస్టిత్ పూరి కియ్లె అహన్ వెహ్తొర్.</verse>
				<verse number="36">అద్ ఆత పెజె, యేసు పర్జతున్ సారి కీసి, రోన్ సొత్తొర్. అస్కె వోనుర్ సిస్యలిర్ వోన్గ వాసి, “గొహ్క్ అని జాడిత నమునత అర్తమ్ మాకున్ వెహ” ఇంజెర్ పూసి కీతెర్.</verse>
				<verse number="37">తె యేసు ఇహిన్ వెహ్వల్ మొదొల్ కీతొర్: “చొకొట్న విజతున్ వీత్వల్ స్వర్గ్‌నొర్ మాయ్నల్ ఆందుర్.</verse>
				<verse number="38">పొలమ్ ఇద్ పరిపంచమ్ ఆంద్. చొకొట్న విజ స్వర్గ్‌న రాజ్నుర్ ఆందిర్ అని అద్ పొలమ్నగ బెర్స్‌త జాడి సయ్తన్‌ద రాజ్నుర్ ఆందిర్.</verse>
				<verse number="39">అద్ జాడిత విజ వీత్వల్ దుస్మన్-దారల్ సయ్తన్ ఆందుర్. పంట కొయ్వల్ కాలమ్ ఇద్ దునియతగ ఆక్రి గట్క ఆంద్. అద్ పంట కొయ్వలిర్ బగవంతనుర్ దూతలిర్ ఆందిర్.</verse>
				<verse number="40">జాడితున్ మీరి కీసి తడ్మితగ డుండుసీతపె, ఇద్ దునియత ఆక్రి గట్కతె జర్గంత.</verse>
				<verse number="41">స్వర్గ్‌నొర్ మాయ్నల్ తన్వుర్ దూతలిర్కున్ సారి కీంతొర్. వూర్ వాసి, స్వర్గ్‌న రాజ్నగ పాప్ కియుస్వలిక్ సమ్దొన్ అని కరెబలిర్ సమ్దిర్‌కున్ మీరి కీసి, పొత్వల్ తడ్మిత గుండమ్నగ వాటంతెర్. అగ వూర్ ఆడ్సెర్, పల్క్ కొర్క్‌సెర్ మందంతెర్.</verse>
				<verse number="42"></verse>
				<verse number="43">బతి నియత్నుర్ తమ్వొర్ బాబొన రాజ్నగ పోడ్దున్ మోడి మిడ్చెర్ మందంతెర్. ఇదెన్ అర్తమ్ కియన ఇంద్కిట్‌తె, చొకొట్ కేంచి తేన్ బారెతె సోంచ్ కీమ్ట్!” ఇంజెర్ వెహ్తొర్.</verse>
				<verse number="44">అని, “స్వర్గ్‌న రాజ్ ఉంది వావ్టున్ రొపొ మకుస్త అద్ దనమున్ మోడి మంత. వొరొర్ మాయ్నల్ తాన్ పుటుసి అహ్నె మకుసి ఇర్తొర్. అని పుడ్త ఇన్వల్ ఆనంద్నె సొంజి, తన్గ మన్వల్ ఆస్తి సమ్దొతున్ వొమ్సి అద్ వావ్టున్ యేత్తొర్.</verse>
				<verse number="45">“ఇద్ స్వర్గ్‌న రాజ్ బెయ్ బారితంగ్ ముతెల్క్‌న బేపరి కియ్వన్ దాత్ గిర్ మంత.</verse>
				<verse number="46">వోర్ బేపరి దారన్ ఉంది బారిత ముతెమ్ దిస్త. తె వోర్ సొంజి, తన్గ మన్వల్ ఆస్తి సమ్దొతున్ వొమ్సి, అద్ ముతెమున్ యేత్తొర్.</verse>
				<verse number="47">“స్వర్గ్‌న రాజ్ సమ్దుర్‌తగ వాట్సి, వెలె తీర్క్‌నంగ్ మీన్క్ పియ్వల్ జార్దున్ మోడి గిర్ మంత.</verse>
				<verse number="48">అద్ జార్ నింత పెజె తాన్ డర్డితెకె ఊమ్సి, చొకొట్నంగ్ మీన్కున్ తమ్వ బుట్టితగ వాటంతెర్. అని కామి సియొంగ్ అవెన్ బహ్రి వాడి సీంతెర్.</verse>
				<verse number="49">అదె తీర్దె, ఇద్ దునియతగ ఆక్రి గట్కతె, బగవంతనుర్ దూతలిర్ వాసి, నియత్నుర్‌గటల్ పాపిర్కున్ పాకి కీంతెర్.</verse>
				<verse number="50">అని వూర్కున్ పొత్వల్ తడ్మిత గుండమ్నగ వాటంతెర్. అగ వూర్ ఆడ్సెర్, పల్క్ కొర్క్‌సెర్ మందంతెర్” ఇంజెర్ నమునంగ్ యేచ్చి వెహ్తొర్.</verse>
				<verse number="51">“నన వెహ్తంగ్ ఇవ్ సమ్దొ అర్తమ్ ఆతంగ్ కి?” ఇంజెర్ సిస్యలిర్‌కున్ యేసు పూసి కీతొర్. తె వూర్, “హో! అర్తమ్ ఆతంగ్” ఇంజెర్ వెహ్తెర్.</verse>
				<verse number="52">అస్కె యేసు వూర్ సంగ, “బహన్తె రోతొర్ మాల్కల్ తన్వ దనమ్నల్ పడనంగ్, పూనంగ్ వస్తుంగ్ తరంతొరొ, అహ్నె స్వర్గ్‌న రాజున్ బారెత బోద కరితొర్ హర్ సాస్తిరి గిర్ తరంతొర్” ఇంజెర్ ఇత్తొర్.</verse>
				<verse number="53">యేసు ఇవ్ నమునంగ్ వెహ్వల్ మహ్చి, అగటల్ తన్వ సొంత చహర్తె వాతొర్. అని సునగోగ్నగ పర్జతున్ బోద వెహ్తొర్. అద్ బోద కేంచి వూర్ నిప్నె ఆసి, “వేన్ ఇచొర్ బుది-గియన్ అని మయ్మతంగ్ కామ్క్ కియ్లె సక్తి బగటల్ వాత?</verse>
				<verse number="54"></verse>
				<verse number="55">ఎహె! వేర్తె వాడెనొర్ మరి ఆందుర్ బెహె కి రా? వేన అవల్ మరియల్ ఆంద్ అని యాకొబు, యోసెప్, సీమొను, అని యూదల్ ఇన్వలిర్ వేనుర్ తముక్ ఆందిర్ కి రా!</verse>
				<verse number="56">అని వేనంగ్ సేలక్ గిర్ సమ్ది మావ నాటెన్ పిసెర్ మంతంగ్. అసల్! వేన్ ఇద్ సమ్దొ గియన్ అని సక్తి బగటల్ వాత?” ఇంజెర్ ఇత్తెర్.</verse>
				<verse number="57">అని వూర్ రొపొ గర్వ మత్త కాడ్కి, వోర్ వెహ్వలిక్ నమ్‌మకి అని వోన్గ బరొస గిర్ ఇర్మకి. తె యేసు వూర్ సంగ, “పర్‌వక్తన్ తన్వ రోన్ అని తన్వ నాటె తపుసి, దుస్రొక్ సమ్దొ జాగనగ మాన్ పుటంత” ఇంజెర్ వెహ్తొర్.</verse>
				<verse number="58">అని వూర్ తన్వ పొరొ బరొస ఇర్వ కాడ్కి, అగ వెలె మయ్మతంగ్ కామ్క్ యేసు కియ్మకి.</verse>
			</chapter>
			<chapter number="14">
				<verse number="1">అద్ గట్కతె గలిలయ యేరియతగ రాజ్ తాకుసియ్వల్ హేరొద్ అంతిపస్ యేసున్ బారెతె కేంజ్తొర్.</verse>
				<verse number="2">అస్కె వోర్ తన్వుర్ సేవ్కలిర్ సంగ, “వేర్ కరలెన్ బాప్తిస్‌మ సియ్వల్ యోహన్ ఆందుర్. సాతుర్గటల్ నేండ్తొర్. అదెన్ సాటి వోన్గ మయ్మతంగ్ కామ్క్ కియ్వల్ సక్తి మంత.</verse>
				<verse number="3">బారితెకె ఇదెన్ మునె, ‘నీవొర్ తముర్ పిలిప్న వెయ్లొ హేరొదియన్ నిమె తుంగ్వల్ నాయమ్ ఆయొ’ ఇంజి యోహన్ నాకున్ వెహ్తొర్” ఇంజెర్ ఇత్తొర్. తె హేరొదియన జుల్మతున్ హిందల్, వోన్ జేల్తగ కోండి కీసి ఇర్తొర్.</verse>
				<verse number="4"></verse>
				<verse number="5">యోహన్త జీవ యేతన ఇంజి మత్తొర్ బతి, పర్జతున్ వెరితొర్. బారితెకె యోహన్తున్ వూర్ పర్‌వక్తల్ ఇంజెర్ మాని కీందిర్.</verse>
				<verse number="6">తె హేరొద్ రాజన పుడ్త దివొసున్ నేటి దావత్ తిన్లె వాతుర్ మునె, హేరొదియన మియడ్ యేంచి, హేరొదున్ ఆనంద్ సీత.</verse>
				<verse number="7">అదెన్ సాటి, “నీకున్ పహ్జె మత్త అద్ కోర. అదెన్ సీంతొన్” ఇంజెర్ వొట్ వాట్సి వాగ్దన్ కీతొర్.</verse>
				<verse number="8">అస్కె అద్ పేడి విచ్చెర్ అవనగ సొంజి, “బతల్ తల్కక బెయె?” ఇంజెర్ పూసి కీత. తె అవల్, “‘బాప్తిస్‌మ సియ్వల్ యోహన్త తల ఇద్ దెడియతగ ఇర్సి నాకున్ సీమ్’ ఇంజి తల్క” ఇంజెర్ వెహ్త. అద్ పేడి అహ్నె తల్క్‌త.</verse>
				<verse number="9">ఇద్ కేంచి హేరొద్ రాజన్ దుక్స లాగ్త. తన సమ్దిర్ మునె వొట్ వాడ్త కాడ్కి, అద్ వొటున్ నిపుస్లె, వోర్ మియడ ఆసత్ పూరి కియన్ సాటి వొప్తొర్.</verse>
				<verse number="10">అని సిపాయిన్ కేయ్సి, యోహన్త తల నట్క్‌సి తర ఇంజెర్ సూచన కీతొర్.</verse>
				<verse number="11">తె వోర్ ఉంది దెడియతగ అద్ తలతున్ ఇర్సి, రాజనగ తత్తొర్. తె మియడ్ అదెన్ పియ్సి తన్వ అవనగ సొత్త.</verse>
				<verse number="12">అదె గట్కతె యోహన్ తెర్ సిస్యలిర్ కరి కీసి, అగటల్ వోన కూర్దున్ వోసి మాతి కీతెర్. అని యేసునగ సొంజి, అద్ గొస్టి వెహ్తెర్.</verse>
				<verse number="13">యేసు జర్గ్‌త అదెన్ కేంచి, సిరిప్ తన్వుర్ సిస్యలిర్ సంగ రూకతగ ఉచ్చి, బోరె మనుర్ అద్ జాగతగ సొత్తొర్. బతి అద్ కబుర్ కేంచి, గుబ్డంగ్ గుబ్డంగ్ మాంది చహర్క్‌నల్ తాక్సెర్, వోన్ పెజెయ్ సొత్తెర్.</verse>
				<verse number="14">తె యేసు రూకతల్ రెయ్సి సూడ్తెకె వోన్ వెలెటిర్ మాంది దిస్తెర్. అస్కె వూర్ పొరొ యేసున్ కివుల్ లాగ్త. తె వూర్ నడ్డుమ్ యెడ్కి-దుక్నె మన్వలిర్‌కున్ చొకొట్ కీతొర్.</verse>
				<verse number="15">పోద్రెక్‌న యేలతె, సిస్యలిర్ యేసునగ వాసి, “మరట్ బోరె మనుర్ అద్ జాగతగ మంతట్. ఇంద్కెట్‌కె కోరుమ్ ఆత. అదెన్ సాటి మాందితున్ ఆజు-బాజుతంగ్ నహ్క్‌నగ సారి కీమ్. అస్కె వూర్ తమ్వ చందిత అని మన్వడ సవ్లత్ సూడంతెర్” ఇంజెర్ వెహ్తెర్.</verse>
				<verse number="16">బతి యేసు, “వూర్ సొన్వల్ జురత్ సెలె. మిరటె వూర్కున్ తిందన్ సాటి చందిత ఇంతజమ్ కీమ్ట్” ఇంజెర్ ఇత్తొర్.</verse>
				<verse number="17">తె వూర్, “మహ్గ సిరిప్ సియుంగ్ సారింగ్ అని రండ్ మీన్కె మంతంగ్” ఇంజెర్ వెహ్తెర్.</verse>
				<verse number="18">అస్కె యేసు, “అవ్ సారింగ్ అని మీన్కున్ నహ్గ పియ్సి వరట్” ఇంజెర్ ఇత్తొర్.</verse>
				<verse number="19">అని జాడిత్ పొరొ ఉదట్ ఇంజెర్ పర్జతున్ సూచన సీతొర్. అస్కె అవ్ సియుంగ్ సారిన్ అని రండ్ మీన్కున్ పియ్సి, పొరొ హాబడెకె సూడ్సెర్, బగవంతన్ దనెవాద్ వెహ్తొర్. అని అవెన్ టుక్డెంగ్ కీసి, సిస్యలిర్‌కున్ సీతొర్. తె వూర్ మాందితున్ జేవున్ వహ్డి కీతెర్.</verse>
				<verse number="20">వూర్ సమ్దిర్ పెటిమెన్ తిత పెజె, మెయ్తంగ్ టుక్డెంగ్ సిస్యలిర్ మీరి కీసి, బార డాలంగ్ నిహ్తెర్.</verse>
				<verse number="21">అద్ జేవున్ తిత్తుర్ వూర్ మరి-మియడ్ అని వెయ్లొకున్ సుటి కీసి, సిరిప్ మాయ్నలిరె లగ్-బగ్ సియుంగ్ హజర్క్ (5,000) మాంది మత్తెర్.</verse>
				<verse number="22">అద్ ఆత బరొబర్, యేసు తన్వుర్ సిస్యలిర్‌కున్ రూకతగ ఉపుసి, తనకున్ తెర్ మునె హంద బాజ్న డర్డితె సొనల్ ఆగె సీతొర్. అని తన సమ్దిర్‌కున్ సారి కీసెర్ పెజె ఆగ్తొర్.</verse>
				<verse number="23">మాందితున్ సారి కీత పెజె, తన వొరొరె పార్తన కియ్లె, గుటత్ పొరొ సొత్తొర్. పోడ్ద్ సొంజి సికటి ఆనెకె, తన వొరొరె అగ మత్తొర్.</verse>
				<verse number="24">అద్ గట్కతె సిస్యలిర రూక డర్డితల్ లంగ్ మత్త. వడి-దూందడ్ అని హెల్వంగ్ రూకతున్ మునెత్క్ పాసి, వోసెర్ మత్తంగ్.</verse>
				<verse number="25">లగ్-బగ్ సక్రె నాలుంగ్ నేక్నెకె, యేసు సమ్దుర్‌త యేత్ పొరొ తాక్సెర్, సిస్యలిర్ కరుమ్ వాతొర్.</verse>
				<verse number="26">అహన్ యేతున్ పొరొ తాక్వల్ సూడ్సి, సిస్యలిర్ బెయ్ వెరితెర్. అని దడ్కి తింజి, “అద్ బోరడియ్ ఆంద్!” ఇంజెర్ జోర్తె కిలితెర్.</verse>
				<verse number="27">అస్కె యేసు యెంటనె, “వెరిమట్! ననయ్ ఆందున్. దర్యమ్‌నె మంట్” ఇంజెర్ ఇత్తొర్.</verse>
				<verse number="28">తె పేతురు, వోన్ సంగ, “పర్బు! నిమెయ్ ఆంది బెహెతె, నీ వేరి నన గిర్ యేతున్ పొరొ తాక్సెర్ వాయ సీమ్!” ఇంజెర్ ఇత్తొర్.</verse>
				<verse number="29">అస్కె యేసు, “హో! వర” ఇంజెర్ ఇత్తొర్. తె పేతురు రూకతల్ రెయ్సి, యేత్ పొరొ తాక్సెర్ యేసున్ బాజ్ సొత్తొర్.</verse>
				<verse number="30">బతి వడి-దూందడెకె సూడ్సి వెరిసి, యేతగ ముడుంగ్సెర్, “పర్బు! నాకున్ బచి కీమ్!” ఇంజెర్ జోర్తె కిలితొర్.</verse>
				<verse number="31">యేసు యెంటనె తన్వ కెయ్ చహ్చి వోన్ పియ్తొర్. అని “నా పొరొ నీకున్ గట్ బరొస సెలె. బారి అనమిన ఆసెర్ మంతి?” ఇంజెర్ పూసి కీతొర్.</verse>
				<verse number="32">అని వూర్ ఇవిర్తె అద్ రూకతగ తెర్గ్‌త పెజె వడి-దూందడ్ ఆగ్త.</verse>
				<verse number="33">అస్కె రూకతగ మన్వలిర్ సిస్యలిర్, “నిమె కరలెన్ బగవంతనొర్ మరిని ఆంది” ఇంజెర్ పార్తన-వింతి కీతెర్.</verse>
				<verse number="34">వూర్ అద్ సమ్దుర్‌త హంద బాజ్న డర్డితె మన్వల్ గెనెసరెతు ఇన్వల్ యేరియతగ యెవ్తెర్.</verse>
				<verse number="35">అగటుర్ లోకుర్ యేసున్ వొడ్కి పియ్సి, సిర్ముట్ మన్వలిక్ నహ్క్‌నుర్‌కున్ కబుర్ సారి కీసి, బేమరినె మన్వలిర్ సమ్దిర్‌కున్ వోన్గ తరుస్తెర్.</verse>
				<verse number="36">అని యేసున్, “నీవ పాంగుడ కాటున్ తెర్ వూర్కున్ ఇట సీమ్” ఇంజెర్ జుల్మ కీతెర్. అహన్ వోనంగ్ పాంగుక్ ఇట్తుర్ వూర్ సమ్దిర్ గిర్ చొకొట్ ఆతెర్.</verse>
			</chapter>
			<chapter number="15">
				<verse number="1">కహితుర్ పరిసయుల్క్ అని సాస్తిరిర్ యెరుసలెమ్నల్ వాసి, “నీవుర్ సిస్యలిర్ కెయ్క్ నొర్వక్‌నె జేవున్ కీసెర్, మా తొత్తురంగ్ నేకిన్ పియ్సి బారి తాక్సెర్ సెలుర్?” ఇంజెర్ యేసున్ పూసి కీతెర్.</verse>
				<verse number="2"></verse>
				<verse number="3">తె యేసు, “మీవంగ్ నేకిన్ సాటి, బగవంతనంగ్ ఆగెన్ మిరట్ బారి వీడ్సి, తాక్సెర్ మంతిట్?” ఇంజెర్ ఉల్ట పూసి కీతొర్.</verse>
				<verse number="4">అని, “‘మీ అవల్-బాబొన్ మాన్ సీమ్ట్’ అని ‘అవనె ఆయి బాబొనె ఆయి రాంగ్తొర్ వోన్ మరన్త సిక్స వాట లాగర్’ ఇంజెర్ గిర్ బగవంతల్ ఆగె సీతొర్.</verse>
				<verse number="5">బతి మిరట్ ఉంది మోక బోరె, ‘నావుర్ అవల్-బాబొన్ సియ్వలిక్ కొతన్ బగవంతన్ సీంతొన్’ ఇంజెర్ వెహ్తెకె, అహన్ వోర్ అవల్-బాబొన్ మాని కియ్వెకె గిర్, ‘బతయ్ ఆయొ’ ఇంజెర్ వోన్ వెహంతిట్. మిరట్ మీ తొత్తురంగ్ నేకింగ్ పియ్సి తాక్లె, బగవంతన వచన్తున్ గిర్ వీడ్సి తాక్సెర్ మంతిట్.</verse>
				<verse number="6"></verse>
				<verse number="7">మిరట్ పసి కియ్వలిర్ ఆందిట్! తొలె యెసయ పర్‌వక్తల్ మీ బారెతె ఇహిన్ వెహ్వల్ బరొబరె ఆంద్:</verse>
				<verse number="8">‘వీర్ పర్జ బగవంతల్ ఆయ్వల్ నాకున్ తమ్వంగ్ సివ్లినె మాని కీంతెర్. బతి వూర్ కపెటలిరంగ్ దిల్క్ నహ్గటల్ వెలె లక్ మంతంగ్.</verse>
				<verse number="9">నావంగ్ హుకుమ్కున్ బద్లి, తమొ నివ్డి కీత అద్ బోద వెహంతెర్. అదెన్ సాటి, వూర పార్తన-వింతి నాకున్ కామి సియొ’ ఇంజి బగవంతల్ వెహుస్తొర్” ఇంజెర్ ఇత్తొర్.</verse>
				<verse number="10">అని యేసు అద్ మాందితున్ తన్గ కేయ్సి, “బహిడ బదె వస్తు మాయ్నన పెటితగ సొంజి, అస్ట్ బస్ట్ కియొ. బతి మాయ్నన దిల్తల్ బవ్తె బహ్రి వాంతంగొ, అవె మాయ్నన్ అస్ట్ బస్ట్ కీంతంగ్. ఇన్వలిక్ గొస్టిన్ అర్తమ్ కియ్లె కోసిద్ కీమ్ట్” ఇంజెర్ వెహ్తొర్.</verse>
				<verse number="11"></verse>
				<verse number="12">అద్ ఆత పెజె సిస్యలిర్ తన్గ వాసి, “నిమె వెహ్వల్ వూర్ పరిసయుల్కున్ సోంగ్ వానల్ కీత ఇన్వల్ టావయ్ కి?” ఇంజెర్ పూసి కీతెర్.</verse>
				<verse number="13">తె యేసు, “వూర్ బారెతె పరెసన్ ఆయ్మట్. వూర్ గుడ్డిర్‌కున్ సరి తొహ్వలిర్ గుడ్డిర్ ఆందిర్. గుడ్డి ఉండె వొరొర్ గుడ్డిన్ సరి తొహ్తెకె, వూర్ ఇవిర్తె డొడొతగ అరంతెర్. స్వర్గ్‌నొర్ నా బాబొ ఉర్స్‌మకి అద్ హర్ మొడొకతున్ సీర్క్ అరిక్ తెర్సి వాటంతొర్” ఇంజెర్ పరిసయుల్కున్ బారెతె వెహ్తొర్.</verse>
				<verse number="14"></verse>
				<verse number="15">అస్కె పేతురు, “అద్ నమునతున్ మాక్ పోడి కీసి వెహ” ఇంజెర్ పూసి కీతొర్.</verse>
				<verse number="16">తె యేసు, “తిన్వలిక్ సమ్దొ తొడ్దల్ రొపొ పెటితగ దాంతంగ్. అని అగ అవ్ జీరె మాసి, మెయ్దడ రూప్నె మేందొడల్ బహ్రి అరంతంగ్. అదెన్ సాటి కెయ్క్ నొర్వక్ జేవున్ కీతెకె గిర్ బే-సుదుడ్ ఆయుర్. బతి దిల్తున్ రొపొ మంజి, తొడ్దల్ బహ్రి వాయ్వలిక్ కరబ్ సోంచ్, మాయ్నలిర్‌కున్ జక్వల్, పీర్ కియ్వల్, లంజెతనమ్ కియ్వల్, కలె కామ్, పకట్ వెహ్వల్ అని రెహ్చి వడ్క్‌వల్ ఇన్వలిక్ మాయ్నన్ బే-సుదుడ్ కీంతంగ్. ఇదెన్ బారెతె మీకున్ టావ సెలె కి?” ఇంజెర్ వెహ్తొర్.</verse>
				<verse number="17"></verse>
				<verse number="18"></verse>
				<verse number="19"></verse>
				<verse number="20"></verse>
				<verse number="21">అని యేసు అని వోనుర్ సిస్యలిర్ మాందితల్ అలగ్ ఆసి, అద్ గలిలయ యేరియతల్ తూరు అని సీదొన్ ఇన్వలిక్ నగుక్న యేరియతగ సొత్తెర్.</verse>
				<verse number="22">అస్కెనె కనానియ జాతిత ఉంది వెయ్లొ వాసి, “దావిద్న కాన్‌దాన్తొర్ ఆయ్వల్ పర్బు! నా పొరొ దయ తొహ. నా మియడగ బూత్ సోప్రె మాసి, బెయ్ దుక్స బోగె మాసెర్ మంత” ఇంజెర్ జోర్తె జుల్మ కీసెర్ మత్త.</verse>
				<verse number="23">బతి యేసు తాన్ బతయ్ జవబ్ సియ్మకి. అస్కె వోనుర్ సిస్యలిర్ వాసి, “అద్ వెయ్లొన్ రొహ. మా పెజెయ్ నంగడల్ జోర్తె జుల్మ కీసెర్ వాసెర్ మంత” ఇంజెర్ యేసున్ కోర్తెర్.</verse>
				<verse number="24">అస్కె యేసు, “తప్సి సొత్తంగ్ గొరెంగ్ మోడి మన్వల్ ఇజ్రయేల్ పర్జతున్ సాటినె, బగవంతల్ నాకున్ సారి కీతొర్” ఇంజెర్ వెహ్తొర్.</verse>
				<verse number="25">అద్ వెయ్లొ యేసున్ మునె ముర్-టొంగ్రంగ్ కొట్సి, “పర్బు! నాకున్ మదత్ కీమ్” ఇంజెర్ ఇత్త.</verse>
				<verse number="26">తె యేసు, “మరి-మియడ్ తిన్వల్ కానెతున్ ఊంచి నెయ్కున్ వాట్వల్ బరొబర్ ఆయొ” ఇంజెర్ వెహ్తొర్.</verse>
				<verse number="27">తె అద్ వెయ్లొ, “హో, పర్బు! వాటుర్ బతి, తమ్వొర్ మాల్కల్ తిత పెజె, మెయ్తంగ్-సుయ్తంగ్ టుక్డెంగ్ నెయ్ పిలంగ్ తింద వచొ కి!” ఇంజెర్ వెహ్త.</verse>
				<verse number="28">అస్కె యేసు, “బాయి! నిహ్గ వెలె బరొస మంత. నిమె కోర్త తీర్ జర్గంత” ఇంజెర్ వెహ్తొర్. అద్ గట్కతెనె తాన మియడ్ చొకొట్ ఆత.</verse>
				<verse number="29">యేసు అగటల్ పెసిసి, గలిలయ సమ్దుర్‌త డర్డియ్ తాక్సెర్ సొంజి, గుటత్ పొరొ ఉత్తొర్.</verse>
				<verse number="30">అస్కె వెలెటిర్ గుబ్డంగ్ గుబ్డంగ్ మాంది తమ్వ పెజెయ్ కూటలిర్కున్, గుడ్డిర్‌కున్, కెయ్-కాల్క్ అర్సి మన్వలిర్‌కున్, మూకలిర్కున్ అని ఉండె వెలె తీర్క్‌నంగ్ బేమరినె మన్వలిర్‌కున్ పియ్సి వాసి యేసునంగ్ కాల్కున్ మునె మీండుసీతెర్. తె యేసు వూర్ సమ్దిర్‌కున్ చొకొట్ కీతొర్. అదెన్ సూడ్సి, వూర్ పర్జ బెయ్ గుల్ ఆతెర్ అని ఇజ్రయేల్ లోకురొర్ బగవంతన్ డగుర్-పాన్ సీతెర్.</verse>
				<verse number="31"></verse>
				<verse number="32">అద్ ఆత పెజె, యేసు తన్వుర్ సిస్యలిర్‌కున్ కేయ్సి, “వీర్ పర్జత్ పొరొ నాకున్ బెయ్ కివుల్ లాగ్సెర్ మంత. బారితెకె మూంద్ దివొస్క్‌నల్ నా సంగన్ మన్వల్ కీనెకె, వీర్గ ఇంకె తిందన్ సాటి బతయ్ సెలె. ఉపసె వీర్కున్ రొహ్వల్ ఇస్టమ్ సెలె. మోక వీర్ నడ్డుమ్ సర్దె బగనె అర వచొ” ఇంజెర్ ఇత్తొర్.</verse>
				<verse number="33">తె సిస్యలిర్, “ఇవ్ బోడి గుటనగ ఇచొర్ వెలె మాందితున్ తిన్లె చంది బగ పుటర్?” ఇంజెర్ యేసున్ పూసి కీతెర్.</verse>
				<verse number="34">తె యేసు కేంచి, “మిహ్గ బచొంగ్ సారింగ్ మంతంగ్?” ఇంజెర్ ఉల్ట సిస్యలిర్‌కున్ పూసి కీతొర్. అస్కె వూర్, “యేడుంగ్ సారింగ్ అని బొడ్స్‌తంగ్ ఇచుంగ్సి చుడుక్ మీన్క్ మంతంగ్” ఇంజెర్ వెహ్తెర్.</verse>
				<verse number="35">తె యేసు, “బూడ్ ఉదట్” ఇంజెర్ పర్జతున్ ఆగె సీతొర్.</verse>
				<verse number="36">అస్కె అవ్ యేడుంగ్ సారింగ్ అని మీన్క్ పియ్సి బగవంతన్ దనెవాద్ వెహ్చి, ఉరుసి సిస్యలిర్‌గ అందుస్తొర్. తె వూర్ మాందితున్ వహ్డి కీతెర్.</verse>
				<verse number="37">మాంది సమ్దిర్ గిర్ పెటిమెన్ తిత్తెర్. అద్ ఆత పెజె, మెయ్తంగ్ అవ్ టుక్డెంగ్ మీరి కీతెర్. తె, యేడుంగ్ డాలంగ్ నింతంగ్.</verse>
				<verse number="38">వెయ్లొక్ అని మరి-మియడున్ కహ్వకె, నాలుంగ్ హజర్క్ (4,000) మాయ్నలిర్ అగ జేవున్ కీతెర్.</verse>
				<verse number="39">అద్ ఆత పెజె యేసు, వూర్ సమ్దిర్‌కున్ సారి కీసి, తన రూక ఉచ్చి మగదాన్ ఇన్వల్ యేరియతె సొత్తొర్.</verse>
			</chapter>
			<chapter number="16">
				<verse number="1">ఉంది దియ పరిసయుల్క్ అని సదుకయుల్క్ వోన్ పరిక్స కియ్లె, “నిమె బగవంతన అదికార్దె వాతి ఇంజెర్ నిరుపన్ కియ్లె, స్వర్గ్‌నల్ ఉంది మయ్మత కామ్ కీసి తొహ” ఇంజెర్ యేసున్ పూసి కీతెర్.</verse>
				<verse number="2">తె యేసు, “పోడ్ద్ సొన్వల్ వకత్నె హాబర్ రగల్ ఆసి దిస్తెకె, ‘నాడిత దివొస్ పూరొ పిర్-వడి సెల్వక్‌నె చొకొట్ మందంత’ ఇంతిట్. అని పోడ్ద్ పెసినెకె హాబర్ రగల్ ఆసి, టెపంగ్ అరిక్ మత్తెకె, ‘నేండ్ పిర్-వడి వాంత’ ఇంతిట్. కపెటలిర్నిట్! ఇహిన్ హాబడున్ సూడ్సి బంటి బతల్ జర్గంత ఇన్వల్ వొడ్కి కియ పరంతిట్ బతి, ఇద్ కాలమ్నగ జర్గ్‌సెర్ మన్వలికున్ బారి వొడ్కి కియ పర్సెర్ సెల్విట్?</verse>
				<verse number="3"></verse>
				<verse number="4">ఇద్ పిడితుర్ కరెబలిర్ అని పీర్ కియ్వలిర్ మయ్మత కామున్ సాటి పూసి కీసెర్ మంతెర్. సిరిప్ యోన పర్‌వక్తన నిసనితున్ తపుసి, దుస్రొ బదె నిసని వూర్కున్ తొహ్వల్ జురత్ సెలె” ఇంజెర్ వెహ్చి, వూర్కున్ సుటి కీసి అగటల్ సొత్తొర్.</verse>
				<verse number="5">యేసునుర్ సిస్యలిర్ సమ్దుర్‌తున్ వీడ్సి వానెకె, తమ్వ సంగ సారింగ్ తర్వల్ మరుంగ్తెర్.</verse>
				<verse number="6">అస్కె యేసు, “ సొవుస్వల్ చీజున్ దాత్ మన్వలిర్ పరిసయుల్క్ అని సదుకయుల్కున్ బారెతె దిహన్తె మంట్” ఇంజెర్ సిస్యలిర్‌కున్ దమ్కి సీతొర్.</verse>
				<verse number="7">తె వూర్, “మరట్ సారింగ్ తర్వ కాడ్కినె ఇహిన్ ఇంతొర్” ఇంజెర్ తమ్వ తమ చర్చ కీసెర్ మత్తెర్.</verse>
				<verse number="8">అదెన్ కరి కీసి యేసు, “కమి బరొస వాలిర్నిట్! మిరట్ సారింగ్ తర్మకి ఇంజెర్ బారి మీవ మిరట్ చర్చ కీసెర్ మంతిట్?</verse>
				<verse number="9">మీకున్ ఉండె గిర్ అర్తమ్ ఆయ్మకి బతల్? సియుంగ్ హజర్క్ (5,000) మాందితున్ సియుంగ్ సారినె, జేవున్ దొస్త పెజె, మిరట్ మెయ్తంగ్ టుక్డెంగ్ మీరి కీసి బచొంగ్ డాలంగ్ నిహ్తిటొ, మీకున్ హేతు సెలె కి?</verse>
				<verse number="10">అని ఉండె ఉంది జోక నాలుంగ్ హజర్క్ (4,000) మాందితున్, యేడుంగ్ సారింగ్ అని ఇచుంగ్సి మీన్క్‌నె జేవున్ దొస్త పెజె, మెయ్తంగ్ టుక్డెంగ్ మీరి కీసి, బచొంగ్ డాలంగ్ నిహ్తిటొ, మీకున్ హేతు సెలె కి?</verse>
				<verse number="11">నన సారిన్ బారెతె వడ్క్‌సెర్ సెలొన్ ఇంజెర్ మిరట్ బారి అర్తమ్ కీసెర్ సెల్విట్? పరిసయుల్క్ అని సదుకయుల్క్‌న కరబ్ కియ్వల్ బోదతున్ బారెతెన్ దిహన్తె మందన” ఇంజెర్ వెహ్తొర్.</verse>
				<verse number="12">అస్కె సిస్యలిర్ పిండితున్ సొవుస్వల్ చీజున్ బారెతె ఆయొ బతి, పరిసయుల్క్ అని సదుకయుల్క్‌న కరబ్ కియ్వల్ బోదతున్ బారెతెన్ దిహన్తె మందన ఇంజి, వెహ్చెర్ మంతొర్ ఇంజెర్ అర్తమ్ కీతెర్.</verse>
				<verse number="13">అని బస్కెతె యేసు సిజరియ పిలిపి చహర్తున్ కరుమ్ వాతొరొ, అస్కె సిస్యలిర్ సంగ, “ స్వర్గ్‌నొర్ మాయ్నల్ ఆయ్వల్ నా బారెతె పర్జ, బోర్ ఆందుర్ ఇంజెర్ మంతెర్?” ఇంజి పూసి కీతొర్.</verse>
				<verse number="14">తె సిస్యలిర్, “కహితుర్ బాప్తిస్‌మ సియ్వల్ యోహన్ ఇంజెర్ మంతెర్. ఉండె కహితుర్ యేలియ పర్‌వక్తల్ ఇంజెర్ మంతెర్. ఉండె కహితుర్ ఇర్మియ పర్‌వక్తల్ ఇంతెర్. అని ఉండె కహితుర్ పర్‌వక్తలిర్‌గటల్ వొరొర్ ఆందుర్ ఇంజెర్ మంతెర్” ఇంజి వెహ్తెర్.</verse>
				<verse number="15">అస్కె యేసు, “తె మిరట్ నాకున్ బోర్ ఆందుర్ ఇంతిట్?” ఇంజెర్ సిస్యలిర్‌కున్ పూసి కీతొర్.</verse>
				<verse number="16">తె సీమొన్-పేతురు, “నిమె బచి కియ్వల్ కిరిస్తుని అని జీవతె మన్వల్ బగవంతనొర్ మరిని ఆంది” ఇంజెర్ ఇత్తొర్.</verse>
				<verse number="17">అస్కె యేసు, “యోననొర్ మరి ఆయ్వల్ సీమొన్, నిమె ఆసిర్‌వాద్ యేత్వని ఆతి. బహన్ ఇత్తెకె, ఇద్ గొస్టితున్ సాదరన్ మాయ్నల్ నీకున్ వెహ్మకి బతి, స్వర్గ్‌నగ మన్వల్ నా బాబొయ్ వెహ్తొర్.</verse>
				<verse number="18">అదెన్ సాటి నీకున్ పేతురు ఇంజెర్ నన కేయంతొన్. ఇదెన అర్తమ్ బండ. ఇద్ బండత్ పొరొ నావంగ్ చర్చినుర్‌కున్ నిపుసంతొన్. పాతడ్తగ మన్వలిక్ సక్తింగ్ ఇవ్ చర్చినుర్‌కున్ హారి కియ పరొంగ్.</verse>
				<verse number="19">స్వర్గ్‌న రాజ్నంగ్ కుంజింగ్ నీకున్ సీంతొన్. ఇద్ దునియతగ నిమె బవెన్తె వొప్వియొ, అవెన్ స్వర్గ్‌నగ గిర్ వొపొన్. ఇగె నిమె బవెన్తె వొపంతియొ, అవెన్ స్వర్గ్‌నగ గిర్ నన వొపంతొన్” ఇంజెర్ వెహ్తొర్.</verse>
				<verse number="20">అద్ ఆత పెజె, “నన కిరిస్తున ఆందున్ ఇంజెర్ బోనె వెహ్మట్” ఇంజెర్ సిస్యలిర్‌కున్ ఆగె సీతొర్.</verse>
				<verse number="21">అస్కెడల్ యేసు, సిస్యలిర్ సంగ, “యెరుసలెమ్ సొత్త పెజె, స్వర్గ్‌నొర్ మాయ్నల్ వెలె దుక్సంగ్ బోగె మాయ లాగర్. పెదొల్క్, డగుక్ కటొడలిర్ అని సాస్తిరిర్ వోన్ వొప్వక్‌నె ఉల్ట తిరియంతెర్. వోన జీవ యేతంతెర్ బతి, బగవంతల్ మూంద్ రోజ్క్‌నె వోన్ నేండుసంతొర్ ” ఇంజెర్ వెహ్వల్ మొదొల్ కీతొర్.</verse>
				<verse number="22">తె పేతురు, యేసున్ బగ్ల వోసి, “అహన్ ఇన్మ పర్బు! ఇహిన్ నీకున్ బస్కెన్ జర్గ్‌వ! బగవంతలె ఇద్ గండమ్నల్ నీకున్ తపుసన!” ఇంజెర్ దమ్కి సీతొర్.</verse>
				<verse number="23">తె యేసు పేతుర్తున్ బాజ్ తిరిసి, “ సయ్తన్‌ది, నా మునెతల్ సొడియ! నిమె నాకున్ ఆపుసెర్ మంతి. నిమె మాయ్నలిర్ దాత్ సోంచ్ కీసెర్ మంతి. బతి బగవంతన సోంచున్ కరి కీసెర్ సెల్వి” ఇంజెర్ వోన్ ఇత్తొర్.</verse>
				<verse number="24">అస్కె యేసు తన్వుర్ సిస్యలిర్ సంగ, “నా సంగ బోర్తె తాకక ఇంతొరొ, వోర్ తన్వ తన పటి కియ్వక్‌నె, హర్ రోజ్ తన్వ తక్‌లిబున్ తన సోసి కీసెర్ నా పెజెయ్ తాక లాగర్.</verse>
				<verse number="25">బోర్తె తన్వ జీవతున్ బచి కీక ఇంతొరొ, వోర్ తన్వ జీవ సుటి కియ లాగర్. బతి బోర్తె నా సాటి తన్వ జీవతున్ సుటి కీంతొరొ, వోర్ అద్ జీవతున్ దకుసంతొర్.</verse>
				<verse number="26">పరిపంచమ్ సమ్దొతున్ మెయ్సి తన్వ జీవ సుటి కీతెకె మాయ్నన్ బతల్ పాయ్ద పుటంత? అహ్నె సొడిత జీవతున్ మల్సి యేతన్ సాటి వోర్ బతల్ సియ పరంతొర్?</verse>
				<verse number="27">స్వర్గ్‌నొర్ మాయ్నల్, దూతలిర్ సంగ మీరె మాసి బగవంతన మయ్మతె వాయ్వల్ మంతొర్. అస్కె హర్ వొరొన్ వూర్ కీతంగ్ కామ్కున్ పియ్సి, వోర్ ఇనమ్ సీంతొర్.</verse>
				<verse number="28">ఇగె నిల్సి మన్వలిర్‌గటల్ కహితుర్ దర్తురిత్ పొరొ స్వర్గ్‌నొర్ మాయ్నల్ ఆయ్వల్ బగవంతనొర్ మరి రాజ్ తాకుస్వల్ సూడ బీగర్ వూర మరన్ ఆయొ. ఇద్ సతెమ్ ఆంద్” ఇంజెర్ సిస్యలిర్‌కున్ వెహ్తొర్.</verse>
			</chapter>
			<chapter number="17">
				<verse number="1">సారుంగ్ రోజ్క్ ఆత పెజె, యేసు తన్వ సంగ సిరిప్ పేతుర్తున్, తాదల్-తముర్ ఆయ్వలిర్ యాకొబున్ అని యోహన్తున్ పియ్సి, డంగల్ గుటత్ పొరొ సొత్తొర్.</verse>
				<verse number="2">అగ వూర్ మునె యేసున రూప్ మారిత. బహన్ ఇత్తెకె, వోన మొకొమ్ పోడ్దున్ మోడి మిడ్చ్‌న్‌దు అని వోనంగ్ పాంగుక్ వేడ్చిత్ మోడి బెయ్ చక్ దవ్రలిక్ ఆతంగ్.</verse>
				<verse number="3">అస్కెనె అచనక్ వోన్ సంగ మోసె అని యేలియ ఇన్వలిర్ తొత్తుర్ పర్‌వక్తలిర్ వడ్క్‌సెర్ సిస్యలిర్‌కున్ దిస్తెర్.</verse>
				<verse number="4">తె పేతురు, “పర్బు! మరట్ ఇగెన్ మన్వల్ చొకొట్ దిసంత. నీ సాటి, యేలియన్ అని మోసెన్ సాటి మమొట్ మూంద్ గుడ్సెంగ్ వాటంతొమ్” ఇంజెర్ యేసున్ సంగ వెహ్తొర్.</verse>
				<verse number="5">అహన్ వెహ్చెర్ మనెకెన్ వూర్కున్ జగర్నె వేడ్చి వాలె ఉంది టెప వాసి కప్త. అద్ టెపతల్, “వేర్ నావొర్ లాడ్నొర్ మరి ఆందుర్. వేన్ హిందల్ నన వెలె ఆనంద్నె మంతొన్. వేర్ వెహ్వడున్ కేంజట్” ఇంజెర్ ఉంది లేంగ్ కేంజ వాత.</verse>
				<verse number="6">అద్ లేంగ్ కేంచి, వూర్ సిస్యలిర్ బెయ్ వెరిసి గప్-ముడ్గెంగ్ అర్తెర్.</verse>
				<verse number="7">బతి యేసు వూర్గ సొంజి, వూర్కున్ తాపి కీసెర్, “తేదట్! మిరట్ వెరిమట్” ఇంజెర్ ఇత్తొర్.</verse>
				<verse number="8">తె వూర్ తల తహ్చి సూడ్తెకె, దుస్రుర్ బూరె వూర్కున్ దిస్మకి సిరిప్ యేసుయ్ దిస్తొర్.</verse>
				<verse number="9">అద్ గుటతల్ రెయ్సి వానెకె, “స్వర్గ్‌నొర్ మాయ్నల్ సాసి-నేండ్నల్ వేరి, మిరట్ ఇద్ గట్నతున్ బారెతె బోనె వెహ్మట్” ఇంజెర్ యేసు సిస్యలిర్‌కున్ ఆగె సీతొర్.</verse>
				<verse number="10">అస్కె వోనుర్ సిస్యలిర్, “అహన్ బెహెతె కిరిస్తున్ తెర్ మునె యేలియ పర్‌వక్తల్ వాయ లాగర్ ఇంజెర్ బారి సాస్తిరిర్ వెహంతెర్?” ఇంజి వోన్ పూసి కీతెర్.</verse>
				<verse number="11">తె యేసు, “యేలియల్ తప్వక్ మొదొల్ వాసి, ఇవ్ సమ్దొన తయర్ కీంతొర్.</verse>
				<verse number="12">బతి నన మీకున్ వెహ్వల్ బతల్ ఇత్తెకె, యేలియ పర్‌వక్తల్ వాతొర్ బతి, వోన్ మిరట్ వొడ్కె మాయ్మకి. ఉండె వోర్ పర్జత కెయ్దె బహన్ దుక్సంగ్ బోగె మాయనయొ, అహన్ బోగె మాసి సొత్తొర్. అదె తీర్దె వూర్ పర్జ, స్వర్గ్‌నొర్ మాయ్నన్ గిర్ తక్‌లిబ్ సియ్వలిర్ మంతెర్” ఇంజెర్ వెహ్తొర్.</verse>
				<verse number="13">అస్కె సిస్యలిర్ బాప్తిస్‌మ సియ్వల్ యోహన్తున్ బారెతె యేసు వడ్క్‌సెర్ మంతొర్ ఇన్వల్ కరి కీతెర్.</verse>
				<verse number="14">మాందితగ వూర్ కరుమ్ యెవ్నెకెనె, వొరొర్ మాయ్నల్ యేసున్ మునె ముర్-టొంగ్రంగ్ కొట్సి, “గురుజి! నావొర్ మరిన్ పొరొ దయ తొహ. వోర్ ముంజ్క అరుస్వల్ బేమరితె దుక్స బోగె మాసెర్ మంతొర్. వోర్ తడ్మితగ సెలెకె యేతగ అర్సెరెన్ మందంతొర్.</verse>
				<verse number="15"></verse>
				<verse number="16">తె వోన్ నీవుర్ సిస్యలిర్‌గ తత్తొన్ బతి, వూర్ చొకొట్ కియ పర్మకి” ఇంజెర్ వెహ్తొర్.</verse>
				<verse number="17">అస్కె యేసు, “నా పొరొ బరొస సెలుర్ వూర్ మూజొర్క్‌నిట్! నన బచెజెల్ మీ సంగ మంజి, మీకున్ సోసి కీక?” ఇంజెర్ వూర్కున్ ఇత్తొర్. అని, “వోన్ నహ్గ పియ్సి వరట్” ఇంజెర్ యేసు వెహ్తొర్.</verse>
				<verse number="18">అని వోన్ పియ్సి వాత పెజె, వోన్గ సోప్రె మాసి మన్వల్ బూతున్ సంగ, “వోన్గటల్ పెసిసి సొన్” ఇంజెర్ యేసు దమ్కి సీనెకెన్, అద్ సొడిత. యెంటనె వోర్ కాండి బర్పుర్ చొకొట్ ఆతొర్.</verse>
				<verse number="19">అద్ ఆత పెజె, యేసు వొరొరె మనెకె, సిస్యలిర్ వోన్గ సొంజి, “మమొట్ అద్ బూతున్ బారి తెండ్సి పూడ పర్మకి?” ఇంజెర్ పూసి కీతెర్.</verse>
				<verse number="20">తె వోర్, “బగవంతన్ పొరొ మీకున్ గట్ బరొస సెల్వ కాడ్కినె, తెండ్సి పూడ పర్మకి. బతి మీకున్ మోవెర దానతచొర్ బరొస మత్తెకె గిర్ ఆంత. ఇద్ గుటతున్ సూడ్సి, ‘యే! గుటతి ఇగెటల్ సొన్!’ ఇత్తెకె అద్ దాంత. ఇదె ఆయ్వ మీ సంగ ఆయ పరొ ఇన్వల్ బతయ్ సెలె. ఇద్ సతెమ్ ఆంద్” ఇంజెర్ వెహ్తొర్. [ ]</verse>
				<verse number="21"></verse>
				<verse number="22">వూర్ సమ్దిర్ గిర్ గలిలయతగ మల్సి మీరె మాత పెజె యేసు వూర్ సంగ, “స్వర్గ్‌నొర్ మాయ్నన్ దుస్రుర కెయ్దె హవ్లి కియ లాగర్.</verse>
				<verse number="23">వోన్ వూర్ జకంతెర్ బతి, మూంద్ రోజ్క్‌నె నేండంతొర్” ఇంజెర్ వెహ్తొర్. అద్ కేంచి సిస్యలిర్‌కున్ బెయ్ దుక్స లాగ్త.</verse>
				<verse number="24">యేసు అని వోనుర్ సిస్యలిర్ కపెర్నహోమ్ చహర్తె యెవ్తెర్. అగటుర్ టెక్స వసులి కియ్వలిర్ పేతుర్తగ వాసి, “మీవొర్ బోద గురు, ఇద్ మందిర్త టెక్స దొహొర్ కి బతల్?” ఇంజెర్ సవల్ పూసి కీతెర్.</verse>
				<verse number="25">తె పేతురు, “దొహంతొర్” ఇంజెర్ జవబ్ సీతొర్. అని పేతురు రోత్ రొపొ నేంగ్సి, వెహ్క ఇనెకెన్ యేసుయ్ మొదొల్, “సీమొను! దర్తురితగ మన్వలిర్ రాజలిర్ తమ్వుర్ మర్క్‌నగటల్ టెక్స వసులి కీంతెర్ కి, సెలెకె దుస్రుర్‌గటల్ వసులి కీంతెర్? నిమె బతల్ ఇంతి?” ఇంజెర్ పూసి కీతొర్.</verse>
				<verse number="26">అస్కె పేతురు, “దుస్రుర్‌గటల్ వసులి కీంతెర్” ఇంజెర్ వెహ్తొర్. తె యేసు, “అహన్ బెహెతె మర్క్ టెక్స దొహ్వల్ జురత్ సెలె!</verse>
				<verse number="27">తెర్ బతి, వూర్ వటి ఆగయ్ సోంగ్ వాయ్వక్ మన్లె, నిమె సమ్దుర్‌తగ సొంజి గరి వాట. గరితగ మొదొల్ తట్త మీన్దున్ పియ్సి, తాన తొడ్డి తెరిసి సూడ్తెకె, కూరత ఉంది బిల దిసంత. తాన్ వోసి మా ఇవిర టెక్స దొహ” ఇంజెర్ వెహ్తొర్.</verse>
			</chapter>
			<chapter number="18">
				<verse number="1">అద్ ఆత పెజె, సిస్యలిర్ యేసునగ వాసి, “స్వర్గ్‌న రాజ్నగ సమ్దిర్‌గటల్ బోర్ డగుర్ ఆంతొర్?” ఇంజెర్ పూసి కీతెర్.</verse>
				<verse number="2">తె యేసు వొరొర్ చుడుర్-కాండిన్ తన్గ వర ఇంజెర్ కేయ్సి, వోన్ వూర్ నడ్డుమ్ నిపుసి ఇహిన్ వెహ్వల్ మొదొల్ కీతొర్:</verse>
				<verse number="3">“మీవంగ్ గున్క్ మారిసి చుడుర్ మరి-మియడున్ మోడి ఆయ బీగర్ స్వర్గ్‌న రాజ్నగ వొరొర్ గిర్ నేంగ పర్విట్. ఇద్ సతెమ్ ఆంద్ ఇంజెర్ వెహ్చెర్ మంతొన్.</verse>
				<verse number="4">బతి బోర్తె వేర్ చుడుర్-కాండిన్ దాత్ తన్వ తన చుడుర్-పాన్ కీంతొరొ, వోన్ స్వర్గ్‌న రాజ్నగ డగుర్-పాన్ వాంత.</verse>
				<verse number="5">అచొరె ఆయ్వ, ఈతొర్ చుడుర్-కాండిన్ నా పొరొడె బోర్తె కరుమ్ కీంతొరొ, వోర్ నాకున్ గిర్ కరుమ్ కీత లెకతెన్ వాంతొర్.</verse>
				<verse number="6">“బతి నా పొరొ బరొస ఇర్వలిర్ ఈతుర్ చుడుర్-పాన్దె మన్వలిర్‌గటల్ వొరొర్ పాప్ కియన్ సాటి, ఉంది మోక బోరె కారన్ ఆనుర్తె, ఆతొర్ మాయ్నన గోటితగ ఉంది డగుర్ జత్తతున్ దొహ్చి, సమ్దుర్‌తగ వాట్వల్ చొకొట్ మందంత.</verse>
				<verse number="7">దునియతుర్ లోకుర్ దుస్రుర కెయ్దె పాప్ కియుసంతెర్. పాప్నగ కోండి కియ్వలిక్ తప్వక్ వాంతంగ్. బతి అవ్ బోన్ హిందల్ వాంతంగొ వోన్ సిక్స తపొ.</verse>
				<verse number="8">ఉంది మోక మీవ కెయె ఆయి, కాలె ఆయి, పాప్ కియ్లె కారన్ ఆయర్తె, తాన్ నట్క్‌సి వాటట్. బారితెకె కెయ్-కాల్క్ మంజి, బస్కెట్ పొచ్చెర్ మన్వల్ పాతడ్త తడ్మితగ అరన్ బద్లి, కూటల్ ఆసి సెలెకె లెంగ్డల్ ఆసి, బస్కెట్ జీవతె మన్లె, స్వర్గ్‌నగ సొన్వల్ చొకొట్ మందంత.</verse>
				<verse number="9">అహ్నె మిరట్ పాప్ కియ్లె, మీవ కడ్ కారన్ ఆయర్తె, అదెన్ తెండ్సి వాటట్. బారితెకె, రండ్ కడ్క్‌నె పాతడ్త తడ్మితగ అరన్ బద్లి, వొంటి కడ్దె బస్కెట్ జీవతె మన్లె, స్వర్గ్‌నగ సొన్వల్ చొకొట్ మందంత.</verse>
				<verse number="10">“వీర్ చుడుర్ మరి-మియడున్ బోరె గిర్ కమి-పాన్దె సూడ్వక్‌నె దిహన్తె మంట్. బారితెకె వీరుర్ దూతలిర్ స్వర్గ్‌నగ నావొర్ బాబొన మొకొమున్ బస్కెట్ సూడ్సెర్ మందంతెర్ ఇంజి మీకున్ వెహ్చెర్ మంతొన్.</verse>
				<verse number="11">[స్వర్గ్‌నొర్ మాయ్నల్ బూలె మాసి మన్వలిర్‌కున్ బచి కియ్లె వాతొర్.]</verse>
				<verse number="12">“వొరొర్ మాయ్ననగ నూర్ (100) గొరెంగ్ మంతంగ్ ఇంట్. అవెనగటల్ ఉంది గొరె బూలె మాతెకె, అవ్ నొవద్ నొవ్ (99) గొరెన్ బోడి గుటనగ సుటి కీసి, తప్సి సొత్త అద్ గొరె పుట్నల్ వేరి మహ్క్‌లె సొనొర్ ఇంతిట్ కి? తప్వక్ మహ్క్‌లె దాంతొర్!</verse>
				<verse number="13">అని వోర్, బూలె మాయ్మకి అవ్ నొవద్ నొవ్ (99) గొరెన్ హిందల్ పుట్వల్ ఆనందున్ తెర్, బూలె మాసి పుడ్త ఉందితున్ హిందల్ అదిక్ ఆనంద్ యేతంతొర్. ఇద్ సతెమ్ ఆంద్ ఇంజెర్ మీకున్ వెహ్చెర్ మంతొన్.</verse>
				<verse number="14">అహ్నె వీర్ చుడుర్ మరి-మియడల్ వొరొర్ గిర్ బూలె మాయ్వ ఇన్వలె మీవొర్ స్వర్గ్‌నొర్ బాబొన ఇచ మంత.</verse>
				<verse number="15">“మోక నీ బరొబర్తొర్ బక్తల్ నీకున్ ఉల్ట ఆసి, బతయ్ పాప్ కీనుర్తె, వోర్ వొరొరె మనెకె, నిమె సొంజి, కుసయె అద్ గల్తితున్ బారెతె వోన్ దమ్కి సియన. ఉంది మోక వోర్ నీవ గొస్టి కేంజనుర్తె నిమె వోన్ బచి కీతొని ఆంతి.</verse>
				<verse number="16">బతి ఉంది మోక నీవ గొస్టి కేంజ్వెకె దానుర్తె, ఉండె వొరొర్ సెలెకె, ఇవిర్కున్ పియ్సి వోన్గ సొన్. బారితెకె ఇవిర్-మువిర్ గవదార్క్‌న గొస్టిత్ పియ్సినె, జర్గ్‌త అద్ కరలె ఆంద్ ఇంజెర్ నిర్నయ్ యేతన ఇంజి దర్మ-గ్రంత్‌నగ మంత.</verse>
				<verse number="17">ఉంది మోక వూర గొస్టి గిర్ వోర్ కేంజ్వెకె దానుర్తె, సొంజి చర్చినుర్‌కున్ వెహట్. అద్ చర్చితుర గొస్టి గిర్ కేంజ్వెకె దానుర్తె, నమ్మకి వోన్ మోడి అని టెక్స వసులి కియ్వల్ పాపెస్తన్ మోడి ఇంజి చర్చితుర్ బక్తలిర లెకతల్ వోన్ తెండ్సి వాటట్.</verse>
				<verse number="18">“ఇద్ దునియతగ మిరట్ బవెన్తె వొప్విటొ, అవెన్ స్వర్గ్‌నగ గిర్ నన వొపొన్. ఇగె మిరట్ బవెన్తె వొపంతిటొ, అవెన్ స్వర్గ్‌నగ గిర్ నన వొపంతొన్. ఇద్ సతెమ్ ఆంద్ ఇంజెర్ మీకున్ వెహ్చెర్ మంతొన్.</verse>
				<verse number="19">అచొరె ఆయ్వ, మిహ్గటల్ బోరె ఆయి ఇవిర్ మీరె మాసి, బగవంతన్ బతల్ తల్కన ఇన్వల్ దర్తురిత్ పొరొ నిర్నయ్ కీసి, పార్తన కీకిట్‌తె, స్వర్గ్‌నగ మన్వల్ నా బాబొ మీవ ఇచతున్ పూరి కీంతొర్ ఇంజెర్ మీకున్ వెహ్చెర్ మంతొన్.</verse>
				<verse number="20">బారితెకె, నా పొరొడె బగతె ఇవిర్-మువిర్ మీరె మాంతెరొ, అగ వూర్ నడ్డుమ్ నన గిర్ మందంతొన్” ఇంజెర్ యేసు వెహ్తొర్.</verse>
				<verse number="21">అస్కె పేతురు యేసున్ కరుమ్ సొంజి, “పర్బు! కసుర్ కీసి నాకున్ నుక్సన్ కియ్వన్, బచొంగ్ జోకంగ్ మాపి కియన ఇంతి? యేడుంగ్ జోకంగ్ కి బతల్?” ఇంజెర్ పూసి కీతొర్.</verse>
				<verse number="22">తె యేసు, “యేడుంగ్ జోకంగ్ మాప్ కియ్వల్ ఆయొ బతి, లెక పర్వట్ అచొంగ్ జోకంగ్ మాప్ కియ లాగర్ ఇంజి మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="23">“అదెన్ సాటి, స్వర్గ్‌న రాజున్ తన్వుర్ సేవ్కలిర్‌కున్ కేయ్సి, బోర్ బచొర్ బాకి మంతెర్ ఇన్వల్ లెక సూడ్వల్ రాజన్ మోడి మందంత ఇంజెర్ మరట్ వెహ వచొ.</verse>
				<verse number="24">వోర్ రాజల్ తనకున్ బాకి మత్తురంగ్ లెకంగ్ సూడ్వల్ మొదొల్ కీత పెజె, దహ హజర్క్ కూరతంగ్ బిలంగ్ బాకి మన్వన్ వోన్ మునె తచి నిపుస్తెర్.</verse>
				<verse number="25">అద్ బాకి కండి కియ్లె, వోర్ సేవ్కనగ బతయ్ సెలె మత్త. అదెన్ సాటి వోర్ రాజల్, నీవ నిమె, నీవ బాయ్కొన్, నీవుర్ మరి-మియడున్ అని నీవ జాయ్జత్ సమ్దొతున్ వొమ్సి, నావ బాకి కండి కీమ్ ఇంజెర్ హుకుమ్ సీతొర్.</verse>
				<verse number="26">తె వోర్ సేవ్కల్ రాజన్ మునె ముర్-టొంగ్రంగ్ కొట్సి, ‘రాజ! నాకున్ జరసి వకత్ సీమ్. నీవ బాకి పూరొ కండి కీంతొన్’ ఇంజెర్ వెహ్తొర్.</verse>
				<verse number="27">అస్కె రాజన్ వోర్ సేవ్కన్ పొరొ కివుల్ లాగ్త. తె వోన బాకితున్ మాపి కీసి, వోన్ సుటి కీతొర్.</verse>
				<verse number="28">“వోర్ సేవ్కల్ బహ్రి వాసి, తన్వ సంగ కామ్ కియ్వల్ వొరొర్ సేవ్కన్ సూడ్తొర్. అని వోన్ గట-గిట పియ్సి గోటితున్ పిచ్కి కీసెర్, ‘నావ బాకి కండి కీమ్’ ఇంజెర్ తక్‌లిబ్ సీతొర్.</verse>
				<verse number="29">అస్కె బాకి మన్వల్ సేవ్కల్ వోనంగ్ కాల్కున్ పొరొ గప్నె అర్సి, ‘నాకున్ జరసి వకత్ సీమ్. నీవ బాకి పూరొ కండి కీంతొన్’ ఇంజెర్ కోర్తొర్.</verse>
				<verse number="30">బతి బాకి సీతొర్ వోర్ సేవ్కల్ వోన్ వొప్మకి. అచొరె ఆయ్వ తన్వ బాకి కండి కీనల్ వేరి, జేల్దగ వాటుస్తొర్.</verse>
				<verse number="31">ఇద్ సమ్దొతున్ వోన్ బరొబర్ మన్వలిర్ సేవ్కలిర్ సూడ్తెర్. వూర్కున్ బెయ్ దుక్స లాగ్త. తె జర్గ్‌త అద్ సమ్దొతున్ రాజనగ సొంజి వెహ్తెర్.</verse>
				<verse number="32">అస్కె రాజల్, వోర్ సేవ్కన్ కేయ్సి సోంగ్నె, ‘అరె కరెబ! నిమె నాకున్ కోర్తి అస్కె, నన నీకున్ సీత బాకి సమ్దొతున్ మాపి కీతొన్.</verse>
				<verse number="33">నన నీ పొరొ దయ తొహ్తపె, నీ బరొబర్తొర్ సేవ్కన్ పొరొ గిర్ నిమె దయ తొహ మత్త’ ఇంజెర్ ఇత్తొర్.</verse>
				<verse number="34">అద్ ఆత పెజె వోర్ రాజల్, ‘తన్వ బాకి పూరొ కండి కీనల్ వేన్ సుటి కియ్మట్’ ఇంజెర్ దుక్స సియ్వలిర్ సిపాయిర కెయ్దె వోన్ హవ్లి కీతొర్.</verse>
				<verse number="35">మిహ్గటల్ హర్ వొరొర్ మీ సంగ మన్వల్ బక్తన్ బర్పుర్ దిల్తె మాపి కియ్వెకె దాకిట్తె, స్వర్గ్‌నొర్ నా బాబొ గిర్ మీకున్ అహ్నె కీంతొర్” ఇంజెర్ వెహ్తొర్.</verse>
			</chapter>
			<chapter number="19">
				<verse number="1">అహన్ వెహ్వల్ ఆత పెజె, యేసు గలిలయతల్ పెసిసి, యోర్దన్ లవిడున్ హంద బాజ్ మన్వల్ యూదయ యేరియతగ సొత్తొర్.</verse>
				<verse number="2">అస్కె పర్జ గుబ్డంగ్ గుబ్డంగ్ ఆసి, వోన్ పెజెయ్ సొత్తెర్. తె వూర్ నడ్డుమ్ యెడ్కి-దుక్నె మన్వలిర్‌కున్ చొకొట్ కీతొర్.</verse>
				<verse number="3">అస్కె కహితుర్ పరిసయుల్క్ యేసున్ పరిక్స కీసి తప్నగ అట్కి కియన ఇంజి, “బదె ఉంది కారన్తున్ పియ్సి, మాయ్నల్ తన్వ బాయ్కొన్ పార్కత్ సియ్వల్ నాయమ్ ఇంతి కి?” ఇంజెర్ పూసి కీతెర్.</verse>
				<verse number="4">తె యేసు, “కలి గడి కియ్వల్ బగవంతల్ మొదొల్ మాయ్నన్ అని వెయ్లొన్ గడి కీతొర్. అదెన్ సాటినె, ‘మాయ్నల్ తన్వుర్ అవల్-బాబొనల్ వేగొర ఆసి, తన్వ బాయ్కొన్ సంగ ఉంది మేందొల్ ఆసి పిసంతొర్’ ఇన్వల్ మిరట్ వాచి కియ్మకి బతల్?</verse>
				<verse number="5"></verse>
				<verse number="6">ఇద్ కారన్తున్ హిందల్, జోడ్ ఆత పెజె వూర్ ఇవిర్ అలగ్ అలగ్ ఆయొ బతి, ఉంది మేందొడున్ దాత్ మంతెర్. అహన్ బగవంతల్ జోడి కీతుర్కున్ బోరె మాయ్నల్ పాకి కియ్వ” ఇంజెర్ జవబ్ సీతొర్.</verse>
				<verse number="7">అస్కె వూర్, “తె మంజె మాయ్నల్ తన్వ బాయ్కొన్ పార్కత్ సీసి, పాకె మాయ వచొ ఇంజెర్ మోసె బారి హుకుమ్ సీతొర్?” ఇంజెర్ వోన్ పూసి కీతెర్.</verse>
				<verse number="8">తె యేసు, “మీవ మూజొర్-పాన్దున్ పియ్సినె, మాయ్నల్ తన్వ బాయ్కొన్ పార్కత్ సియ వచొ ఇంజెర్ మోసె వొప్తొర్. అచొరె బతి, మొదొడల్ అహన్ సెలె మత్త.</verse>
				<verse number="9">వొరొర్ తన్వ బాయ్కొన్ పీర్ కీత కారన్తున్ తపుసి, దుస్రొ బదె కారన్తున్ పియ్సి పార్కత్ సియ్వ. బతి బోరె గిర్ ఆయి, తన్వ బాయ్కొన్ పార్కత్ సీసి, దుస్రొతున్ తుంగ్వల్ పీర్ కీతొన లెకతె వాంతొర్. అని పార్కత్ ఆసి మన్వడున్ తుంగ్వల్ దుస్రొర్ గిర్ పీర్ కీతొన లెకతెన్ వాంతొర్ ఇంజి నన ఇంతొన్” ఇంజెర్ యేసు వెహ్తొర్.</verse>
				<verse number="10">అస్కె సిస్యలిర్ యేసున్ సంగ, “మర్మింగ్ ఆతుర్ వూరయ్ లెక ఇహిన్ మత్తెకె, అసల్ మర్మింగ్ ఆయ్వక్ మన్వలె చొకొటొయ్ బతలొ!” ఇంజెర్ ఇత్తెర్.</verse>
				<verse number="11">తె యేసు, “మిరట్ వెహ్తతున్ సమ్దిర్ వొపుర్. బతి సిరిప్ బగవంతల్ కేయ్తురె వొపంతెర్. బారితెకె కహితుర్ జల్మతలె హిజ్డలిర్ ఆసి పుటంతెర్. ఉండె కహితుర్కున్ మాయ్నలిరె హిజ్డలిర్ మోడి తయర్ కీంతెర్. ఉండె కహితుర్ సడసాట్ మంజెర్, స్వర్గ్‌న రాజున్ సాటి చొకొట్ సేవ కియన ఇంజెర్ మర్మింగ్ ఆయ్వక్ మందంతెర్. బోరె ఆయి, ఇద్ బోదతున్ పియ్సి తాక పర్వల్ తాకన” ఇంజెర్ జవబ్ సీతొర్.</verse>
				<verse number="12"></verse>
				<verse number="13">ఉంది దియ కహితుర్ లోకుర్, ‘తమ్వుర్ మరి-మియడున్ పొరొ యేసు కెయ్క్ ఇర్సి, పార్తన కియన’ ఇంజెర్ వూర్కున్ యేసునగ పియ్సి వాతెర్. అద్ సూడ్సి వోనుర్ సిస్యలిర్ వూర్కున్ రాంగి సీతెర్.</verse>
				<verse number="14">బతి యేసు, “చుడుర్ మరి-మియడున్ నహ్గ వాయ సీమ్ట్. వూర్కున్ ఆపుసియ్మట్. వూర్ దాత్నురయె స్వర్గ్‌న రాజ్ ఆంద్” ఇంజెర్ వెహ్తొర్.</verse>
				<verse number="15">అని వూర్ పొరొ కెయ్క్ ఇర్సి పార్తన కీసి, అగటల్ పెసితొర్.</verse>
				<verse number="16">అహన్ యేసు సొంజెర్ మనెకె, వొరొర్ డియొర్ యేసునగ వాసి, “చొకొట్నొర్ గురుజి! నాకున్ బస్కెట్ మన్వల్ జీవ పుటన ఇత్తెకె, నన బద్ చొకొట్న కామ్ కియన?” ఇంజెర్ పూసి కీతొర్.</verse>
				<verse number="17">తె యేసు, “నాకున్ బారి ‘చొకొట్నొర్ గురుజి’ ఇంతి? బగవంతల్ వొరొరె చొకొట్నొర్ ఆందుర్. ఉండె దుస్రొర్ బోరె గిర్ చొకొట్నొర్ ఆయొర్. బస్కెట్ మన్వల్ జీవ నీకున్ పహ్జె మత్తెకె, బగవంతనంగ్ ఆగెన్ పియ్సి తాక” ఇంజెర్ వెహ్తొర్.</verse>
				<verse number="18">అస్కె వోర్ డియొర్, “బవ్ హుకుమ్క్?” ఇంజెర్ పూసి కీతొర్. తె యేసు, “బోనయ్ జీవ యేత్వ, పీర్ కియ్వ, బతయ్ కల్వ, లబడ్ గవ వెహ్వ, అవల్-బాబొన్ మాని కియన, నీవ నిమె పెర్మతె సూడ్తపె ఆజు-బాజుతుర్కున్ సూడన” ఇంజెర్ జవబ్ సీతొర్.</verse>
				<verse number="19"></verse>
				<verse number="20">తె వోర్ డియొర్, “నన చుడు-గాదలె ఇవ్ సమ్దిన్ పియ్సి తాక్సెర్ మంతొన్. ఉండె నా రొపొ బతల్ కమి మంత?” ఇంజెర్ పూసి కీతొర్.</verse>
				<verse number="21">అస్కె యేసు, “నీ రొపొ బతయ్ కమి సెల్వక్ మందన ఇంద్కితె, సొంజి నిహ్గ మన్వల్ జాయ్జత్ సమ్దొ వొమ్సి, అవ్ కొతంగ్ గరిబున్ తూసి సీమ్. అస్కె నీ సాటి స్వర్గ్‌నగ దన్ మందంత. అద్ ఆత పెజె, నావ చర్న పియ్సి తాక” ఇంజెర్ వెహ్తొర్.</verse>
				<verse number="22">బతి వోర్ డియొర్ డగుర్ దనెవంతల్ ఆత కాడ్కి, అద్ గొస్టి కేంచి, నారజ్ ఆసి, అగటల్ సొత్తొర్.</verse>
				<verse number="23">అస్కె యేసు తన్వుర్ సిస్యలిర్ సంగ, “స్వర్గ్‌న రాజ్నగ దనెవంతల్ నేంగ్వల్ వెలె కటిన్. ఇద్ సతెమ్ ఆంద్.</verse>
				<verse number="24">బగవంతన రాజ్నగ దనెవంతల్ నేంగ్వడున్ తెర్, కొట్వల్ సుయ్ద గదితల్ ఉంది హూటడ్ కడ్వల్ వెలె హల్కొ ఇంజి, మీకున్ ఉండె ఉంది జోక వెహ్చెర్ మంతొన్” ఇంజెర్ ఇత్తొర్.</verse>
				<verse number="25">ఇద్ కేంచి సిస్యలిర్ బెయ్ గుల్ ఆసి, “అహన్ బెహెతె, బోర్ బచె మాసి స్వర్గ్‌నగ నేంగ పరనుర్?” ఇంజెర్ పూసి కీతెర్.</verse>
				<verse number="26">తె యేసు వూర్కె సూడ్సి, “నరిమన్కన కెయ్దె ఈతల్ కామ్ ఆయ పరొ. బతి సిరిప్ బగవంతలె ఈతల్ కామ్ కియ పరంతొర్” ఇంజెర్ వెహ్తొర్.</verse>
				<verse number="27">అస్కె పేతురు, “నీవ చర్న పియ్సి తాక్లె, మమొట్ సమ్దొ సుటి కీసి వాతొమ్. తె మాకున్ బతల్ పుటంత?” ఇంజెర్ పూసి కీతొర్.</verse>
				<verse number="28">తె యేసు, “పూన పరిపంచమ్నగ స్వర్గ్‌నొర్ మాయ్నల్, మయ్మత రాజ-గాదితగ ఉచ్చి మనెకె, నావ చర్న పియ్సి తాక్వలిర్ మిరట్ బార రాజ-గాదిన్ పొరొ ఉచ్చి, ఇజ్రయేల్ లోకురంగ్ బార కాన్‌దాన్కున్ పొరొ రాజ్ తాకుస్వలిర్ ఆంతిట్. ఇద్ సతెమ్ ఆంద్.</verse>
				<verse number="29">అచొరె ఆయ్వ, నా పొరొడున్ సాటి, తాదల్-తమున్, సేలడ్-తకన్, అవల్-బాబొన్, మరి-మియడున్, బొమిన్ అని తన్వ రోతున్ సుటి కీసి తాక్వల్ హర్ వొరొర్, నూర్ పాల్క్ అవెన పండి యేతంతొర్. ఇదె ఆయ్వ, వోన్ బస్కెట్ మన్వల్ జీవ గిర్ పుటంత.</verse>
				<verse number="30">బతి ఆక్రి మన్వలిర్ కహితుర్ మునె ఆంతెర్. మునె మన్వలిర్ కహితుర్ ఆక్రి ఆంతెర్” ఇంజెర్ సిస్యలిర్‌కున్ వెహ్తొర్.</verse>
			</chapter>
			<chapter number="20">
				<verse number="1">“బారితెకె స్వర్గ్‌న రాజున్ బారెతె, ఉంది రోతొర్ మాల్కన నమున యేచ్చి, ఇహిన్ వెహ వచొ: వోర్ మాల్కల్ తన్వ ఆంగుర్క్‌న వాడితగ కామ్ కియ్లె, బూయ్తలిర్‌కున్ కేయన ఇంజెర్ సక్రెన్ తేచ్చి సొత్తొర్.</verse>
				<verse number="2">అని వూర్ సంగ ఉంది దియత బూతిత విలువ మన్వల్ కూరత ఉంది బిల సీంతొన్ ఇంజెర్ వొప్సికున్ ఆంగుర్క్‌న వాడితగ కామ్ కియ్లె రొహ్తొర్.</verse>
				<verse number="3">అని వోర్ ఉండె ఉంది జోక సక్రె లగ్-బగ్ నొవ్ బజె బహ్రి సొత్తొర్. అగ బాజర్క్‌నగ కహితుర్ కామ్ పుట్వ, ఆగమ్ నిల్సి దిస్తెర్.</verse>
				<verse number="4">అస్కె వూర్ సంగ, ‘నావ ఆంగుర్క్‌న వాడితగ కామ్ కీమ్ట్. బచొర్ బూతి సియనయొ అచొర్ సీంతొన్’ ఇంజెర్ ఇత్తొర్.</verse>
				<verse number="5">వూర్ అదెన్ వొప్సి, సొత్తెర్. అస్కె వోర్ బార బజె అని ఉండె దుపరి మూంద్ గంటంగ్ నేక్నెకె గిర్ బహ్రి సొంజి, అహ్నె కీతొర్.</verse>
				<verse number="6">అని లగ్-బగ్ పోద్రెక్ సియుంగ్ నేక్నెకె ఉండె ఉంది జోక బహ్రి సొత్తొర్. తె ఉండె కహితుర్ కామ్ పుట్వ ఆగమ్ నిల్సి దిస్తెర్. అస్కె వూర్ సంగ, ‘మిరట్ బారి దివొస్ పూరొ ఆగమ్ నిల్సి మంతిట్?’ ఇంజెర్ పూసి కీతొర్.</verse>
				<verse number="7">తె వూర్, ‘మాకున్ బోరె బూతిత్ కేయ్వ కాడ్కి, నిల్సి మంతొమ్’ ఇంజెర్ జవబ్ సీతెర్. అస్కె వోర్, ‘మిరట్ గిర్ నావ ఆంగుర్క్‌న వాడితగ సొంజి కామ్ కీమ్ట్’ ఇంజెర్ వెహ్తొర్.</verse>
				<verse number="8">“పోడ్ద్ సొన్వల్ యేలతె అద్ ఆంగుర్క్‌న వాడితొర్ మాల్కల్ కారొబారిన్ కేయ్సి, ‘బూయ్తలిర్‌కున్ బూతి సీమ్. ఆక్రి వాతుర్కున్ మొదొల్ సీమ్ అని మొదొల్ వాతుర్కున్ ఆక్రి సీమ్’ ఇంజెర్ వెహ్తొర్.</verse>
				<verse number="9">అస్కె పోద్రెక్ లగ్-బగ్ సియుంగ్ గంటన యేలతె వాతుర్ సొంజి, కూరత ఉంది బిల బూతి యేత్తెర్.</verse>
				<verse number="10">తె సక్రె మొదొల్ వాతుర్ వూర్ బూయ్తలిర్ మాకున్ వెలె బూతి సియ్మడ్ మందర్ ఇంజెర్ ఆస కీతెర్. బతి వూర్కున్ గిర్ కూరత ఉంది బిలయ్ బూతి పుడ్త.</verse>
				<verse number="11">తె అద్ బూతి యేచ్చి మొదొల్ వాతుర్ బూయ్తలిర్ మాల్కన్ పొరొ గొల్గ్‌తెర్.</verse>
				<verse number="12">అని మాల్కన్ సంగ, ‘ఆక్రి వాతుర్ వీర్, ఉంది గంటయె కామ్ కీతెర్ అని మమొట్ సకెడల్‌తె ఇంకె వేరి యెదితున్ సోసి కీసి, కాయ-కస్టమ్ కీతొమ్. తెర్ బతి వూర్కున్ మాకున్ బరొబరె బూతి సీతి’ ఇంజెర్ ఇత్తెర్.</verse>
				<verse number="13">బతి వోర్ మాల్కల్ బూయ్తలిర్ సంగ, ‘నా సోప్తలిర్‌నిట్! మీకున్ నన బతయ్ వాయుట్ కియ్మకి. ఉంది దియత బూతి కూరత ఉంది బిల సియ్వల్ ఇంజెర్ నన అని మిరట్ మునెనె వొప్తట్.</verse>
				<verse number="14">అదెన్ సాటి మీవ బూతి మిరట్ యేచ్చి సొంట్. మీకున్ సీత అచొర్ బూతియె ఆక్రి వాతుర్కున్ గిర్ సియన ఇంజెర్ నా మన్దె వాత.</verse>
				<verse number="15">నావంగ్ కొతనె నన ఇస్టమ్ వాత తీర్ కియ్లె నాకున్ హక్ సెలె కి బతల్? నన దుస్రుర్ పొరొ దయ తొహ్త కాడ్కి, మీవంగ్ కడ్క్ వేసెర్ మంతంగ్ కి బతల్?’ ఇంజెర్ ఇత్తొర్.</verse>
				<verse number="16">ఇద్ తీర్దె ఆక్రి మన్వలిర్ కహితుర్ మునె ఆంతెర్. అని మునె మన్వలిర్ కహితుర్ ఆక్రి ఆంతెర్” ఇంజెర్ ఇత్తొర్.</verse>
				<verse number="17">యేసు తన్వుర్ బార జన్క్ సిస్యలిర్‌కున్ బోరె మనుర్ అద్ జాగతెకె వోసి, “కేంజట్! మరట్ పొరొ వర్సి యెరుసలెమ్ సొంజెర్ మంతట్. అగ స్వర్గ్‌నొర్ మాయ్నన్ దోక సీంతెర్. డగుక్ కటొడలిర్గ అని సాస్తిరిర్‌గ వోన్ హవ్లి కీంతెర్. వూర్ సమ్దిర్ వోన్ మరన్త సిక్స వాట్సి, యూదుల్క్ ఆయుర్ వూర కెయ్దె హవ్లి కీంతెర్. వూర్ వోన్ చేడి కీసి, చాటల్క్‌నె పాంతెర్. ఆక్రిత్ వోన్ మొద్నగ టాంగి కీసి, జకంతెర్. బతి మూంద్ రోజ్క్‌నె నేండంతొర్ ” ఇంజెర్ వెహ్తొర్.</verse>
				<verse number="18"></verse>
				<verse number="19"></verse>
				<verse number="20">అద్ ఆత పెజె, జెబెదయిన బాయ్కొ తన్వుర్ ఇవిర్ మర్కున్ పియ్సి యేసున్ మునె వాత. అని ముర్-టొంగ్రంగ్ కొట్సి, తనకున్ మదత్ కీమ్ ఇంజెర్ కోర్త.</verse>
				<verse number="21">తె యేసు, “నీకున్ బతల్ పహ్జె?” ఇంజెర్ పూసి కీతొర్. తె అద్ వెయ్లొ, “నీవ రాజ్నగ వీర్ ఇవిర్ మర్కున్ డగుర్-పాన్ సియ్లె, నీవ డెమ బగ్ల వొరొన్ అని తిన బగ్ల వొరొన్ ఉద సీమ్” ఇంజెర్ ఇత్త.</verse>
				<verse number="22">అస్కె యేసు, “మిరట్ పూసి కియ్వడున్ బారెతె మీకునె టావ సెలె. దుక్సంగ్ ఇన్వల్ కోజత రస నన ఉన్లె తయర్ మంతొన్. మిరట్ ఉన్లె తయర్ మంతిటియ్?” ఇంజెర్ వూర్కున్ పూసి కీతొర్. తె “హో, తయర్ మంతొమ్” ఇంజెర్ వెహ్తెర్.</verse>
				<verse number="23">తె యేసు, “నన దుక్సంగ్ బోగె మాతపినయ్ మిరట్ బోగె మాయ పర్మడ్ మందర్. బతి నావ డెమ బగ్ల అని తిన బగ్ల ఉద్లె, నేమి కియ్వల్ అదికార్ నా కెయ్దె సెలె. ఇవ్ జాగంగ్ నా బాబొ బగవంతల్ బోన్ సాటి రాకి కీసి ఇర్తొరెయ్ వూర్కున్ అవ్ పుటంతంగ్” ఇంజెర్ వెహ్తొర్.</verse>
				<verse number="24">ఇవ్ గొస్టింగ్ కేంచి, మెయ్తుర్ దహ జన్క్ సిస్యలిర్, వూర్ ఇవిర్ తాదల్-తమున్ పొరొ సోంగున్ వాతెర్.</verse>
				<verse number="25">తె యేసు వూర్కున్ కేయ్సి, “ఇద్ దునియతుర్ రాజలిర్ పర్జత్ పొరొ రాజ్ తాకుసంతెర్. అని ముకె అదికారిర్ తమ్వ బూడ్నుర్ పొరొ అదికార్ తొహంతెర్.</verse>
				<verse number="26">బతి మిరట్ అహన్ మన్వ. మిహ్గటల్ డగుర్-పాన్ యేతన ఇంజెర్ కోర్వల్, మీ సమ్దిర మదత్ కియ్వల్ సేవ్కన్ దాత్ ఆయ లాగర్.</verse>
				<verse number="27">అని మిహ్గటల్ ముకె మాయ్నల్ ఆక ఇన్వల్ మీ సమ్దిరొర్ దాసి-మాయ్నల్ ఆయ లాగర్.</verse>
				<verse number="28">బారితెకె, స్వర్గ్‌నొర్ మాయ్నల్ తన్వ సేవ కియుస్లె వాయ్మకి. బతి తనయ్ దుస్రుర సేవ కియ్లె వాతొర్. అచొరె ఆయ్వ, సమ్దిర్ కీతంగ్ పాప్కున్ కండి కియ్లె, సమ్దిర్ బద్లి తన్వ జీవత అర్పన సియ్లె వాతొర్” ఇంజెర్ వెహ్తొర్.</verse>
				<verse number="29">యేసు అని వోనుర్ సిస్యలిర్ యెరికొ చహర్దల్ పెసినెకె, వెలె మాంది వూర్ పెజెయ్ సొత్తెర్.</verse>
				<verse number="30">అద్ గట్కతె సర్దున్ బగ్ల ఇవిర్ గుడ్డిర్ ఉచ్చి మత్తెర్. తమ్వ కరుమ్నలె యేసు వీడ్సి సొంజెర్ మంతొర్ ఇంజెర్ కేంచి, “పర్బు! దావిద్న కాన్‌దాన్తొని! మా పొరొ దయ తొహ!” ఇంజెర్ జోర్తె కిలితెర్.</verse>
				<verse number="31">తె మాందితల్ కహితుర్, “దబ్ మంట్!” ఇంజెర్ దమ్కి సీతెర్. తెర్ బతి, వూర్ ఉండె ఇచుర్ జోర్తె, “పర్బు! దావిద్న కాన్‌దాన్తొని! మా పొరొ దయ తొహ” ఇంజెర్ కిలితెర్.</verse>
				<verse number="32">అస్కె యేసు ఆగ్సి, “మీ సాటి నన బతల్ కియన ఇంతిట్?” ఇంజెర్ పూసి కీతొర్.</verse>
				<verse number="33">తె వూర్, “పర్బు! మాకున్ నదుర్ పహ్జె” ఇంజెర్ ఇత్తెర్.</verse>
				<verse number="34">అస్కె యేసున్, వూర్ పొరొ కివుల్ లాగ్సి, వూరంగ్ కడ్కున్ ఇట్తొర్. తె యెంటనె వూర్కున్ నదుర్ వాత. అని వూర్ యేసున్ పెజెయ్ సొత్తెర్.</verse>
			</chapter>
			<chapter number="21">
				<verse number="1">అహన్ చలె మాసి, వూర్ సమ్దిర్ యెరుసలెమున్ కరుమ్ యెవ్తెర్. అగ మన్వల్ ఒలివ మరక్న గుటత్ పొరొడ బెత్పగె ఇన్వల్ నాటున్ కరుమ్ యెవ్నెకె, యేసు తన్వుర్ సిస్యలిర్‌గటల్ ఇవిర్కున్ మునె సారి కీసెర్, “ఇచుల! అద్ మునె దిస్వల్ నాటె సొంట్. అగ సొనెకెన్ ఉంది గాది అని తాన పిల దొహ్చి మన్వల్ మీకున్ దిసంత. అవెన్ సుటి కీసి, నహ్గ పియ్సి వరట్.</verse>
				<verse number="2"></verse>
				<verse number="3">బోరె మీకున్ బతయ్ ఇందనుర్తె, ‘పర్బున్ ఇవ్ పహ్జె అలె’ ఇంజి వెహట్. అస్కె యెంటనె వోర్ అవెన్ రొహంతొర్” ఇంజెర్ వెహ్తొర్.</verse>
				<verse number="4">పర్‌వక్తన తొడ్దె బగవంతల్ వెహుస్త అద్ గొస్టి పూరె మాయ్లె ఇహిన్ జర్గ్‌త.</verse>
				<verse number="5">“‘సూడ! నీ రాజల్ వజన్ వొహ్వల్ గాదిత్ పొరొ ఉచ్చి, వాసెర్ మంతొర్! తన్వ తన చుడుర్-పాన్ కీసి, చుడుసి గాదితగ ఉచ్చి వాసెర్ మంతొర్!’ ఇంజి సియొన్ నగుడుర్కున్ వెహట్” ఇంజెర్ లిహి కీసి మంత.</verse>
				<verse number="6">తె వూర్ ఇవిర్ సిస్యలిర్ సొంజి, యేసు హుకుమ్ సీత తీర్ కీతెర్.</verse>
				<verse number="7">అద్ గాదితున్ అని తాన పిలతున్ పియ్సి వాసి, తాన్ పొరొ తమ్వంగ్ సాల్వంగ్ వాట్తెర్. తె యేసు అవ్ పాంగుకున్ పొరొ ఉత్తొర్.</verse>
				<verse number="8">అగ మన్వలిర్ బెయ్ వెలె మాంది తమ పొరొ ముచ్వలిక్ పాంగుక్ సరిత్ పొరొ తార్తెర్. ఉండె కహితుర్ సీంది మరక్నంగ్ కాందంగ్ ఉరుసి అద్ సరిత్ పొరొ తార్తెర్.</verse>
				<verse number="9">యేసున్ మునె తాక్వల్ అని పెజెయ్ వాయ్వల్ మాంది, “జెయ్ జెయ్ కార్! దావిద్న కాన్‌దాన్తొనె డగుర్-పాన్ వాయి! పర్బున అదికార్దె వాయ్వన్ బగవంతల్ ఆసిర్‌వాద్ సియిర్! స్వర్గ్‌నగ మన్వల్ బగవంతనె డగుర్-పాన్ వాయి!” ఇంజెర్ కిలిసెర్ మత్తెర్.</verse>
				<verse number="10">అహన్ యేసు యెరుసలెమ్నగ నేంగ్త పెజె, అగటుర్ సమ్దిర్ గిర్, “వేర్ బోర్ ఆందుర్ బెహె?” ఇంజెర్ పరెసన్ ఆసెర్ పూసి కీతెర్.</verse>
				<verse number="11">తె యేసున్ సంగ వాత మాంది, “వేన పొరొల్ యేసు. గలిలయ యేరియత నజరేత్ చహర్తొర్ పర్‌వక్తల్ ఆందుర్” ఇంజెర్ జవబ్ సీతెర్.</verse>
				<verse number="12">యేసు మందిర్త ఆవ్రతగ నేంగ్తొర్ అని అగ బేపరి కియ్వలిర్ సమ్దిర్‌కున్ బహ్రి పెసుస్తొర్. కొతంగ్ బద్లి కియ్వలిరంగ్ టేబల్కున్ అని పారెవంగ్ వొమ్వలిరంగ్ కుతుల్కున్ ఉల్టి కీసి వాడ్తొర్.</verse>
				<verse number="13">అని వూర్ సంగ, “‘ఇద్ నా మందిర్తున్ పార్తన కియ్వల్ మందిర్ ఇంజెర్ కేయంతెర్. బతి మిరట్ తేన్ కలిర్ మక్వల్ బుయరిత్ దాత్ తయర్ కీతిట్’ ఇంజి దర్మ-గ్రంత్‌నగ లిహి కీసి మంత” ఇంజెర్ వెహ్తొర్.</verse>
				<verse number="14">అద్ ఆత పెజె, మందిర్తగ మన్వల్ యేసునగ గుడ్డిర్, కూటలిర్ వాతెర్. తె వూర్కున్ వోర్ చొకొట్ కీతొర్.</verse>
				<verse number="15">తె వోర్ కీతంగ్ అవ్ మయ్మతంగ్ కామ్కున్ డగుక్ కటొడలిర్ అని సాస్తిరిర్ సూడ్తెర్. అని అగ మందిర్తగ మన్వలిర్ చుడుక్ కాండిర్, “జెయ్ జెయ్ కార్! దావిద్న కాన్‌దాన్తొన్ డగుర్-పాన్ వాయి!” ఇంజెర్ కిలివల్ గిర్ కేంజ్తెర్. అస్కె వూర్ సోంగ్నె,</verse>
				<verse number="16">యేసున్ సంగ, “వీర్ చుడుక్ కాండిర్ బతల్ ఇంజెర్ కిలిసెర్ మంతెరొ, నిమె కేంచెర్ మంతి కి?” ఇంజెర్ పూసి కీతెర్. తె యేసు, “హో కేంజ్తొన్” ఇంజెర్ వెహ్తొర్. అని, “‘చుడుర్ మరి-మియడ్ అని పసి-బాలలిర్ నీకున్ డగుర్-పాన్ సీనల్ కీతి’ ఇంజెర్ దర్మ-గ్రంత్‌నగ లిహి కీసి మంత. ఇదెన్ మిరట్ బస్కెన్ వాచి కియ్మకి కి బతల్?” ఇంజెర్ పూసి కీతొర్.</verse>
				<verse number="17">అని వూర్కున్ సుటి కీసి నగుడున్ బహ్రి మన్వల్ బెతనియ ఇన్వల్ నాటె సొంజి, అద్ రాతున్ అగ ముకమ్ కీతొర్.</verse>
				<verse number="18">సక్రె మల్సి నగుడెకె సొంజెర్ మనెకె, యేసున్ కర్వస్‌త.</verse>
				<verse number="19">అస్కె వోన్ సర్దున్ బగ్ల ఉంది అంజురి మర దిస్త. బతి తాన్గ కరుమ్ సొంజి సూడ్తెకె, ఆకింగ్ తపుసీసి దుస్రొక్ బతంగె వోన్ దిస్మకి. తె వోర్ అద్ మరతున్ సంగ, “ఇంగెడల్ నిమె బస్కెన్ సాద్వి” ఇంజెర్ ఇత్తొర్. తె యెంటనె అద్ మర వత్త.</verse>
				<verse number="20">సిస్యలిర్ అద్ సూడ్సి గుల్ ఆసి, “అరె! ఇద్ అంజురి మర ఇచొర్ సప్నె బహన్ వత్‌త?” ఇంజెర్ పూసి కీతెర్.</verse>
				<verse number="21">తె యేసు, “బగవంతన్ పొరొ బరొసతె అనమిన ఆయ్వక్‌నె, ఇద్ అంజురి మరతున్ కీత అదెన్ మిరట్ గిర్ కియ పరంతిట్. ఇదె ఆయ్వ, ఇద్ గుటతున్ సూడ్సి, తాన్ సంగ, ‘నిమె తాచ్చి సొంజి, సమ్దుర్‌తగ అర’ ఇంజెర్ ఇత్తెకె, అద్ అరంత. ఇద్ సతెమ్ ఆంద్.</verse>
				<verse number="22">అదెన్ సాటి మిరట్ పార్తన కీనెకె, బతంగ్ తల్కంతిటొ, అవెన్ బగవంతల్ మాకున్ సీంతొర్ ఇంజెర్ బరొస కీమ్ట్. అస్కె అవ్ సమ్దొ మీకున్ పుటంతంగ్” ఇంజెర్ వూర్కున్ వెహ్తొర్.</verse>
				<verse number="23">బస్కెతె యేసు మందిర్తగ సొంజి బోద వెహ్చెర్ మత్తొరొ, అస్కె డగుక్ కటొడలిర్ అని పెదొల్క్ వోన్గ వాసి, “నిమె బద్ అదికార్దె ఇవ్ కామ్క్ కీసెర్ మంతి? ఇద్ అదికార్ నీకున్ బోర్ సీతొర్?” ఇంజెర్ పూసి కీతెర్.</verse>
				<verse number="24">తె యేసు, “నన గిర్ మీకున్ ఉంది సవల్ పూసి కీంతొన్. మిరట్ అదెన్ జవబ్ సీతెకె, బద్ అదికార్దె ఇవ్ కామ్క్ కీంతొనొ మీకున్ వెహంతొన్” ఇంజెర్ ఇత్తొర్.</verse>
				<verse number="25">అని, “బాప్తిస్‌మ సియ్వల్ అదికార్ యోహన్తున్, బగవంతనల్ వాత కి సెలెకె మాయ్ననల్ వాత? వెహట్” ఇంజెర్ పూసి కీతొర్. తె వూర్, “మరట్, ‘బగవంతనల్’ ఇంద్కట్‌తె, ‘యోహన్తగ బారి బరొస ఇర్మకి?’ ఇంజెర్ పూసి కీనుర్.</verse>
				<verse number="26">బతి మోక, ‘మాయ్ననల్’ ఇంద్కట్‌తె, మాకున్ సమ్దిర్ బండనె పానిర్. బారితెకె యోహన్ పర్‌వక్తల్ ఇంజెర్ సమ్దిర్ వొప్తెర్” ఇంజెర్ వెరసి తమ్వ తమ కుస కుస చర్చ కీతెర్.</verse>
				<verse number="27">అని వూర్, “అద్ మాకున్ టావ సెలె” ఇంజెర్ జవబ్ సీతెర్. తె యేసు, “నన గిర్ బద్ అదికార్దె ఇవ్ కీసెర్ మంతొనొ, మీకున్ వెహొన్” ఇంజెర్ ఇత్తొర్.</verse>
				<verse number="28">అని ఉండె వూర్ సంగ, “నన వెహ్వడున్ బారెతె బతల్ సోంచ్ కీంతిట్? వొరొర్ మాయ్నన్ ఇవిర్ మర్క్ మత్తెర్. వోర్ తన్వొర్ డగుర్ మరినగ సొంజి, ‘కోకొ! నేండ్ నిమె నా ఆంగుర్క్‌న వాడితగ సొంజి కామ్ కీమ్’ ఇంజెర్ ఇత్తొర్.</verse>
				<verse number="29">తె వోర్ మరి, ‘నన్ సొనొన్’ ఇత్తొర్. బతి జరసి ఆత పెజె, తన్వ మన్దున్ మార్యుసి సొత్తొర్.</verse>
				<verse number="30">అద్ ఆత పెజె వోర్ బాబొ తన్వొర్ చుడుర్ మరినగ సొంజి, అదె గొస్టి వెహ్తొర్. తె వోర్, ‘హో, దాంతొన్ బాబ’ ఇంజెర్ ఇత్తొర్. బతి వోర్ సొన్మకి.</verse>
				<verse number="31">వీర్ ఇవిర్గటల్ బాబొ కోర్త తీర్ బోర్ కీతొర్ ఇంతిట్?” ఇంజెర్ వూర్కున్ పూసి కీతొర్. తె వూర్, “మొదొడొర్” ఇంజెర్ వెహ్తెర్. అస్కె యేసు, “టెక్స వసులి కియ్వలిర్ అని బోగమ్-సానిక్ మీకున్ తెర్ మునె బగవంతన రాజ్నగ నేంగంతంగ్. ఇద్ సతెమ్ ఆంద్.</verse>
				<verse number="32">బారితెకె యోహన్ నియత్న సరి-మారగ్ పియ్సి మిహ్గ వాతొర్. మిరట్ వోన్ నమ్‌మకి. బతి టెక్స వసులి కియ్వలిర్ అని బోగమ్-సానిక్ వోన్ నమ్తంగ్. ఇవ్ సమ్ది సూడ్త పెజె గిర్, మీవ మన్దున్ పాప్నల్ మిరట్ మార్యుస్‌మకి అని వోన్ నమ్‌మకి” ఇంజెర్ వెహ్తొర్.</verse>
				<verse number="33">“ఉండె ఉంది నమున కేంజట్. వొరొర్ మాయ్నల్ తన్వ వాడితగ ఆంగుర్క్ ఉర్స్‌తొర్. అద్ వాడిత్ సిర్ముట్ గోడ దొహ్పుసీతొర్. ఆంగుర్ రస తెండ్లె బండతున్ నార్యుస్‌తొర్. అని జాగ్లి కియ్లె, ఉంది డంగల్ మండ గిర్ వాటుస్తొర్. సమ్దొ ఆత పెజె, అద్ వాడితున్ బటెయ్-దార్కున్ సీసి, యాత్ర కీసెర్ దుస్రొ దేస్నె సొత్తొర్.</verse>
				<verse number="34">ఆంగుర్క్‌న పంట కొయ్వల్ కాలమ్ వాత పెజె, వోర్ మాయ్నల్, ‘నావ ఈస తరట్’ ఇంజెర్ సేవ్కలిర్‌కున్ బటెయ్-దార్క్‌నగ రొహ్తొర్.</verse>
				<verse number="35">బతి వూర్ బటెయ్-దార్క్ మాల్కనుర్ సేవ్కలిర్‌గటల్ వొరొన్ పియ్సి పాతెర్. ఉండె వొరొన్ జక్తెర్ అని ఉండె వొరొన్ జీవ సొనల్ బండంగ్ బిర్కిడి కీతెర్.</verse>
				<verse number="36">వోర్ మాల్కల్ ఉండె ఉంది జోక మొదొల్ సారి కీతుర్ సేవ్కలిర్‌గటల్ తెర్ అదిక్ జన్కున్ వూర్గ సారి కీతొర్. బతి వూర్ బటెయ్-దార్క్ మొదొడుర్కున్ కీతపె వీర్కున్ గిర్ కీతెర్.</verse>
				<verse number="37">తెర్ బతి వోర్ మాల్కల్, ‘నా మరిన్ తెర్ వూర్ చొకొట్ మాని కీనిర్’ ఇంజి, వూర్గ రొహ్తొర్.</verse>
				<verse number="38">బతి వూర్ బటెయ్-దార్క్ వోర్ మరి తమ్గ వాయ్వల్ సూడ్సి, ‘ఇచుల, వేర్ ఇద్ జాయ్జతున్ ఈసదారల్ ఆందుర్. వేన్ జక్సి, వేన జాయ్జతున్ ఇస్క పాకట్’ ఇంజెర్ తమ్వ తమ ఇత్తెర్.</verse>
				<verse number="39">అని వోన్ గట-గిట పియ్సి వాడితల్ బహ్రి వాట్సి జక్తెర్.</verse>
				<verse number="40">తె ఇంకె అద్ వాడితొర్ మాల్కల్ వానుర్తె వూర్కున్ బతల్ కీంతొర్ ఇంతిట్?” ఇంజెర్ యేసు వూర్ కటొడలిర్కున్ అని పెదొల్కున్ పూసి కీతొర్.</verse>
				<verse number="41">అస్కె వూర్, “కరెబలిర్ వూర్ బటెయ్-దార్కున్ జక్సి, అద్ వాడిత పంట కాలమ్నగ తన్వ ఈస సియ్వలిర్ దుస్రుర్ బటెయ్-దార్కున్ సీంతొర్” ఇంజెర్ జవబ్ సీతెర్.</verse>
				<verse number="42">తె యేసు వూర్కున్ సూడ్సెర్, “‘రోన్ దొహ్వలిర్ బతతునె కామి సియొ ఇంజెర్ పాస్క్‌త బండ, సమ్దినల్ ముకె బండ ఆసి నిల్త. ఇద్ సిరిప్ బగవంతన్ హిందలె జర్గ్‌త. ఇద్ మా కడ్కున్ నమవస్వక్ మంత’ ఇన్వల్ గొస్టితున్ దర్మ-గ్రంత్‌నగ మిరట్ వాచి కియ్మకి కి బతల్?” ఇంజెర్ పూసి కీతొర్.</verse>
				<verse number="43">“అదెన్ సాటి నన వెహ్వల్ బతల్ ఇత్తెకె, బగవంతల్ తన్వ రాజున్ మిహ్గటల్ తెండ్సి, అద్ రాజ్నగ నేంగ్లె బూర్తె కామి సీనల్ మంతెరొ, వూర్ దుస్రొక్ జాతినుర్కున్ సీంతొర్.</verse>
				<verse number="44">అని ఇద్ బండత్ పొరొ అర్వలిర్ సమ్దిర్ టుక్డెంగ్ ఆంతెర్. ఉంది మోక ఇద్ బండ బోన్ పొరొన్ అర్తెకె, వోన్ దుబత్ దాత్ నుయ నుయ కీంత” ఇంజెర్ వెహ్తొర్.</verse>
				<verse number="45">ఇద్ కేంచి వూర్ డగుక్ కటొడలిర్ అని పరిసయుల్క్ తమ్వ బారెతెన్ ఇద్ నమున వెహ్తొర్ ఇంజెర్ కరి కీతెర్.</verse>
				<verse number="46">అని అదె గట్కతె వోన్ పియ్లె సూడ్తెర్. బతి మాంది సమ్దిర్ వొరొర్ పర్‌వక్తల్ ఇంజెర్ యేసున్ మాని కీత కాడ్కి, వూర్కున్ సూడ్సి వెరితెర్.</verse>
			</chapter>
			<chapter number="22">
				<verse number="1">యేసు నమునంగ్ యేచ్చి వూర్కున్ ఉండె ఇహిన్ వెహ్వల్ మొదొల్ కీతొర్: “స్వర్గ్‌న రాజ్, వొరొర్ రాజల్ తన్వొర్ మరిన మర్మిన జేవున్ సీతపినయ్ మందంత.</verse>
				<verse number="2"></verse>
				<verse number="3">వోర్ రాజల్ మర్మి జేవున్తున్ బారెతె కబుర్ అంద్‌తుర్ వూర్కున్ కేయ్లె, తన్వుర్ సేవ్కలిర్‌కున్ సారి కీంతొర్ బతి, వూర్ వాయ్లె వొప్మకి.</verse>
				<verse number="4">తె వోర్ రాజల్ ఉండె కహి జన్క్ సేవ్కలిర్‌కున్ సారి కీసెర్, బోన్ బోన్తె కబుర్ అంద్‌తయొ వూర్ సంగ, ‘“కోందన్ అని చొకొట్ తాజ్యలిక్ పడ్డన్ కొయ్సి అట్తొమ్. మర్మిన జేవున్ పూరొ తయర్ ఆసి మంత. వరట్!” ఇంజి, వూర్కున్ కేయట్’ ఇంజెర్ వెహ్తొర్.</verse>
				<verse number="5">బతి అద్ కబుడున్ బోరె పటి కియ్మకి. వూర్గటల్ వొరొర్ తన్వ వావ్టె సొత్తొర్. ఉండె వొరొర్ తన్వ బేపరి సూడ్లె సొత్తొర్.</verse>
				<verse number="6">మెయ్తుర్ వూర్, రాజనుర్ సేవ్కలిర హిజత్ తెండ్సి జక్తెర్.</verse>
				<verse number="7">అదెన్ బారెతె వోర్ రాజల్ కేంచి, బెయ్ సోంగున్ వాసి, తన్వుర్ సిపాయిర్కున్ వూర్గ సారి కీతొర్. తె వూర్ జక్వలిర్‌కున్ జక్సి, వూర నగుడున్ డుండుసి వాటుస్తొర్.</verse>
				<verse number="8">“అద్ ఆత పెజె తన్వుర్ సేవ్కలిర్ సంగ, ‘మర్మిన జేవున్ తయర్ మంత. బతి తిన్లె వరట్ ఇన్వల్ కబుర్ అంద్‌త వూర్ బోరె గిర్ కామి సియుర్.</verse>
				<verse number="9">అదెన్ సాటి, బాజర్క్‌నగ సొంజి, మీకున్ దిస్తుర్ వూర్కున్ మర్మి జేవున్ కియ్లె వరట్ ఇంజి కేయట్’ ఇంజెర్ వెహ్తొర్.</verse>
				<verse number="10">తె వూర్ సేవ్కలిర్ అవ్ బాజర్క్‌నగ సొంజి, తమకున్ దిస్తుర్ వూర్ చొకొట్నుర్-వాయుట్నుర్ సమ్దిర్‌కున్ మీరి కీసి తత్తెర్. అద్ తీర్దె వూర్ వెర్తలిర్ హిందల్ మర్మి మండొప్ నింత.</verse>
				<verse number="11">“తె రాజల్ వూర్ వెర్తలిర్‌కున్ సూడన ఇంజెర్ రొపొ వాతొర్. అస్కె వూర్గటల్ వొరొర్ మర్మిన కార్యత్ సాటి బాతంగ్తె పాంగుక్ పోండ్సి వాయనయొ, ఆతంగ్ పాంగుక్ పోండ్సి దిస్మకి.</verse>
				<verse number="12">తె వోర్ రాజల్ వోన్ సంగ, ‘సోప్త! నిమె మర్మిత కార్యత్ సాటి పోండ్వలిక్ పాంగుక్ పోండ్సి వాయ్వక్‌నె బహన్ వాతి?’ ఇంజెర్ పూసి కీతొర్. తె వోర్ మాయ్నల్ బతయ్ జవబ్ సియ పర్మకి.</verse>
				<verse number="13">అస్కె వోర్ రాజల్ తన్వుర్ సేవ్కలిర్ సంగ, ‘వోనంగ్ కెయ్క్-కాల్క్ దొహ్చి బహ్రి మన్వల్ సికటితగ వాటట్. అగ ఆడ్వల్ అని పల్క్ కొర్క్‌వల్ మందంత’ ఇంజెర్ వెహ్తొర్.</verse>
				<verse number="14">ఇద్ నమునతున్ బారెతె, ‘బగవంతల్ కేయ్వలిర్ వెలెటిర్ మంతెర్ బతి, వోర్ నేమి కియ్వలిర్ కహితురె మంతెర్’” ఇంజెర్ యేసు మహ్తొర్.</verse>
				<verse number="15">జులుక్ ఆత పెజె, పరిసయుల్క్ యేసున్గటల్ సొంజి, వోర్ వెహ్వడగ తప్ సాప్డి కియన ఇంజెర్ పిలన్ వాట్తెర్.</verse>
				<verse number="16">అని తమ్వుర్ కహితుర్ సిస్యలిర్‌కున్ అని కహితుర్ హేరొద్న బాజ్నుర్‌కున్ ఇహిన్ పూసి కీమ్ట్ ఇంజెర్ వెహ్చి, యేసునగ సారి కీతెర్. తె వూర్, “గురుజి! నిమె వడ్క్‌వల్ అని బోద కియ్వల్ సతెమ్ ఆంద్. బోనయ్ బేద్-బావ్ సూడ్వని ఆయ్వి. బగవంతన సతె మారగ్ బాత అహన్ వెహ్వని ఆంది ఇన్వల్ మాకున్ టావయె. బతి ఇంకె మమొట్ సీజర్ మహ రాజన రోమ్ సర్కార్‌తున్ టెక్స దొహ్వల్ నాయమ్ ఆంద్ ఇంతి కి ఆయొ ఇంతి?” ఇంజెర్ పూసి కీతెర్.</verse>
				<verse number="17"></verse>
				<verse number="18">బతి యేసు, వూర కరెబల్ గున్తున్ కరి కీసి, “కపెటలిర్నిట్! నాకున్ బారి పరిక్స కీసెర్ మంతిట్?</verse>
				<verse number="19">మిరట్ నాకున్ ఉంది కూరత బిల తొహట్” ఇంజెర్ పూసి కీతొర్. తె వూర్ ఉంది కూరత బిల వోన్గ తచి సీతెర్.</verse>
				<verse number="20">అస్కె వోర్, “తేన్గ బోన పొరొల్ అని బోన మొకొటత మోర్ మంత?” ఇంజెర్ వూర్కున్ పూసి కీతొర్.</verse>
				<verse number="21">తె వూర్, “సీజర్ మహ రాజన” ఇంజెర్ వెహ్తెర్. అస్కె యేసు, “సీజర్ మహ రాజనంగ్ మహ రాజన్ సీమ్ట్, అని బగవంతనంగ్ బగవంతన్ సీమ్ట్” ఇంజెర్ వెహ్తొర్.</verse>
				<verse number="22">అద్ కేంచి వూర్ బెయ్ గుల్ ఆసి, యేసున్ సుటి కీసి అగటల్ సొడితెర్.</verse>
				<verse number="23">సాతుర్ వూర్ నేండుర్ ఇంజెర్ జట్-పట్ లాగ్వలిర్ సదుకయుల్క్ అద్ నేటి యేసునగ వాసి, ఇహిన్ సవల్ పూసి కీతెర్:</verse>
				<verse number="24">“గురుజి! ‘బోరె వొరొర్ మరి-మియడ్ ఆయ్వకె సాతెకె, వోనొర్ తముర్ అద్ తంగెన్ తుంగ్సి, తన్వొర్ తాదన్ సాటి మరి-మియడ్ ఆయన. వూర్ మరి-మియడ్ తాదన సంతాన్ద లెకతె వాంతెర్’ ఇంజెర్ మోసె పర్‌వక్తల్ దర్మత కానున్తగ లిహి కీతొర్.</verse>
				<verse number="25">“తె నమునతున్ మా నడ్డుమ్ ఉంది కుటుంబతగ యేడ్విర్ తాదల్-తముర్ మత్తెర్ ఇంట్. వూర్గటల్ మడనొర్ వాలె మర్మింగ్ ఆతొర్ బతి, మరి-మియడ్ ఆయ్వక్‌నెన్ వోర్ మార్తొర్. అదెన్ సాటి తాన్ వోనొర్ తముర్ తుంగ్తొర్.</verse>
				<verse number="26">ఇద్ తీర్దె డగుర్ నట్పె, చుడుర్ నట్పె, ఉండె చుడుర్ నట్పె ఇహిన్ వూర్ యేడ్విర్ జన్క్ గిర్ తాన్ తుంగ్సి, మరి-మియడ్ ఆయ్వక్‌నెన్ మార్తెర్.</verse>
				<verse number="27">ఆక్రిత్ వూర్ పెజెయ్ అద్ వెయ్లొ గిర్ మార్త ఇంట్.</verse>
				<verse number="28">తె వూర్ యేడ్విర్ సాసి-నేండ్త పెజె, అద్ వెయ్లొ వూర్ యేడ్విర్‌గటల్ బోన బాయ్కొ ఆంత?” ఇంజెర్ యేసున్ పూసి కీతెర్.</verse>
				<verse number="29">బతి యేసు, “మిరట్ ఇన్వల్ బెయ్ డగుర్ తప్ ఆంద్. మీకున్ దర్మ-గ్రంత్‌నగ లిహి కీసి మన్వలికె ఆయి, బగవంతన సక్తితున్ బారెతెన్ ఆయి, టావ సెలె.</verse>
				<verse number="30">బారితెకె సాసి-నేండ్త పెజె వెయ్లొ-మాయ్నల్ మర్మింగ్ ఆయుర్. వూర్ సమ్దిర్ గిర్ స్వర్గ్‌నుర్ దూతలిర్ దాత్ మందంతెర్.</verse>
				<verse number="31">అని సాసి-నేండ్వలిర్ బారెతె, ‘నన మీ తొత్తుర్ అబ్రాహమ్, ఇసక్ అని యాకొబ్ సేవ కియ్వల్ బగవంతన ఆందున్’ ఇంజెర్ మోసెన కెయ్దె లిహి కియుస్తొర్. అద్ వాచి కియ్మకి కి బతల్? వోర్ సానలిరొర్ బగవంతల్ ఆయొర్ బతి, జీవతె మన్వలిరొరె ఆందుర్” ఇంజెర్ యేసు వెహ్తొర్.</verse>
				<verse number="32"></verse>
				<verse number="33">ఇద్ బోద కేంచి పర్జ బెయ్ గుల్ ఆతెర్.</verse>
				<verse number="34">అహన్ వడ్క్‌సి, సదుకయుల్కున్ వడ్క్‌వక్‌నె యేసు కీతొర్ ఇంజి, పరిసయుల్క్ మీరె మాసి వోన్గ వాతెర్.</verse>
				<verse number="35">వూర్గటల్ మోసెన కానున్తున్ వెహ్వల్ దర్మ గురు, “గురుజి! దర్మ-గ్రంత్‌నగ మన్వలిక్ సమ్దొ ఆగెనల్ బద్ ఆగె ముకె ఆంద్?” ఇంజెర్ యేసున్ పూసి కీతొర్.</verse>
				<verse number="36"></verse>
				<verse number="37">తె వోన్, “‘నీ పర్బు ఆయ్వల్ బగవంతన్ నీవ బర్పుర్ దిల్తె, బర్పుర్ మన్దె, బర్పుర్ బుది-గియన్తె పెర్మ కియన’</verse>
				<verse number="38">ఇదె సమ్దిన్ తెర్ ముకె అని మొదొడ ఆగె ఆంద్.</verse>
				<verse number="39">అని, ‘నీవ నిమె పెర్మతె సూడ్తపె, నీ ఆజు-బాజుతుర్కున్ పెర్మతె సూడన’ ఇన్వల్ రెండవ ఆగె గిర్ ఆతలె ఆంద్.</verse>
				<verse number="40">ఇవ్ రండ్ ఆగెంగె పూరొ మోసెన కానున్తున్ అని పర్‌వక్తలిర్ లిహి కీతంగ్ సమ్దొన్ ఆదర్ ఆసి మంతంగ్” ఇంజెర్ వూర్కున్ వెహ్తొర్.</verse>
				<verse number="41">పరిసయుల్క్ ఉంది జాగ మీరె మాసి మనెకె, యేసు వూర్కె సూడ్సి,</verse>
				<verse number="42">“కిరిస్తున్ బారెతె మిరట్ బతల్ సోంచ్ కీంతిట్? వోర్ బోన కాన్‌దాన్తొర్ ఇంతిట్?” ఇంజెర్ పూసి కీతొర్. తె వూర్, “దావిద్న కాన్‌దాన్తొర్” ఇంజెర్ జవబ్ సీతెర్.</verse>
				<verse number="43">అస్కె వూర్ సంగ, “ఇద్ గొస్టితున్ దావిద్ రాజలె, ‘నావొర్ పర్బున్ సంగ బగవంతల్, నీ సంగ లడెయ్క్ కియ్వలిర్‌కున్ నన మెయ్సి, నీ కాల్కున్ బూడ్ వూర్కున్ దాబి కీనల్ వేరి, నావ తిన బగ్ల వాసి ఉద’ ఇంజెర్ పవిత్ర ఆత్మత సక్తితె లిహి కీతొర్.</verse>
				<verse number="44"></verse>
				<verse number="45">దావిద్ రాజలె వోన్, ‘నావొర్ పర్బు’ ఇంజెర్ కేయ్తొర్. తె వోర్ కిరిస్తు, దావిద్న కాన్‌దాన్తొర్ బహన్ ఆంతొర్?” ఇంజెర్ వూర్కున్ పూసి కీతొర్.</verse>
				<verse number="46">ఇద్ కేంచి వూర్ పరిసయుల్క్ బోరె వోన్ సవల్క్ పూసి కియ్లె దర్యమ్ కియ్మకి.</verse>
			</chapter>
			<chapter number="23">
				<verse number="1">అద్ ఆత పెజె, యేసు పర్జత్ సంగ అని తన్వుర్ సిస్యలిర్ సంగ ఇహిన్ వెహ్వల్ మొదొల్ కీతొర్:</verse>
				<verse number="2">“ సాస్తిరిర్ అని పరిసయుల్క్ మోసెన కానున్తున్ అర్తమ్ ఆనల్ వెహన్ సాటి నేమె మాసి మంతెర్.</verse>
				<verse number="3">అదెన్ సాటి వూర్ వెహ్తప్ మిరట్ కీమ్ట్. బతి వూర్ కియ్వలిక్ కామ్క్ మిరట్ కియ్మట్. బారితెకె వూర్ బోద కియ్వలిక్ వూర్ పియ్సి తాకుర్.</verse>
				<verse number="4">బోరె తోచ పరుర్ అచొర్ వజన్, మాయ్నలిర్ పొరొ వాటంతెర్. బతి వూర్ అద్ వజన్తున్ తోచ్చి వోయ్లె జర గిర్ మదత్ కియుర్.</verse>
				<verse number="5">తమ్వంగ్ కెయ్క్‌నగ బగవంతనంగ్ వచన్క్ లిహి కీసి మన్వలిక్ రూంద్ పటింగ్ కెరంతెర్. తమ్వంగ్ కప్డినంగ్ కాట్క్‌నగ మన్వలిక్ పుచుడ్కంగ్ లామ్ దిస్నల్ ఇరంతెర్. అని దుస్రుర్ మాయ్నలిర్ తమ్వ బక్తితున్ సూడ్నల్ ఈతంగ్ సమ్దొ కామ్క్ కీంతెర్.</verse>
				<verse number="6">అని సునగోక్నగ అని జేవున్క్‌నగ తమ్వ డగుర్-పాన్ తొహన్ సాటి, వూర్ సాస్తిరిర్ ముకె మాయ్నలిర్ ఉద్వలిక్ కుర్చినగ ఉద్లె పసంద్ కీంతెర్.</verse>
				<verse number="7">హాటుమ్క్‌నగ పర్జ సమ్దిర్ గిర్ తమ్వకున్ దండొస్ దొసన ఇంజెర్ అని గురుజి ఇంజి కేయన ఇంజెర్ తమ్వ మన్దె ఆస కీంతెర్.</verse>
				<verse number="8">బతి మిరట్, గురుజి ఇంజెర్ మీకున్ కేయుస్మట్. బారితెకె మీ సమ్దిర్‌కున్ వొరొరె బోద గురు మంతొర్! మిరట్ సమ్దిర్ గిర్ తాదల్-తమున్ మోడితుర్ ఆందిట్.</verse>
				<verse number="9">అని ఇద్ దునియతగ మీ బరొబర్తొర్ బోరె దుస్రొర్ బక్తన్ బాబల్ ఇంజెర్ కేయ్మట్. మీ సమ్దిర్‌కున్ స్వర్గ్‌నగ వొరొరె బాబొ ఆయ్వల్ బగవంతల్ మంతొర్.</verse>
				<verse number="10">అచొరె ఆయ్వ మీవ మీకున్ గురుజి ఇంజెర్ కేయుస్మట్. మీ సమ్దిర్‌కున్ వొరొరె గురు ఆయ్వల్ కిరిస్తు మంతొర్.</verse>
				<verse number="11">మిహ్గటల్ డగుర్-పాన్ వాలె మీ సేవ్కల్ ఆసి మందంతొర్.</verse>
				<verse number="12">బారితెకె తన్వ తన డగుర్-పాన్ కియ్వన్ బగవంతల్ చుడుర్-పాన్ సీంతొర్. అని బోర్తె చుడుర్-పాన్ కీంతొరొ, వోన్ డగుర్-పాన్ సీంతొర్.</verse>
				<verse number="13">“రేయ్, కపెటలిర్ సాస్తిరిర్ అని పరిసయుల్క్‌నిట్! మీకున్ సిక్స తపొ. స్వర్గ్‌న రాజ్నగ నేంగ్వల్ సరి మీకున్ టావ. బతి అదెనల్ మిరట్ రొపొ నేంగ్మకి అని నేంగ్లె కోసిద్ కియ్వలిర్‌కున్ గిర్ మిరట్ నేంగ సీసెర్ సెల్విట్.</verse>
				<verse number="14">[“రేయ్, కపెటలిర్ సాస్తిరిర్ అని పరిసయుల్క్‌నిట్! రాండె వెయ్లొక్‌నంగ్ రొహ్కున్ లూటి కీంతిట్. ఇదెన్ మకుసన్ సాటి, పొరొ పొరొ బక్తి తొహ్చెర్ మాందితున్ మునె వెలెజెల్ పార్తనంగ్ కీసెర్ మందంతిట్. ఇవ్ ఈతన్ హిందల్ మీకున్ బగవంతల్ ఉండె ఇచుర్ వెలె సిక్స వాట్సి, నాయ్ద తస్వ కీంతొర్.]</verse>
				<verse number="15">“రేయ్, కపెటలిర్ సాస్తిరిర్ అని పరిసయుల్క్‌నిట్! మీకున్ సిక్స తపొ. మీవ దర్మతగ మీరి కియ్లె, మిరట్ సమ్దుర్‌తున్ అని బొమితున్ తిరిసి వాంతిట్. బతి వోర్ మీ సంగ మీరె మాత పెజె, వోన్ రండ్ ఈసంగ్ అదిక్ సిక్స వానల్ కీంతిట్.</verse>
				<verse number="16">“రేయ్, సరి తొహ్వలిర్ గుడ్డిర్‌నిట్! మీకున్ సిక్స తపొ. ‘మందిర్త పొరొడె వొట్ వాడ్తెకె బతయ్ ఆయొ బతి, మందిర్తగ మన్వల్ సోనెత్ పొరొ వొట్ వాడ్తెకె మాత్రమ్, అద్ వొటున్ పియ్సి తాక లాగర్’ ఇంజెర్ మిరట్ ఇంతిట్.</verse>
				<verse number="17">తెలివి కమి వాలిర్ అని గుడ్డిర్‌నిట్! సోనె ముకె వాలె ఆంద్ ఇంతిట్ కి, సెలెకె సోనెతున్ పవిత్ర కియ్వల్ మందిర్ ముకె వాలె ఆంద్ ఇంతిట్?</verse>
				<verse number="18">అచొరె ఆయ్వ, ‘బలిదాన్ సియ్వల్ బొవ్లతున్ పొరొ వొట్ వాడ్తెకె బతయ్ ఆయొ బతి, తాన్ పొరొ ఇర్వలిక్ అర్పనన్ పొరొ వొట్ వాడ్తెకె మాత్రమ్, అద్ వొటున్ పియ్సి తాక లాగర్’ ఇంజెర్ మిరట్ వెహంతిట్.</verse>
				<verse number="19">గుడ్డిర్‌నిట్! అర్పనంగ్ ముకె వాలెక్ ఆందుంగ్ ఇంతిట్ కి, సెలెకె అర్పనన్ పవిత్ర కియ్వల్ బలిదాన్ సియ్వల్ బొవ్ల ముకె వాలె ఆంద్ ఇంతిట్?</verse>
				<verse number="20">అదెన్ సాటి బలిదాన్ సియ్వల్ బొవ్లత్ పొరొ వొట్ వాట్వలిర్, తాన్ పొరొ మన్వలిక్ అర్పనన్ పొరొ గిర్ వొట్ వాడ్తపె ఆంత.</verse>
				<verse number="21">అదె తీర్దె మందిర్తున్ పొరొ వొట్ వాట్తెకె, తాన్గ మన్వన్ పొరొ గిర్ వొట్ వాడ్తపె ఆంత.</verse>
				<verse number="22">అద్ తీర్దె స్వర్గున్ పొరొ వొట్ వాట్తెకె అగ మన్వల్ రాజ-గాదితగ ఉద్వల్ బగవంతన్ పొరొ గిర్ వొట్ వాట్తప్ ఆంత.</verse>
				<verse number="23">“రేయ్, కపెటలిర్ సాస్తిరిర్ అని పరిసయుల్క్‌నిట్! మీకున్ సిక్స తపొ. బారితెకె మిరట్ పుదినతల్, సోప్నల్, జీరనల్ నూటల్ దహ ఈసంగ్ తచి బగవంతన్ అర్పన సీంతిట్. బతి దర్మత కానున్తగ వెహ్తప్ ముకె వాలెక్ ఆయ్వలిక్ నాయ్దున్, దయతున్ అని బరొసతున్ సుటి కీతిట్. మిరట్ అవెన్ సుటి కియ్వక్ ఇవెన్ గిర్ పియ్సి తాక్మడ్ ఇత్తెకె చొకొట్ మందు.</verse>
				<verse number="24">సరి తొహ్వలిర్ గుడ్డిర్‌నిట్! మిరట్ నులెతున్ గరి కీసి ఉంటిట్ బతి, డగుర్ హూటడున్ మింగంతిట్!</verse>
				<verse number="25">“రేయ్, కపెటలిర్ సాస్తిరిర్ అని పరిసయుల్క్‌నిట్! మీకున్ సిక్స తపొ. బారితెకె మిరట్ దెడియన్ అని తాలిన్ బహిడల్ చక్ నొరంతిట్. బతి అవెన్ రొపొ కర్క పియ్సి మందంత. అహ్నె మిరట్ గిర్ పొరొ పొరొ చక్-పక్ దిసంతిట్. బతి మీ రొపొ లాల్సల్ అని కరెబలిక్ గున్క్‌నె నించి మందంతిట్.</verse>
				<verse number="26">గుడ్డి పరిసయుల్క్‌నిట్! మొదొల్ మీవంగ్ దెడియంగ్, తాలినగ మన్వల్ రొపొడ కర్క చక్ ఊటి కీమ్ట్. అస్కె అవెనగ బహ్రి మన్వల్ గిర్ చక్నె ఆంత.</verse>
				<verse number="27">“రేయ్, కపెటలిర్ సాస్తిరిర్ అని పరిసయుల్క్‌నిట్! మీకున్ సిక్స తపొ. మిరట్ చున పాతంగ్ గోరిన్ దాత్నుర్ ఆందిట్! బహిడల్ అవ్ బెయ్ సోబ చక్ దిసంతంగ్. బతి అవ్ సాతురంగ్ బొకనె అని సడె మాతంగ్ కూర్క్‌నె నించి మందంతంగ్.</verse>
				<verse number="28">అదె తీర్దె మిరట్ పొరొ సూడ్లెక్ మాయ్నలిర్‌కున్ నియత్నుర్ దాత్ దిసంతిట్. బతి మిరట్ రొపొ పసి కియ్వలిక్ అని కరెబలిక్ ఆసనె నించి మంతిట్.</verse>
				<verse number="29">“రేయ్, కపెటలిర్ సాస్తిరిర్ అని పరిసయుల్క్‌నిట్! మీకున్ సిక్స తపొ. మిరట్ పర్‌వక్తలిర్ సాటి గోరింగ్ దొహంతిట్. అని నియత్నురంగ్ గోరిన్ సోబతె తయర్ కీంతిట్.</verse>
				<verse number="30">అచొరె ఆయ్వ, ‘మమొట్ గిర్ మావుర్ తాదుర్-బాబుర్ మన్వల్ గట్కతె పిసి మన్మడ్ ఇత్తెకె, వూర్ బరొబర్ మీరె మాసి పర్‌వక్తలిర నెతుడున్ తుహ్చి మనొమ్’ ఇంజెర్ మీవ మిరట్ ఇంతిట్.</verse>
				<verse number="31">ఇహిన్ మిరట్ పర్‌వక్తలిర్ జీవ యేత్వలిర సంతాన్ ఆందుమ్ ఇంజెర్ వొప్సి, మీ పొరొ మిరటె ఉల్ట గవ వెహ్చెర్ మంతిట్.</verse>
				<verse number="32">మీ తాదుర్-బాబుర్ కియ్వడల్ మెయ్సి మన్వల్ లెకతున్ మిరట్ గిర్ పూరి కీమ్ట్.</verse>
				<verse number="33">అదెన్ సాటినె ఇచుల! నన మిహ్గ పర్‌వక్తలిర్‌కున్, గియన్ వాలిర్కున్ అని సాస్తిరిర్‌కున్ సారి కీసెర్ మంతొన్. వూర్గటల్ కహితుర్కున్ మొద్నగ మోలనె పాసి, జకంతిట్. ఉండె కహితుర్కున్ సునగోక్నగ వోసి చాటల్క్‌నె పాయుసంతిట్. ఉండె కహితుర్కున్ ఉంది నాట్నల్ ఉండె ఉంది నాటె పూడ్సెర్ దుక్స సీంతిట్. విక్ వాలె తరస్క్ అని అవెన సంతాన్దున్ మోడితుర్నిట్! మిరట్ వెలె కరెబలిర్ ఆందిట్. పాతడ్త సిక్సతున్ బహన్ తపుస పర్కిట్?</verse>
				<verse number="34"></verse>
				<verse number="35">ఇద్ తీర్దె నియత్నొర్ హేబెల్త నెతుడల్ మొదొల్ ఆసి, బలి చడి కియ్వల్ బొవ్లత్ అని మందిర్తున్ నడ్డుమ్ తూర్త బరకియనొర్ మరి జకరియన నెతుర్ వేరి, మిరట్ దర్తురిత్ పొరొ తుహ్త సమ్దిర నెతుడ జిమ మిరటె యేత లాగర్.</verse>
				<verse number="36">ఇద్ సమ్దొ ఇద్ పిడితుర్ పొరొ వాంత. ఇద్ సతెమ్ ఆంద్ ఇంజెర్ మీకున్ వెహ్చెర్ మంతొన్.</verse>
				<verse number="37">“యెరుసలెమ్నుర్ లోకుర్నిట్! మిరట్ పర్‌వక్తలిర్‌కున్ జక్సెర్, బగవంతల్ మిహ్గ సారి కీతుర్కున్ బండనె పాసెర్ మన్వలిర్ ఆందిట్. కొర్ తన్వంగ్ మారెల్కున్ బూడ్ పిలన్ కరుమ్ కీతపినయ్, బచొంగొ జోకంగ్ మీకున్ కరుమ్ కియన ఇంజెర్ నన సూడ్తొన్. బతి మిరట్ వొప్మకి.</verse>
				<verse number="38">కేంజట్! మీ నగుడున్ పాడ్ ఆసి సొన్లె సుటి కీసెర్ మంతొన్.</verse>
				<verse number="39">‘పర్బున అదికార్దె వాయ్వన్ బగవంతల్ ఆసిర్‌వాద్ సియిర్’ ఇంజెర్ మిరట్ వెహ్నల్ వేరి, నావ మొకొమ్ ఉండె ఉంది జోక సూడ్విట్” ఇంజెర్ ఇత్తొర్.</verse>
			</chapter>
			<chapter number="24">
				<verse number="1">యేసు మందిర్తల్ పెసిసి సొంజెర్ మనెకె, వోనుర్ సిస్యలిర్, “పెరజతి బండనె బాతంగ్ రొహ్క్ దొహ్తెరొ సూడ!” ఇంజెర్ ఇత్తెర్.</verse>
				<verse number="2">బతి యేసు, “మిరట్ సూడ్వలిక్ ఇవ్ సమ్దొ గిర్ బండత్ పొరొ బండ నిల్సి మన్వక్‌నె అర్సి సొన్వల్ దివొస్ వాంత. ఇద్ సతెమ్ ఆంద్” ఇంజెర్ వూర్ సంగ వెహ్తొర్.</verse>
				<verse number="3">అద్ ఆత పెజె, యేసు ఒలివ మరన గుటత్ పొరొ సొంజి ఉత్తొర్. అస్కె వోనుర్ సిస్యలిర్ సిరిప్ తమయ్ మీరె మాసి వోన్గ సొంజి, “పర్బు, ఇవ్ సమ్దొ బస్కె జర్గంతంగ్? నీవ మల్సి వాయ్వడున్ అని దునియత ఆక్రి గట్కతున్ బారెతె బాతంగ్ నిసనింగ్ దిసంతంగ్?” ఇంజెర్ పూసి కీతెర్.</verse>
				<verse number="4">తె యేసు, “మీకున్ బోరె పసి కియ్వక్‌నె సూడట్.</verse>
				<verse number="5">బారితెకె నా పొరొడె వెలెటిర్ లోకుర్ మిహ్గ వాసి, ‘ననయ్ కిరిస్తున ఆందున్’ ఇంజెర్ వెలెటిర్కున్ పసి కీంతెర్.</verse>
				<verse number="6">మిరట్ లడెయ్క్ జర్గ్‌వల్ నాందున్ బారెతె అని లడెయ్కున్ బారెతంగ్ కబుక్ కేంజంతిట్. అద్ గట్కతె దడ్కి తిన్మట్. అవ్ సమ్దొ గిర్ తప్వక్ జర్గ లాగర్. బతి దునియ మూరె మాయ్వల్ ఆక్రిత గట్క అస్కెనె వాయొ.</verse>
				<verse number="7">ఉంది దేస్నుర్ ఉండె ఉంది దేస్నుర్ సంగ లడెయ్ కీంతెర్. ఉంది రాజ్నుర్ ఉండె ఉంది రాజ్నుర్ సంగ లడెయ్క్ కీంతెర్. వెలె జాగనగ బూకంప్క్ అని కరుంగ్ గిర్ వాంతంగ్.</verse>
				<verse number="8">అవ్ సమ్దొ బాలెంత ఆయన్ మునె వాయ్వలిక్ నొపిన్ మోడి మందంతంగ్.</verse>
				<verse number="9">అద్ గట్కతె మీ సమ్దిర్‌కున్ అదికారిర కెయ్దె హవ్లి కీంతెర్. అదికారిర్ మీకున్ దుక్స సీంతెర్. అని మీవ జీవ యేతంతెర్. నావుర్ బక్తలిర్ ఆత కాడ్కి, సమ్దొ దేస్నుర్ మీకున్ మెచుర్.</verse>
				<verse number="10">వెలెటిర్ తమ్వ బరొసతల్ బహ్కె మాసి, వొరొన్ వొరొర్ పగ-దార్క్‌న కెయ్దె హవ్లి కీంతెర్. వొరొన్ వొరొర్ మెచుర్.</verse>
				<verse number="11">వెలెటిర్ లబడ్ పర్‌వక్తలిర్ వాసి వెలెటిర్కున్ పసి కీంతెర్.</verse>
				<verse number="12">బారితెకె బగడ్-నియత్ బడె మాయ్వల్ కీనెకె, వొరొన్ పొరొ వొరొన్ మన్వల్ పెర్మ కమి ఆంత.</verse>
				<verse number="13">బతి ఆక్రి వేరి బోర్తె వోర్చి నిలంతొరొ, వోర్ బచె మాంతొర్.</verse>
				<verse number="14">అని వోన రాజున్ బారెతె వెహ్వల్ బగవంతన చొకొట్న కబుర్ పూరొ దునియత పర్జత్ నడ్డుమ్ గవత్ మోడి పగ్రె మాంత. అద్ ఆత పెజెనె, ఇద్ దునియత ఆక్రి గట్క వాంత.</verse>
				<verse number="15">“అదెన్ సాటి దానియెల్ పర్‌వక్తల్ వెహ్త అద్ బే-సుదుడ్ కియ్వల్ బెయ్ కరెబల్ వస్తు పవిత్ర జాగతగ నిల్సి మన్వల్ మీకున్ దిస్తెకె, ఇదెన్ వాచి కియ్వల్ గిర్ కరి కియన.</verse>
				<verse number="16">అద్ వకత్నె, యూదయ యేరియతగ మన్వలిర్ గుటనెకె పరర్ ఆయన.</verse>
				<verse number="17">రోత మిదెతగ మన్వల్ తన్వ సామన్ తర్లె ఇంజెర్ గిర్ బూడ్ రెయ్వ.</verse>
				<verse number="18">అహ్నె వావ్టె మన్వల్, తన్వంగ్ కప్డింగ్ తర్క ఇంజెర్ రోన్ వాయ్వ.</verse>
				<verse number="19">అయ్యొ! అవ్ దివొస్క్‌నె పీటె మన్వలిక్ వెయ్లొకున్ అని బాలెంత వెయ్లొకున్ వెలె కస్టమ్ ఆంత.</verse>
				<verse number="20">అవ్ దివొస్క్‌నగ వెలె కస్టమ్ మందంత. అదెన్ సాటి మిరట్ పరర్ ఆసి సొన్లె, పీని-గాలుమె ఆయి, ఆరమ్న దివొసున్ నేటిన్ ఆయి ఈతల్ గతి వాయ్వ ఇంజెర్ బగవంతన్ పార్తన కీమ్ట్.</verse>
				<verse number="21">ఈతంగ్ కస్ట-కాలమ్నంగ్ దివొస్క్ కలి గడె మాత అగటల్తె నేండ్ వేరి గిర్ బస్కెన్ వాయ్మకి. అని ఉండె బస్కెన్ ఈతల్ గతి వాయొ.</verse>
				<verse number="22">ఇవ్ కస్ట-కాలమ్నంగ్ దివొస్క్ కమి కియ్వక్ ఇత్తెకె, బోరె మాయ్నల్ గిర్ పిసి మంజి మనుర్. బతి బగవంతల్ తన నేమి కీతుర్ సాటి ఇవ్ దివొస్కున్ కమి కీతొర్.</verse>
				<verse number="23">“ఇవ్ దివొస్క్‌నగ, ‘ఇచుల! కిరిస్తు ఇగె మంతొర్’ సెలెతె ‘అచుల! అగ మంతొర్’ ఇంజెర్ బోరె వెహ్తెకె గిర్ బరొస కియ్మట్.</verse>
				<verse number="24">బారితెకె లబడ్ కిరిస్తుర్, లబడ్ పర్‌వక్తలిర్ బగవంతల్ నేమి కీతుర్కున్ పసి కియన ఇన్వల్ ఉదెస్నె, బెయ్ డగుక్ చమత్‌కార్క్‌ అని మయ్మతంగ్ కామ్క్ గిర్ కీంతెర్.</verse>
				<verse number="25">సూడట్! మీకున్ మునెనె ఇవెన్ బారెతె వెహ్చెర్ మంతొన్.</verse>
				<verse number="26">అదెన్ సాటి బోరె ఆయి మీ సంగ, ‘ఇచుల! బోడి గుటనెకె మంతొర్’ ఇంజెర్ వెహ్తెకె గిర్ సొన్మట్. ‘ఇచుల! రొపొడ కమ్రతగ మంతొర్’ ఇంజెర్ వెహ్తెకె గిర్ బరొస కియ్మట్.</verse>
				<verse number="27">బారితెకె పోడ్ద్ పెసివల్ బాజ్నల్‌తె పోడ్ద్ అర్వల్ బాజ్ వేరి, హాబడగ మిడ్చ్‌వల్ సమ్దిర్‌కున్ బహన్తె దిసంతయొ, అహ్నె స్వర్గ్‌నొర్ మాయ్నల్ ఉండె ఉంది జోక మల్సి వానెకె దిసంతొర్.</verse>
				<verse number="28">బగతె సాత జన్వర్‌త చెత్త మందంతయొ అగన్ రాయలిక్ మీరె మాంతంగ్.</verse>
				<verse number="29">“ఇవ్ కస్ట-కాలమ్నంగ్ దివొస్క్ వీడ్త పెజె, పోడ్ద్ సికటి ఆసి దాంత అని నెలెంజ్ తన్వ వేడ్చి సియ్వెక్ ఆంత. హాబడంగ్ సుకుక్ సమ్దొ బూడ్ అర్సి దానుంగ్. ఇహిన్ హాబడంగ్ సమ్దొ సక్తింగ్ హాలె మాసి దాంతంగ్.</verse>
				<verse number="30">అస్కె హాబడగ స్వర్గ్‌నొర్ మాయ్నన నిసని దిసంత. అద్ సూడ్సి, దర్తురిత్ పొరొ మన్వలిక్ సమ్ది జాతినుర్ వెరిసి సాతి పాసెర్ ఆడంతెర్. అద్ వకత్నె స్వర్గ్‌నొర్ మాయ్నల్ సక్తితె అని మయ్మత వేడ్చితె టెపన్ పొరొ ఉచ్చి వాయ్వల్ వూర్ సూడంతెర్.</verse>
				<verse number="31">అద్ వకత్నె వోర్ తన్వుర్ దూతలిర్కున్ తురత ఆవజ్నె, ‘దర్తురితంగ్ నాలుంగ్ కోన్క్‌నగ, హాబడ కాట్ వేరి పగ్రె మాసి మన్వలిర్ బగవంతల్ నేమి కీతుర్కున్ మీరి కీసి తరట్’ ఇంజెర్ సారి కీంతొర్. అస్కె వూర్ మీరి కీసి తరంతెర్.</verse>
				<verse number="32">“ఇంకె మిరట్ మరక్నల్ ఉంది గొస్టి కరియన ఇంజెర్ అవెన్ బారెతె మీకున్ వెహంతొన్. బతల్ ఇత్తెకె, అవెనంగ్ కాందంగ్ కొడ్స్‌వల్ సూడ్సి, పిర్ గాలుమ్ కరుమ్ వాత ఇంజెర్ మిరట్ కరి కీంతిట్.</verse>
				<verse number="33">అదె తీర్దె ఇవ్ సమ్దొ గట్నంగ్ జర్గ్‌వల్ సూడ్సి, వోర్ వెలె కరుమ్ మంతొర్, కావడున్ కరుమె మంతొర్ ఇన్వల్ కరి కీమ్ట్.</verse>
				<verse number="34">ఇవ్ సమ్దొ జర్గ్‌నల్ వేరి, ఇద్ ఇంకె మన్వల్ నరిమన్కన జనొబ మూరె మాసి సొనొ. హాబర్ అని దర్తురి సమ్దొ మూరె మాసి దానుంగ్ బతి, నావంగ్ వచన్క్ బస్కెట్ నిల్సి మందనుంగ్. ఇద్ సతెమ్ ఆంద్.</verse>
				<verse number="35"></verse>
				<verse number="36">“అద్ దివొస్ అని అద్ గట్కతున్ బారెతె సిరిప్ బాబొ బగవంతనె టావ. అచొరె బతి, స్వర్గ్‌నుర్ దూతలిర్కునె ఆయి, బగవంతనొర్ మరినె ఆయి, బోనె గిర్ టావ సెలె.</verse>
				<verse number="37">నోవహున కాలమ్నె జర్గ్‌త తీరె స్వర్గ్‌నొర్ మాయ్నన వాయ్వల్ గట్కతె గిర్ జర్గంత.</verse>
				<verse number="38">వోర్ నోవహు తన్వ రూకతగ నేంగ్నల్ వేరి, ఇత్తెకె అద్ జల్ గండమున్ మునె సమ్దిర్ పర్జ తింజెర్, ఉంజెర్, మర్మింగ్ కీసెర్ అని మర్మింగ్ ఆసెర్ పిసెర్ మత్తెర్.</verse>
				<verse number="39">అద్ జల్ గండమ్ వాసి సమ్దిర్‌కున్ మూరి కీనల్ వేరి, వూర్ కరి కియ్మకి. స్వర్గ్‌నొర్ మాయ్నల్ వాయ్వల్ దివొస్ గిర్ అహ్నె జర్గంత.</verse>
				<verse number="40">అద్ గట్కతె ఇవిర్ మాయ్నలిర్ పొలమ్నగ కామ్ కీసెర్ మందంతెర్. వొరొన్ తన్వ సంగ వోంతొర్. ఉండె వొరొన్ సుటి కీంతొర్.</verse>
				<verse number="41">రండ్ వెయ్లొక్ జత్త నోర్సెర్ మందంతంగ్. ఉందితున్ తన్వ సంగ వోంతొర్. ఉండె ఉందితున్ అగన్ సుటి కీంతొర్.</verse>
				<verse number="42">అదెన్ సాటి మీవొర్ పర్బు ఆయ్వల్ మాల్కల్ బంటి వాంతొరొ, మీకున్ టావ సెల్వ కాడ్కి, మిరట్ దిహన్తె మంట్.</verse>
				<verse number="43">బద్ గట్కతె కలె వాంతొర్ ఇన్వల్ రోతొర్ మాల్కన్ కరె మాసి మత్తెకె, వోర్ కలె తన్వ రోన్ వాసి, కల సియ్వక్‌నె చేతొ మంజి వోర్ మాల్కల్ కేపంతొర్.</verse>
				<verse number="44">అదెన్ సాటి, సోంచ్ కియ్విట్ ఆతల్ గట్కతె వోర్ స్వర్గ్‌నొర్ మాయ్నల్ వాయ్వల్ మత్త కాడ్కి, మిరట్ గిర్ అద్ తీర్దె తయర్ మందన.</verse>
				<verse number="45">“తన్వుర్ సేవ్కలిర్‌కున్ బరొబర్ యేలతె తిండి దొస్లె, మాల్కల్ నేమి కియ్వల్ బరొసతొర్ గియన్ వాలె కారొబారి బోర్ ఆందుర్?</verse>
				<verse number="46">వోర్ మాల్కల్ మల్సి వాత పెజె, అద్ కామ్ కీసెర్ దిస్వల్ సేవ్కల్ వెలె ఆసిర్‌వాద్ యేతంతొర్.</verse>
				<verse number="47">మాల్కల్ తన్వ జాయ్జత్ సమ్దొత్ పొరొ వోర్ సేవ్కన్ నేమి కీంతొర్. ఇద్ సతెమ్ ఆంద్.</verse>
				<verse number="48">బతి కరెబల్ సేవ్కల్, ‘నావొర్ మాల్కల్ వాయ్లె కోరుమ్ కీసెర్ మంతొర్’ ఇంజి,</verse>
				<verse number="49">తన్వ బరొబర్ మన్వలిర్ సేవ్కలిర్‌కున్ పాయ్వల్ సురు కీతొర్. అచొరె ఆయ్వ, కల్-పిదెడలిర్ సంగ ఉంజెర్-తింజెర్ మన్వల్ సురు కీతొర్ ఇంట్.</verse>
				<verse number="50">వోర్ సేవ్కల్ సోంచ్ కియొర్ అద్ దివొస్నె, అద్ గట్కతె మాల్కల్ వాంతొర్. అని వోన్ రండ్ టుక్డెంగ్ కొయుసి, పసి కియ్వలిర్ బరొబర్ సిక్స వాటంతొర్. అద్ జాగతగ వోర్ ఆడ్సెర్, పల్క్ కొర్క్‌సెర్, దుక్స బోగె మాంతొర్.</verse>
				<verse number="51"></verse>
			</chapter>
			<chapter number="25">
				<verse number="1">“స్వర్గ్‌న రాజ్, దహ జనిక్ కోరొ పేకింగ్ తమ్వంగ్ డివెంగ్ పియ్సి, నొవ్రన్ బేటె మాయ్లె సొన్వడున్ మోడి మందంత.</verse>
				<verse number="2">ఇవెనల్ సియుంగ్ జనిక్ గియన్ సెలెంగ్ అవ్ అని సియుంగ్ జనిక్ చతుర్ వాలెక్ మత్తంగ్.</verse>
				<verse number="3">గియన్ సెలెంగ్ అవ్ డివెంగ్ పియ్సి సొత్తంగ్. బతి నియ్ మార్తెకె వెడిలెన్ తమ్వ సంగ నియ్ వోయ్మకి.</verse>
				<verse number="4">బతి చతుర్ వాలెక్ డివెన్ బరొబర్ కోపనగ నియ్ పియ్సి సొత్తంగ్.</verse>
				<verse number="5">నొవ్రల్ వాయ్వల్ కోరుమ్ ఆత కాడ్కి, జప్నె అర్సి నరుమ్తంగ్.</verse>
				<verse number="6">నడ్డుమ్ నర్క, ‘అచుల నొవ్రల్! వోన్ మునెత్క్ బేటె మాయ్లె వరట్’ ఇన్వల్ లేంగ్ కేంజ వాత.</verse>
				<verse number="7">తె అవ్ సమ్దొ కోరొ పేకింగ్ తేచ్చి, తమ్వంగ్ డివెన్ సుద్రి కీతంగ్.</verse>
				<verse number="8">అస్కె తమ్వంగ్ డివెంగ్ పిర్లె ఆయ్వల్ సూడ్సి, గియన్ సెలెంగ్ అవ్ కోరొ పేకింగ్, ‘మీవ నియ్దల్ జరసి సీమ్ట్’ ఇంజెర్ చతుర్ వాలెకున్ పూసి కీతంగ్.</verse>
				<verse number="9">తె అవ్ పేకింగ్, ‘మాకున్ అని మీకున్ ఇద్ నియ్ యెవ్వొ. వొమ్వలిర్‌గ సొంజి యేతట్’ ఇంజెర్ వెహ్తంగ్.</verse>
				<verse number="10">తె అవ్ యేత్లె సొనెకెన్ నొవ్రల్ వాతొర్. అస్కె డివెంగ్ పొచ్చెర్ తయర్ మన్వలిక్ చతుర్ వాలె పేకిన్ తన్వ సంగ పియ్సి, రొపొ మర్మిన జేవున్ కియ్లె సొత్తొర్. అద్ ఆత పెజె పాటక్న కావడ్ కెహ్తెర్.</verse>
				<verse number="11">కెహ్త పెజె మెయ్తంగ్ అవ్ కోరొ పేకింగ్ వాసి, ‘మాల్క! మాల్క! మమొట్ వాతొమ్. కావడ్ తెరియ’ ఇంజెర్ పూసి కీతంగ్.</verse>
				<verse number="12">బతి నొవ్రల్, ‘కరల్ వెహన ఇత్తెకె, మిరట్ బవ్ ఆందిటొ నాకున్ టావ సెలె’ ఇంజెర్ జవబ్ సీతొర్.</verse>
				<verse number="13">స్వర్గ్‌నొర్ మాయ్నల్ వాయ్వల్ దివొసె ఆయి, గట్కయ్ ఆయి మీకున్ గిర్ టావ సెలె. అదెన్ సాటి బస్కెట్ తయర్ మంట్.</verse>
				<verse number="14">“స్వర్గ్‌న రాజ్, వొరొర్ మాయ్నల్ యాత్ర కియ్లె పెసినెకె, తన్వుర్ సేవ్కలిర్‌కున్ కేయ్సి, తన్వ ఆస్తితున్ హవ్లి కియ్వన్ మోడి మందంత.</verse>
				<verse number="15">వోర్, వూర వాప్రి కియ్వల్ సక్తితున్ పియ్సి, వొరొర్ సేవ్కన్ సియుంగ్ హజర్క్ (5,000) కొతంగ్, ఉండె వొరొన్ రండ్ హజర్క్ (2,000) కొతంగ్ అని ఆక్రితొన్ ఉంది హజర్ (1,000) కొతంగ్ సీతొర్. అస్కె వోర్ యాత్ర కియ్లె పెసితొర్.</verse>
				<verse number="16">తె సియుంగ్ హజర్క్ కొతంగ్ యేత్వల్, అవెనె బేపరి కీసి, ఉండె సియుంగ్ హజర్క్ కొతంగ్ కమయ్ కీతొర్.</verse>
				<verse number="17">అదె తీర్దె, రండ్ హజర్క్ యేత్వల్ గిర్ ఉండె రండ్ హజర్క్ కొతంగ్ కమయ్ కీతొర్.</verse>
				<verse number="18">బతి తన్వొర్ మాల్కనల్ ఉంది హజర్ సోనెతంగ్ కొతంగ్ యేత్వల్, ఉంది డొడ్డొ తాడ్సి అద్ దనమున్ వోసి మిస్తొర్.</verse>
				<verse number="19">“వెలెజెల్ ఆత పెజె, వోర్ మాల్కల్ మల్సి వాసి, తన సేవ్కలిర్‌కున్ సీత దనమ్న లెక సూడ్తొర్.</verse>
				<verse number="20">అస్కె సియుంగ్ హజర్క్ కొతంగ్ యేత్వల్, ‘మాల్క! నిమె నాకున్ సియుంగ్ హజర్క్ కొతంగ్ సీతి. తె నన అవెనె బేపరి కీసి, ఉండె సియుంగ్ హజర్క్ కమయ్ కీతొన్’ ఇంజెర్ వెహ్తొర్.</verse>
				<verse number="21">వోర్ మాల్కల్, ‘అబ! నిమె బరొసతొర్ చొకొట్నొర్ సేవ్కని ఆంది. ఇచుర్ సీతెకె గిర్ బతి, అదెనె బరొసతె కామ్ కీత కాడ్కి, నీకున్ ఉండె దుస్రొకున్ పొరొ గిర్ అదికారిన్ దాత్ నేమి కీంతొన్. నీవొర్ మాల్కన్ బరొబర్ మీరె మాసి అనంద్ యేత’ ఇంజెర్ జవబ్ సీతొర్.</verse>
				<verse number="22">తె రండ్ హజర్క్ కొతంగ్ యేత్వల్ వాసి, ‘మాల్క! నిమె నాకున్ రండ్ హజర్క్ కొతంగ్ సీతి. అవెనె నన బేపరి కీసి, ఉండె రండ్ హజర్క్ కొతంగ్ కమయ్ కీతొన్’ ఇంజెర్ వెహ్తొర్.</verse>
				<verse number="23">తె వోర్ మాల్కల్, ‘అబ! నిమె బరొసతొర్ చొకొట్నొర్ సేవ్కని ఆంది. ఇచుస సీతెకె గిర్ బతి, అదెనె బరొసతె కామ్ కీత కాడ్కి, నీకున్ ఉండె దుస్రొకున్ పొరొ గిర్ అదికారిన్ దాత్ నేమి కీంతొన్. నీవొర్ మాల్కన్ బరొబర్ మీరె మాసి అనంద్ యేత’ ఇంజెర్ వెహ్తొర్.</verse>
				<verse number="24">“ఆక్రిత్ ఉంది హజర్ కొతంగ్ యేత్వల్ సేవ్కల్ వాసి, ‘మాల్క! నిమె విజ వీత్మకి అగ పంట కొయ్వని అని విజ ఉర్స్‌మకి అగ పంట మీరి కియ్వల్ బెయ్ మెండ్ గున్ వాలెని ఇన్వల్ నాకున్ టావ.</verse>
				<verse number="25">అదెన్ సాటి నన వెరిసి, నిమె సీతి అవ్ కొతన్ వోసి, బొమితగ తాడ్సి మిసి ఇర్తొన్. ఇచుల! నీవంగ్ నిమె యేత’ ఇంజెర్ ఇత్తొర్.</verse>
				<verse number="26">తె వోర్ మాల్కల్, ‘గహ్లల్ అని కరెబల్ సేవ్క! నన విజ వీత్మకి అగ పంట కొయ్వన అని విజ ఉర్స్‌మకి అగ పంట మీరి కియ్వన ఇన్వల్ నీకున్ టావయ్.</verse>
				<verse number="27">తె కమ్సెకమ్ నిమె నావంగ్ కొతంగ్ వోసి, సావ్కరనగ ఇర మత్త. నన వాత పెజె వడ్డిత్ అరిక్ నావంగ్ కొతంగ్ తెర్ వాందుంగ్’ ఇంజెర్ ఇత్తొర్.</verse>
				<verse number="28">అని ‘వేన్గటల్ హజర్ కొతంగ్ యేచ్చి, దహ హజర్క్ కొతంగ్ వాలెనగ సీమ్’ ఇంజెర్ దుస్రొర్ సేవ్కన్ ఆగె సీతొర్.</verse>
				<verse number="29">బారితెకె బోన్గతె వెలె మందంతయొ, ఉండె ఇచుర్ వెలె బగవంతల్ వోన్ సీంతొర్. అస్కె వోన్గ బర్పుర్ మందంత. బతి ఇచుసి మన్వనగటల్ మత్త అదెన్ గిర్ తెండ్సి వాటంతొర్.</verse>
				<verse number="30">అని, ‘బతతునె కామి సియొర్ వోర్ సేవ్కన్ వోసి, సికటితగ వాటట్. అగ వోర్ పల్క్ కొర్క్‌సెర్, ఆడ్సెర్ దుక్స బోగె మాంతొర్’ ఇంజి వెహంతొర్” ఇంజెర్ యేసు నమున వెహ్తొర్.</verse>
				<verse number="31">“బతి బస్కెతె స్వర్గ్‌నొర్ మాయ్నల్ తన్వ మయ్మతె రాజన్ మోడి తన్వుర్ దూతలిర్కున్ పియ్సి వాంతొరొ, అస్కె తన్వ మయ్మ వాలె రాజ-గాదితగ ఉదంతొర్.</verse>
				<verse number="32">అస్కె వోన్ మునె సమ్దొ జాతినల్ పర్జ సమ్దిర్‌కున్ మీరి కియ్వల్ జర్గంత. గాయ్కి హెరెనల్ గొరెన్ బహన్ పాకి కీంతొరొ, అహన్ వూర్కున్ వోర్ పాకి కీంతొర్.</verse>
				<verse number="33">అని తన్వ తిన బాజున్ నియత్నుర్‌కున్ అని కడ్మతుర్‌కున్ డెమ బాజున్ నిపుసంతొర్.</verse>
				<verse number="34">“అస్కె వోర్ రాజల్ తన్వ తిన బాజ్నుర్ సంగ, ‘నా బాబొన కెయ్దె ఆసిర్‌వాద్ యేత్తుర్ వూర్నిట్, వరట్! ఇద్ పరిపంచమ్ గడె మాతగటల్, మీ సాటి తయర్ ఇర్త రాజున్ యేతట్.</verse>
				<verse number="35">బారితెకె నన కరుతె మనెకె, నాకున్ కానె దొస్తిట్. యేర్ వట్క్‌సి మనెకె, నాకున్ యేర్ సీతిట్. పర్దేసిన్ మోడి మిహ్గ వాతొన్. అస్కె నావ మాన్-పాన్ కీతిట్.</verse>
				<verse number="36">నన డూండ్కొల మనెకె, నాకున్ పాంగుక్ సీతిట్. బేమరితె మనెకె, నావ చాకొర కీతిట్. నన జేల్తగ మనెకె, నాకున్ సూడ్లె వాతిట్’ ఇంజెర్ ఇంతొర్.</verse>
				<verse number="37">అస్కె నియత్నుర్, ‘పర్బు! నిమె కరుతె మనెకె, మమొట్ బస్కె కానె సీతొమ్? నిమె యేర్ వట్కిసి మనెకె, మమొట్ బస్కె యేర్ సీతొమ్?</verse>
				<verse number="38">నిమె బస్కె పర్దేసిన్ మోడి వాతి అని మమొట్ బస్కె నీవ మాన్-పాన్ కీతొమ్? నిమె బస్కె డూండ్కొల మత్తి అని మమొట్ బస్కె నీకున్ పాంగుక్ సీతొమ్?</verse>
				<verse number="39">నిమె బేమరితె మనెకె సెలెకె జేల్తగ అర్సి మనెకె నీకున్ సూడ్లె బస్కె వాతొమ్?’ ఇంజెర్ పూసి కీతెర్.</verse>
				<verse number="40">అద్ కేంచి వోర్ రాజల్, ‘వెలె కమి-పాన్ వాలిర్ వీర్ నా తాదల్-తమునగటల్ బోన్ మదత్ కీతెకె గిర్ బతి, నాకున్ మదత్ కీత లెకతె వాంత. ఇద్ సతెమ్ ఆంద్’ ఇంజెర్ జవబ్ సీతొర్.</verse>
				<verse number="41">“అస్కె వోర్ రాజల్ తన్వ డెమ బాజున్ మన్వలిర్ సంగ, ‘సాపెన లాక్తుర్‌నిట్! ఇగెటల్ సొడియట్! సయ్తన్‌తున్ సాటి అని వోనుర్ దూతలిర్ సాటి తయర్ ఇర్త బస్కెట్ పొచ్చెర్ మన్వల్ తడ్మితగ సొంజి అరట్.</verse>
				<verse number="42">బారితెకె నన కరుసాసి మనెకె, మిరట్ నాకున్ కానె సియ్మకి. యేర్ వట్క్‌సి మనెకె, మిరట్ నాకున్ యేర్ సియ్మకి.</verse>
				<verse number="43">ముసపరిన ఆసి మనెకె, మిరట్ నాకున్ కరుమ్ కియ్మకి. డూండ్కొల మనెకె మిరట్ నాకున్ పాంగుక్ సియ్మకి. జేల్తగ మనెకె, సెలెకె బేమరితె మనెకె, మిరట్ నాకున్ మదత్ కియ్మకి’ ఇంజెర్ ఇంతొర్.</verse>
				<verse number="44">అస్కె వూర్ గిర్, ‘పర్బు! నిమె కరుసాసి మన్వల్ ఆయి, యేర్ వట్క్‌సి మన్వల్ ఆయి, ముసపరిని ఆసి మన్వల్ ఆయి, డూండ్కొల మన్వల్ ఆయి, బేమరితె మన్వల్ ఆయి, జేల్తగ మన్వల్ ఆయి బస్కెన్ సూడ్మకి. తె మమొట్ బహన్ మదత్ కీకొమ్?’ ఇంజెర్ ఇంతెర్.</verse>
				<verse number="45">అస్కె వోర్, ‘వెలె కమి-పాన్ వాలిర్ వీర్ నా తాదల్-తమునగటల్ బోనె ఆయి మిరట్ మదత్ కియ్వెకె, నాకున్ గిర్ కియ్మకి ఇత్త లెకతెన్ వాంత. ఇద్ సతెమ్ ఆంద్’ ఇంజెర్ జవబ్ సీతొర్.</verse>
				<verse number="46">అని వీర్ బస్కెట్ మన్వల్ సిక్స బోగె మాయ లాగర్ బతి, నియత్నె తాక్వలిర్ బస్కెట్ జీవతె మందంతెర్” ఇంజెర్ వెహ్తొర్.</verse>
			</chapter>
			<chapter number="26">
				<verse number="1">యేసు తన వెహ్వల్ సమ్దొ మహ్చి, తన్వుర్ సిస్యలిర్ సంగ,</verse>
				<verse number="2">“రండ్ రోజ్క్‌నె పస్క సడ్ వాయ్వల్ మంత ఇన్వల్ మీకున్ టావ. అద్ గట్కతె స్వర్గ్‌నొర్ మాయ్నన్, వోనుర్ దుస్మన్-దార్క్ మొద్నగ టాంగి కీసి, జీవ యేతంతెర్” ఇంజెర్ వెహ్తొర్.</verse>
				<verse number="3">అద్ గట్కతె డగుక్ కటొడలిర్ అని పెదొల్క్, కయప ఇన్వల్ పెర్సొర్ కటొడన మహల్తగ మీరె మాతెర్.</verse>
				<verse number="4">అని బోనె కరె మాయ్వక్ యేసున్ బహన్ పియ్సి జకుసన ఇంజెర్ కపట్నె పిలన్ వాట్తెర్.</verse>
				<verse number="5">బతి వూర్, “ఇద్ సడ్ జర్గ్‌సెర్ మనెకె వోన్ పియ్తెకె, పర్జత్ నడ్డుమ్ గడ్-బడ్ ఆయర్” ఇంజెర్ ఇత్తెర్.</verse>
				<verse number="6">బెతనియ ఇన్వల్ నాటె పెర్స నొపితె మంజి, చొకొట్ ఆతొర్ వోర్ సీమొన్త, రోన్ యేసు మత్తొర్. యేసు తిందన్ సాటి ఉచ్చి మనెకె, ఉంది వెయ్లొ నారిత బండత కోపతగ గమ గమ గాడి సియ్వల్ వెలె మహ్గ్‌న సెంట్ పియ్సి రోత్ రొపొ వాత. అని యేసున తలత్ పొరొ వెడిత.</verse>
				<verse number="7"></verse>
				<verse number="8">తె అద్ సూడ్సి సిస్యలిర్‌కున్ సోంగ్ వాత. తె వూర్, “అరెరె! వటి ఆగయెన్ సెంటున్ బారి కరబ్ కియ్వల్? అద్ సెంటున్ వెలె దరతున్ వొమ్సి, కొతన్ గరిబ్ లోకుర్కున్ సియ వచ్చొకి” ఇంజెర్ ఇత్తెర్.</verse>
				<verse number="9"></verse>
				<verse number="10">తె యేసు ఇద్ గొస్టి కరి కీసి, “తాన్ బారి అహన్ ఇంతిట్? అద్ వెయ్లొ చొకొట్నయ్ కామ్ కీత.</verse>
				<verse number="11">గరిబ్ లోకుర్ మీ నడ్డుమ్ బస్కెట్ గిర్ మందంతెర్. బతి నన మీ నడ్డుమ్ బస్కెట్ మేందొడ రూప్నె మనొన్.</verse>
				<verse number="12">అద్ వెయ్లొ ఇద్ సెంట్ నా మేందొడగ వెడిసి, నావ కూర్దున్ వీచ్నగ మాతి కియ్లె తయర్ కీత.</verse>
				<verse number="13">ఇద్ చొకొట్న కబుర్ పరిపంచమ్నగ బగ-బగతె పచర్ ఆంతయొ, అగ ఇద్ వెయ్లొన్ అని ఇద్ వెయ్లొ కీత కామున్ హేతు కీంతెర్. ఇద్ సతెమ్ ఆంద్” ఇంజెర్ ఇత్తొర్.</verse>
				<verse number="14">అద్ ఆత పెజె, బార జన్క్ సిస్యలిర్‌గటల్ వొరొర్ ఇస్కరియోత్ నాట్నొర్ యూదల్ డగుక్ కటొడలిర్గ సొత్తొర్.</verse>
				<verse number="15">అని వూర్కున్, “నన మీకున్ యేసున్ పియ్సి సీకతె, నాకున్ బతల్ సీంతిట్?” ఇంజెర్ పూసి కీతొర్. తె వూర్ కూరతంగ్ తీస (30) బిలంగ్ కహ్చి సీతెర్.</verse>
				<verse number="16">అస్కెడల్ వోర్ యూదల్, యేసున్ వూర కెయ్దె పియ్సి సియ్లె, మోక సూడ్సెర్ మత్తొర్.</verse>
				<verse number="17">తాతొ పిండితె సారింగ్ సుర్సి తిన్వల్ సడ్ వాత. అద్ సడ్ద మొదొడ దివొసున్ నేటి సిస్యలిర్ యేసునగ వాసి, “పస్క జేవున్తున్ బగ తయర్ కియన ఇంతి?” ఇంజెర్ పూసి కీతెర్.</verse>
				<verse number="18">తె యేసు, “నగుడె మన్వల్ పలన మాయ్ననగ మిరట్ సొంట్. అని వోన్ సంగ, ‘గురుజిన వకత్ కరుమ్ వాత. వోర్ తన్వుర్ సిస్యలిర్ సంగ మీరె మాసి, పస్క జేవున్ నీవ రోన్ కియన ఇంతొర్’ ఇంజి వోన్ వెహట్” ఇంజెర్ తన్వుర్ సిస్యలిర్‌కున్ వెహ్తొర్.</verse>
				<verse number="19">తె సిస్యలిర్ యేసు వెహ్త తీర్, పస్క జేవున్ తయర్ కీతెర్.</verse>
				<verse number="20">అంటిత్ పోద్రెక్‌న యేలతె యేసు తన్వుర్ బార జన్క్ సిస్యలిర్ సంగ అగ సొంజి, జేవున్ కియ్లె ఉత్తొర్.</verse>
				<verse number="21">అహన్ వూర్ జేవున్ కీసెర్ మనెకె, “మిహ్గటల్ వొరొర్ నాకున్ దోక సీంతొర్. ఇద్ సతెమ్ ఆంద్” ఇంజెర్ యేసు వెహ్తొర్.</verse>
				<verse number="22">అస్కె వూర్కున్ బెయ్ దుక్స లాగ్త. తె వూర్గటల్ హర్ వొరొర్ యేసున్ సంగ, “నన కి బతల్ పర్బు?” ఇంజెర్ పూసి కీతెర్.</verse>
				<verse number="23">అస్కె యేసు జవబ్ సీసెర్, “నా సంగ బోర్తె ఇద్ కోజతగ కెయ్ దొసంతొరొ, వోరె నాకున్ దోక సియ్వల్ ఆందుర్.</verse>
				<verse number="24">స్వర్గ్‌నొర్ మాయ్నన్ బారెతె దర్మ-గ్రంత్‌నగ లిహి కీత తీర్ వోర్ పరన్ సుటి కీంతొర్. బతి వోన్ దోక సియ్వన్ వెలె దుక్స వాంత. ఆతొన జల్మ ఆయ్వక్ మన్మడ్ ఇత్తెకె చొకొట్ మందు” ఇంజెర్ వెహ్తొర్.</verse>
				<verse number="25">అస్కె దోక సియ్వల్ యూదల్, “గురుజి! నన కి బతల్?” ఇంజెర్ పూసి కీతొర్. తె యేసు, “హో! నిమె ఇత్తపె” ఇంజెర్ వెహ్తొర్.</verse>
				<verse number="26">వూర్ జేవున్ కీసెర్ మనెకె, యేసు ఉంది సారి పియ్సి, బగవంతన్ దనెవాద్ వెహ్తొర్. అని తాన్ ఉరుసి, వూర్ సిస్యలిర్‌గ సీసెర్, “ఇదెన్ నావ మేందొల్ ఇంజి తింట్” ఇంజెర్ వెహ్తొర్.</verse>
				<verse number="27">అని ఆంగుర్ రసత చంబుతున్ పియ్సి, బగవంతన్ దనెవాద్ వెహ్తొర్. అని అదెన్ వూర్గ సీసెర్, “ఇద్ రసతున్ ఉంట్.</verse>
				<verse number="28">బగవంతన్ అని పర్జత్ నడ్డుమ్ ఇద్ నావ నెతుర్ పూన నియమ్ ఆసి మందంత. బద్ ఇత్తెకె, నావ నన బలిదాన్ సియ్వల్ నెతుడున్ హిందల్ వెలెటిర పాప్ మాపి ఆంత.</verse>
				<verse number="29">నా బాబొన రాజ్నగ మీ బరొబర్ పూన ఆంగుర్ రస ఉన్వల్ దివొస్ వేరి, ఇంగెడల్ అదెన్ ఉన్నొన్ ఇంజి మీ సంగ వెహ్చెర్ మంతొన్” ఇంజెర్ ఇత్తొర్.</verse>
				<verse number="30">అద్ ఆత పెజె వూర్ కీర్తన్ వార్సి, ఒలివ మరక్న గుటత్ పొరొ సొత్తెర్.</verse>
				<verse number="31">అస్కె యేసు వూర్ సంగ, “నేట రాతునె నావ గొస్టితున్ హిందల్ మిరట్ సమ్దిర్ నాకున్ సుటి కీసి పరర్ ఆంతిట్. బారితెకె, ‘నన గొరెంగ్ గాయ్కిన్ జకంతొన్. అస్కె అవ్ గొరెన మంద సమ్దొ బుజ్డె మాసి బేందంగ్ హకె దాంతంగ్’ ఇంజెర్ లిహి కీసి మంత.</verse>
				<verse number="32">బతి బగవంతల్ నాకున్ నేండుస్త పెజె, మీకున్ తెర్ మునె నన గలిలయ యేరియతె దాంతొన్” ఇంజెర్ వెహ్తొర్.</verse>
				<verse number="33">తె పేతురు, “సమ్దిర్ పరర్ ఆనిర్ బతి, నన నీకున్ బస్కెన్ సుటి కీసి సొనొన్” ఇంజెర్ ఇత్తొర్.</verse>
				<verse number="34">అస్కె యేసు వోన్ సూడ్సి, “నా బారెతె నిమె, ‘వోర్ బోర్ ఆందురొ టావ సెలె’ ఇంజెర్, మూంద్ జోకంగ్ లబడ్ వెహ బీగర్, నేట రాతున్ అసలె గొగ్డి కూసొ. ఇద్ సతెమ్ ఆంద్” ఇంజెర్ వోన్ ఇత్తొర్. బతి పేతురు, “నన నీ బరొబర్ ఉంది మోక పరన్ సుటి కియ్వల్ గట్క వాతెకె, సుటి కీక బతి అసలె అహన్ వెహొన్” ఇంజెర్ వెహ్తొర్. తె మెయ్తుర్ సమ్దిర్ సిస్యలిర్ గిర్ యేసున్ అదె తీర్దె వెహ్తెర్.</verse>
				<verse number="35"></verse>
				<verse number="36">అద్ ఆత పెజె, యేసు కడ్మతుర్ సిస్యలిర్ సంగ గెత్సెమనె ఇన్వల్ వాడితగ సొత్తొర్. అని వూర్ సంగ, “నన అగ సొంజి పార్తన కీసి వానల్ మిరట్ ఇగె ఉదట్” ఇంజెర్ వెహ్తొర్.</verse>
				<verse number="37">అని తన్వ సంగ పేతుర్తున్ అని జెబెదయినుర్ ఇవిర్ మర్క్ ఆయ్వలిర్ యాకొబున్ అని యోహన్తున్ వోతొర్. యేసు తన్వ మన్దగ బెయ్ దుక్స అని పికర్ కియ్వల్ సురు కీతొర్.</verse>
				<verse number="38">అని వూర్ సంగ, “నావ పరన్ దాంత ఇత్తపినయ్ నాకున్ బెయ్ దుక్స అని పికర్ లాగ్సెర్ మంత. మిరట్ ఇగె ఆగట్ అని నా బరొబర్ చేతొ మంట్” ఇంజెర్ వోర్ వెహ్తొర్.</verse>
				<verse number="39">వూర్గటల్ జరసి లక్ సొంజి, ముర్-టొంగ్రంగ్ కొట్సి, “నా బాబ! నిహ్గ ఉండె దుస్రొ సరి బదె మందర్తె, ఇద్ దుక్సతె నించి మన్వల్ కోజతున్ నహ్గటల్ తెండ్సి వాట. నావ ఇస్టమ్‌నె ఆయొ బతి, నీవ పసంద్‌నెన్ జర్గుస” ఇంజెర్ పార్తన కీతొర్.</verse>
				<verse number="40">అని మల్సి వాసి సూడ్తెకె, వూర్ సిస్యలిర్ నరుమ్సెర్ దిస్తెర్. తె వోర్ పేతుర్తున్ సంగ, “ఉంది గంటమెన్ గిర్ నా బరొబర్ చేతొ మంద పర్వియ్?</verse>
				<verse number="41">కటిన్త పరిక్స వానెకె, తాన్గ కోండె మాయ్వక్ మన్లె బగవంతన్ దిహన్తె పార్తన కీమ్. ఆత్మ తయర్ మంత బతి, మేందొడగన్ జిగి సెలె” ఇంజెర్ ఇత్తొర్.</verse>
				<verse number="42">అని ఉండె ఉంది జోక మల్సి సొంజి, “నా బాబ! దుక్సతె నించి మన్వల్ ఇద్ కోజతగ మన్వడున్ నన ఉండ బీగర్ ఆయొ ఇంద్కితె, నీవ ఇచ తీరె జర్గి” ఇంజెర్ పార్తన కీతొర్.</verse>
				<verse number="43">అని మల్సి వాసి సూడ్తెకె, వూర్ ఉండె గిర్ నరుమ్సెరెన్ దిస్తెర్. వూర్ బెయ్ జప్నె అర్సి జోపున్ ఆపుసియ పర్మకి.</verse>
				<verse number="44">తె యేసు వూర్కున్ సుటి కీసి సొంజి, బగవంతన్ మూడవ జోక గిర్, అహ్నె పార్తన కీతొర్.</verse>
				<verse number="45">అద్ ఆత పెజె సిస్యలిర్‌గ తిరిసి వాసి, “మిరట్ ఉండె గిర్ నరుమ్సెర్ ఆరమ్ యేచ్చెర్ మంతిట్ కి? సూడట్! స్వర్గ్‌నొర్ మాయ్నన్ పాపిర కెయ్దె హవ్లి కియ్వల్ గట్క వాత.</verse>
				<verse number="46">తేదట్, దెట్ దాకట్! ఇచుల నాకున్ దోక సియ్వల్ వాసెర్ మంతొర్” ఇంజెర్ వూర్కున్ వెహ్తొర్.</verse>
				<verse number="47">యేసు అహన్ వడ్క్‌సెర్ మనెకెన్, బార జన్క్ సిస్యలిర్‌గటల్ వొరొర్ సిస్యల్ ఆయ్వల్ యూదల్ వాతొర్. డగుక్ కటొడలిర్ అని పెదొల్క్ సారి కీతుర్ వూర్ పర్జత డగుర్ గుబ్డ వోన్ పెజెయ్ వాతెర్. వూరంగ్ కెయ్క్‌నగ తల్‌వర్క్ అని డుడ్డుంగ్ మత్తంగ్.</verse>
				<verse number="48">వోర్ దోక సియ్వల్, “నన సొంజి బోన్తె ముక బురంతొనొ, వోన్ మిరట్ పియట్” ఇంజెర్ మునెనె అదెన్ బారెతె వెహ్చి, పిలన్తె వాతొర్.</verse>
				<verse number="49">వోర్ సడ్కల్ యేసునగ వాసి, “గురుజి! నీకున్ దండొస్” ఇంజెర్ ముక బుర్తొర్. అస్కె యేసు, “నా సోప్త, నిమె బతల్ కియన ఇంతియొ, అదెన్ సప్నె కీమ్” ఇంజెర్ వెహ్తొర్. అస్కె పియ్లె వాతుర్ వూర్ మునె వాసి, యేసున్ పొరొ ముచ్లి అర్సి గట-గిట పియ్తెర్.</verse>
				<verse number="50"></verse>
				<verse number="51">బతి అస్కెనె యేసున్ సంగ మన్వలిర్‌గటల్ వొరొర్ తన్వ లామ్ రూసి తెండ్సి పెర్సొర్ కటొడనొర్ సేవ్కన కెవితున్ తివుస్తొర్.</verse>
				<verse number="52">తె యేసు, “నీవ రూసి నిమె టోప్రతగ ఇర. రూసి పియ్సి మన్వల్ రూసితెన్ సాంతొర్.</verse>
				<verse number="53">నన నావొర్ బాబొన్ మదత్ కీమ్ ఇంజెర్ పూసి కియ పరొన్ ఇంతి కి బతల్? నన పూసి కీతెకె యెంటనె నా బాబొ బార దలమ్కున్ తెర్ అదిక్ దూతలిర్కున్ సారి కీంతొర్.</verse>
				<verse number="54">బతి అహన్ నన కీకతె, ‘ఇహిన్ జర్గన’ ఇన్వల్ బగవంతన వచన్ బహన్ పూరె మాయర్?” ఇంజెర్ వెహ్తొర్.</verse>
				<verse number="55">అద్ గట్కతె యేసు మాందితున్ సూడ్సి, “కలె-కంగ్రన్ పియ్లె వాతపినయ్ తల్‌వర్క్ అని డుడ్డుంగ్ పియ్సి బారి వాతిట్? నన హర్ దివొస్ మందిర్తగ ఉచ్చి బోద వెహ్నెకె, బారి నాకున్ పియ్మకి?</verse>
				<verse number="56">బతి పర్‌వక్తలిర్ దర్మ-గ్రంత్‌నగ లిహి కీతంగ్ వచన్క్ పూరె మాయ్లెనె, ఇద్ తీర్దె జర్గ్‌త” ఇంజెర్ వెహ్తొర్. అస్కె సిస్యలిర్ సమ్దిర్ సుటి కీసి పరర్ ఆతెర్.</verse>
				<verse number="57">వూర్ బల్మితె యేసున్ పియ్సి పెర్సొర్ కటొడల్ కయపన రోన్ వోతెర్. అగ సాస్తిరిర్ అని పెదొల్క్ మీరె మాసి మత్తెర్.</verse>
				<verse number="58">బతి పేతురు, యేసునల్ లక్ మంజెర్ పెజెయ్ పెజెయ్ పెర్సొర్ కటొడన ఆవ్రతగ వాతొర్. అని అగ నేంగ్సి, యేసున్ బతల్ బహన్ జర్గ్‌మడ్ మందర్ బెహె ఇంజెర్ సూడ్లె, సిపాయిర్ సంగ ఉత్తొర్.</verse>
				<verse number="59">రొపొ డగుక్ కటొడలిర్ అని సన్‌హెద్రిన్‌తుర్ మెయ్తుర్ అదికారిర్ సమ్దిర్ యేసున్ జక్లె, లబడ్ గవ వెహ్వలిర్‌కున్ సూడ్సెర్ మత్తెర్.</verse>
				<verse number="60">వెలెటిర్ లోకుర్ లబడ్ గవ వెహన్ సాటి మునె వాతెర్. బతి యేసున జీవ యేత్నల్ ఉంది గిర్ కారన్ వూర్కున్ పుట్మకి. ఆక్రిత్ ఇవిర్ మాయ్నలిర్ వాసి, ఇద్ తీర్దె వెహ్తెర్:</verse>
				<verse number="61">“వేర్ మాయ్నల్, బగవంతన మందిర్తున్ ఉల్టి కీసి, తిరిసి మూంద్ రోజ్క్‌నె దొహ పరంతొన్ ఇత్తొర్” ఇంజెర్ వెహ్తెర్.</verse>
				<verse number="62">బగవంతనొర్ పెర్సొర్ కటొడల్ తేచ్చి యేసున్ సంగ, “నీ పొరొ ఇవ్ కసుక్ వాట్సెర్ మంతెర్. బారి బతయ్ జవబ్ సీసెర్ సెల్వి?” ఇంజెర్ పూసి కీతొర్.</verse>
				<verse number="63">బతి యేసు దబ్ మత్తొర్. తె వోర్ పెర్సొర్ కటొడల్, “నిమె బగవంతనొర్ మరిని ఆయ్వల్ బచి కియ్వల్ కిరిస్తుని ఆంది కి? జీవ వాలె బగవంతన్ పొరొడె వొట్ వాట్సి, మాకున్ వెహ” ఇంజెర్ పూసి కీతొర్.</verse>
				<verse number="64">తె యేసు, “హో! ననయ్ ఆందున్. ఇంగెడల్ సర్వ సక్తి వాలె బగవంతన తిన బగ్ల ఉచ్చి మన్వల్ స్వర్గ్‌నొర్ మాయ్నల్, హాబడంగ్ టెపన్ పొరొ వాయ్వల్ తప్వక్ సూడంతిట్” ఇంజెర్ జవబ్ సీతొర్.</verse>
				<verse number="65">అద్ కేంచి బగవంతనొర్ పెర్సొర్ కటొడల్ సోంగ్నె తన్వంగ్ కప్డింగ్ సరుసి, “వేర్ మాయ్నల్ బగవంతన్ రెహ్చి వడ్క్‌సెర్ మంతొర్. మాక్ ఉండె దుస్రొక్ బవ్ గవంగ్ పహ్జె? సూడట్! వోర్ ఇత్త అదెన్ మరటె కుద్ కేంజ్తట్.</verse>
				<verse number="66">తె ఇంకె మిరట్ బతల్ నిర్నయ్ యేత్తిట్?” ఇంజెర్ సన్‌హెద్రిన్‌తుర్ అదికారిర్కున్ పూసి కీతొర్. తె వూర్, “వోన్ మరన్త సిక్స వాటన ఇంజి నిర్నయ్ యేత్తొమ్” ఇంజెర్ వెహ్తెర్.</verse>
				<verse number="67">వూర్గటల్ కహితుర్ వోన మొకొమ్నగ ఉస్క్‌సి, ఉండె కహితుర్ కొర్వినగ తాప్డంగ్ పాసి,</verse>
				<verse number="68">“యే కిరిస్తు! నీకున్ బోర్ పాతెరొ పుంద!” ఇంజెర్ చేడి కీతెర్.</verse>
				<verse number="69">పేతురు అగ వోర్ కటొడన ఆవ్రతగ ఉచ్చి మనెకె, కామ్ కియ్వల్ పేడి వోన్ కరుమ్ వాసి, “నిమె గిర్ గలిలయతొర్ యేసున్ సంగ మత్తొనియ్ ఆంది” ఇంజెర్ ఇత్త.</verse>
				<verse number="70">బతి వోర్ సమ్దిర్ మునె అద్ గొస్టితున్ వొప్వక్‌నె, “నిమె బతతున్ బారెతె వడ్కంతియొ నాకున్ టావ సెలె” ఇంజెర్ ఇత్తొర్.</verse>
				<verse number="71">అద్ ఆత పెజె, అగటల్ తేచ్చి వోర్ పాటకున్ కరుమ్ సొత్తొర్. తె వోన్ ఉండె ఉంది కామ్ కియ్వల్ పేడి సూడ్సి, “వేర్ మాయ్నల్ నజరేత్నొర్ యేసున్ సంగ మత్తొర్ వోరె ఆందుర్” ఇంజెర్ అగ మన్వలిర్ సంగ వెహ్త.</verse>
				<verse number="72">బతి ఇద్ జోక గిర్ వోర్ పేతురు వొప్వక్‌నె, బగవంతన పొరొల్ ముట్సి, “వోర్ బోర్ ఆందురొయ్ కరలెన్ నాకున్ టావ సెలె” ఇంజెర్ వెహ్తొర్.</verse>
				<verse number="73">జులుక్ ఆత పెజె అగ నిల్సి మన్వలిర్ పేతుర్తగ వాసి, “కరలెన్ నిమె వూర్గటల్ వొరొని ఆంది. నీవ వడ్క్‌వల్ తరికయె నీ బారెతె గవ వెహ్చెర్ మంత” ఇంజెర్ ఇత్తెర్.</verse>
				<verse number="74">అస్కె పేతురు వొట్ వాడ్సెర్ తన్వ తనకున్ సాపెన సీసెర్, “వోర్ మాయ్నన్ బారెతె నాకున్ టావ సెలె” ఇంజెర్ వెహ్తొర్. అస్కె యెంటనె గొగ్డి కూస్త.</verse>
				<verse number="75">అద్ కేంచి, “గొగ్డి కూస్వక్ మునెనె నన బోన ఆందునొయ్ టావ సెలె ఇంజి, మూంద్ జోకంగ్ లబడ్ వడ్కంతి” ఇంజెర్ యేసు వెహ్త అద్ గొస్టి, పేతుర్తున్ హేతు వాత. తె వోర్ చుక్ చుకె మాసెర్ ఆవ్రతల్ బహ్రి సొంజి బెయ్ దుక్సతె ఆడ్తొర్.</verse>
			</chapter>
			<chapter number="27">
				<verse number="1">బెయ్ సక్రెన్ డగుక్ కటొడలిర్, పెదొల్క్ సమ్దిర్ మీరె మాసి యేసున పరన్ యేత్లె నిర్నయ్ కీతెర్.</verse>
				<verse number="2">అని వోనంగ్ కెయ్క్ దొహ్చి, అద్ యేరియతున్ గవర్నర్ ఆయ్వల్ పిలాతునగ వోసి హవ్లి కీతెర్.</verse>
				<verse number="3">అస్కె వోన్ దోక సీసి పియ్సి సియ్వల్ యూదల్, యేసున్ సిక్స వాట్వల్ కరి కీసి, వోన మన్దె బెయ్ కల కల ఆతొర్. తె వోర్ తన యేత్తంగ్ కూరతంగ్ తీస బిలన్ డగుక్ కటొడలిర్గ అని పెదొల్క్‌నగ వోసి సీసెర్,</verse>
				<verse number="4">“నన వోర్ బోలల్ మాయ్నన్ మీకున్ హవ్లి కీసి, పాప్ కీతొన్” ఇంజెర్ ఇత్తొర్. తె వూర్, “అదెన్ బారెతె మమొట్ పటి కియ్వల్ జురత్ సెలె. నీవ నిమెయ్ సూడ” ఇంజెర్ జవబ్ సీతెర్.</verse>
				<verse number="5">అస్కె యూదల్ అవ్ కొతన్ మందిర్తగ పెకి కీసి, సొంజి తన్వ తన సర్పాస వాట్సి, జీవ సుటి కీతొర్.</verse>
				<verse number="6">వూర్ డగుక్ కటొడలిర్ అవ్ కూరతంగ్ బిలంగ్ పెర్సి, “ఇవ్ కొతంగ్ నెతుర్ తుహ్చి, జీవ యేత్లె సీతంగ్ ఆందుంగ్. మందిర్త హుండితగ ఇర్వల్ నాయమ్ ఆయొ” ఇంజెర్ ఇత్తెర్.</verse>
				<verse number="7">అని తమ్వ తమ చర్చ కీసి, అవ్ కొతనె పర్దేసిర్‌కున్ మాతి కియ్లె, కుమన పొలమ్ యేతన ఇంజెర్ నిర్నయ్ కీతెర్.</verse>
				<verse number="8">అదెన్ సాటి, నేండ్ వేరి గిర్ అదెన్, “నెతుడ బొమి” ఇంజెర్ కేయంతెర్.</verse>
				<verse number="9">ఇద్ తరికతె బగవంతల్ తొలె ఇర్మియ పర్‌వక్తన కెయ్దె, “వూర్ తీస కూరతంగ్ బిలంగ్ వోసి, ఇద్ వోన దర ఆంద్ ఇంజి, కహితుర్ ఇజ్రయేల్ పర్జ నిర్నయ్ కీతెర్. అని బగవంతల్ హుకుమ్ సీతప్ వూర్ అవ్ బిలనె కుమన పొలమ్ యేత్తెర్” ఇంజెర్ లిహి కియుస్త వచన్ పూరె మాత.</verse>
				<verse number="10"></verse>
				<verse number="11">అద్ ఆత పెజె, యేసు రోమ సర్కార్‌తొర్ గవర్నర్ పిలాతున్ మునె నిల్తొర్. అస్కె వోర్ అదికారి, “నిమె యూదుల్క్‌నొర్ రాజని ఆంది కి?” ఇంజెర్ పూసి కీతొర్. తె యేసు, “నిమ్ ఇత్తపె” ఇంజెర్ జవబ్ సీతొర్.</verse>
				<verse number="12">డగుక్ కటొడలిర్, పెదొల్క్ యేసున్ పొరొ కసుక్ వాట్సెర్ మత్తెర్. బతి యేసు వూర్కున్ మల్సి జవబ్ సియ్మకి.</verse>
				<verse number="13">తె పిలాతు, “వూర్ నీ పొరొ బచొంగ్ వెలె కసుక్ వాట్సెర్ మంతెరెయ్ సూడ. నిమె కేంచెర్ సెల్వి కి?” ఇంజెర్ పూసి కీతొర్.</verse>
				<verse number="14">బతి యేసు అవెన్ బారెతె జవబ్ సియ్మకి. తె వోర్ గవర్నర్ బెయ్ గుల్ ఆతొర్.</verse>
				<verse number="15">హర్ పస్క సడ్ జర్గ్‌నెకె జేల్తగ అర్సి మన్వలిర్‌గటల్ పర్జ సుటి కీమ్ట్ ఇంజెర్ కోర్తొన్, వోర్ గవర్నర్ సుటి కియ్వల్ రివజ్ తాక్సెర్ మత్త.</verse>
				<verse number="16">అద్ గట్కతె బరబల్ ఇన్వల్ వెలె గల్తింగ్ కీసి పొరొల్ సొత్తొర్ వోర్, జేల్దగ కోండె మాసి మత్తొర్.</verse>
				<verse number="17">వూర్ కపట్నె యేసున్ తన్వ కెయ్దె హవ్లి కీతెర్ ఇన్వల్ పిలాతు కరి కీతొర్. అదెన్ సాటి పర్జ సమ్దిర్ మీరె మాసి వాత పెజె, పిలాతు వూర్కున్, “నన జేల్దల్ బోన్ సుటి కియన ఇంతిట్? బరబన్ కి సెలెతె, కిరిస్తు ఇన్వల్ యేసున్?” ఇంజెర్ పూసి కీతొర్.</verse>
				<verse number="18"></verse>
				<verse number="19">అహన్ వోర్ గవర్నర్ నాయ్ద తస్వ కియ్వల్ రాజ-గాదితగ ఉచ్చి మనెకె, వోన వెయ్లొ, “వేర్ నియత్నొన జోలిత్ సొన్మ. సొత్త రాతున్ వోన్ బారెతె సప్న దిస్త. అద్ సప్నతగ నన వెలె దుక్స బోగె మాతొన్” ఇంజెర్ కబుర్ సారి కీత.</verse>
				<verse number="20">బతి అద్ వకత్నె బరబన్ సుటి కియన, యేసున్ జకన ఇంజెర్ కోరన ఇంజి డగుక్ కటొడలిర్ అని పెదొల్క్ పర్జతున్ హక్లి కీతెర్.</verse>
				<verse number="21">తెర్ బతి పిలాతు, “వీర్ ఇవిర్గటల్ నన బోన్ సుటి కియన ఇంతిట్?” ఇంజెర్ పర్జతున్ పూసి కీతొర్. తె వూర్, “బరబన్” ఇంజెర్ కిలితెర్.</verse>
				<verse number="22">తె పిలాతు, “అహన్ బెహెతె కిరిస్తు ఇన్వల్ యేసున్ బతల్ కియన?” ఇంజెర్ పూసి కీతొర్. అస్కె వూర్ సమ్దిర్, “మొద్నగ మోలనె పాసి జకన” ఇంజెర్ జవబ్ సీతెర్.</verse>
				<verse number="23">బతి పిలాతు, “బారి? వేర్ బతల్ తప్ కీతొర్?” ఇంజెర్ పూసి కీతొర్. బతి వూర్, “మొద్నగ మోలనె పాసి జకనయె” ఇంజెర్ ఉండె జోర్తె హంకత్ కీసెర్ మత్తెర్.</verse>
				<verse number="24">తె పిలాతు తన్వ కోసిదున్ హిందల్, ఉండె అదిక్ గడ్-బడ్ ఆసెర్ మంత బతి, పాయ్ద బతయ్ సెలె ఇంజెర్ కరి కీతొర్. అని యేర్ తరుసి, పర్జతున్ మునె కెయ్క్ నొర్సి, “వేర్ నియత్నొన మరన్తున్ బారెతె నన జిమెదారన ఆయొన్. మిరటె జిమెదారలిర్ ఆందిట్” ఇంజెర్ వెహ్తొర్.</verse>
				<verse number="25">తె వూర్ పర్జ సమ్దిర్, “వోన మరన్త జిమ మా పొరొ అని మా మరి-మియడ్ పొరొ మని” ఇంజెర్ జవబ్ సీతెర్.</verse>
				<verse number="26">అస్కె పిలాతు, వూర్ కోర్త తీర్ బరబన్ సుటి కియుసి, యేసున్ చాటల్క్‌నె పాయుసి, మొద్నగ మోలనె పాసి జక్లె, హవ్లి కీతొర్.</verse>
				<verse number="27">తె పిలాతునుర్ సిపాయిర్ యేసున్ గవర్నర్‌త మహల్తగ వోతెర్. అని సిపాయిర్ తమ్వ దలమ్నుర్ సమ్దిర్‌కున్ వోన్గ మీరి కీతెర్.</verse>
				<verse number="28">యేసున పాంగుడ్ తెండ్సి, రాజలిర్ పోండ్వల్ రగల్ వాలె లామ్ పాంగుడ్ పోండుస్తెర్.</verse>
				<verse number="29">అద్ ఆత పెజె, చహ్క్‌న కాందతె ఉంది కిరిట్ సరిసి, వోన తలత్ పొరొ కెరుస్తెర్. అని తిన కెయ్దగ ఉంది బెడ్డె సీతెర్. అని వోన్ మునె ముర్-టొంగ్రంగ్ కొట్సి, “యూదుల్క్‌నొర్ రాజ! నీకున్ జెయ్ జెయ్ కార్” ఇంజెర్ చేడి కీతెర్.</verse>
				<verse number="30">అహన్ కీత పెజె, వోన్ పొరొ వూర్ సిపాయిర్ ఉస్క్‌తెర్ అని వోన కెయ్దల్ బెడ్డెతున్ యేచ్చి, తలత్ పొరొ పాతెర్.</verse>
				<verse number="31">అహన్ వోన్ చేడి కీత పెజె, వోన్ పోండుస్త పాంగుడున్ తెండ్సి, వోన పాంగుడున్ వోన్ పోండుసీతెర్. అద్ ఆత పెజె, మొద్నగ టాంగి కియ్లె, వోన్ పియ్సి బహ్రి వోతెర్.</verse>
				<verse number="32">అహన్ సిపాయిర్ వోన్ బహ్రి వోసెర్ మనెకెన్, కురెని చహర్తొర్ సీమొన్ ఇన్వల్ వూర్కున్ దిస్తొర్. వోన్ పొరొ యేసు కాంచి మన్వల్ మొదున్ జుల్మతె కాంజుసీతెర్.</verse>
				<verse number="33">వూర్ ‘గొల్గొత’ ఇన్వల్ జాగతగ యెవ్తెర్. ‘గొల్గొత’ ఇత్తెకె తలద టోక్రె ఇంజెర్ అర్తమ్.</verse>
				<verse number="34">అగ కెయ్ముల్ వాలెతున్ మిస్డి కీత ఆంగుర్ రసతున్ ఉన్లె వోన్ సీతెర్. బతి వోర్ తాన సవద్ సూడ్సి, ఉన్లె వొప్మకి.</verse>
				<verse number="35">వూర్ యేసున్ మొద్నగ మోలనె పాత పెజె, వోనంగ్ పాంగుకున్ సాటి బోన్ బద్ ఈస వాంత ఇంజెర్ చిటింగ్ వాట్సి, తూస్తెర్.</verse>
				<verse number="36">అద్ ఆత పెజె వూర్ సిపాయిర్ వోన్ కేప్సెర్ అగన్ ఉచ్చి మత్తెర్.</verse>
				<verse number="37">“వేర్ యేసు యూదుల్క్‌నొర్ రాజల్ ఆందుర్” ఇంజెర్ వోన్ పొరొ వాడ్త కసుడున్ ఉంది చెకతగ లిహి కీసి యేసున తలత్ పొరొ మొద్నగ టాంగి కీతెర్.</verse>
				<verse number="38">అద్ ఆత పెజె, వోన్ బరొబర్ ఇవిర్ కలిర్కున్ మోలనె పాసి టాంగి కియ్లె తత్తెర్. వూర్గటల్ వొరొన్ యేసున డెమ బగ్ల, ఉండె వొరొన్ తిన బగ్ల టాంగి కీతెర్.</verse>
				<verse number="39">అస్కె అద్ సరియ్ సొంజెర్-వాసెర్ మన్వలిర్ తమ్వంగ్ తలంగ్ హాలి కీసెర్, “బగవంతన మందిర్తున్ ఉల్టి కీసి మూంద్ రోజ్క్‌నె దొహ్వని, నీవ నిమె బచి కీమ్. కరల్ బగవంతనొర్ మరిని మంద్కితె, నీకున్ టాంగి కీత మొద్నల్ రెయ్సి వర” ఇంజెర్ యేసున హిజత్ వోతెర్.</verse>
				<verse number="40"></verse>
				<verse number="41">అదె తీర్దె డగుక్ కటొడలిర్, సాస్తిరిర్ అని పెదొల్క్ గిర్, “వేర్ దుస్రుర్‌కున్ బచి కీంతొర్ బతి, తన్వ తన బచి కియ పరొర్. ఇజ్రయేల్ పర్జతున్ వేర్ రాజల్ ఆందుర్ బెరె, ఇంకె ఇద్ మొద్నల్ రెయ్సి వాయిర్. అస్కె వేన్గ బరొస ఇరంతొమ్.</verse>
				<verse number="42"></verse>
				<verse number="43">ఎహె! బగవంతనగ వేర్ బరొస ఇర్తొర్ అలె. ‘నన బగవంతనొర్ మరిన ఆందున్ గిర్’ ఇంజెర్ వెహ్తొర్ అలె. అదెన్ సాటి బగవంతన్ పసంద్ మత్తెకె, వేన్ ఇంకె బచి కియిర్” ఇంజెర్ చేడి కీతెర్.</verse>
				<verse number="44">వోన్ బరొబర్ మొద్క్‌నగ టాంగె మాతుర్ కలిర్ గిర్ అదె తీర్దె చేడి కీతెర్.</verse>
				<verse number="45">అంటిత్ దుపరి బార (12) నేక్నెకెడల్‌తె మూంద్ (3) నేక్నల్ వేరి అద్ దేస్ పూరొ సిమ్నె సికటి కప్త.</verse>
				<verse number="46">లగ్-బగ్ మూంద్ నేక్నెకె యేసు, “యేలి! యేలి! లామ సబక్తని?” ఇంజెర్ బెయ్ జోర్తె కిలితొర్. ఇదెన అర్తమ్, “నా బగవంత! నా బగవంత! నాకున్ బారి సుటి కీతి?”</verse>
				<verse number="47">అగ నిల్సి మన్వలిర్ కహితుర్ అద్ కేంచి, “వోర్ యేలియ పర్‌వక్తన్ కేయ్సెర్ మంతొర్” ఇంజెర్ ఇత్తెర్.</verse>
				<verse number="48">యెంటనె వొరొర్ విచ్చెర్ సొంజి, దూది తచి, పులిత ఆంగుర్క్‌న రసతగ ముడుస్తొర్. అని బెడ్డెతగ టటుసి ఉండన్ సాటి యేసున తొడ్దగ అందుస్తొర్.</verse>
				<verse number="49">బతి మెయ్తుర్, “ఆగట్! వోన్ బచి కియ్లె, యేలియల్ వాంతొర్ బతలొ సూడ్కట్” ఇంజెర్ ఇత్తెర్.</verse>
				<verse number="50">యేసు ఉండె ఉంది జోక బెయ్ జోర్తె కిలండి వాట్సి, తన్వ పరన్ సుటి కీతొర్.</verse>
				<verse number="51">అస్కెనె యెరుసలెమ్నగ మన్వల్ బగవంతన మందిర్త పడ్ద పొరొడల్తె బూడ్ వేరి, సర్సి రండ్ టుక్డెంగ్ ఆత. బూకంప్ వాత అని పెర్సంగ్ బండంగ్ పయ్తంగ్.</verse>
				<verse number="52">వీచ్క్ ఉగ్డొ ఆతంగ్. బగవంతనుర్ బక్తలిర్ వెలెటిర్ నేండ్తెర్.</verse>
				<verse number="53">అని వూర్ అవ్ వీచ్క్‌నల్ బహ్రి వాసి, యేసు నేండ్త పెజె యెరుసలెమ్ నగుడె సొత్తెర్. అని అగ వెలెటిర్ లోకుర్కున్ వూర్ దిస్తెర్.</verse>
				<verse number="54">నూర్ జన్క్ సిపాయిరొర్ కమండర్ అని వోన్ బరొబర్ మన్వలిర్ సిపాయిర్, వాత బూకంపున్ అని జర్గ్‌తంగ్ అవెన్ సూడ్సి, దడ్కి తిత్తెర్. అని, “వేర్ కరలెన్ బగవంతనొర్ మరి ఆందుర్” ఇంజెర్ ఇత్తెర్.</verse>
				<verse number="55">యేసున్ మదత్ కియ్లె, వోన్ పెజెయ్ గలిలయ యేరియతల్ వాతంగ్ అవ్ వెలె జనిక్ వెయ్లొక్ అగ లంగ్ నిల్సి సూడ్సెర్ మత్తంగ్.</verse>
				<verse number="56">అవెనగ మగ్దలేనె నాట్న మరియల్, యాకొబ్ అని యోసెప్న అవల్ ఆయ్వల్ మరియల్, జెబెదయినుర్ మర్క్‌న అవల్ మత్త.</verse>
				<verse number="57">పోడ్ద్ సొందన్ మునె, అరిమతయ చహర్తొర్ యోసెప్ ఇన్వల్ దనెవంతల్ వాతొర్. వేర్ గిర్ యేసునొర్ సిస్యల్ ఆసి మత్తొర్.</verse>
				<verse number="58">అని వేర్, పిలాతునగ సొంజి, “యేసున కూర్దున్ వోయ సీమ్” ఇంజెర్ కోర్తొర్. అస్కె పిలాతు వోన్ హవ్లి కియన ఇంజెర్ ఆగె సీతొర్.</verse>
				<verse number="59">తె యోసెప్ అద్ కూర్దున్ రెహ్చి, బారిత పూన కాది కపిడె గూండి కీతొర్.</verse>
				<verse number="60">తన నార్యుసీత పెర్స బండత పూన వీచ్న బుయరితగ అద్ కూర్దున్ ఇర్సి, అద్ బుయరితున్ అడ్డమ్ పెర్స బండ కూడుసి సొడితొర్.</verse>
				<verse number="61">మగ్దలేనె నాట్న మరియల్, ఉండె ఉంది మరియల్ అద్ బుయరితున్ మునె ఉచ్చి మత్తంగ్.</verse>
				<verse number="62">ఇమున్ నేటి ఆరమ్ యేత్వల్ దివొస్ ఆత కాడ్కి, వూర్ డగుక్ కటొడలిర్ అని పరిసయుల్క్ మీరె మాసి గవర్నర్ పిలాతునగ సొత్తెర్.</verse>
				<verse number="63">అని వూర్, “సాబ్! వోర్ పసి కియ్వల్ పిసి మనెకె, ‘నన మూంద్ రోజ్క్‌నె నేండంతొన్’ ఇంజెర్ వెహ్త అద్ గొస్టి మాకున్ హేతు మంత.</verse>
				<verse number="64">అదెన్ సాటి సాబ్, మూంద్ రోజ్క్ ఆనల్ వేరి అద్ వీచ్న బుయరితున్ చొకొట్ కేపన్ సాటి హుకుమ్ సీమ్. సెలెతె వోనుర్ సిస్యలిర్ వోన కూర్దున్ కల్సి వోసి, సాసి-నేండ్తొర్ ఇంజెర్ పర్జతున్ వెహనిర్. అస్కె మొదొల్ పసె మాతతున్ తెర్ ఆక్రిత పసె మాయ్వల్ వెలె కరబ్ కీంత” ఇంజెర్ వెహ్తెర్.</verse>
				<verse number="65">తె పిలాతు, “సిపాయిర్కున్ వోసి, మీ సంగ ఆత తీర్ బెయ్ చొకొట్ కేప్వల్ జిమ మీ పొరొ మంత” ఇంజెర్ వెహ్తొర్.</verse>
				<verse number="66">అస్కె వూర్ సొంజి, బుయరిత్ అడ్డమ్ కూడుస్త బండతగ మోర్ వాట్తెర్ అని వీచున్ చొకొటె కేప్లె సిపాయిర్కున్ ఇర్తెర్.</verse>
			</chapter>
			<chapter number="28">
				<verse number="1">ఆరమ్న దివొస్ ఆత తెలరి ఆయ్త్‌వర్‌తున్ నేటి, బయ్ బయ్ ఆనెకె మగ్దలేనె నాట్న మరియల్ అని ఉండె ఉంది మరియల్ వీచ్న బుయరితగ సూడ్లె సొత్తంగ్.</verse>
				<verse number="2">అస్కె అచనక్ బెయ్ డగుర్ బూకంప్ వాత. అదె గట్కతె స్వర్గ్‌నల్ బగవంతనొర్ దూతల్ బూడ్ రెయ్సి వాతొర్. అని అడ్డమ్ ఇర్త బండతున్ బగ్ల కూడుసి, తాన్ పొరొ ఉత్తొర్.</verse>
				<verse number="3">వోర్ దూతల్ హాబడగ మిడ్చ్‌వడున్ మోడి జగర్నె దిస్తొర్. వోనంగ్ పాంగుక్ బెయ్ దవ్రలిక్ మత్తంగ్.</verse>
				<verse number="4">అద్ వీచున్ కేప్వలిర్ సిపాయిర్ వోన్ సూడ్సి, బెయ్ దడ్కి తింజి, సాతపినయ్ అర్సి మత్తెర్.</verse>
				<verse number="5">తె వోర్ దూతల్ అవ్ వెయ్లొకున్ సంగ, “వెరిమట్! మొద్నగ టాంగి కీసి జీవ యేత్తెర్ వోర్ యేసున్ సాటి మిరట్ మహ్క్‌సెర్ మంతిట్ ఇన్వల్ నాకున్ టావయ్. వోర్ ఇగె సెలొర్. మొదొలె మీకున్ వోర్ వెహ్త తీర్ నేండ్తొర్. వరట్! పర్బున కూర్దున్ ఇర్త జాగ సూడట్.</verse>
				<verse number="6"></verse>
				<verse number="7">అహన్ సూడ్త పెజె, వెయ్నె సిస్యలిర్‌గ సొంజి, ‘యేసు సాసి-నేండ్తొర్. మీకున్ తెర్ మునె గలిలయ యేరియతె సొంజెర్ మంతొర్. మిరట్ అగ వోన్ సూడంతిట్’ ఇంజి వెహట్. ఇద్ గొస్టి నన మీకున్ వెహ్తొన్” ఇంజెర్ దూతల్ అవెకున్ వెహ్తొర్.</verse>
				<verse number="8">తె అవ్ వీచ్న బుయరితల్ వెరిసెర్ పెసిసి, బెయ్ ఆనంద్నె సిస్యలిర్‌కున్ వెహ్లె, విచ్చెర్ సొత్తంగ్.</verse>
				<verse number="9">అచనక్ యేసు అవెన్ బేటె మాసి, “మీకున్ చొకొట్ ఆయి” ఇంజెర్ వెహ్తొర్. తె అవ్ యేసునంగ్ కాల్క్‌ కర్సి, పార్తన-వింతి కీతంగ్.</verse>
				<verse number="10">అస్కె యేసు అవెన్ సంగ, “మిరట్ వెరిమట్! సొంజి నావుర్ తాదల్-తముకున్ సంగ, ‘మిరట్ గలిలయ యేరియతె సొంట్. అగ పర్బున్ సూడంతిట్’ ఇంజి కబుర్ వెహట్” ఇంజెర్ వెహ్తొర్.</verse>
				<verse number="11">అహన్ అవ్ వెయ్లొక్ సొంజెర్ మనెకె, కేప్వలిర్‌గటల్ కహితుర్ సిపాయిర్ నగుడె సొంజి, జర్గ్‌త అద్ సమ్దొతున్ డగుక్ కటొడలిర్‌కున్ వెహ్తెర్.</verse>
				<verse number="12">తె వూర్ డగుక్ కటొడలిర్, పెదొల్కున్ సంగ మీరె మాసి కుట్రతె పిలన్ వాట్తెర్. అద్ బతల్ ఇత్తెకె, సిపాయిర్కున్ వెలె బుక దొసి,</verse>
				<verse number="13">వూర్ సంగ, “‘మమొట్ నరుమ్సెర్ మనెకె, వోనుర్ సిస్యలిర్ రాత్నె వాసి, వోన కూర్దున్ కల్సి వోతెర్’ ఇంజెర్ వెహట్.</verse>
				<verse number="14">అని ఇద్ కబుర్ గవర్నర్‌తున్ కరె మాతెకె, మీకున్ బతయ్ జర్గ్‌వక్‌నె మమొట్ వోన్ సాంతి కీంతొమ్” ఇంజెర్ వెహ్తెర్.</verse>
				<verse number="15">అస్కె వూర్ సిపాయిర్ కొతన బుక తింజి, తమకున్ వెహ్త తీర్ కీతెర్. ఇద్ లబడ్ గొస్టి, నేట్క్ వేరి గిర్ యూదుల్కున్ నడ్డుమ్ పగ్రె మాసి మంత.</verse>
				<verse number="16">అద్ ఆత పెజె, వూర్ అక్ర జన్క్ సిస్యలిర్ యేసు మొదొలె వెహ్చి మత్త గలిలయ యేరియత గుటత్ పొరొ సొత్తెర్.</verse>
				<verse number="17">అగ యేసున్ సూడ్సి, వోన్ పార్తన-వింతి కీతెర్. బతి వూర్గటల్ కహితుర్, ‘కరల్ వేరె మందర్ కి?’ ఇంజెర్ అనమిన ఆతెర్.</verse>
				<verse number="18">అస్కె యేసు వూర్ కరుమ్ సొంజి, “స్వర్గ్‌నగ అని దర్తురిత్ పొరొ నాకున్ సమ్దొ అదికార్ సీసి మంత.</verse>
				<verse number="19">అదెన్ సాటి నా అదికార్దె మిరట్ సొంజి, సమ్దొ జాతినల్ సిస్యలిర్‌కున్ తయర్ కీమ్ట్. అని బాబొన, మరిన అని పవిత్ర ఆత్మత పొరొడె వూర్కున్ బాప్తిస్‌మ సీమ్ట్.</verse>
				<verse number="20">బవ్ బవ్ గొస్టింగ్ పియ్సి తాకన ఇంజెర్ మీకున్ ఆగె సీతొనొ, అవ్ సమ్దొన్ పియ్సి తాకన ఇంజెర్ వూర్కున్ కరుసట్. ఇచుల! నన దునియత ఆక్రి గట్క వేరి, బస్కెట్ మీ సంగన్ మందంతొన్ ఇన్వల్ హేతు ఇరట్” ఇంజెర్ వెహ్తొర్.</verse>
			</chapter>
		</book>
		<book number="41">
			<chapter number="1">
				<verse number="1">బగవంతనొర్ మరి యేసు కిరిస్తున్ బారెతె చొకొట్న కబుర్ మొదొల్ ఆయ్వల్.</verse>
				<verse number="2">తొలె మలాకి పర్‌వక్తల్ దర్మ-గ్రంత్‌నగ, “ఇచుల! నావొర్ కబ్రియన్ నీకున్ తెర్ మునె రొహంతొన్. వోర్ నీ సాటి సరి తయర్ కీసి, ఇరంతొర్” ఇంజెర్ బగవంతనొర్ మరిన్ బారెతె లిహి కీతొర్. అహ్నె యెసయ పర్‌వక్తల్ గిర్, “‘బగవంతల్ వాయన్ సాటి సరి సుద్రి కీమ్ట్’ ఇంజెర్ వొరొర్ బోడి గుటనగ కిలిసెర్ మంతొర్” ఇంజెర్ లిహి కీతొర్.</verse>
				<verse number="3"></verse>
				<verse number="4">బోడి గుటనగ కిలివల్ బోర్ ఇత్తెకె, బాప్తిస్‌మ సియ్వల్ యోహన్ ఆందుర్. వోర్, “కీతంగ్ పాప్కున్ వొప్సి మన్దున్ మార్యుసి బాప్తిస్‌మ యేతట్. అహన్ కీకిట్‌తె, బగవంతల్ మీవంగ్ పాప్కున్ మాపి కీంతొర్” ఇంజెర్ పర్జతున్ బోద వెహ్తొర్.</verse>
				<verse number="5">తె యూదయ యేరియతల్ అని యెరుసలెమ్న ఆజు-బాజుతల్ వెలెటిర్ లోకుర్ యోహన్తగ వాతెర్. వూర్ తమ్వంగ్ పాప్క్ వొప్సెర్, అద్ యోర్దన్ లవిడగ వోన కెయ్దె బాప్తిస్‌మ యేచ్చెర్ మత్తెర్.</verse>
				<verse number="6">యోహన్ హూటక్న బూరనె తయర్ కీతంగ్ పాంగుక్ పోండ్దుర్ అని తోల్దె తయర్ కీత పటితె నడిదున్ ఆవ్రి కీందుర్. వోర్ జాడి-కోడన్ అని సుర్వె నియ్ తింజి పిసెర్ మందుర్.</verse>
				<verse number="7">వోర్ యోహన్, “నన మీకున్ యేతె బాప్తిస్‌మ సీసెర్ మంతొన్. బతి నాకున్ తెర్ డగుర్ సక్తివంతల్ వాసెర్ మంతొర్. వోనంగ్ చెపుల్క్‌న పటి రెహ్వల్ సేవ్కన్ మోడి గిర్ నన కామి సియొన్. వోర్ మీకున్ పవిత్ర ఆత్మతె అని తడ్మితె బాప్తిస్‌మ సీంతొర్ ” ఇంజెర్ బోద వెహ్తొర్.</verse>
				<verse number="8"></verse>
				<verse number="9">ఉంది దియ యేసు గలిలయ యేరియత నజరేతు చహర్దల్ యోహన్తగ వాతొర్. అని వోర్ యోహన్త కెయ్దె అద్ యోర్దన్ లవిడగ బాప్తిస్‌మ యేత్తొర్.</verse>
				<verse number="10">అని అద్ యేతల్ బహ్రి వానెకెన్ హాబర్ కోలె మాసి, స్వర్గ్‌నల్ బగవంతన పవిత్ర ఆత్మ ఉంది పారెవత్ దాత్ వోర్ యేసున్ పొరొ రెయ్త.</verse>
				<verse number="11">అస్కె స్వర్గ్‌నల్ ఉంది లేంగ్, “నిమె నావొర్ లాడ్నొర్ మరిని ఆంది. నీ హిందల్, నన బచొరెయ్ ఆనంద్నె మంతొన్” ఇంజెర్ యేసున్ సంగ వెహ్వల్ కేంజ వాత.</verse>
				<verse number="12">అద్ ఆత పెజె యెంటనె పవిత్ర ఆత్మ యేసున్ బోడి గుటనగ వోత.</verse>
				<verse number="13">అగ యేసు చాలిస్ (40) దివొస్క్ జన్వర్‌కున్ నడ్డుమ్ మనెకె, యేసున్ వెలె తీర్క్‌నె తన్వంగ్ ఆసనగ కోండి కియ్లె సయ్తన్ సూడ్తొర్. అస్కె బగవంతనుర్ దూతలిర్ వోన్గ పావె మాసి, వోన సేవ కీతెర్.</verse>
				<verse number="14">యోహన్తున్ హేరొద్ రాజల్ జేల్తగ వాటుసీత పెజె, యేసు గలిలయ యేరియతె మల్సి సొత్తొర్. అని వోర్, “‘మీవంగ్ దిల్క్‌నగ రాజ్ తాకుసంతొన్’ ఇంజెర్ బగవంతల్ వెహ్త గట్క వాత. తె మిరట్ కీతంగ్ పాప్కున్ వొప్సి, మీవ మన్దున్ మార్యుసి, బగవంతన చొకొట్న కబుడున్ పొరొ బరొస ఇరట్” ఇంజెర్ బగవంతన రాజున్ బారెతె పర్చర్ కీతొర్.</verse>
				<verse number="15"></verse>
				<verse number="16">యేసు గలిలయ సమ్దుర్‌త డర్డితల్ తాక్సెర్ సొనెకె, సీమొన్తున్ అని వోనొర్ తముర్ ఆంద్రెయన్ సూడ్తొర్. వూర్ బోయలిర్ ఆత కాడ్కి, యేతగ జార్క్ వాడ్సెర్ దిస్తెర్.</verse>
				<verse number="17">తె యేసు వూర్ సంగ, “నా పెజెయ్ వరట్! పర్జతున్ నావ చర్నతె తర్వలిర్ మోడి, నన మీకున్ తయర్ కీంతొన్” ఇంజెర్ వెహ్తొర్.</verse>
				<verse number="18">తె వూర్ యెంటనె తమ్వంగ్ జార్క్ సుటి కీసి, యేసున్ పెజెయ్ పెసితెర్.</verse>
				<verse number="19">యేసు ఉండె జరసి మునె సొత్తొర్. తె జెబెదయినుర్ మర్క్ యాకొబ్ అని యోహన్ రూకతగ ఉచ్చి, జార్క్ సుద్రి కీసెర్ మత్తెర్.</verse>
				<verse number="20">తె యేసు వూర్కున్ కేయ్తొర్. అస్కె వూర్ తమ్వొర్ బాబొ జెబెదయిన్ అని బూయ్తలిర్‌కున్ రూకతగన్ సుటి కీసి, యేసున్ పెజెయ్ సొన్వల్ మొదొల్ కీతెర్.</verse>
				<verse number="21">అహన్ యేసు అని వూర్ కపెర్నహోమ్ ఇన్వల్ చహర్తె సొత్తెర్. అగ ఆరమ్న దివొసున్ నేటి యేసు సునగోగ్నగ సొంజి, బోద వెహ్వల్ సురు కీతొర్.</verse>
				<verse number="22">బోద వెహ్వలిర్ సాస్తిరిర్ వెహ్తపినయ్ ఆయ్వక్‌నె బర్పుర్ అదికార్దె వెహ్తొర్. తె యేసున అద్ బోద కేంచి వూర్ పర్జ గుల్ ఆతెర్.</verse>
				<verse number="23">అస్కె అద్ సునగోగ్నగ బూత్ సోప్రె మాతొర్ మాయ్నల్ మత్తొర్.</verse>
				<verse number="24">తె వోన్గ మన్వల్ బూత్ బెయ్ జోర్తె, “యే! నజరేత్నొర్ యేసు! మా జోలిత్ బారి వాసెర్ మంతి? మాకున్ నాసెడమ్ కియ్లె వాతి కి? నిమె బోని ఆందియొ నాకున్ టావయ్. నిమె బగవంతనొర్ పవిత్రవంతని ఆంది” ఇంజెర్ కిల్యుసీత.</verse>
				<verse number="25">అద్ కేంచి యేసు, “నిమె కిలిమ అని వోన్గటల్ బహ్రి వర” ఇంజెర్ జోర్తె దమ్కి సీతొర్.</verse>
				<verse number="26">తె అద్ బూత్ వోర్ మాయ్నన్ గజ గజ హాలి కీసెర్ జోర్తె కిల్యుసి, బహ్రి పెసిసి సొత్త.</verse>
				<verse number="27">ఇద్ సూడ్సి వూర్ పర్జ గుల్ ఆతెర్. అని, “ఇద్ ఇహిన్-బహన్ జర్గ్‌సెర్ మంత? బూత్కున్ గిర్ తన్వ సక్తి అని అదికార్దె వోర్ దమ్కి సీసెర్ మంతొర్. అవ్ వెరిసి బహ్రి పెసిసెర్ మంతంగ్!” ఇంజెర్ వొరొన్ సంగ వొరొర్ వడ్క్‌తెర్.</verse>
				<verse number="28">అహన్ యేసున్ బారెత గొస్టి పూరొ గలిలయ యేరియతె సప్నె పగ్రె మాత.</verse>
				<verse number="29">అద్ సునగోగ్నల్ బహ్రి వాత పెజె యేసు, యాకొబ్ అని యోహన్తున్ సంగ సీమొన్ అని ఆంద్రెయన రోన్ సొత్తొర్.</verse>
				<verse number="30">అగ సీమొన్త ఆతిహరె యెడ్కితె కటుల్ పియ్సి మత్త. అద్ గొస్టితున్ బారెతె వూర్ యేసున్ వెహ్తెర్.</verse>
				<verse number="31">తె యేసు సొంజి అద్ బాయిన కెయ్ పియ్సి, ఉద్లె మదత్ కీతొర్. అస్కె యెంటనె తాన యెడ్కి కమి ఆత. తె అద్ బాయి వూర సర్బరెయ్ కియ్వల్ మొదొల్ కీత.</verse>
				<verse number="32">అంటిత్ పోడ్ద్ సొన్వల్ యేలతె అద్ చహర్తెర్ సమ్దిర్ లోకుర్ అద్ రోతగ మీరె మాతెర్. వూర్ తమ్వ సంగ బూత్క్ సోప్రె మాతుర్కున్ అని యెడ్కి-దుక్ వాలిర్కున్ యేసునగ పియ్సి వాతెర్.</verse>
				<verse number="33"></verse>
				<verse number="34">తె వూర్గటల్ యెడ్కి-దుక్నె మన్వలిర్ వెలెటిర్కున్ చొకొట్ కీతొర్. అని బూత్క్ సోప్రె మాతుర్ వెలెటిర్గటల్ బూత్కున్ తెండ్సి పూడ్తొర్. బతి అవ్ బూత్కున్ తన బోర్ ఆందుర్ ఇన్వల్ టావ మత్త కాడ్కి, యేసు అవెన్ వడ్క సియ్మకి.</verse>
				<verse number="35">యేసు తెలరి బయ్ బయ్ ఆనెకెన్ తేచ్చి రోతల్ పెసిసి, బోరె మనుర్ అవ్ గుటనగ సొంజి, పార్తన కీసెర్ మత్తొర్.</verse>
				<verse number="36">సీమొన్ అని వోనుర్ సోప్తలిర్ తేత్త పెజె, యేసున్ మహ్క్‌సెర్ సొత్తెర్.</verse>
				<verse number="37">అని బస్కెతె యేసున్ వూర్ సూడ్తెరొ, అస్కె, “నీ సాటి సమ్దిరె మహ్క్‌సెర్ మంతెర్” ఇంజెర్ ఇత్తెర్.</verse>
				<verse number="38">బతి యేసు, “నన బోద వెహ్నల్ ఇవ్ ఆజు-బాజుతంగ్ నహ్క్‌నగ దాకట్ వరట్! ఇదెన్ సాటినె నన వాతొన్” ఇంజెర్ వూర్కున్ వెహ్తొర్.</verse>
				<verse number="39">అహన్ గలిలయ యేరియ పూరొ తిరిసెర్, అగ యూదుల్క్ మీరె మాయ్వలిక్ సునగోక్నగ సొంజి, బగవంతన బోద వెహ్చెర్, బూత్కున్ తెండ్సి పూడ్సెర్ సొందుర్.</verse>
				<verse number="40">అహన్ సొంజెర్ మనెకె పెర్స నొపి వాలె మాయ్నల్ యేసునగ వాసి, ముర్-టొంగ్రంగ్ కొట్సి, “నీకున్ ఇస్టమ్ మత్తెకె నాకున్ చొకొట్ కీసి సుదుడ్ కియ పరంతి” ఇంజెర్ జుల్మ కీతొర్.</verse>
				<verse number="41">తె వోన్ పొరొ యేసున్ కివుల్ లాగ్త. తె, “నాకున్ ఇస్టమె” ఇంజి కెయ్ చహ్చి వోన్ ఇట్సి, “చొకొట్ ఆమ్!” ఇంజెర్ యేసు వెహ్తొర్.</verse>
				<verse number="42">అస్కె యెంటనె వోర్ మాయ్నల్ పెర్స నొపితల్ చొకొట్ ఆసి, సుదుడ్ ఆతొర్.</verse>
				<verse number="43">అస్కె యేసు వోన్ సారి కీసెర్, “ఇద్ గొస్టితున్ బోనె వెహ్వక్‌నె సూడ. బతి నిమె చొకొట్ ఆతొన్ ఇంజెర్ కటొడనగ సొంజి తొహ. అని సుదుడ్ ఆతొన్ ఇంజెర్ సమ్దిర్‌కున్ నిసని తొహ్లె, మోసెన కానున్తగ ఆగె సీత అద్ సమ్దొతున్ కియన” ఇంజెర్ హుకుమ్ సీతొర్.</verse>
				<verse number="44"></verse>
				<verse number="45">బతి వోర్ మాయ్నల్ అద్ గొస్టితున్ సమ్దిర్‌కున్ పచర్ కీసెర్ సొత్తొర్. అదెన్ హిందల్ యేసు అవ్ నహ్క్‌నగ ఉజగిరి సొంద పర్మకి. అని నహ్కున్ బహ్రితంగ్ పడిద్క్‌నగ మందుర్. తెర్ బతి యేసున జాడ మహ్క్‌సెర్ నాలుంగ్ కోన్క్‌నల్ వెలె పర్జ వోన్గ వాందిర్.</verse>
			</chapter>
			<chapter number="2">
				<verse number="1">కహి రోజ్క్ ఆత పెజె, యేసు కపెర్నహోమ్ మల్సి వాసి, రోన్ మంతొర్ ఇన్వల్ కబుర్ చహర్ పూరొ పగ్రె మాసి సొత్త.</verse>
				<verse number="2">తె బెయ్ వెలె మాంది అద్ రోత్ రొపొడల్తె రచ వేరి నింతెర్. యేసు వూర్కున్ బగవంతన చొకొట్న కబుడ బోద వెహ్చెర్ మత్తొర్.</verse>
				<verse number="3">అద్ వకత్నె కహితుర్, కెయ్-కాల్క్ అర్సి మన్వన్ చాప్రత పాడెతగ మీండుసి, నాల్విర కెయ్దె కాంజుసి తరుస్తెర్.</verse>
				<verse number="4">బతి వెలె మాంది సంద్ సెల్వక్ మత్త కాడ్కి, వోర్ మాయ్నన్ యేసునగ తర పర్మకి. తె వూర్ రోత్ పొరొ తెర్గ్‌సి, డగుర్ గది కీసి, బరొబర్ యేసునగ వోన్ నోడెనె చాప్ర అరిక్ రెహ్తెర్.</verse>
				<verse number="5">వూర బరొసతున్ సూడ్సి, యేసు కెయ్-కాల్క్ అర్సి మన్వన్ సంగ, “నా మరి! నీవంగ్ పాప్క్ మాపి ఆతంగ్” ఇంజెర్ ఇత్తొర్.</verse>
				<verse number="6">అద్ కేంచి అగ మత్తుర్ వూర్ సాస్తిరిర్ తమ్వ మన్దె, “బగవంతన్ తపుసి దుస్రొర్ బోరె పాప్కున్ మాపి కియ పరొర్. ఇహిన్-బహన్ బగవంతన్ వేర్ రెహ్చి వడ్క్‌సెర్ మంతొర్!” ఇంజెర్ సోంచ్ కీతెర్.</verse>
				<verse number="7"></verse>
				<verse number="8">అహన్ వూర దిల్తగ సోంచ్ కియ్వడున్ యేసు కరి కీసి, వూర్ సంగ, “మిరట్ ఇద్ గొస్టితున్ బారి అహన్ సోంచ్ కీసెర్ మంతిట్?” ఇంజెర్ పూసి కీతొర్.</verse>
				<verse number="9">అని, “వోర్ కెయ్-కాల్క్ అర్సి మన్వన్ సంగ, ‘నీవంగ్ పాప్క్ మాపి ఆతంగ్’ ఇంజెర్ వెహ్వల్ హల్కొ కి? సెలెకె, ‘నీవ చాప్రత పాడె పియ్సి తేచ్చి తాక’ ఇంజెర్ వెహ్వల్ హల్కొ?</verse>
				<verse number="10">బతి స్వర్గ్‌నొర్ మాయ్నన్ దర్తురిత్ పొరొ పాప్కున్ మాపి కియ్వల్ అదికార్ మంత ఇన్వల్ మిరట్ కరి కియన” ఇంజెర్ వెహ్తొర్.</verse>
				<verse number="11">వోర్ కెయ్-కాల్క్ అర్సి మన్వన్ సంగ, “‘తేద! నీవ చాప్రతున్ పియ్సి, రోన్ సొన్’ ఇంజి, నన నీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="12">అస్కె యెంటనె వోర్ మాయ్నల్ తేచ్చి, తన్వ చాప్రతున్ పియ్సి, సమ్దిర్ సూడ్నెకె బహ్రి తాక్సెర్ సొత్తొర్. ఇదెన్ సమ్దిర్ సూడ్సి బెయ్ గుల్ ఆసెర్, “ఇచొర్ మయ్మత కామ్ బస్కెన్ సూడ్మకి అని బగవంతనె డగుర్-పాన్ వాయి” ఇంజెర్ ఇత్తెర్.</verse>
				<verse number="13">అద్ ఆత పెజె యేసు ఉందుంది జోక సమ్దుర్‌త డర్డితగ సొత్తొర్. పర్జ సమ్దిర్ వోన్ సిర్ముట్ మీరె మాతెర్. తె యేసు వూర్కున్ బోద వెహ్వల్ సురు కీతొర్.</verse>
				<verse number="14">అహన్ వెహ్చి అగటల్ మునె తాక్సెర్ సొనెకె, ఆల్పయినొర్ మరి ఆయ్వల్ లేవి టెక్స వసులి కియ్వల్ కమ్రతగ ఉచ్చి మత్తొర్. వేర్ టెక్స వసులి కియ్వల్ ఆందుర్. తె యేసు వోన్ సూడ్సి, “నా పెజెయ్ వర!” ఇంజెర్ వెహ్తొర్. తె వోర్ లేవి తేచ్చి యేసున్ పెజెయ్ సొత్తొర్.</verse>
				<verse number="15">యేసు అని తన్వుర్ సిస్యలిర్ లేవిన రోన్ సొంజి, వెలెటిర్ టెక్స వసులి కియ్వలిర్ అని పాపిర్ సంగ ఉచ్చి తింజెర్ మత్తొర్. వీర్గటల్ వెలెటిర్ యేసున్ నమ్సి తాక్వలిర్ ఆందిర్.</verse>
				<verse number="16">పరిసయుల్కున్ సంగ మన్వలిర్ కహితుర్ సాస్తిరిర్, “టెక్స వసులి కియ్వలిర్ సంగ అని పాపిర్ సంగ మీరె మాసి యేసు ఇహిన్ బారి తింజెర్ మంతొర్?” ఇంజెర్ వోనుర్ సిస్యలిర్‌కున్ పూసి కీతెర్.</verse>
				<verse number="17">తె అద్ కేంచి యేసు వూర్ సంగ, “బేమరితె మన్వలిర్‌కున్ వయ్దున జురత్ మందంత బతి, జీవత్ చొకొట్ మన్వలిర్‌కున్ జురత్ మనొ. నన పాపిర్కున్ కేయ్లె వాతొన్ బతి, నియత్నుర్‌కున్ కేయ్లె వాయ్మకి” ఇంజెర్ జవబ్ సీతొర్.</verse>
				<verse number="18">యోహన్తుర్ అని పరిసయుల్క్‌నుర్ సిస్యలిర్ ఉపస్క్ పియ్సెర్ మందిర్. అద్ వకత్నె వూర్గటల్ కహితుర్ యేసునగ వాసి, “మమొట్ ఉపస్ పియంతొమ్. బతి నీవుర్ సిస్యలిర్ బారి ఉపస్ పియుర్?” ఇంజెర్ పూసి కీతెర్.</verse>
				<verse number="19">తె యేసు, “నొవ్రల్ తన్వుర్ చుటల్-బందున్ తోడొ మనెకె, బోరె ఉపస్ పియుర్. అహ్నె వీర్ సంగ నొవ్రల్ మనెకె, వీర్ బారి ఉపస్ పియన?</verse>
				<verse number="20">బతి, బస్కెతె నొవ్రన్ వూర్గటల్ వోయ్వల్ దివొస్ వాంతయొ, అస్కె కహితుర్ ఉపస్ పియంతెర్.</verse>
				<verse number="21">బోరె గిర్ ఆయి, పడన కప్డి సర్తెకె పూన కపిడె అత్క్ వాట్సి కొటొర్. అహన్ కొట్తెకె, అద్ అత్క్ పడన కప్డితున్ ఉండె ఇచుర్ అదిక్ సరుసంత.</verse>
				<verse number="22">ఆంగుర్క్‌న పూన కల్ పడన తితితగ బోరె వెడియొర్. ఉంది మోక వెడితెకె ఆంగుర్క్‌న పూన కల్ తితితున్ వొహంత. అదెన్ సాటి తాతొక్ ఆంగుర్క్‌న పూన కల్దున్ పూన తితితగన్ వెడియ లాగర్ ” ఇంజెర్ యేసు వెహ్తొర్.</verse>
				<verse number="23">ఉంది ఆరమ్న దివొసున్ నేటి యేసు తన్వుర్ సిస్యలిర్ సంగ పంట మన్వలిక్ అవ్ వహుక్నల్ సొంజెర్ మనెకె, వోనుర్ సిస్యలిర్ తిందన్ సాటి ఇచుంగ్సి అవ్ సేంగన్ ఊస్క్‌తెర్.</verse>
				<verse number="24">అస్కె పరిసయుల్క్ యేసున్, “ఆరమ్న దివొసున్ బారెత హుకుమున్ పియ్సి, కియ్వ అద్ కామున్ నీవుర్ సిస్యలిర్ బారి కీసెర్ మంతెర్?” ఇంజెర్ పూసి కీతెర్.</verse>
				<verse number="25">తె యేసు, “దావిద్ రాజల్ అని వోనుర్ సోప్తలిర్ కరుసాసి మత్తెర్. అస్కె వోర్ బతల్ బహన్ కీతొరెయ్ మిరట్ దర్మ-గ్రంత్‌నగ వాచి కియ్మకి కి బతల్?</verse>
				<verse number="26">అబ్యాతార్ ఇన్వల్ పెర్సొర్ కటొడల్ మనెకె, దావిద్ రాజల్ బగవంతన పార్తన-వింతి కియ్వల్ డేరతగ సొత్తొర్. తె కటొడలిర్ తపుసి బోరె తిన్లె హక్ సెలెంగ్ అవ్ నివొద్నంగ్ సారింగ్ అబ్యాతార్ వోన్గ అందుస్తొర్. అస్కె వోర్ తన తింజి తన్వ సంగ మన్వలిర్‌కున్ గిర్ సీతొర్. బతి బగవంతల్ అదెన్ తప్న లెకతె యేత్మకి!” ఇంజెర్ వూర్కున్ వెహ్తొర్.</verse>
				<verse number="27">అని యేసు ఉండె గిర్, “మాయ్నలిర పాయ్దత్ సాటిన్ ఆరమ్న దివొస్ నేమె మాసి మంత. బతి మాయ్నలిర్ తానంగ్ జురత్కున్ పూరి కియ్లె గడె మాయ్మకి.</verse>
				<verse number="28">తె ఆరమ్న దివొసున్ పొరొ స్వర్గ్‌నొర్ మాయ్నల్ మాల్కల్ ఆసి మంతొర్” ఇంజెర్ వెహ్తొర్.</verse>
			</chapter>
			<chapter number="3">
				<verse number="1">ఉండె ఉంది జోక యేసు సునగోగ్నగ సొత్తొర్. తె అగ కెయ్ అర్సి మన్వల్ వొరొర్ మాయ్నల్ మత్తొర్.</verse>
				<verse number="2">ఆరమ్న దివొసున్ నేటి ఉంది మోక వోన్ చొకొట్ కీనుర్తె, ‘యేసున్ తప్నగ సాప్డి కీకట్’ ఇంజెర్ కహితుర్ పరిసయుల్క్ దిహన్తె సూడ్సెర్ మత్తెర్.</verse>
				<verse number="3">యేసు వోర్ కెయ్ అర్సి మన్వన్ సంగ, “తేచ్చి, సమ్దిర్ నడ్డుమ్ నిల!” ఇంజెర్ వెహ్తొర్.</verse>
				<verse number="4">అని వూర్ పరిసయుల్కున్ సంగ, “ఇద్ ఆరమ్న దివొసున్ నేటి చొకొట్ కియ్వల్ నాయమ్ ఇంతిట్ కి సెలెకె వాయుట్ కియ్వల్ నాయమ్ ఇంతిట్? జీవతున్ బచి కియ్వల్ నాయమ్ ఇంతిట్ కి సెలెకె జీవతున్ తెండ్వల్ నాయమ్ ఇంతిట్?” ఇంజెర్ పూసి కీతొర్. బతి వూర్ దబె మత్తెర్.</verse>
				<verse number="5">తె యేసు వూరంగ్ కివుల్ వాయొంగ్ అవ్ దిల్కున్ సూడ్సి, నారజ్ ఆతొర్. అని వూర్కున్ సోంగ్నె సూడ్సి, వోర్ కెయ్ అర్సి మన్వన్ సంగ, “నీవ కెయ్ చహ” ఇంజెర్ వెహ్తొర్. తె వోర్ మాయ్నల్ కెయ్ చహ్తొర్. యెంటనె వోన కెయ్ బర్పుర్ చొకొట్ ఆత.</verse>
				<verse number="6">తె వూర్ పరిసయుల్క్ సునగోగ్నల్ బహ్రి వాసి, వోర్ హేరొద్న బాజ్నుర్ సంగ మీరె మాతెర్. అని ‘యేసున్ బహన్ జకన?’ ఇంజెర్ పిలన్ వాట్వల్ మొదొల్ కీతెర్.</verse>
				<verse number="7">అద్ ఆత పెజె యేసు అని వోనుర్ సిస్యలిర్ పర్జతల్ పాకె మాసి గలిలయ సమ్దుర్‌తున్ కరుమ్ సొత్తెర్. బతి యేసు కియ్వలిక్ మయ్మతంగ్ కామ్క్ కేంచి యెరుసలెమ్ నగుడల్, గలిలయ, యూదయ అని ఇదుమియ యేరియతల్, యోర్దన్ లవిడ సిడయింగ్ బాజ్నల్, తూరు అని సీదొన్ ఇన్వలిక్ నగుక్నల్ గిర్ గుబ్డంగ్ గుబ్డంగ్ బెయ్ వెలె మాంది యేసునగ వాతెర్.</verse>
				<verse number="8"></verse>
				<verse number="9">బేమరితె మన్వలిర్ వెలెటిర్కున్ చొకొట్ కీత కాడ్కి, యెడ్కి-దుక్నె మన్వలిర్ సమ్దిర్ గిర్ యేసున్ ఇటన ఇంజెర్ వొర్తొ-పొర్తొ వాసెర్ మత్తెర్. యేసు వూర్ పర్జ తన్ పొరొ అర్వక్ మందన ఇంజి, “ఉంది చుడురె రూక తయర్ కీమ్ట్” ఇంజెర్ తన్వుర్ సిస్యలిర్‌కున్ వెహ్తొర్.</verse>
				<verse number="10"></verse>
				<verse number="11">అవ్ బూత్క్ యేసున్ సూడ్నెకెన్, తమ సోప్రె మాసి మన్వలిర్‌కున్ బూడ్ సతెలమ్ అరుసి, “నిమె బగవంతనొర్ మరిని ఆంది!” ఇంజెర్ కిలియుసీతంగ్. బతి యేసు, “నా బారెతె బోనె వెహ్మట్” ఇంజెర్ అవెన్ దమ్కి సీతొర్.</verse>
				<verse number="12"></verse>
				<verse number="13">అద్ ఆత పెజె యేసు గుటత్ పొరొ సొత్తొర్. తన్వ సంగ వాత మాందితల్ తనకున్ పహ్జె మత్తుర్‌కున్ కేయ్తొర్.</verse>
				<verse number="14">తె వూర్ బార జన్కె వాతెర్. వూర్ తన్వ సంగ మందనిర్ అని బగవంతన చొకొట్న కబుడున్ పచర్ కీనిర్ ఇంజి వూర్కున్, ‘ అపొస్‌తుల్క్ ’ ఇంజెర్ పొరొల్ దొస్తొర్. బూత్క్ సోప్రె మాతుర్గటల్ బూత్కున్ తెండ్సి పూడ్లె, వూర్కున్ అదికార్ సీతొర్.</verse>
				<verse number="15"></verse>
				<verse number="16">వూర్ బార జన్క్ బూర్ ఇత్తెకె, సీమొన్ వేన్ పేతురు ఇంజెర్ యేసు పొరొల్ దొస్తొర్. యాకొబ్ అని వోనొర్ తముర్ యోహన్ వీర్ ఇవిర్తె జెబెదయినుర్ మర్క్ ఆందిర్. వీర్ ఇవిర్కున్ బోయనెర్గెస్ ఇంజెర్ యేసు పొరొల్ దొస్తొర్. గర్జ్‌వలిక్ టెపన్ దాత్నుర్ ఇంజెర్ ఇద్ పొరొడ అర్తమ్. ఆంద్రెయల్, పిలిపు, బర్తలొమయి, మత్తయి, తోమల్, ఆల్పయినొర్ మరి యాకొబు, తదయి, తన్వుర నాయ్దున్ సాటి లడయ్ కియ్వల్ కననియతొర్ సీమొన్ అని యేసున్ దోక సియ్వల్ ఇస్కరియోత్ నాట్నొర్ యూదల్.</verse>
				<verse number="17"></verse>
				<verse number="18"></verse>
				<verse number="19"></verse>
				<verse number="20">అద్ ఆత పెజె, యేసు ఉంది రోన్ సొత్తొర్. అగ గిర్ వెలె మాంది జమ ఆతెర్. ఇదెన్ హిందల్ యేసున్ అని వోనుర్ సిస్యలిర్‌కున్ తిందన్ సాటి గిర్ వకత్ సెల్వక్ ఆత.</verse>
				<verse number="21">తె కహితుర్, “వోన్ పిసంగ్ పియ్తంగ్” ఇంజెర్ యేసున్ ఇత్తెర్. అద్ గొస్టి బస్కెతె యేసున కుటుంబతుర్ కేంజ్తెరొ, అస్కె వోన్ రోన్ పియ్సి వోయ్లె వాతెర్.</verse>
				<verse number="22">అహ్నె వూర్ మాందితల్ యెరుసలెమ్నల్ వాతుర్ కహితుర్ సాస్తిరిర్, యేసు బూత్కున్ తెండ్సి పూడ్వల్ కేంచి, “వేర్ యేసునగ బూత్క్‌నొర్ రాజల్ బయల్-జెబుల్ సోప్రె మాసి మంతొర్. వోన సక్తితెనె అవెన్ పర్జతల్ తెండ్సి పూడ పర్సెర్ మంతొర్” ఇంజెర్ ఇత్తెర్.</verse>
				<verse number="23">అదెన్ సాటి వూర్ సాస్తిరిర్‌కున్ తన్గ కేయ్సి ఇహిన్ నమునన రూప్నె, “బూత్క్‌నొర్ రాజల్ సయ్తన్ తన్వంగ్ బూత్కున్ బహన్ తెండ్సి పూడంతొర్?</verse>
				<verse number="24">బదె మని ఉంది రాజ్నగ మన్వలిర్ నడ్డుమ్ బేద్-బావ్ పుడ్తెకె అద్ రాజ్ నాసెడమ్ ఆంత.</verse>
				<verse number="25">అహ్నె ఉంది రోతుర్ నడ్డుమ్ బేద్-బావ్ పుడ్తెకె ఆతల్ కుటుంబ గిర్ నాసెడమ్ ఆంత.</verse>
				<verse number="26">తె మోక సయ్తన్ తన్వ తనకున్ బయ్మన్ ఆసి మాయ్ననగటల్ తెండ్సి పూడ్తొర్ ఇత్తెకె, వోన రాజ్ నిల పరొ. అద్ రాజ్ బస్కెట్ గిర్ మూరెయ్ మాంత.</verse>
				<verse number="27">ఇదెన్ బారెతె నాకున్ పోడి కీసి వెహ సీమ్ట్. బోరె ఆయి వొరొర్ సక్తివంతన రోతగ లూటి కియ్లె సొందన ఇత్తెకె, వోన్ మొదొల్ దొహ్చి వాట బీగర్, వోన రోతున్ లూటి కియ పరొర్. అదెన్ సాటి వోన్ మొదొల్ దొహ్తెకెనె, అద్ రోతున్ లూటి కియ పరంతొర్” ఇంజెర్ వెహ్తొర్.</verse>
				<verse number="28">అని ఉండె గిర్, “మాయ్నలిర్ కీత హర్ పాపున్ అని రెహ్చి వడ్క్‌త హర్ గొస్టితున్ బగవంతల్ మాపి కియ పరంతొర్. బతి బగవంతన పవిత్ర ఆత్మతున్ బోరె రెహ్చి వడ్కనుర్‌తె, వోన్ అసలె మాపి పుటొ. అహన్ కియ్వన్ బస్కెట్ గిర్ అద్ పాప్న కసుర్ నిల్సి మందంత. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="29"></verse>
				<verse number="30">“తన్వ రొపొ బూత్క్‌నొర్ రాజల్ సోప్రె మాసి మంతొర్” ఇంజెర్ ఇత్త కాడ్కినె, వూర్కున్ అహన్ వెహ్తొర్.</verse>
				<verse number="31">అదె వకత్నె యేసున అవల్ అని తముక్ అగ వాతెర్. అని బహ్రి నిల్సి, యేసున్ కేయట్ ఇంజెర్ కబుర్ సారి కీతెర్.</verse>
				<verse number="32">అస్కె యేసున్ సిర్ముట్ వెలె మాందిత గుబ్డ మత్త. వూర్ కబ్రియలిర్ యేసున్ సంగ, “జరసి ఆగ” ఇంజి, “నీవ అవల్ అని తముక్ నీ సంగ వడ్కన ఇంజి, బహ్రి నిల్సి మంతెర్” ఇంజెర్ వెహ్తెర్. బతి యేసు తన్వ సిర్ముట్ మన్వలిర్‌కున్ తిరిసి సూడ్తొర్. అని, “బద్ నావ అవల్ ఆంద్? బూర్ నావుర్ తముక్ ఆందిర్?” ఇంజెర్ ఇత్తొర్. అని “బాబొ బగవంతన ఇచతున్ పియ్సి బూర్తె తాకంతెరొ, వూరె నావుర్ తముక్, సేలడ్ అని అవల్ ఆందిర్. అహన్ తాక్వలిర్ మిరటె నావుర్ తముక్, సేలక్ అని నావ అవల్ ఆందిట్” ఇంజెర్ వెహ్తొర్.</verse>
				<verse number="33"></verse>
				<verse number="34"></verse>
				<verse number="35"></verse>
			</chapter>
			<chapter number="4">
				<verse number="1">ఉండె ఉంది జోక యేసు గలిలయ సమ్దుర్‌త డర్డితగ సొంజి, బోద వెహ్వల్ సురు కీతొర్. వోన్ సిర్ముట్ వెలె మాంది గుబ్డ మత్త కాడ్కి, యేసు వూర్ సమ్దిర్‌కున్ సమ్దుర్‌త డర్డితగ సుటి కీసి, తన రూకతగ ఉత్తొర్.</verse>
				<verse number="2">వూర్ పర్జతున్ నమునన రూప్నె వెలె గొస్టింగ్ కరుసెర్ ఇహిన్ బోద వెహ్తొర్:</verse>
				<verse number="3">“కేంజట్! కేతిదారల్ విజ వీతన్ సాటి వావ్టె సొత్తొర్.</verse>
				<verse number="4">వోర్ విజ వీచ్చెర్ మనెకె, ఇచుస విజ సర్దున్ పొరొ అర్త. అద్ విజతున్ పిటెంగ్ వాసి తిత్తంగ్.</verse>
				<verse number="5">ఉండె ఇచుర్ విజ పాట బొమితగ అర్త. అద్ విజ వెయ్నెన్ మొడొక వాత. బతి అగ తోడి వెలె కోల్ సెల్వ సొంజి, అవెనంగ్ సీర్క్ కోల్ పార్మకి. అదెన్ సాటి బస్కెతె పోడ్ద్ పెసితయొ అస్కె, యెదితె కిడ్డ-మొడ్డ వత్తంగ్.</verse>
				<verse number="6"></verse>
				<verse number="7">ఉండె ఇచుస విజ చహ్క్‌నంగ్ పొదెలనగ అర్త. తె అద్ విజతంగ్ మొలొకన్ బరొబర్ చహ్క్‌నంగ్ పొదెలంగ్ గిర్ బెర్సి అవ్ మొలొకన్ బూడ్ దాబి కీసి వాట్త కాడ్కి, పంట పండ్మకి.</verse>
				<verse number="8">బతి ఉండె ఇచుస విజ చొకొట్న బొమితగ అర్త. అద్ విజ పిర్సికున్ మస్త్ బెర్స్‌త. అదెనల్ తీస పాల్క్, సాట్ పాల్క్ అని నూర్ పాల్క్ అదిక్ పంట పండ్త” ఇంజెర్ వెహ్తొర్.</verse>
				<verse number="9">అని, “ఇదెన్ అర్తమ్ కియన ఇంద్కిట్‌తె, చొకొట్ కేంచి, తేన్ బారెతె సోంచ్ కీమ్ట్!” ఇంజెర్ యేసు ఇత్తొర్.</verse>
				<verse number="10">యేసు వెహ్నెకె కేంచ్తుర్ కహితుర్ లోకుర్ అని బార జన్క్ సిస్యలిర్ సంగ మీరె మాసి, యేసు వొరొరె మనెకె, “అద్ నమునత అర్తమ్ వెహ” ఇంజెర్ పూసి కీతెర్.</verse>
				<verse number="11">తె యేసు వూర్ సంగ, “ బగవంతన రాజున్ బారెత మక్డితె మన్వల్ సత్న గియన్తున్ మీకున్ ఉజగిరి వెహ్తొన్. బతి దుస్రుర్ సమ్దిర్‌కున్ ఇద్ గియన్ పూరొ నమునన రూప్నె వెహ లాగర్. బారితెకె, వూర్ సూడంతెర్ బతి వూర్కున్ దిసొ, కేంజంతెర్ బతి వూర్కున్ అర్తమ్ ఆయొ. ఉంది మోక సూడ్సి, అదెన్ అర్తమ్ కీతెకె, వూర్ బగవంతన చర్నతె వాసి పాప్క్ వొప్న్‌దిర్. వూర్కున్ బగవంతల్ మాపి కీందుర్” ఇంజెర్ వెహ్తొర్.</verse>
				<verse number="12"></verse>
				<verse number="13">యేసు వూర్ సంగ ఉండె గిర్, “మీకున్ ఇద్ నమున అర్తమ్ ఆయ్మకి కి బతల్? ఇదె మీకున్ అర్తమ్ ఆయ్వెకె, దుస్రొక్ నమునన్ బహన్ అర్తమ్ కియ పర్కిట్?</verse>
				<verse number="14">ఇగె కేతిదారల్ బగవంతన చొకొట్న కబుడున్ దుస్రుర్‌కున్ వెహ్వల్ ఆందుర్.</verse>
				<verse number="15">సర్దున్ పొరొ అర్త విజ బూర్ ఇత్తెకె, బగవంతన రాజున్ బారెత వచన్ కేంచి, అర్తమ్ కియుర్ వూర్ ఆందిర్. అదెన్ సాటి సయ్తన్ వూరంగ్ దిల్క్‌నల్ అద్ వచన్తున్ తెండ్సి వాటంతొర్.</verse>
				<verse number="16">పాట బొమితగ అర్త విజ బూర్ ఇత్తెకె, వచన్ కేంచి ఆనంద్నె వొపంతెర్. బతి అవ్ గొస్టింగ్ వూర మన్దగ ఉద్దొంగ్. అదెన్ సాటి ఇచుసి వకత్ వేరిన్ వూర్ నమంతెర్. తక్‌లిబ్‌నంగ్ పరిక్సంగ్ వానెకెన్, బక్తితల్ బహ్కె మాంతెర్.</verse>
				<verse number="17"></verse>
				<verse number="18">ఉండె చహ్క్‌నంగ్ పొదెలనగ అర్త విజ బూర్ ఇత్తెకె, వీర్ గిర్ వచన్ కేంజ్వలిరె ఆందిర్. బతి దునియతగ పిస్వడున్ బారెతంగ్ సోంచ్-విచర్క్ అని దన్-దవ్లతున్ బారెతంగ్ ఆసంగ్ వూర్కున్ సబుడ్ దాబి కీంతంగ్. అదెన్ సాటి, చహ్క్‌నగ అర్త విజత్ మోడి మన్వలిర్ పంట సియ పరుర్.</verse>
				<verse number="19"></verse>
				<verse number="20">ఉండె కహితుర్ చొకొట్న బారిత బొమితున్ దాత్నుర్. బహన్ ఇత్తెకె, వచన్ కేంచి, తమ్వ దిల్తగ చొకొటె ఇర్సి, వచన్ తీర్ తాక్వలిర్ ఆందిర్. ఈతుర్ తీస పాల్క్, సాట్ పాల్క్ అని నూర్ పాల్క్ పంట అదిక్ సియ్వల్ చొకొట్న బొమిత్ మోడి మందంతెర్” ఇంజెర్ వెహ్తొర్.</verse>
				<verse number="21">యేసు ఉండె గిర్ వూర్ సంగ, “బోరె ఆయి డివెతున్ నిరుసి దీసొడతగ ఇర్వక్‌నె కటుడ్ బూడ్ ఆయి సెలెకె అడ్డెతున్ బూడ్ ఆయి, ముచంతెరియ్? అసలె ముచుర్. అద్ డివె వేడ్చి సియన ఇంజెర్ తాన్ దీసొడతగన్ ఇరంతెర్.</verse>
				<verse number="22">“అహ్నె ఆక్రిత్ ముచ్చి అని మకుసి ఇర్తంగ్ చొకొట్-వాయుట్నంగ్ గున్-గాన్క్ సమ్దొ గిర్ తాత్కర్ దిసంతంగ్.</verse>
				<verse number="23">ఇదెన్ అర్తమ్ కియన ఇంద్కిట్‌తె, చొకొట్ కేంచి, తేన్ బారెతె సోంచ్ కీమ్ట్!” ఇంజెర్ వెహ్తొర్.</verse>
				<verse number="24">అని ఉండె యేసు, “నన వెహ్వడున్ బారెతె దిహన్తె సోంచ్ కీమ్ట్!” ఇంజెర్ వెహ్తొర్. అని, “మిరట్ బద్ ఇసొబ్నె దుస్రుర్‌కున్ కహ్చి సీంతిటొ, అదె ఇసొబ్నె బగవంతల్ గిర్ మీకున్ కహ్చి సీంతొర్. ఉండె తాన్ తెర్ అదిక్ గిర్ సీంతొర్.</verse>
				<verse number="25">బోర్తె నావ బోదతున్ దిహన్తె కేంజంతొరొ, వోన్ ఉండె అదిక్ అర్తమ్ ఆనల్ బగవంతల్ గియన్ సీంతొర్. అని బోర్తె దిహన్తె కేంజొరొ, వోర్ కేంజ్త అదెన్ గిర్ బగవంతల్ తెండ్సి వాటంతొర్” ఇంజెర్ వెహ్తొర్.</verse>
				<verse number="26">యేసు ఉండె గిర్, “బగవంతన రాజ్, వొరొర్ తన్వ వావ్టె విజ వీత్‌తపినయ్ మందంత. అద్ విజ వోర్ మాయ్నల్ రాత్-దిహ నరుమ్సెర్, చేతొ మంజెర్ మత్తెకె గిర్, వోన్ కరె మాయ్వకె పిర్సి బెర్సంత.</verse>
				<verse number="27"></verse>
				<verse number="28">దర్తురి తన్వ తనయ్ పంటతున్ పండుసీంత. అద్ బహన్ ఇత్తెకె, మొదొల్ మొడొక పిరుసంత. అద్ ఆత పెజె, డేటె బెర్సుసంత అని పొడ్రిత్ వాయుసి, సెన్ దాననె బరె మానల్ కీంత.</verse>
				<verse number="29">అహన్ బరె మాత పెజె పంట కొయ్వల్ కాలమ్ వాత ఇంజెర్, కేతిదారల్ సెటెడె పంట కొయంతొర్” ఇంజెర్ వెహ్తొర్.</verse>
				<verse number="30">యేసు ఉండె గిర్, “బగవంతన రాజ్ బహన్ మంత ఇంజెర్ వెహ్క? బతత నమున యేచ్చి పోడి కీసి వెహ్క?” ఇంజెర్ ఇత్తొర్.</verse>
				<verse number="31">అని, “అద్ బగవంతన రాజ్ మోవెర దానత్ మోడి మందంత. బొమితగ వీత్వలిక్ సమ్దొ దాననల్ తెర్, అద్ దాన వెలె చుడుర్ మందంత.</verse>
				<verse number="32">బతి అద్ బెర్సి సమ్ది బాజి-పాలనల్ తెర్, వెలె డగుర్ మర ఆంత. తానంగ్ కాందంగ్ పయ్స్ బెర్సి, పిటె-పురడున్ దడ్మి సియ్లె అని గూడంగ్ దొహన్ సాటి గిర్ అవెన్ కామి సీంత” ఇంజెర్ వెహ్తొర్.</verse>
				<verse number="33">యేసు ఇద్ తీర్దె, వూర్ పర్జ బచొర్ వేరితె అర్తమ్ కియ పరంతెరొ, అచొర్ వేరి నమునంగ్ యేచ్చి, బగవంతన్ బారెతె బోద వెహ్తొర్.</verse>
				<verse number="34">నమునంగ్ యేత్వక్ వూర్ పర్జతున్ బదె బోద వెహ్మకి. బతి బస్కెతె సిరిప్ తన్వుర్ సిస్యలిర్ తన్వ పెజెయ్ మందిరొ, అస్కె వూర్కున్ అవ్ నమునన్ పోడి కీసి వెహ్తొర్.</verse>
				<verse number="35">అంటిత్ పోద్రెక్‌న యేలతె తన్వుర్ సిస్యలిర్ సంగ, “ఇద్ సమ్దుర్‌త హంద డర్డితె దాకట్ దెట్!” ఇంజెర్ యేసు ఇత్తొర్.</verse>
				<verse number="36">తె వూర్ సిస్యలిర్ అగ మన్వల్ మాందితున్ సుటి కీసి, యేసు ఉచ్చి మన్వల్ రూకతగ ఉచ్చి పెసితెర్. వూర్ పెజెయ్ ఉండె కహితంగ్ రూకంగ్ గిర్ పెసితంగ్.</verse>
				<verse number="37">అస్కెనె ఉంది బెయ్ డగుర్ తుపాన్ తేత్త. తె అవ్ హెల్వనె రూకతగ యేర్ నించెర్ మత్త.</verse>
				<verse number="38">బతి యేసు రూకత పెజెట బాగమ్నగ సొంజి, తన తలతున్ బూడ్ మెత్త ఇర్సి మస్త్ నరుమ్సెర్ మత్తొర్. తె వూర్ సిస్యలిర్ యేసున్ జోప్నల్ తెహ్చి, “పర్బు! మమొట్ ముడుంగ్తెకె గిర్, నిమె మాకున్ పటి కియ్వి కి?” ఇంజెర్ పూసి కీతెర్.</verse>
				<verse number="39">తె యేసు జోప్నల్ తేచ్చి, అద్ తుపాన్తున్ సంగ, “దబ్ మన్” ఇంజెర్ దమ్కి సీతొర్. అని సమ్దుర్‌తంగ్ హెల్వన్ సంగ, “సిమ్-సమ్ ఆమ్ట్” ఇంజెర్ ఇత్తొర్. తె అవ్ యెంటనె సిమ్-సమ్ దబె మాతంగ్.</verse>
				<verse number="40">అస్కె యేసు సిస్యలిర్ సంగ, “మిరట్ బారి వెరిసెర్ మంతిట్? నన మీకున్ బచి కీంతొన్ ఇంజెర్ ఉండె గిర్ నా పొరొ బరొస సెలెయ్?” ఇంజెర్ పూసి కీతొర్.</verse>
				<verse number="41">తె వూర్ బెయ్ వెరిసెర్, “తుపాన్ అని హెల్వంగ్ గిర్ వేర్ వెహ్తపినయ్ తాక్సెర్ మంతంగ్. అసల్ వేర్ బోర్ ఆందురెయ్?” ఇంజెర్ తమ్వ తమ వడ్క్‌తెర్.</verse>
			</chapter>
			<chapter number="5">
				<verse number="1">అద్ ఆత పెజె యేసు అని వోనుర్ సిస్యలిర్ గలిలయ సమ్దుర్‌త హంద బాజున్ మన్వల్ గెరసేన్ యేరియతగ వాతెర్. రూకతల్ రెయ్సి జరసి మునె సొనెకెనె, బూత్ సోప్రె మాసి మన్వల్ మాయ్నల్ వీచ్క్‌న జాగతగ యేసున్ దిస్తొర్. వోనంగ్ కెయ్-కాల్కున్ సకలినె దొహ్చి ఇర్న్‌దిర్ బతి, అవ్ వోన్ సాంతితె మన్వల్ మాయ్నన్ మోడి మార్యుస పర్మకి. బారితెకె, వోర్ వెలె తాకద్ వాలె ఆత కాడ్కి, వోన్ బోరె దొహ్చి ఇర పర్మకి. దొహ్తెకె గిర్ అవెన్ నముసి వాడి సీందుర్.</verse>
				<verse number="2"></verse>
				<verse number="3"></verse>
				<verse number="4"></verse>
				<verse number="5">వోర్ అవ్ వీచ్క్‌నగ అని గుటనగ హికె-హకె తిరిసెర్ నర్క-పియల్ కిలిసెర్, తన్వ తన బండనె పాసి గావ్క్ కీసెర్ మందుర్.</verse>
				<verse number="6">తె వోర్ మాయ్నల్ లక్ మనెకెన్ యేసున్ సూడ్సి, వోన్గ విచ్చెర్ సొత్తొర్. అని వోన్ మునె ముర్-టొంగ్రంగ్ కొట్సి ఉత్తొర్.</verse>
				<verse number="7">తె యేసు వోన్గ మన్వల్ బూతున్ సంగ, “వోన్గటల్ బహ్రి వర” ఇంజెర్ హుకుమ్ సీతొర్. తె వోర్, “యేసు! సక్తివంతల్ బగవంతనొర్ మరిని! నా జోలిత్ బారి వాంతి? నాకున్ దుక్స సియ్మ ఇంజి, నీకున్ జుల్మ కీసెర్ మంతొన్” ఇంజెర్ జోర్తె కిలితొర్.</verse>
				<verse number="8"></verse>
				<verse number="9">తె యేసు, “నీవ బత పొరొల్?” ఇంజెర్ పూసి కీతొర్. అస్కె అవ్ బూత్క్, “నావ పొరొల్ ‘మంద’ బారితెకె మమొట్ బెయ్ వెలె గెండె ఆసి, వేర్ మాయ్ననగ సోప్రె మాసి మంతొమ్” ఇంజెర్ వోర్ మాయ్నన తొడ్దె పల్కుస్‌తంగ్.</verse>
				<verse number="10">అని, “మాకున్ ఇద్ యేరియతల్ రొహ్మ” ఇంజెర్ యేసున్ బెయ్ జుల్మ కీతంగ్.</verse>
				<verse number="11">అద్ వకత్నె అగ మన్వల్ గుట కరుమ్ బెయ్ వెలె పదిన మంద మేయ్సెర్ మత్త.</verse>
				<verse number="12">అదెన్ సాటి అవ్ బూత్క్ యేసున్ సంగ, “మాకున్ అవ్ పదినగ సోప్రె మాయ్లె తెర్ మోక సీమ్” ఇంజెర్ జుల్మ కీసి కోర్తంగ్.</verse>
				<verse number="13">తె యేసు అద్ గొస్టితున్ వొప్తొర్. అవ్ బూత్క్ వోర్ మాయ్ననగటల్ పెసిసి, పదినగ సోప్రె మాతంగ్. సమ్దొ పదింగ్ రండ్ హజర్క్ (2,000) వేరి మత్తంగ్. తె అవ్ పదింగ్ గుటత్ పొరొడల్ సడ్కల్ విచ్చెర్ సొంజి, సమ్దుర్‌తగ ముడుంగ్సి సాతంగ్.</verse>
				<verse number="14">అద్ వకత్నె పదింగ్ మెహ్వలిర్ పరర్ ఆసి, తమ్వ చహర్తె అని ఆజు-బాజుతంగ్ నహ్క్‌నగ సొంజి అద్ కబుర్ కపుస్తెర్. తె కేంజ్తుర్ వూర్ పర్జ అగ బతల్ జర్గ్‌సి మందర్ ఇంజెర్ సూడన్ సాటి వాతెర్.</verse>
				<verse number="15">వూర్ యేసునగ వాసి సూడ్తెకె, బూత్క్ సోప్రె మాసి మత్తొర్ వోర్ మాయ్నల్ చొకొటె కప్డింగ్ కెర్సి, దబ్ ఉచ్చి దిస్తొర్. తె అద్ సూడ్సి, వూర్కున్ బెయ్ వెరె పియ్త.</verse>
				<verse number="16">బూత్క్ సోప్రె మాతొన్ అని అవ్ పదిన్ బతల్ బహన్ జర్గ్‌త ఇన్వడున్ సూడ్తుర్ వూర్, అగ వాతుర్కున్ వెహ్తెర్.</verse>
				<verse number="17">తె ఇద్ సమ్ది కేంచి వూర్ పర్జ, “నిమె మావ యేరియతున్ సుటి కీసి సొన్” ఇంజెర్ జుల్మ కీతెర్.</verse>
				<verse number="18">తె యేసు సొన్లె రూకతగ ఉచ్చి మనెకె, బూత్క్ సోప్రె మాసి చొకొట్ ఆతొర్ వోర్ వాసి, “నాకున్ గిర్ నీ సంగ వాయ సీమ్” ఇంజెర్ యేసున్ జుల్మ కీతొర్.</verse>
				<verse number="19">బతి యేసు వొప్మకి. ఇదెన్ బద్లి, “నీ పొరొ బగవంతల్ దయ తొహ్చి బతల్ బహన్ కీతొర్ ఇన్వల్ గొస్టితున్ రోన్ సొంజి, సమ్దిర్‌కున్ వెహ” ఇంజెర్ వెహ్తొర్.</verse>
				<verse number="20">తె వోర్ మాయ్నల్ దెకపొలి యేరియతగ సొంజి, యేసు తనకున్ బతల్ బహన్ కీతొర్ ఇన్వల్ గొస్టితున్ వెహ్తొర్. అద్ కేంచి సమ్దిరె బెయ్ గుల్ ఆతెర్.</verse>
				<verse number="21">అగటల్ యేసు అని వోనుర్ సిస్యలిర్ రూకతె మల్సి సమ్దుర్‌త హంద డర్డితె సొత్తెర్. వోన్ సూడ్త బరొబర్ వెలెటిర్ మాంది యేసున్ సిర్ముట్ గుబ్డ ఆతెర్.</verse>
				<verse number="22">అస్కెన్ సునగోగ్నొర్ డగుర్ అదికారి యాయిరు ఇన్వల్ యేసునగ వాతొర్. అని ముర్-టొంగ్రంగ్ కొట్సి, “నావ చుడుర్ మియడ్ దుక్నె అర్సి సానల్ ఆసి మంత. దయ కీసి నిమె వాసి, నావ మియడున్ పొరొ నీవ కెయ్ ఇర్తెకె, అద్ చొకొట్ ఆసి పిసంత” ఇంజెర్ జుల్మ కీతొర్.</verse>
				<verse number="23"></verse>
				<verse number="24">తె యేసు వోర్ అదికారిన్ సంగ సొత్తొర్. వోన్ పెజెయ్ వెలెటిర్ మాంది గిర్ యేసున్ ఇటన ఇంజెర్ దురెంగ్-పొదెంగ్ సొంజెర్ మత్తెర్.</verse>
				<verse number="25">అద్ మాందితున్ రొపొ లంగ్ ఆసి బార (12) సాల్క్‌నల్ మన్వల్ బేమరి వాలె ఉంది వెయ్లొ మత్త.</verse>
				<verse number="26">అద్ వెయ్లొ వెలెటిర్ వయ్దుర్‌కున్ తొహ్త. తన్గ మన్వల్ కొత సమ్దొ కర్చి కీత. బతి అద్ బేమరి ఇచుర్ గిర్ కమి ఆయ్మకి. ఉండె ఉల్ట అద్ బేమరి జాస్త ఆత. ఇహిన్ అద్ వెయ్లొ వెలె తక్‌లిబ్క్ బోగె మాత.</verse>
				<verse number="27">అద్ వెయ్లొ యేసున్ బారెతె కేంచి, తన్వ మన్దె, “యేసున పాంగుడ కాటున్ ఇట్తెకె గిర్ ఆయర్. నన చొకొట్ ఆంతొన్” ఇంజి మత్త. అదెన్ సాటి మాందితున్ బరొబర్ యేసున్ పెజెయె వాసి, వోన పాంగుడ కాటున్ ఇట్త.</verse>
				<verse number="28"></verse>
				<verse number="29">అహన్ ఇట్త బరొబర్ తన్వ బేమరితల్ చొకొట్ ఆత. తన్వ మేందొడగ జర్గ్‌త అద్ కార్యతున్ బారెతె వెయ్లొ కరి కీత.</verse>
				<verse number="30">అద్ వకత్నె, తన్వ సక్తి బహ్రి సొడితప్ యేసు కరి కీతొర్. అస్కె పెజె మల్సి మాందితున్ సంగ, “నా పాంగుడున్ బోర్ ఇట్తొర్?” ఇంజెర్ పూసి కీతొర్.</verse>
				<verse number="31">తె వోనుర్ సిస్యలిర్ “పర్జ సమ్దిర్ గిర్ దురెంగ్-పొదెంగ్ వాసెర్ మంతెర్ ఇన్వల్ నీకున్ టావ మంజి గిరె, ‘నా పాంగుడున్ బోర్ ఇట్తొర్?’ ఇంజెర్ పూసి కీంతి” ఇంజెర్ ఇత్తెర్.</verse>
				<verse number="32">బతి యేసు, “తనకున్ బోర్ ఇట్సి మందనిర్” ఇంజెర్ సిర్ముట్ సూడ్సెర్ మత్తొర్.</verse>
				<verse number="33">అస్కె అద్ వెయ్లొ తన్వ సాటి జర్గ్‌త అదెన్ కరి కీత. అని వెరెతె తర తర ఆసెర్ మునె వాసి యేసునంగ్ కాల్కున్ పొరొ అర్సి, తనకున్ బతల్ బహన్ జర్గ్‌త ఇన్వల్ సతెమున్ వెహ్త.</verse>
				<verse number="34">తె యేసు తాన్ సంగ, “బాయి! నీవ బరొసయ్ నీకున్ చొకొట్ కీత. ఇద్ దుక్సతల్ సుటె మాతి. సాంతితె రోన్ సొన్” ఇంజెర్ వెహ్తొర్.</verse>
				<verse number="35">యేసు అహన్ వడ్క్‌సెర్ మనెకెన్, వోర్ యాయిర్ ఇన్వల్ అదికారిన రోతల్ కహితుర్ వాసి, “గురుజిన్ వటి ఆగయ్ పరెసన్ కియ్మ. నీవ చుడుర్ మియడ్ మార్త” ఇంజెర్ వెహ్తెర్.</verse>
				<verse number="36">అద్ కేంచి పటి కియ్వక్‌నె యాయిర్తున్ సంగ, “దాద! నిమె వెరిమ. సిరిప్ బరొసతె మన్” ఇంజెర్ యేసు వెహ్తొర్.</verse>
				<verse number="37">అని యేసు అగటల్ పెసిసి, యాయిర్త రోన్ కరుమ్ యెవ్నెక్‌తె బెయ్ జోర్తె ఆడ్సెర్, బోబ్లె మాసెర్ మాంది దిస్తెర్. తె వూర్ సంగ, “బారి వటి ఆగయ్ ఆడ్సెర్, బోబ్లె మాసెర్ రొపొ-బహ్రి తిరియంతిట్? అద్ పేడి సాయ్మకి బతి, నరుమ్సెర్ మంత!” ఇంజెర్ వెహ్తొర్. అద్ కేంచి వూర్ యేసున్ చేడి కీతెర్. యేసు వూర్ సమ్దిర్‌కున్ బహ్రి రొహ్తొర్. అని పేడినుర్ అవల్-బాబొన్ అని తన్వుర్ సిస్యలిర్‌గటల్ పేతుర్, యాకొబ్ అని వోనొర్ తముర్ యోహన్ వీర్ మువిర్కున్ తపుసి దుస్రొన్ బోనె తన్వ సంగ అద్ పేడి మన్వల్ కమ్రతగ రొపొ వాయ సియ్మకి.</verse>
				<verse number="38"></verse>
				<verse number="39"></verse>
				<verse number="40"></verse>
				<verse number="41">యేసు సొంజి, అద్ చుడుర్-పేడిన కెయ్దున్ పియ్సి, “తలిత కుమి!” ఇంజెర్ ఇత్తొర్. “చుడుర్ బుచ, తేద!” ఇంజెర్ ఇద్ గొస్టిత అర్తమ్.</verse>
				<verse number="42">తె యెంటనె అద్ పేడి తేచ్చి తాక్వల్ సురు కీత. తాన్ బార (12) సాల్క్‌న వహి మత్త. అద్ సూడ్సి, వూర్ సమ్దిర్ బెయ్ గుల్ ఆతెర్.</verse>
				<verse number="43">బతి యేసు, “ఇద్ గట్నతున్ బారెతె బోనె వెహ్మట్” ఇంజెర్ ఆగె సీతొర్. అని, “తాన్ తిన్లె బతయ్ సీమ్ట్” ఇంజెర్ వెహ్తొర్.</verse>
			</chapter>
			<chapter number="6">
				<verse number="1">యేసు అగటల్ పెసిసి తన్వుర్ సిస్యలిర్ సంగ, తన్వ సొంత చహర్ నజరేతు సొత్తొర్.</verse>
				<verse number="2">అని అగ వోర్ ఆరమ్న దివొసున్ నేటి సునగోగ్నగ సొంజి, పర్జతున్ బోద వెహ్వల్ సురు కీతొర్. తె వెలెటిర్ అద్ కేంచి, “ఇచొర్ చొకొట్ బహన్ వెహ్చెర్ మంతొర్? ఇచొర్ బుది-గియన్ వేన్ బగటల్ వాత? మయ్మతంగ్ కామ్క్ వేర్ బహన్ కీసెర్ మంతొర్?” ఇంజెర్ గుల్ ఆతెర్.</verse>
				<verse number="3">అని వూర్, “ఎహె, వేర్తె మరియనొర్ మరి వాడె ఆందుర్ బెహె కి రా? యాకొబు, యోసెస్, యూదల్ అని సీమొన్ ఇన్వలిర్ వేనుర్ తముక్ బెహె కి రా? ఇంకె మా సంగ ఉచ్చి మన్వలిక్ వోనంగె సేలక్ బెహె కి రా?” ఇంజెర్ యేసున్ వొప్మకి.</verse>
				<verse number="4">తె యేసు, “బగవంతనొర్ పర్‌వక్తన్ తన్వ సొంత నాటె, తన్వుర్ చుటల్-బంద్నగ అని తన్వ రోతుర్గ తపుసి, దుస్రొక్ సమ్దొ జాగనగ మాన్ పుటంత” ఇంజెర్ వూర్కున్ వెహ్తొర్.</verse>
				<verse number="5">అని యేసు అగ మన్వలిర్ కహితుర్ బేమరినె మన్వలిర్‌కున్ ఇట్సి చొకొట్ కీతొర్. ఇద్ మయ్మత కామ్ తపుసి దుస్రొక్ బవె మయ్మతంగ్ కామ్క్ కియ పర్మకి.</verse>
				<verse number="6">వూర్ తన్వ పొరొ బరొస ఇర్వ కాడ్కి, యేసు గుల్ ఆతొర్. అద్ ఆత పెజె యేసు నార్-నాటె సొంజి, బగవంతన బోద వెహ్చెర్ మత్తొర్.</verse>
				<verse number="7">ఉంది దియ యేసు తన్వుర్ బార (12) జన్క్ సిస్యలిర్‌కున్ కేయ్తొర్. అని వూర్కున్ బే-సుదుడ్ వాలెక్ బూత్కున్ తెండ్సి పూడ్లె అదికార్ సీతొర్. ఇవిర్-ఇవిర్కున్ పాకి కీసి, సారి కీసెర్, “మిరట్ మీ సంగ సిరిప్ కెయ్దగ బెడ్డె అని కాల్కున్ చెపుల్కె కెర్సి సొందన. బతి చందియ్ ఆయి, తెయిలంగె ఆయి, కొతన చంచియ్ ఆయి, దుస్రొక్ పాంగుకె ఆయి, ఇవ్ బవె వోయ్వ” ఇంజెర్ హుకుమ్ సీతొర్.</verse>
				<verse number="8"></verse>
				<verse number="9"></verse>
				<verse number="10">అని యేసు ఉండె గిర్ వూర్ సంగ, “బదె నాటె సొత్త పెజె బోరె మీకున్ కేయనుర్తె, అద్ నాట్నల్ పెసినల్ వేరి వోనయ్ రోన్ తింజెర్-ఉంజెర్ మంట్.</verse>
				<verse number="11">బతి బగనె ఆయి, బోరె మీకున్ కరుమ్ కియ్వెకెన్ ఆయి, సెలెకె మిరట్ వెహ్వలిక్ కేంజ్వెకెన్ ఆయి, వోర్ ఆతొన రోతల్ సెలెకె వూర్ ఆతుర నాట్నల్ పెసినెకె, అదెన నిసనిత్ సాటి మీవంగ్ కాల్కున్ తుండ్త దుబ జడి కీసి వరట్” ఇంజెర్ వెహ్తొర్.</verse>
				<verse number="12">తె వూర్ సిస్యలిర్ సొంజి, ‘మీవంగ్ పాప్కున్ వొప్సి, మన్దున్ మార్యుసి తాకన’ ఇంజెర్ పర్జతున్ పచర్ కియ్వల్ సురు కీతెర్.</verse>
				<verse number="13">అని వూర్, బూత్ సోప్రె మాతుర్గల్ అవెన్ తెండ్సి పూడ్తెర్. యెడ్కి-దుక్ వాలిర్కున్ నియ్ సోక్సి చొకొట్ కీతెర్.</verse>
				<verse number="14">ఇహిన్ వూర్ కీతంగ్ మయ్మతంగ్ కామ్కున్ హిందల్ యేసున్ డగుర్ పొరొల్ వాత. ఇద్ గొస్టితున్ బారెతె హేరొద్ రాజన్ గిర్ కరె మాత. తె కహితుర్, “యేతె బాప్తిస్‌మ సియ్వల్ యోహన్ పర్‌వక్తలె నేండ్తొర్. ఇదెన్ హిందలె ఇవ్ సమ్దొ మయ్మతంగ్ కామ్క్ జర్గ్‌సెర్ మంతంగ్” ఇంజెర్ ఇత్తెర్.</verse>
				<verse number="15">ఉండె కహితుర్, “బగవంతల్ ‘సారి కీంతొన్’ ఇంజెర్ వెహ్తొర్ వోర్ యేలియ పర్‌వక్తల్ ఆందుర్” ఇంజెర్ ఇత్తెర్. ఉండె కహితుర్, “తొత్తుర్ పర్‌వక్తలిర్‌గటల్ వొరొర్ మంద వచొ” ఇంజెర్ ఇత్తెర్.</verse>
				<verse number="16">ఇవ్ కేంచి హేరొద్ రాజల్, “వోర్ యేతె బాప్తిస్‌మ సియ్వల్ యోహనె ఆందుర్! నన సిపాయిర కెయ్దె వోన తల నట్కుసీతొన్ బతి, ఇంకె వోర్ నేండ్సి వాతొర్” ఇంజెర్ ఇత్తొర్.</verse>
				<verse number="17">ఇదెన కారన్ కహి రోజ్క్ మునె, హేరొద్ తన్వొర్ తముర్ పిలిపు పిసి మనెకెన్ వోన బాయ్కొ హేరొదియన్ తుంగ్తొర్. తె ఇద్ గొస్టితున్ బారెతె, “నిమె బగవంతన కానున్తున్ బయ్మన్ ఆసి తాక్సెర్ మంతి” ఇంజెర్ యోహన్ వెలెన్ జోకంగ్ వెహ్తొర్. అదెన్ సాటి హేరొద్, హేరొదియన్ హిందల్, యోహన్తున్ జేల్తె వాటుసీతొర్.</verse>
				<verse number="18"></verse>
				<verse number="19">తె హేరొదియల్ వోర్ యోహన్తున్ పొరొ పగ పియ్సి, వోన జీవ యేతన ఇంజి సోంచ్ కీందు. జేల్తె మనెకె హేరొదియన్ హిందల్ వోర్ యోహన్తున్ బతయ్ ఆయ్వక్‌నె హేరొద్ కాబాడ్తొర్. బారితెకె యోహన్ నియత్నొర్ అని పవిత్రవంతల్ ఇంజెర్ హేరొద్ వోన్ బెయ్ వెరిందుర్. యోహన్తంగ్ గొస్టింగ్ కేంచి, బస్కె పుతి మన్దగ నిప్నె ఆందుర్. బతి హేరొద్ వోనంగ్ గొస్టింగ్ కేంజన్ సాటి వెలె ఇస్టమ్ తొహ్న్‌దుర్.</verse>
				<verse number="20"></verse>
				<verse number="21">బతి ఆక్రితున్ హేరొదియన్ యోహన్త జీవ యేత్లె మోక పుడ్త. బహన్ ఇత్తెకె, హేరొద్ రాజన పుడ్త దివొసున్ నేటి రాజ్నగ మన్వలిర్ డగుక్ లోకుర్కున్, సిపాయిరుర్ అదికారిర్కున్ అని గలిలయ యేరియతుర్ ముకె వాలిర్కున్ కేయుసి, దావత్ సీకట్ సీతొర్.</verse>
				<verse number="22">అద్ వకత్నె హేరొదియన మియడ్ వాతుర్ వెర్తలిర్ అని హేరొదున్ మునె యేంచి వూర్కున్ ఆనంద్ సీసి, పొరొల్ కమయ్ కీత. ఇదెన్ హిందల్ హేరొద్ రాజల్ మియడున్ కరుమ్ కేయ్సి, “మియడి! నీకున్ బతల్ పహ్జెయొ అద్ నాకున్ తల్క. అదెన్ నీకున్ సీంతొన్” ఇంజెర్ ఇత్తొర్.</verse>
				<verse number="23">అని వొట్ వాడ్సి, “నిమె బతల్ తల్క్‌తెకె గిర్ సీంతొన్. నావ అర్దొ రాజ్ సియ్లె గిర్ తయర్ మంతొన్” ఇంజెర్ గొస్టి సీతొర్.</verse>
				<verse number="24">అస్కె అద్ పేడి విచ్చెర్ అవనగ సొంజి, “బతల్ తల్కక బెయె?” ఇంజెర్ పూసి కీత. తె అవల్, “బాప్తిస్‌మ సియ్వల్ యోహన్త తల తల్క!” ఇంజెర్ వెహ్త.</verse>
				<verse number="25">తె అద్ పేడి సప్నె విచ్చెర్ హేరొద్ రాజనగ సొంజి, “బాప్తిస్‌మ సియ్వల్ యోహన్త తల ఉంది దెడియతగ ఇర్సి నాకున్ ఇంకెనె సియుస” ఇంజెర్ తల్క్‌త.</verse>
				<verse number="26">ఇద్ కేంచి హేరొద్ రాజన్ బెయ్ దుక్స లాగ్త. బతి తన సమ్దిర్ మునె గొస్టి సీత కాడ్కి, అద్ గొస్టిత్ నిపుసన్ సాటి వోర్, “యోహన్త తల నట్క్‌సి తరట్” ఇంజెర్ తన్వొర్ సిపాయిన్ హుకుమ్ సీతొర్. తె వోర్ సిపాయి సొంజి, జేల్దె మన్వల్ యోహన్త తలదున్ నట్క్‌తొర్.</verse>
				<verse number="27"></verse>
				<verse number="28">అని ఉంది దెడియతగ ఇర్సి, అద్ పేడినగ తచి సీతొర్. తె అద్ పేడి తలదున్ తన్వ అవనగ వోసి సీత.</verse>
				<verse number="29">ఇద్ గొస్టి యోహన్ తెర్ సిస్యలిర్‌కున్ కేంజ వాత. తె జేల్దగ సొంజి వోన కూర్దున్ వోసి, నారిత బండత బుయరితగ ఇర్తెర్.</verse>
				<verse number="30">వూర్ బార జన్క్ అపొస్‌తుల్క్ యేసునగ మల్సి వాసి, తమ కీతంగ్ సమ్దొ కామ్కున్ బారెతె అని బోద కీతంగ్ సమ్దొన్ బారెతె వెహ్తెర్.</verse>
				<verse number="31">అస్కె యేసు వూర్ సంగ, “మిరట్ జరసి ఆరమ్ యేత లాగర్. బోరె మనుర్ అద్ జాగతగ దాకట్ దెట్” ఇంజెర్ వూర్కున్ వెహ్తొర్. బారితెకె అద్ వకత్నె వెలె మాందిత వాయ్వల్-సొన్వల్ దర్గడ మత్త. ఇదెన్ హిందల్, వూర్కున్ తిన్లె గిర్ వకత్ సెల్వక్ ఆత.</verse>
				<verse number="32">అదెన్ సాటి వూర్ ఉంది రూకతగ ఉచ్చి, బోరె మనుర్ అద్ జాగతగ సొత్తెర్.</verse>
				<verse number="33">బతి అహన్ సొన్వల్ వెలెటిర్ సూడ్సి, వోన్ వొడ్కి పియ్తెర్. ఇదెన్ హిందల్ సమ్దొ చహర్క్‌నల్ గుబ్డంగ్ గుబ్డంగ్ మాంది వూర్కున్ తెర్ మునె విచ్చెర్ అద్ జాగతగ సొంజి మత్తెర్.</verse>
				<verse number="34">రూకతల్ యేసు రెయ్సి, అద్ మాందిత గుబ్డతున్ సూడ్తొర్. తె వూర్ మాంది గాయ్కి సెలొర్ అవ్ గొరెంగ్ బుజ్డె మాతపినయ్ దిస్త కాడ్కి, వూర్ పొరొ యేసున్ కివుల్ లాగ్త. అదెన్ సాటి, యేసు వూర్కున్ వెలె గొస్టింగ్ బోద వెహ్వల్ సురు కీతొర్.</verse>
				<verse number="35">పోడ్ద్ సొంజెర్ మనెకె, సిస్యలిర్ యేసునగ వాసి, “మరట్ బోరె మనుర్ అద్ జాగతగ మంతట్. పోడ్ద్ సొడిత. ఇంద్కెట్‌కె వెలె కోరుమ్ ఆత. అదెన్ సాటి వీర్ మాందితున్ ఆజు-బాజుతంగ్ నహ్క్‌నగ సారి కీమ్. అస్కె వూర్ తమ్వ చందిత అని మన్వడ సవ్లత్ సూడంతెర్” ఇంజెర్ వెహ్తెర్.</verse>
				<verse number="36"></verse>
				<verse number="37">బతి యేసు, “మిహ్గనె బతంగె మత్తెకె, తిన్లె సీమ్ట్” ఇంజెర్ ఇత్తొర్. తె వూర్, “మమొట్ సొంజి రండ్ నుహ్క్ (200) కూరతంగ్ బిలనె సమ్దిర్‌కున్ చంది యేచ్చి తరన ఇంతి కి బతల్?” ఇంజెర్ పూసి కీతెర్.</verse>
				<verse number="38">తె యేసు, “మిహ్గ బచొంగ్ సారింగ్ మంతంగ్? సొంజి సూడట్” ఇంజెర్ ఇత్తొర్. వూర్ సొంజి సూడ్సి, “సియుంగ్ సారింగ్ అని రండ్ మీన్క్ మంతంగ్” ఇంజెర్ వెహ్తెర్.</verse>
				<verse number="39">అస్కె యేసు, “వూర్ పర్జతున్ అద్ హిర్వల్ జాడిత్ పొరొ సార్నింగ్ ఉపుసీమ్ట్” ఇంజెర్ హుకుమ్ కీతొర్.</verse>
				<verse number="40">సమ్దిర్ పర్జతున్ కహి పనస్ (50) జన్క్‌నంగ్ అని నూర్ (100) జన్క్‌నంగ్ సార్నింగ్ సార్నింగ్ ఉపుసీతెర్.</verse>
				<verse number="41">అస్కె యేసు అవ్ సియుంగ్ సారిన్ అని రండ్ మీన్కున్ పియ్సి, పొరొ హాబడెకె సూడ్సెర్, బగవంతన్ దనెవాద్ వెహ్తొర్. అని అవెన్ ఉరుసి, “పర్జతున్ వహ్డి కీమ్ట్” ఇంజెర్ సిస్యలిర్‌గ సీతొర్. అహ్నె అవ్ రండ్ మీన్కున్ గిర్ పాకి కీసి సీతొర్.</verse>
				<verse number="42">వూర్ సమ్దిర్ పెటిమెన్ తిత్తెర్.</verse>
				<verse number="43">అహన్ తిత పెజె సిస్యలిర్ మీన్కున్ అని సారి టుక్డెన్ మీరి కీతెర్. తె బార (12) డాలంగ్ నింతంగ్.</verse>
				<verse number="44">అద్ జేవున్ తిత్తుర్ వూర్ మరి-మియడ్ అని వెయ్లొకున్ సుటి కీసి, సిరిప్ మాయ్నలిరె సియుంగ్ హజర్క్ (5,000) మాంది మత్తెర్.</verse>
				<verse number="45">అద్ ఆత పెజె యేసు తన్వుర్ సిస్యలిర్ సంగ, “మిరట్ రూకతగ ఉచ్చి, ఇద్ సమ్దుర్‌తున్ హంద బాజ్ మన్వల్ బెత్సయిద చహర్దె నాక్తెర్ మునె సొంట్” ఇంజెర్ లహ్కి కీతొర్. అని తన వొరొరె అగ మన్వల్ పర్జతున్ బోనంగ్ రొహ్క్ వూర్కున్ సారి కీసెర్ ఆగ్తొర్.</verse>
				<verse number="46">వూర్కున్ సారి కీత పెజె, తన పార్తన కియన్ సాటి గుటత్ పొరొ సొత్తొర్. పోడ్ద్ సొంజి సికటి ఆనెకె, సిస్యలిర రూక సమ్దుర్‌తున్ నడ్డుమ్ మత్త.</verse>
				<verse number="47"></verse>
				<verse number="48">వడి-దూందడ్ రూకతున్ మునెత్క్ వాయ్వల్ కీనెకె, వూర్ సిస్యలిర్ రూకతున్ తాకుస్వల్ కటిన్ ఆత అద్ యేసు సూడ్తొర్. అని వోర్ సక్రె లగ్-బగ్ నాలుంగ్ నేక్నెకె, యేతున్ పొరొ తాక్సెర్ సిస్యలిర్ కరుమ్ సొత్తొర్. అని వూర్కున్ వీడ్సి సొన్లె ఆతొర్.</verse>
				<verse number="49">అద్ సూడ్సి వూర్ సిస్యలిర్, “అద్ బోరడియ్ ఆంద్!” ఇంజి బెయ్ వెరిసి కిలితెర్. తె యెంటనె, “వెరిమట్! ననయ్ ఆందున్. దర్యమ్‌నె మంట్!” ఇంజెర్ యేసు వెహ్తొర్.</verse>
				<verse number="50"></verse>
				<verse number="51">అని అద్ రూకతగ తెర్గ్‌తొర్. అస్కె యెంటనె వడి-దూందడ్ కమి ఆసి సొడిత. వూర్ సిస్యలిర్ అహన్ కమి ఆయ్వల్ సూడ్సి బెయ్ నిప్నె ఆతెర్.</verse>
				<verse number="52">బారితెకె యేసు సియుంగ్ హజర్క్ (5,000) మాందితున్ జేవున్ సీత అద్ కార్యతున్ అర్తమ్ కియ్వక్‌నె, వూరంగ్ దిల్క్ మూజొర్-పాన్దె నించి మత్తంగ్.</verse>
				<verse number="53">వూర రూక సమ్దుర్‌త హంద డర్డితగ మన్వల్ గెనెసరెతు యేరియతగ యెవ్త. తె వూర్ తమ్వ రూకతున్ ఆపుసి, రెయ్తెర్.</verse>
				<verse number="54">అస్కెనె వెలెటిర్ మాంది సూడ్సి, యేసున్ వొడ్కి పియ్తెర్.</verse>
				<verse number="55">అని బోనంగ్ నహ్క్‌నె వూర్ విచ్చెర్ సొంజి, బేమరినె మన్వలిర్‌కున్ కటుల్కున్ పొరొ మీండుసి వోన్గ పియ్సి వాతెర్.</verse>
				<verse number="56">అహన్ యేసు బదె ఉంది నాటె సొత్తెకె గిర్, ఉంది చహర్తె నేంగ్తెకె గిర్, ఉంది జాగతె యెవ్తెకె గిర్ బతి, అవ్ హాటుమ్క్‌నంగ్ బాజర్క్‌నగ బేమరి వాలిర్కున్ తచి మీండుసీందిర్. అని, “నీవ పాంగుడ కాటున్ తెర్ వూర్కున్ ఇట సీమ్” ఇంజెర్ వూర్ జుల్మ కీందిర్. బోర్-బోర్తె వోన్ ఇట్న్‌దిరొ, వూర్ సమ్దిర్ గిర్ చొకొట్ ఆతెర్.</verse>
			</chapter>
			<chapter number="7">
				<verse number="1">ఉంది దియ యెరుసలెమ్నల్ వాతుర్ వూర్ పరిసయుల్క్ అని సాస్తిరిర్ యేసున్ సిర్ముట్ మీరె మాతెర్.</verse>
				<verse number="2">అస్కె వూర్కున్, యేసునుర్ సిస్యలిర్‌గటల్ కహితుర్ కెయ్క్ బరొబర్ నొర్వక్‌నె తిన్వల్ దిస్త.</verse>
				<verse number="3">(పరిసయుల్క్ ఆయి, వూర్ యూదుల్క్ సమ్దిరె ఆయి, తమ్వుర్ తొత్తురంగ్ నేకిన్ పియ్సి కెయ్క్ చొకొట్ నొర బీగర్ కానె తినుర్.</verse>
				<verse number="4">అని హాటుమ్నల్ బతయ్ యేచ్చి తత్తెర్ ఇత్తెకె తాన్ చొకొట్ నొర బీగర్ తినుర్. ఇదె ఆయ్వ ఉండె వూర్ తిన్వలిక్-ఉన్వలిక్ దెడియంగ్-తాలింగ్ సమ్దొయ్ యేతగ నొర్వలిక్ ఈతంగ్ వెలె నేకింగ్ పియ్సి తాక్న్‌దిర్.)</verse>
				<verse number="5">తె పరిసయుల్క్ అని సాస్తిరిర్, “నీ సిస్యలిర్ బరొబర్ కెయ్క్ నొర్వకె తింజెర్ మంతెర్. తొత్తుర్ వెహ్తంగ్ నేకిన్ బారి పియ్సి తాకుర్?” ఇంజెర్ యేసున్ పూసి కీతెర్.</verse>
				<verse number="6">తె యేసు, “దర్మ-గ్రంత్‌నగ, ‘వీర్ లోకుర్ సిరిప్ తమ్వంగ్ సివ్లినె నాకున్ మాని కీంతెర్. బతి వీరంగ్ దిల్క్ నహ్గటల్ వెలె లక్ మంతంగ్. బగవంతనంగ్ ఆగెన్ బద్లి తమొ నివ్డి కీత అద్ బోద వెహంతెర్. అదెన్ సాటి బతతునె కామి సియొ అద్ వూర పార్తన-వింతి నాకున్ వటినె’ ఇంజెర్ యెసయ పర్‌వక్తల్ మీ దాత్నుర్ కపెటలిరంగ్ గున్కున్ బారెతె వెహ్వల్ బరొబరె ఆంద్.</verse>
				<verse number="7"></verse>
				<verse number="8">బగవంతనంగ్ ఆగెన్ సుటి కీసి, మాయ్నలిర్ తొత్తల్ వాయ్వలిక్ నేకిన్ మిరట్ పియ్సి తాక్సెర్ మంతిట్” ఇంజెర్ పరిసయుల్కున్ అని సాస్తిరిర్‌కున్ ఇత్తొర్.</verse>
				<verse number="9">అని ఉండె గిర్, “మిరట్ బగవంతనంగ్ ఆగెన్ ఆయొ ఇంజి, మీవంగ్ నేకిన్ పియ్సి తాక్వడగ వెలె జేటిర్ మంతిట్.</verse>
				<verse number="10">“నమునతున్ మోసె పర్‌వక్తల్, ‘మీ అవల్-బాబొన్ మాన్ సీమ్ట్ అని అవనె ఆయి బాబొనె ఆయి రాంగ్తొర్ వోన్ మరన్త సిక్స వాట లాగర్’ ఇంజెర్ ఆగె సీతొర్.</verse>
				<verse number="11">బతి ఉంది మోక బోరె, ‘నావుర్ అవల్-బాబొన్ సియ్వలిక్ కొతన్, బగవంతన్ సీంతొన్’ ఇంజెర్ వెహ్తెకె, అహన్ వోర్ అవల్-బాబొన్ మదత్ కియ్వెకె గిర్ ‘బతయ్ ఆయొ’ ఇంజెర్ వోన్ వెహంతిట్.</verse>
				<verse number="12"></verse>
				<verse number="13">ఇహిన్ మీ తొత్తురంగ్ నేకింగ్ పియ్సి తాక్సెర్, బగవంతన వచన్తున్ కామి సియ్వక్ కీంతిట్. ఈతంగ్ ఉండె వెలె నేకింగ్ పియ్సి తాకంతిట్” ఇంజెర్ వెహ్తొర్.</verse>
				<verse number="14">యేసు ఉండె ఉంది జోక అద్ మాందితున్ తన్గ కేయ్సి, “అర్తమ్ కియన ఇంద్కిట్‌తె, చొకొట్ కేంచి తేన్ బారెతె సోంచ్ కీమ్ట్!</verse>
				<verse number="15">బహ్రిత బదె వస్తు గిర్ మాయ్నన పెటితగ సొంజి అస్ట్ బస్ట్ కియొ. బతి మాయ్నన దిల్తల్ బవ్తె బహ్రి వాంతంగొ అవె మాయ్నన్ అస్ట్ బస్ట్ కీంతంగ్” ఇంజెర్ వెహ్తొర్. [ ]</verse>
				<verse number="16"></verse>
				<verse number="17">అహన్ వెహ్చి, యేసు పర్జతున్ సుటి కీసి, రోన్ సొత్తొర్. అస్కె వోనుర్ సిస్యలిర్ అద్ వెహ్త నమునత అర్తమ్ పూసి కీతెర్.</verse>
				<verse number="18">తె యేసు, “యే పిసలిర్నిట్! మీకున్ గిర్ అర్తమ్ ఆయ్మకియ్? తిన్వలిక్ సమ్దొ తొడ్దల్ రొపొ పెటితగ దాంతంగ్. అని అవ్ అగ జీరె మాసి, మెయ్దడ రూప్నె బహ్రి అర్వలిక్ బవె గిర్ మాయ్నన్ అస్ట్ బస్ట్ కియొంగ్ ఇన్వల్ మీకున్ టావ సెలె కి?” ఇంజెర్ ఇత్తొర్.</verse>
				<verse number="19">అని, “కానె తినెకె, అద్ దిల్తున్ రొపొ సొనొ బతి, పెటితగ సొంజి బహ్రి అరంత. ఇహిన్ తిన్వలిక్ బదె గిర్ వస్తు అస్ట్ బస్ట్ కియొ.</verse>
				<verse number="20">బతి మాయ్నన దిల్తల్ బవ్తె బహ్రి వాంతంగొ, అవె మాయ్నన్ బే-సుదుడ్ కీంతంగ్.</verse>
				<verse number="21">రొపొడల్ వాయ్వలిక్ ఇత్తెకె దిల్తల్ వాయ్వలిక్: కరబ్ సోంచ్, లంజెతనమ్, కలె కామ్, మాయ్నలిర్‌కున్ జక్వల్, పీర్ కియ్వల్, లాల్సల్ గున్, కరబ్ కామ్, కపట్, మేందొడ ఆస, పగ, దుస్రుర్‌కున్ రెహ్చి వడ్క్‌వల్, గర్వ-గమండి అని పిసల్ గున్క్ ఇన్వలిక్ బహ్రి వాంతంగ్.</verse>
				<verse number="22"></verse>
				<verse number="23">ఈతంగ్ సమ్దొ కరబ్ గున్క్ దిల్తల్ బహ్రి వాసి మాయ్నన్ బే-సుదుడ్ కీంతంగ్” ఇంజెర్ వెహ్తొర్.</verse>
				<verse number="24">యేసు అద్ గలిలయ యేరియతల్ కాల్వడ బాజ్నెకె మన్వలిక్ తూరు (అని సీదొన్) యేరియనగ సొత్తొర్. అగ ఉంది రోన్ సొంజి, తన వాతొర్ అద్ కబుర్ బోనె కరె మాయ్వ ఇంజి మత్తొర్. బతి అద్ గొస్టితున్ మకుసి ఇర పర్మకి.</verse>
				<verse number="25">గ్రీకు దేస్న ఉంది వెయ్లొ మత్త. తాన జల్మ సిరియత పొయెనిసియ ఇన్వల్ యేరియతగ ఆత. తాన మియడున్ బూత్ సోప్రె మాసి మత్త. అద్ వెయ్లొ, యేసున్ బారెతె కేంచి, వోన్ బేటె మాయ్లె వాసి, వోనంగ్ కాల్కున్ పొరొ గప్నె అర్త. అని “నావ పేడినగ సోప్రె మాత అద్ బూతున్ తెండ్సి పూడ” ఇంజెర్ యేసున్ జుల్మ కీత.</verse>
				<verse number="26"></verse>
				<verse number="27">తె యేసు తాన బరొసతున్ కరి కియన్ సాటి సాస్తుర్‌త రూప్నె, “మరి-మియడ మొదొల్ బర్పుర్ పెటి నింద లాగర్. వూర్ మరి-మియడ్ తిన్వల్ కానెతున్ ఊంచి నెయ్కున్ వాట్వల్ బరొబర్ ఆయొ” ఇంజెర్ తాన్ వెహ్తొర్.</verse>
				<verse number="28">తె అద్ వెయ్లొ కేంచి, “హో, పర్బు! వాట వాయొ. బతి మరి-మియడ్ తినెకె బూడ్ తూర్తంగ్ టుక్డెంగ్ నెయ్క్ తింతంగ్ కి!” ఇంజెర్ వెహ్త.</verse>
				<verse number="29">అద్ కేంచి యేసు, “నిమె ఇహిన్ వెహ్త కాడ్కి, రోన్ సొన్. నీవ మియడున్ సోప్రె మాత అద్ బూత్ పెసిసి సొడిత” ఇంజెర్ ఇత్తొర్.</verse>
				<verse number="30">అద్ వెయ్లొ రోన్ సొంజి సూడ్తెకె, తన్వ మియడ్ బీడడ్ పొరొ దబ్ మీండ్సి దిస్త. తె బూత్ పెసిసి సొత్త ఇంజెర్ కరి కీత.</verse>
				<verse number="31">అద్ ఆత పెజె యేసు అద్ తూరు యేరియతల్, సీదొన్ యేరియతె సొంజి, అగటల్ దెకపొలి యేరియతున్ వీడ్సి గలిలయత సమ్దుర్‌తగ వాతొర్.</verse>
				<verse number="32">అగ కహితుర్ తోతె అని చెవ్డి మాయ్నన్ యేసునగ పియ్సి వాసి, “నీవంగ్ కెయ్క్ వేన్ పొరొ ఇర్తెకె వేర్ చొకొట్ ఆంతొర్” ఇంజెర్ జుల్మ కీతెర్.</verse>
				<verse number="33">యేసు వోర్ తోతె అని చెవ్డి మాయ్నన్ మాందితల్ బగ్ల వోతొర్. వోనంగ్ కెవ్క్‌నగ తన్వంగ్ బొటంగ్ దొసి తెండ్తొర్ అని యేసు అవెనగ ఉస్క్‌సి వోన వెంజెడున్ ఇట్తొర్.</verse>
				<verse number="34">అని పొరొ హాబడెకె సూడ్సెర్ జోర్తె నేస్క్‌సి, “ఎపత” ఇంజెర్ ఇత్తొర్. కోలె మామ్టు ఇంజెర్ ఇదెన అర్తమ్.</verse>
				<verse number="35">యెంటనె వోర్ మాయ్నన వెంజెర్ పత్లొ ఆసి చడ్ వడ్క్‌వల్ అని కెవ్క్‌ కోలె మాసి కేంజ్వల్ సురు కీతొర్.</verse>
				<verse number="36">అస్కె యేసు, ఇదెన్ బారెతె బోనె వెహ్మట్ ఇంజెర్, వూర్కున్ ఆగె సీతొర్. బతి వూర్ బహన్ బహన్ వెహ్మట్ ఇత్తొరొ, వూర్ అహన్ అహన్ ఉండె ఇచుర్ అదిక్ పచర్ కీసెర్ సొత్తెర్.</verse>
				<verse number="37">తె అద్ కేంచి పర్జ సమ్దిర్ గుల్ ఆసెర్, “వేర్ మాయ్నల్ మూకలిర్కున్ వడ్క్‌నల్ అని చెవ్డిర్‌కున్ కేంజ వానల్ సమ్దొ తీర్క్‌నంగ్ మయ్మతంగ్ కామ్క్ కీంతొర్” ఇంజెర్ ఇత్తెర్.</verse>
			</chapter>
			<chapter number="8">
				<verse number="1">ఉంది దియ యేసు వెహ్వల్ బోద కేంజ్లె వెలె మాంది మీరె మాతెర్. తె యేసు ఆక్రిత దివొసున్ నేటి తన్వుర్ సిస్యలిర్‌కున్ కేయ్సి, “వీర్ పర్జత్ పొరొ నాకున్ కివుల్ లాగ్సెర్ మంత. బారితెకె మూంద్ దివొస్క్‌నల్ నా సంగన్ మన్వల్ కీనెకె, వీర్గ ఇంకె తిందన్ సాటి బతయ్ మెయ్సి సెలె.</verse>
				<verse number="2"></verse>
				<verse number="3">కహి లోకుర్ వెలె లంగ్నల్ వాతుర్ మంతెర్. ఉంది మోక వీర్ పర్జతున్ ఉపసె వూరంగ్ రొహ్క్ సారి కీకతె, నడ్డుమ్ సర్దె బగనె చకర్ వాసి అరనిర్” ఇంజెర్ ఇత్తొర్.</verse>
				<verse number="4">తె సిస్యలిర్, “ఇవ్ బోడి గుటనగ వీర్ తిన్లె చంది బగటల్ తర్కొమ్?” ఇంజెర్ యేసున్ పూసి కీతెర్.</verse>
				<verse number="5">తె యేసు కేంచి, “మిహ్గ బచొంగ్ సారింగ్ మంతంగ్?” ఇంజెర్ సిస్యలిర్‌కున్ పూసి కీతొర్. అస్కె వూర్, “యేడుంగ్” ఇంజెర్ వెహ్తెర్.</verse>
				<verse number="6">తె యేసు, “బూడ్ ఉదట్” ఇంజెర్ పర్జతున్ ఆగె సీతొర్. అవ్ యేడుంగ్ సారింగ్ పియ్సి బగవంతన్ దనెవాద్ వెహ్తొర్ అని ఉరుసి సిస్యలిర్‌గ అందుస్తొర్. తె మాందితున్ వూర్ వహ్డి కీతెర్.</verse>
				<verse number="7">వూర్గ ఇచుంగ్సి చుడుక్ మీన్క్ గిర్ మత్తంగ్. అవెన్ సాటి గిర్ దనెవాద్ వెహ్చి, “పర్జతున్ వహ్డి కీమ్ట్” ఇంజెర్ సిస్యలిర్‌గ సీతొర్.</verse>
				<verse number="8">పర్జ సమ్దిర్ పెటిమెన్ తిత్తెర్. అద్ ఆత పెజె, మెయ్తంగ్ అవ్ టుక్డెంగ్ మీరి కీతెర్. తె యేడుంగ్ డాలంగ్ నింతంగ్.</verse>
				<verse number="9">అగ జేవున్ కీతుర్కున్ కహ్చి సూడ్తెకె, లగ్-బగ్ నాలుంగ్ హజర్క్ (4,000) మాంది మాయ్నలిర్ మత్తెర్. వూర్ పర్జతున్ సారి కీసి, యేసు తన్వుర్ సిస్యలిర్ సంగ, ఉంది రూక ఉచ్చి దల్మనూత ఇన్వల్ యేరియతె సొత్తెర్.</verse>
				<verse number="10"></verse>
				<verse number="11">అగ సొత్త పెజె కహితుర్ పరిసయుల్క్, యేసున్ పరిక్స కియన్ సాటి, “నిమె స్వర్గ్‌నల్ ఉంది మయ్మత కామ్ కీసి తొహ” ఇంజెర్ పూసి కియ్వల్ మొదొల్ కీతెర్.</verse>
				<verse number="12">తె యేసు జోర్తె నేస్క్‌సి, “ఇద్ పిడితుర్ లోకుర్ ‘స్వర్గ్‌నల్ మయ్మత కామ్ కీసి తొహ’ ఇంజెర్ బారి పూసి కీసెర్ మంతెర్? ఇద్ పిడితుర్కున్ బదె మయ్మత కామ్ కీసి తొహ్వల్ సెలె. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="13">అద్ ఆత పెజె వూర్ పర్జతున్ అగనె సుటి కీసి, యేసు అని వోనుర్ సిస్యలిర్ రూకతగ ఉచ్చి, హంద డర్డితె సొత్తెర్.</verse>
				<verse number="14">రూకతె సొనెకె సిస్యలిర్ తమ్వ సంగ తిన్లె సారింగ్ తర్వల్ మరుంగ్తెర్. అస్కె వూర్గ ఉందియ్ సారి మత్త.</verse>
				<verse number="15">తె యేసు, “పరిసయుల్క్ అని హేరొద్ రాజన్ బాజ్నుర్ సొవుస్వల్ చీజున్ దాత్ మంతెర్. వూర్ బారెతె మిరట్ చొకొట్ దిహన్తె మంట్” ఇంజెర్ సిస్యలిర్‌కున్ దమ్కి సీతొర్.</verse>
				<verse number="16">అద్ కేంచి సిస్యలిర్, “మా సంగ సారింగ్ తర్వ కాడ్కినె ఇహిన్ ఇంతొర్” ఇంజెర్ తమ్వ తమ చర్చ కీతెర్.</verse>
				<verse number="17">యేసు అద్ కరి కీసి, “సారింగ్ తర్మకి ఇంజెర్ బారి సోంచ్ కీసెర్ మంతిట్? మీకున్ ఉండె గిర్ అర్తమ్ ఆయ్మకి బతల్? మిరట్ సూడ్మకి కి బతల్? మీవంగ్ దిల్క్ మూజొర్క్ ఆతంగ్ కి బతల్?</verse>
				<verse number="18">మీకున్ కడ్క్ మంతంగ్ బతి, బారి సూడ్సెర్ సెల్విట్? కెవ్క్ మంతంగ్ బతి, బారి కేంచెర్ సెల్విట్?” ఇంజెర్ ఇత్తొర్.</verse>
				<verse number="19">అని, “సియుంగ్ హజర్క్ (5,000) మాందితున్ నన సియుంగ్ సారినె జేవున్ దొస్తొన్. అస్కె మిరట్ మెయ్తంగ్ టుక్డెంగ్ మీరి కీసి, బచొంగ్ డాలంగ్ నిహ్తిట్?” ఇంజెర్ పూసి కీతొర్. తె వూర్, “బార” ఇంజెర్ వెహ్తెర్.</verse>
				<verse number="20">“అహ్నె, నాలుంగ్ హజర్క్ (4,000) మాందితున్ యేడుంగ్ సారినె జేవున్ దొస్తొన్. అస్కె మిరట్ మెయ్తంగ్ టుక్డెంగ్ మీరి కీసి, బచొంగ్ డాలంగ్ నిహ్తిట్?” ఇంజెర్ పూసి కీతొర్. తె వూర్, “యేడుంగ్” ఇంజెర్ వెహ్తెర్.</verse>
				<verse number="21">అస్కె, “అవెన్ బారెతె ఆయొ ఇంజెర్ మిరట్ బారి అర్తమ్ కీసెర్ సెల్విట్?” ఇంజెర్ పూసి కీతొర్.</verse>
				<verse number="22">వూర్ బెత్సయి ఇన్వల్ చహర్తగ యెవ్త పెజె, కహితుర్ వొరొర్ గుడ్డిన్ పియ్సి యేసునగ వాతెర్. అని, “నిమె ఇట్సి వోన్ చొకొట్ కీమ్” ఇంజెర్ జుల్మ కీతెర్.</verse>
				<verse number="23">తె యేసు, వోర్ గుడ్డిన కెయ్ పియ్సి నాటున్ బహ్రి వోసి, వోనంగ్ కడ్క్‌నగ ఉస్క్‌తొర్ అని తన్వంగ్ కెయ్క్ వోన్ పొరొ ఇర్సి, “ఇంకె నీకున్ బతయ్ దిసంత కి?” ఇంజెర్ పూసి కీతొర్.</verse>
				<verse number="24">తె వోర్ గుడ్డి తల తహ్చి సూడ్సి, “మాయ్నలిర్ దిసెర్ మంతెర్. బతి వూర్ మరక్ తాక్తపినయ్ దిసెర్ మంతెర్” ఇంజెర్ వెహ్తొర్.</verse>
				<verse number="25">తె యేసు ఉండె ఉంది జోక వోనంగ్ కడ్కున్ తన్వంగ్ కెయ్క్‌నె ఇట్తొర్. తె యెంటనె వోనంగ్ కడ్క్ కోలె మాసి, నదుర్ వాత. అస్కె వోర్ సమ్దితునె తాత్కర్ సూడ పర్తొర్.</verse>
				<verse number="26">అస్కె యేసు, “నిమె నాటె తిరివక్‌నె సడ్కల్ నీవ రోన్ సొన్” ఇంజెర్ వోన్ సారి కీతొర్.</verse>
				<verse number="27">బెత్సయిదతగటల్ యేసు తన్వుర్ సిస్యలిర్‌కున్ సంగ, సిజరియ పిలిపి చహర్తున్ సిర్ముట్ మన్వలిక్ నహ్క్‌నగ సొన్లె పెసితొర్. అహన్ సరియ్ సొనెకె, “పర్జ నాకున్ బోర్ ఆందుర్ ఇంజెర్ మంతెర్?” ఇంజి పూసి కీతొర్.</verse>
				<verse number="28">తె వూర్, “కహితుర్, యేతె బాప్తిస్‌మ సియ్వల్ యోహన్ ఇంజెర్ మంతెర్. ఉండె కహితుర్, యేలియ పర్‌వక్తల్ ఇంజెర్ మంతెర్. ఉండె కహితుర్, తొత్తుర్ పర్‌వక్తలిర్‌గటల్ వొరొర్ మంద వచొ ఇంజెర్ మంతెర్” ఇంజెర్ వెహ్తెర్.</verse>
				<verse number="29">అస్కె యేసు, “తె మిరట్ నాకున్ బోర్ ఆందుర్ ఇంజెర్ మంతిట్?” ఇంజి వూర్కున్ పూసి కీతొర్. తె పేతురు, “నిమె బచి కియ్వల్ కిరిస్తుని ఆంది” ఇంజెర్ జవబ్ సీతొర్.</verse>
				<verse number="30">అస్కె యేసు, “నా బారెతె బోనె వెహ్మట్” ఇంజెర్ దమ్కి సీతొర్.</verse>
				<verse number="31">అద్ ఆత పెజె యేసు, “ స్వర్గ్‌నొర్ మాయ్నల్ వెలె దుక్సంగ్ బోగె మాంతొర్. యూదుల్క్‌నుర్ పెదొల్క్, డగుక్ కటొడలిర్ అని సాస్తిరిర్ వోన్ వొప్వక్‌నె ఉల్ట తిరియంతెర్. వోన జీవ యేతంతెర్ బతి, బగవంతల్ మూంద్ రోజ్క్‌నె వోన్ నేండుసంతొర్” ఇంజెర్ సిస్యలిర్‌కున్ బోద వెహ్వల్ సురు కీతొర్.</verse>
				<verse number="32">ఇద్ గొస్టి వూర్కున్ అర్తమ్ ఆనల్ తాత్కర్ వెహ్తొర్. తె పేతురు యేసున్ బగ్ల వోసి, “అహన్ ఇన్మ!” ఇంజెర్ రాంగ్తొర్. బతి యేసు పెజె మల్సి సిస్యలిర్‌కె సూడ్సి, పేతుర్తున్ సంగ, “యే సయ్తన్‌ది! నా మునెతల్ సొడియ. నిమె మాయ్నలిర్ దాత్ సోంచ్ కీసెర్ మంతి. బతి, బగవంతన్ దాత్ సోంచ్ కీసెర్ సెల్వి” ఇంజెర్ దమ్కి సీతొర్.</verse>
				<verse number="33"></verse>
				<verse number="34">అద్ ఆత పెజె యేసు తన్వుర్ సిస్యలిర్‌కున్ అని పర్జతున్ తన్గ కేయ్సి, “మిరట్ నా బరొబర్ తాకకొమ్ ఇంద్కిట్‌తె, మీవ మీకున్ పటి కియ్వక్‌నె తక్‌లిబ్కున్ బోగె మాసెర్ నా పెజెయ్ తాక లాగర్.</verse>
				<verse number="35">బారితెకె, తన్వ జీవతున్ బచి కీక ఇన్వల్, తాన్ సుటి కియ లాగర్. బతి నా సాటి అని చొకొట్న కబుడున్ సాటి బోర్తె తన్వ జీవ సుటి కీంతొరొ, వోర్ తన్వ జీవతున్ దకుసంతొర్.</verse>
				<verse number="36">దునియ సమ్దొతున్ మెయ్సి, తన్వ జీవ సుటి కీతొర్ వోన్, బతల్ పాయ్ద పుటంత? బతయ్ పుటొ!</verse>
				<verse number="37">తన్వ సుటి కీత జీవతున్ మల్సి యేతన్ సాటి మాయ్నల్ బతల్ సియ పరంతొర్? బతయ్ సియ పరొర్!</verse>
				<verse number="38">ఇద్ పీర్ కీసెర్ మన్వల్ పాప్న పిడితుర్గటల్ బోరె మని నా బారెతెన్ ఆయి, నావంగ్ గొస్టిన్ బారెతెన్ ఆయి, లజె మానుర్తె, స్వర్గ్‌నొర్ మాయ్నల్, బాబొన మయ్మత వేడ్చితె అని పవిత్ర దూతలిర్ సంగ మల్సి వానెకె, వోర్ ఆతొన్ బారెతె గిర్ లజె మాంతొర్” ఇంజెర్ వెహ్తొర్.</verse>
			</chapter>
			<chapter number="9">
				<verse number="1">ఉండె యేసు వూర్ సంగ, “ఇగె నిల్సి మన్వలిర్ కహితుర్ పర్జతంగ్ దిల్క్‌నగ బగవంతల్ సక్తితె రాజ్ తాకుస్వల్ సూడంతెర్. ఇదెన్ మునె వూర మరన్ ఆయొ. నన వెహ్వల్ ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="2">సారుంగ్ రోజ్క్ ఆత పెజె, యేసు తన్వ సంగ, పేతుర్తున్, యాకొబున్ అని యోహన్తున్ పియ్సి డంగల్ గుటత్ పొరొ సొత్తొర్. అగ సిరిప్ వూర్ మువిర్ మనెకె, యేసు తన్వ రూప్ మార్యుసీతొర్.</verse>
				<verse number="3">అస్కె దర్తురిత్ పొరొడొర్ బోరె వర్టల్ సుక పరుర్ అహన్ యేసునంగ్ కప్డింగ్ చక్ దవ్రలిక్ ఆసి మిడ్చెర్ మత్తంగ్.</verse>
				<verse number="4">అస్కె మోసె అని యేలియ ఇన్వలిర్ తొత్తుర్ పర్‌వక్తలిర్ పావె మాసి యేసున్ సంగ వడ్క్‌వల్ వూర్ సిస్యలిర్ సూడ్తెర్.</verse>
				<verse number="5">అద్ సూడ్సి వూర్ దడ్కి తిత్తెర్. తె పేతుర్తున్ బతల్ ఇందనయొ అర్తమ్ ఆయ్వ సొంజి, “గురుజి! మరట్ ఇగెన్ మన్వల్ చొకొట్ దిసంత. నీ సాటి, యేలియన్ అని మోసెన్ సాటి మమొట్ మూంద్ గుడ్సెంగ్ వాటంతొమ్” ఇంజెర్ యేసున్ సంగ వెహ్తొర్.</verse>
				<verse number="6"></verse>
				<verse number="7">అస్కె వూర్కున్ ఉంది టెప వాసి కప్త. అద్ టెపతల్, “వేర్ నావొర్ లాడ్నొర్ మరి ఆందుర్. వేర్ వెహ్వడున్ మిరట్ కేంజట్” ఇంజెర్ ఉంది లేంగ్ కేంజ వాత.</verse>
				<verse number="8">తె యెంటనె వూర్ సిర్ముట్ సూడ్తెర్ బతి, దుస్రుర్ బూరె దిస్మకి. సిరిప్ యేసుయ్ వూర్కున్ దిస్తొర్.</verse>
				<verse number="9">వూర్ అద్ గుటతల్ రెయ్సి వానెకె, “ స్వర్గ్‌నొర్ మాయ్నల్ సాసి-నేండ్నల్ వేరి, మిరట్ ఇద్ గట్నతున్ బారెతె బోనె వెహ్మట్” ఇంజెర్ యేసు సిస్యలిర్‌కున్ ఆగె సీతొర్.</verse>
				<verse number="10">ఇదెన్ వూర్ సిస్యలిర్ తమ్వ మన్దగ ఇర్సి, “సాసి-నేండ్వల్ ఇత్తెకె బతల్ మందర్ బెహె?” ఇంజెర్ తమ్వ తమయ్ చర్చ కీతెర్.</verse>
				<verse number="11">అస్కె సిస్యలిర్, “కిరిస్తున్ తెర్ మునె యేలియ పర్‌వక్తల్ వాయ లాగర్ ఇంజెర్, బారి సాస్తిరిర్ వెహంతెర్?” ఇంజి యేసున్ పూసి కీతెర్.</verse>
				<verse number="12">తె వోర్, “యేలియల్ తప్వక్ మొదొల్ వాసి, ఇవ్ సమ్దొన తయర్ కీంతొర్. ఇద్ గొస్టి కరలె ఆంద్. బతి స్వర్గ్‌నొర్ మాయ్నల్ గిర్ తక్‌లిబ్క్ బోగె మాయన అని దుస్రుర్ వోన్ దుస్మన్ ఆసి, వొప్వక్‌నె మందన ఇంజెర్ బారి గ్రంత్‌నగ లిహి కీసి మంత?</verse>
				<verse number="13">యేలియ పర్‌వక్తల్ వాతొర్. గ్రంత్‌నగ లిహి కీతప్ పర్జత కెయ్దె బహన్ దుక్సంగ్ బోగె మాయనయొ, అహన్ బోగె మాసి సొత్తొర్” ఇంజెర్ యేసు సిస్యలిర్‌కున్ వెహ్తొర్.</verse>
				<verse number="14">యేసు అని వోన్ సంగ మత్తుర్ వూర్ మల్సి, మెయ్తుర్ సిస్యలిర్‌గ వాసెర్ మత్తెర్. అస్కె బూడ్ మన్వలిర్ సిస్యలిర్ సంగ సాస్తిరిర జట్-పట్ తాక్సెర్ మత్త అని వూర్గ సిర్ముట్ వెలె మాంది గేర్ పాసి మత్తెర్.</verse>
				<verse number="15">యేసు వాయ్వల్ సూడ్తుర్ వూర్ గుల్ ఆసెర్, విచ్చెర్ సొంజి దండొస్ దొస్తెర్.</verse>
				<verse number="16">అస్కె యేసు, “మిరట్ బతతున్ బారెతె వూర్ సంగ జట్-పట్ లాగ్తిట్?” ఇంజెర్ సిస్యలిర్‌కున్ పూసి కీతొర్.</verse>
				<verse number="17">తె, “గురుజి, ముక్డి బూత్ సోప్రె మాసి మన్వల్ నావొర్ మరిన్ నిహ్గ తరన ఇంజెర్ పియ్సి వాతొన్.</verse>
				<verse number="18">అద్ బూత్, బగతె వోన్ సోప్రె మాంతయొ, అగనె బూడ్ అరుసీంత. వోన తొడ్దల్ పేస్క్ పెసియంతంగ్. కర కర పల్క్ కొర్క్‌సెర్ కటెనయ్ ఆంతొర్. ఈతల్ బూతున్ వోన్గటల్ తెండ్సి పూడట్ ఇంజెర్ నీవుర్ సిస్యలిర్‌కున్ కోర్తొన్ బతి, వూర్ తాన్ తెండ్సి పూడ పర్మకి” ఇంజెర్ అద్ మాందిత గుబ్డతల్ వొరొర్ మాయ్నల్ యేసున్ వెహ్తొర్.</verse>
				<verse number="19">తె “నా పొరొ బరొస సెలుర్ వూర్ మూజొర్క్‌నిట్! నన బచెజెల్ మీ సంగ మంజి, మీకున్ సోసి కీక?” ఇంజెర్ వూర్కున్ ఇత్తొర్. అని, “వోన్ నహ్గ పియ్సి వరట్” ఇంజెర్ యేసు వెహ్తొర్.</verse>
				<verse number="20">తె వూర్ వోర్ కాండిన్ యేసునగ తర్నెకెతె అద్ బూత్ యేసున్ సూడ్సి, వోన్ గజ గజ హాలి కీసి బూడ్ అరుసీత అని పేస్ కకుసెర్ వోర్ కాండినంగ్ కెయ్-కాల్క్ విహ్కుసియ్వల్ మొదొల్ కీత.</verse>
				<verse number="21">అస్కె యేసు, “నీ మరిన్ బస్కెడల్ ఇహిన్ జర్గ్‌సెర్ మంత?” ఇంజెర్ వోర్ బాబొన్ పూసి కీతొర్. తె బాబొ, “వోన్ చుడుర్-పాన్దలె అహన్ జర్గ్‌సెర్ మంత” ఇంజెర్ వెహ్తొర్.</verse>
				<verse number="22">అని, “వోన జీవ యేతన ఇంజెర్ వెలె జోకంగ్ తడ్మితగ అరుసీత అని యేతగ ముడుసీత. బతి మా పొరొ దయ ఇర్సి, మా సాటి బతయ్ మదత్ కియ పర్కితె కీమ్” ఇంజెర్ ఇత్తొర్.</verse>
				<verse number="23">అస్కె యేసు, “‘కియ పర్కితె కీమ్’ ఇంజెర్ నాకున్ బారి ఇంతి? నా పొరొ బరొస ఇర్తుర్‌కున్ ఇత్త తీర్ సమ్దొ జర్గంత” ఇంజెర్ వోన్ వెహ్తొర్.</verse>
				<verse number="24">తె అద్ కేంచి వోర్ మాయ్నల్, “నీ పొరొ బరొస కీసెర్ మంతొన్ బతి, నా బరొస బహ్కె మాయ్వక్‌నె సూడ” ఇంజెర్ ఇత్తొర్.</verse>
				<verse number="25">వెలెటిర్ మాంది సూడన్ సాటి తన్గ విచ్చెర్ వాయ్వల్ సూడ్సి యేసు, “యే! ముక్డియల్ చెవ్డి బూత్ని! వేర్ కాండినగటల్ బహ్రి వర అని ఉండె బస్కెన్ వేన్గ సోప్రె మాయ్మ” ఇంజెర్ దమ్కి సీతొర్.</verse>
				<verse number="26">అస్కె అద్ బూత్, వోన్ గజ గజ హాలి కీసి, బూడ్ అరుసీత. అని జోర్తె కిల్యుసి పెసిసి సొడిత. తె వోర్ కాండి కటెనయ్ అర్సి మత్తొర్. అద్ సూడ్సి మాంది, “వోర్ కాండి సాతొర్!” ఇంజెర్ కుస కుస వడ్క్‌తెర్.</verse>
				<verse number="27">బతి యేసు వోన కెయ్ పియ్సి, వోన్ నిలన్ సాటి మదత్ కీతొర్. తె వోర్ కాండి నిల్తొర్.</verse>
				<verse number="28">అద్ ఆత పెజె, యేసు అని సిస్యలిర్ రోన్ సొత్తెర్. అని యేసు వొరొరె మనెకె సిస్యలిర్, “మమొట్ అద్ బూతున్ బారి కాండినగటల్ తెండ్సి పూడ పర్మకి?” ఇంజెర్ పూసి కీతెర్.</verse>
				<verse number="29">తె యేసు, “ఈతడున్ పార్తన తెన్ తెండ్సి పూడ లాగర్” ఇంజెర్ వెహ్తొర్.</verse>
				<verse number="30">అద్ ఆత పెజె వూర్ అగటల్ పెసిసి గలిలయ యేరియత్ నడ్డుమ్‌నల్ సొంజెర్ మత్తెర్. అద్ గొస్టి దుస్రుర్‌కున్ కరె మాయ్వల్ వోన్ పసంద్ సెలె. బారితెకె సిస్యలిర్‌కున్ తన్వ బారెతె, “స్వర్గ్‌నొర్ మాయ్నన్ వొరొర్ దోక సీసి, దుస్రుర కెయ్దె హవ్లి కీంతొర్. వూర్ నాకున్ జకంతెర్ బతి, మూంద్ రోజ్క్‌నె నేండంతొన్” ఇంజెర్ ఇద్ ముకె గొస్టి, వూర్కున్ వెహ్వల్ మత్త.</verse>
				<verse number="31"></verse>
				<verse number="32">అద్ గొస్టితున్ కేంజ్తెర్ బతి, సిస్యలిర్‌కున్ అర్తమ్ ఆయ్మకి. అని అదెన్ బారెతె యేసున్ పూసి కియ్లె గిర్ వెరితెర్.</verse>
				<verse number="33">వూర్ కపెర్నహోమ్ యెవ్సి, రోతగ మనెకె, “మిరట్ సరియ్ వానెకె బద్ గొస్టితున్ బారెతె చర్చ కీతిట్?” ఇంజెర్ యేసు సిస్యలిర్‌కున్ పూసి కీతొర్.</verse>
				<verse number="34">బతి తమ సమ్దిర్‌గటల్ బోర్ డగుర్-పాన్ యేతనుర్ ఇన్వల్ గొస్టితున్ బారెతె చర్చ కీత కాడ్కి, దబ్ మత్తెర్.</verse>
				<verse number="35">అస్కె యేసు ఉచ్చి వూర్ బార జన్క్ సిస్యలిర్‌కున్ కేయ్సి, “మిహ్గటల్ బోర్తె డగుర్-పాన్ కోర్సెర్ మంతొరొ, వోర్ సమ్దిర్‌గటల్ చుడుర్-పాన్ కీసి, సమ్దిర సేవ కియ్వల్ ఆసి మందన” ఇంజెర్ వెహ్తొర్.</verse>
				<verse number="36">అని వొరొర్ చుడుర్-కాండిన్ వూర్ నడ్డుమ్ నిపుసి, వోన్ తన్వ కోరతె యేచ్చెర్, “బోర్తె ఇహిన్ చుడుర్-పాన్దె మన్వన్ నా హిందల్ కరుమ్ కీంతొరొ, వోర్ నాకున్ గిర్ కరుమ్ కీత లెకతెన్ వాంతొర్. నాకున్ కరుమ్ కియ్వల్, నాకున్ స్వర్గ్‌నల్ రొహ్తొర్ వోర్ బాబొన్ గిర్, కరుమ్ కీత లెకతెన్ వాంతొర్” ఇంజెర్ వెహ్తొర్.</verse>
				<verse number="37"></verse>
				<verse number="38">అద్ కేంచి యోహన్, “గురుజి! నీవ పొరొల్ ముట్సి, బూత్కున్ తెండ్సి పూడ్సెర్ వొరొర్ దిస్తొర్. బతి వోర్ మావొర్ ఆయొర్ ఇంజి, అహన్ కియ్మ ఇంజి ఆపు సీతొమ్” ఇంజెర్ వెహ్తొర్.</verse>
				<verse number="39">తె అద్ కేంచి యేసు, “అహన్ బూత్కున్ తెండ్సి పూడ్వన్ మిరట్ ఆపుసియ్మట్. నా పొరొల్ ముట్సి, మయ్మతంగ్ కామ్క్ కీసి, నాకున్ చుడుర్-పాన్ కీసి బోరె వడ్క పరొర్.</verse>
				<verse number="40">బారితెకె మాకున్ ఉల్ట తాకొర్ వోర్, మా బాజున్ మత్త లెకతెన్ వాంతొర్.</verse>
				<verse number="41">మీకున్ సూడ్సి కిరిస్తునుర్ సిస్యలిర్ ఇంజి, చంబుమెన్ యేర్ సీనుర్ తెర్, వోన్ తప్వక్ తాన పండి పుటంత. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="42">అని ఉండె, “నా పొరొ బరొస ఇర్వలిర్ ఈతుర్ చుడుర్-పాన్దె మన్వలిర్‌గటల్ వొరొర్ పాప్ కియన్ సాటి ఉంది మోక బోరె కారన్ ఆనుర్తె, ఆతొర్ మాయ్నన గోటితగ ఉంది డగుర్ జత్తతున్ దొహ్చి, సమ్దుర్‌తగ వాట్వల్ చొకొట్ మందంత.</verse>
				<verse number="43">ఉంది మోక నీవ ఉంది కెయ్ నిమె పాప్ కియ్లె కారన్ ఆయర్తె, అద్ కెయ్దున్ నట్క్‌సి వాడి సీమ్. బారితెకె రండ్ కెయ్క్‌నె బస్కెట్ పొచ్చెర్ మన్వల్ పాతడ్తగ అరన్ బద్లి, కూటల్ ఆసి, స్వర్గ్‌నగ జీవతె సొన్వల్ చొకొట్ మందంత. అహ్నె నీవ ఉంది కాల్ నిమె పాప్ కియ్లె కారన్ ఆయర్తె, అద్ కాల్దున్ నట్క్‌సి వాడి సీమ్. బారితెకె రండ్ కాల్క్‌నె పాతడ్తగ అరన్ బద్లి, లెంగ్డల్ ఆసి, స్వర్గ్‌నగ జీవతె సొన్వల్ నీకున్ చొకొట్ మందంత. [ ]</verse>
				<verse number="44"></verse>
				<verse number="45"></verse>
				<verse number="46"></verse>
				<verse number="47">అహ్నె నిమె పాప్ కియ్లె కారన్ నీవ ఉంది కడ్ ఆయర్తె, అద్ కడ్దున్ తెండ్సి వాడి సీమ్. బారితెకె రండ్ కడ్క్‌నె పాతడ్తగ అరన్ బద్లి, వొంటి కడ్దె బగవంతన రాజ్నగ సొన్వల్ చొకొట్ మందంత.</verse>
				<verse number="48">అద్ పాతడ్తగ, ‘వూర పుడి బస్కెన్ సాయొ అని అగ మన్వల్ తడ్మి గిర్ బస్కెన్ పిరొ’” ఇంజెర్ వెహ్తొర్.</verse>
				<verse number="49">అని ఉండె, “బలిదాన్ సీత హర్ అర్పనతున్ బహన్తె సొవొడె సుదుడ్ కీంతెరొ, అహ్నె హర్ వొరొర్ గిర్ తడ్మితె సుదుడ్ ఆయ లాగర్.</verse>
				<verse number="50">సొవొర్ సవద్ మనల్ వేరి చొకొట్ కామి సీంత. బతి తాన సవద్ సొడితెకె, అదెన్ మల్సి బహన్ తర పరంతిట్? అదెన్ సాటి, మిరట్ గిర్ సొవొడున్ దాత్ చొకొట్న గున్తె సమ్దిర్ సంగ సాంతితె మీరె మాసి మందన” ఇంజెర్ వెహ్తొర్.</verse>
			</chapter>
			<chapter number="10">
				<verse number="1">యేసు కపెర్నహోమ్‌నల్ పెసితొర్ అని యోర్దన్ లవిడున్ వీడ్సి యూదయ యేరియతగ సొత్తొర్. అస్కె పర్జ గుబ్డంగ్ గుబ్డంగ్ వాసి, యేసున్ సిర్ముట్ మీరె మాతెర్. తె తనకున్ ఆదత్ మత్త తీర్ వూర్కున్ బోద వెహ్తొర్.</verse>
				<verse number="2">అస్కె కహితుర్ పరిసయుల్క్ యేసునగ వాతెర్. అని వోన్ తప్నగ అట్కి కియన ఇంజి, “వొరొర్ మాయ్నల్ తన్వ బాయ్కొన్ పార్కత్ సియ్వల్ నాయమ్ ఆంద్ కి ఆయొ?” ఇంజెర్ పూసి కీతెర్.</verse>
				<verse number="3">తె యేసు, “పార్కతున్ బారెతె, కానున్తగ మీ తొత్తుర్‌కున్ మోసె పర్‌వక్తల్ బద్ హుకుమ్ సీతొర్?” ఇంజెర్ పూసి కీతొర్. అస్కె వూర్, “‘మాడ్సొ పార్కత్ సియ్వడ కారన్తున్ ఉంది చిటితగ లిహి కీసి, బాయ్కొనగ సీసి రోతల్ సారి కియ వచొ’ ఇంజి లిహి కీతొర్” ఇంజెర్ జవబ్ సీతెర్.</verse>
				<verse number="4"></verse>
				<verse number="5">ఇద్ కేంచి యేసు, “మీవంగ్ దిల్క్‌న మూజొర్-పాన్దున్ పియ్సినె, వోర్ పర్‌వక్తల్ అద్ ఆగె లిహి కీతొర్.</verse>
				<verse number="6">బారితెకె, బగవంతల్ కలి గడి కీత పెజె, మాయ్నన్ అని వెయ్లొన్ ఆడ్-మాడ్సొ ఆసి మన్లె, నివ్డి కీతొర్.</verse>
				<verse number="7">అదెన్ సాటినె మాయ్నల్, తన్వుర్ అవల్-బాబొనల్ వేగొర ఆసి, తన్వ బాయ్కొన్ సంగ జోడ్ ఆసి, పిసంతొర్.</verse>
				<verse number="8">వూర్ ఇవిర్ అలగ్ అలగ్ ఆయొ బతి ఉంది మేందొల్ ఆసి, మందంతెర్.</verse>
				<verse number="9">అహన్ బగవంతల్ జోడి కీతుర్కున్ బోరె మాయ్నల్ పాకి కియ్వ” ఇంజెర్ పరిసయుల్కున్ వెహ్తొర్.</verse>
				<verse number="10">ఇదెన్ బారెతె సిస్యలిర్ యేసు రోన్ వాత పెజె ఉండె ఉంది జోక పూసి కీతెర్.</verse>
				<verse number="11">తె, “తన్వ బాయ్కొన్ పార్కత్ సీసి దుస్రొతున్ తుంగ్వల్ మాయ్నల్ తాన్ సంగ పీర్ కియ్వల్ ఆంతొర్.</verse>
				<verse number="12">అహ్నె తన్వొర్ మాడ్సొన్ పార్కత్ సీసి దుస్రొన్ తుంగ్వల్ వెయ్లొ, వోన్ సంగ పీర్ కియ్వల్ ఆంత” ఇంజెర్ యేసు వెహ్తొర్.</verse>
				<verse number="13">ఉంది దియ కహితుర్ లోకుర్, తమ్వుర్ మరి-మియడున్ పొరొ యేసు తన్వంగ్ కెయ్క్ ఇర్సి ఆసిర్‌వాద్ సియన ఇంజెర్ పియ్సి వాతెర్. బతి సిస్యలిర్ వూర్కున్ దమ్కి సీతెర్.</verse>
				<verse number="14">అద్ సూడ్సి యేసు సిస్యలిర్ సంగ సోంగ్నె, “వూర్ మరి-మియడున్ నహ్గ వాయ సీమ్ట్, వూర్కున్ ఆపుసియ్మట్. వూర్ దాత్నురయె బగవంతన రాజ్ ఆంద్” ఇంజెర్ వెహ్తొర్.</verse>
				<verse number="15">“ఇద్ సతెమ్ ఆంద్. బూర్తె మరి-మియడున్ దాత్ తమ్వంగ్ దిల్క్‌నగ బగవంతల్ రాజ్ తాకుస్లె, వొపురెయ్, వూర్ బస్కెన్ అద్ రాజ్నగ నేంగ పరుర్” ఇంజెర్ వెహ్తొర్.</verse>
				<verse number="16">వూర్ మరి-మియడున్ తన్వ కోరతె యేచ్చెర్, హర్ వొరొన్ పొరొ కెయ్క్ ఇర్సి ఆసిర్‌వాద్ సీతొర్.</verse>
				<verse number="17">యేసు అగటల్ పెసిసి సరియ్ సొంజెర్ మనెకె, వొరొర్ మాయ్నల్ విచ్చెర్ వాసి, యేసున్ మునె ముర్-టొంగ్రంగ్ కొట్సి మాన్దె, “చొకొట్నొర్ గురుజి! నాకున్ బస్కెట్ మన్వల్ జీవ పుటన ఇత్తెకె, నన బతల్ కియన?” ఇంజెర్ పూసి కీతొర్.</verse>
				<verse number="18">తె యేసు, “నాకున్ బారి ‘చొకొట్నొర్ గురుజి’ ఇంతి? బగవంతన్ తపుసీసి, దుస్రొర్ బోరె చొకొట్నొర్ ఆయొర్” ఇంజెర్ ఇత్తొర్.</verse>
				<verse number="19">“బోనయ్ జీవ యేత్వ, పీర్ కియ్వ, బతయ్ కల్వ, లబడ్ గవ వెహ్వ, ఉండె వొరొన్ పసి కియ్వ అని అవల్-బాబొన్ మాన్ సియన ఇన్వలిక్ బగవంతనంగ్ ఆగెంగ్ టావయ్ కి!” ఇంజెర్ యేసు వెహ్తొర్.</verse>
				<verse number="20">తె వోర్ మాయ్నల్ ఇద్ కేంచి, “గురుజి! నన చుడు-గాదలె ఇవ్ సమ్దొ ఆగెన్ పియ్సి మాన్-మర్యదతె తాక్సెర్ మంతొన్” ఇంజెర్ ఇత్తొర్.</verse>
				<verse number="21">తె వోర్ మాయ్నన్ సంగ యేసు పెర్మతె, “నిమె ఉండె ఉంది కామ్ కీమ్. బతల్ ఇత్తెకె, నిహ్గ మన్వల్ జాయ్జత్ సమ్దొ వొమ్సి, అవ్ కొతంగ్ గరిబున్ తూసి సీమ్. అస్కె నీ సాటి స్వర్గ్‌నగ దన్ మందంత. అద్ ఆత పెజె, నావ చర్న పియ్సి తాక” ఇంజెర్ యేసు వెహ్తొర్.</verse>
				<verse number="22">అద్ కేంచి వోర్ డగుర్ దనెవంతల్ ఆత కాడ్కి, నారజ్ ఆసి అగటల్ సొత్తొర్.</verse>
				<verse number="23">తె యేసు సిర్ముట్ సూడ్సి సిస్యలిర్ సంగ, “దనెవంతల్ బగవంతన రాజ్నగ నేంగ్వల్ వెలె కటిన్” ఇంజెర్ వెహ్తొర్.</verse>
				<verse number="24">ఇద్ కేంచి సిస్యలిర్ నిప్నె ఆతెర్. “సిస్యలిర్‌నిట్! దన్తున్ పొరొ బరొస ఇర్వలిర్ బగవంతన రాజ్నగ నేంగ్వల్ వెలె కటిన్. ఉంది హూటడ్, కొట్వల్ సుయ్ద గదితల్, కడ్సి సొందన ఇత్తెకె వెలె కస్టమ్. అహ్నె వొరొర్ దనెవంతల్ బగవంతన రాజ్నగ నేంగన ఇత్తెకె, ఉండె ఇచుర్ వెలె కస్టమ్” ఇంజెర్ యేసు వెహ్తొర్.</verse>
				<verse number="25"></verse>
				<verse number="26">ఇద్ కేంచి సిస్యలిర్ వెలె నిప్నె ఆసి “అహన్ బెహెతె, బోర్ బచె మాసి స్వర్గ్‌నగ నేంగ పరనుర్?” ఇంజెర్ తమ్వ తమ వడ్క్‌తెర్.</verse>
				<verse number="27">తె యేసు వూర్ బాజున్ సూడ్సి, “నరిమన్కన కెయ్దె ఈతల్ కామ్ ఆయ పరొ బతి, సిరిప్ బగవంతలె ఈతల్ కామ్ కియ పరంతొర్” ఇంజెర్ ఇత్తొర్.</verse>
				<verse number="28">తె పేతురు, “నీవ చర్న పియ్సి తాక్లె, మమొట్ సమ్దొ సుటి కీసి వాతొమ్” ఇంజెర్ ఇత్తొర్.</verse>
				<verse number="29">తె యేసు, “నన వెహ్వల్ ఇద్ సతెమ్ ఆంద్. నా సాటి అని చొకొట్న కబుడున్ సాటి, తన్వ రోన్ రచతున్, తముర్ తాదన్, సేలడ్-తకకున్, అవల్-బాబొన్, మరి-మియడున్ అని బొమిన్ సుటి కీతొర్ వోన్, ఇంకె ఇద్ వకత్నెనె నూర్ పాల్క్ అదిక్ రోన్-రచత, తముర్-తాదలిర, సేలడ్-తకక్న, అవల్-బాబొన, మరి-మియడ అని బొమిన పండి పుటంత. ఇవెన్ బరొబర్ వూర్ దుక్సంగ్ బోగె మాయ లాగర్. అస్కెన్ స్వర్గ్‌నగ వూర్కున్ బస్కెట్ గిర్ పిస్వల్ జీవ పుటంత.</verse>
				<verse number="30"></verse>
				<verse number="31">అహ్నె డగుర్-పాన్దె మునె మంతొమ్ ఇన్వలిర్ కహితుర్ ఆక్రి ఆసి దాంతెర్. చుడుర్-పాన్దె పెజె మంతొమ్ ఇన్వలిర్ కహితుర్ మునె ఆసి దాంతెర్” ఇంజెర్ గిర్ బోద వెహ్తొర్.</verse>
				<verse number="32">యేసు అని వోన్ సంగ మన్వలిర్ సమ్దిర్, యెరుసలెమ్ సొంజెర్ మత్తెర్. యేసు సమ్దిర్‌కున్ తెర్ మునె, తాక్సెర్ మత్తొర్. వోనుర్ సిస్యలిర్ దుక్సతె అని వోన చర్న పియ్వలిర్ పెజెయ్ వెరెంగ్ వెరెంగ్ తాక్సెర్ మత్తెర్. అద్ వకత్నె తన్వుర్ బార జన్క్ సిస్యలిర్‌కున్ బగ్ల కేయ్సి, తనకున్ మునె జర్గ్‌వడున్ బారెతె ఇహిన్ వెహ్తొర్:</verse>
				<verse number="33">“మరట్ యెరుసలెమ్ పొరొ వర్సి సొంజెర్ మంతట్. తె అగ స్వర్గ్‌నొర్ మాయ్నన్ దోక సీంతెర్. డగుక్ కటొడలిర్కున్ అని సాస్తిరిర్‌కున్ వోన్ హవ్లి కీంతెర్. వూర్ సమ్దిర్ వోన్ మరన్త సిక్స వాట్సి, యూదుల్క్ ఆయుర్ వూర్కున్ వోన్ హవ్లి కీంతెర్.</verse>
				<verse number="34">తె వూర్ స్వర్గ్‌నొర్ మాయ్నన్ చేడి కీంతెర్. వోన్ పొరొ ఉస్కంతెర్. చాటల్క్‌నె పాంతెర్ అని ఆక్రిత్ వోన్ జకంతెర్. బతి వోర్ మల్సి మూంద్ రోజ్క్‌నె నేండంతొర్” ఇంజెర్ వెహ్తొర్.</verse>
				<verse number="35">అహ్నె సొంజెర్ మనెకె, జెబెదయినుర్ మర్క్ యాకొబ్ అని యోహన్, యేసునగ వాసి, “గురుజి! మమొట్ పూసి కియ్వడున్, మా సాటి కీమ్ ఇంజెర్ కోర్సెర్ మంతొమ్” ఇంజెర్ ఇత్తెర్.</verse>
				<verse number="36">తె యేసు, “నన మీ సాటి బతల్ కియన ఇంతిట్?” ఇంజెర్ పూసి కీతొర్.</verse>
				<verse number="37">“నిమె మయ్మతె రాజ్ తాకుస్నెకె, మా ఇవిర్కున్ డగుర్-పాన్ సియ్లె, నీవ డెమ బగ్ల వొరొన్ అని తిన బగ్ల వొరొన్ ఉద సీమ్” ఇంజెర్ పూసి కీతెర్.</verse>
				<verse number="38">బతి యేసు, “మిరట్ బతల్ పూసి కీంతిటొ అద్ మీకునె టావ సెలె” ఇంజెర్ ఇత్తొర్. “నన దుక్సంగ్ బోగె మాతపినయ్ మిరట్ బోగె మాయ పర్కిట్ కి? నన జీవ సీతపినయ్ మిరట్ సియ పర్కిట్ కి?” ఇంజెర్ పూసి కీతొర్.</verse>
				<verse number="39">తె, “హో, సియ పరంతొమ్” ఇంజెర్ ఇత్తెర్. తె యేసు “నన దుక్సంగ్ బోగె మాతపినయ్ మిరట్ బోగె మాయ పర్మడ్ మందర్ అని నన జీవ సీతపినయ్ మిరట్ సియ పర్మడ్ మందర్.</verse>
				<verse number="40">బతి నావ డెమ బగ్ల అని తిన బగ్ల ఉదన్ సాటి, నేమి కియ్వల్ అదికార్ నా కెయ్దె సెలె. ఇవ్ జాగంగ్ బోన్ సాటి బగవంతల్ ఇర్తొరెయొ, సిరిప్ వూరె ఉదంతెర్” ఇంజెర్ వెహ్తొర్.</verse>
				<verse number="41">ఇద్ గొస్టితున్ కేంజ్త పెజె, మెయ్తుర్ దహ జన్క్ సిస్యలిర్ యాకొబ్ అని యోహన్తున్ పొరొ వెలె సోంగున్ వాతెర్.</verse>
				<verse number="42">యేసు వూర్ సిస్యలిర్‌కున్ కేయ్సి, “ఇద్ దునియత పర్జ వొరొన్ పొరొ అదికార్ తాకుస్లె సూడంతెర్. అని ముకె అదికారిర్ తమ్వ బూడ్నుర్ పొరొ అదికార్ తొహంతెర్ ఇన్వల్ మీకున్ టావయ్.</verse>
				<verse number="43">బతి మిరట్ అహన్ తాక్వ. మీ సమ్దిర్‌గటల్ బోర్తె డగుర్-పాన్ కోర్సెర్ మంతొరొ, వోర్ సేవ్కన్ దాత్ సమ్దిర మదత్ కియ లాగర్.</verse>
				<verse number="44">అని మిహ్గటల్ ముకె మాయ్నల్ ఆక ఇన్వల్, మీ సమ్దిరొర్ దాసి-మాయ్నల్ ఆయ లాగర్.</verse>
				<verse number="45">బారితెకె, స్వర్గ్‌నొర్ మాయ్నల్ గిర్ తన్వ సేవ కియుస్లె వాయ్మకి. బతి తనయ్ దుస్రుర సేవ కియ్లె వాతొర్. అచొరె ఆయ్వ సమ్దిర్ కీతంగ్ పాప్కున్ కండి కియ్లె, సమ్దిర్ బద్లి తన్వ జీవత అర్పన సియ్లె వాతొర్” ఇంజెర్ వెహ్తొర్.</verse>
				<verse number="46">అద్ ఆత పెజె, యేసు అని వోనుర్ సిస్యలిర్, యెరికొ ఇన్వల్ చహర్తె సొత్తెర్. అని అగటల్ పెసినెకె, వెలెటిర్ మాంది వూర్ బరొబర్ పెసితెర్. తిమయినొర్ మరి బర్తిమయి ఇన్వల్ గుడ్డి బిచెగాండల్ సర్దున్ బగ్ల ఉచ్చి మత్తొర్.</verse>
				<verse number="47">నజరేత్నొర్ యేసు వాసెర్ మంతొర్ ఇంజెర్ వోర్ కరి కీసి, “యేసు, దావిద్న కాన్‌దాన్తొని! నా పొరొ దయ తొహ!” ఇంజెర్ జోర్తె కిలివల్ సురు కీతొర్.</verse>
				<verse number="48">అద్ కేంచి వెలెటిర్ “దబ్ మన్!” ఇంజెర్ వోన్ దమ్కి సీతెర్. తెర్ బతి వోర్, “దావిద్న కాన్‌దాన్తొని! నా పొరొ దయ తొహ!” ఇంజెర్ ఉండె ఇచుర్ జోర్తె కిలివల్ సురు కీతొర్.</verse>
				<verse number="49">అస్కె యేసు ఆగ్సి, “వోర్ మాయ్నన్ కేయట్” ఇంజెర్ వెహ్తొర్. తె వూర్, “యేసు నీకున్ కేయ్సెర్ మంతొర్. దర్యమ్ కీసి కుసితె సొన్!” ఇంజెర్ వోన్ వెహ్తెర్.</verse>
				<verse number="50">తె వోర్ గుడ్డి వాలె తన ముచ్చి మత్త అద్ సాల్వ తెరిసి చంగ్నె తేచ్చి యేసునగ వాతొర్.</verse>
				<verse number="51">వోర్ గుడ్డి మాయ్నల్ తన్గ వాత పెజె యేసు, “నీ సాటి నన బతల్ కియన ఇంతి?” ఇంజెర్ పూసి కీతొర్. తె “గురుజి నాకున్ నదుర్ పహ్జె” ఇంజెర్ ఇత్తొర్.</verse>
				<verse number="52">తె యేసు, “ఇగెటల్ సొన్. నీవ బరొసయె నీకున్ చొకొట్ కీత” ఇంజెర్ వెహ్తొర్. అస్కెన్ వోనంగ్ కడ్కున్ నదుర్ వాత అని వోర్ గిర్ యేసున్ పెజెయ్ సొత్తొర్.</verse>
			</chapter>
			<chapter number="11">
				<verse number="1">అహన్ యెరుసలెమ్ సొంజెర్ మనెకె, అద్ నగుడల్ జరసి లక్ మన్వల్ ఒలివ మరక్న గుటత్ పొరొడంగ్ నహ్క్ బెత్పగె అని బెతనియతున్ కరుమ్ యెవ్తెర్. అస్కె యేసు తన్వుర్ సిస్యలిర్‌గటల్ ఇవిర్కున్ మునె సారి కీసెర్,</verse>
				<verse number="2">“ఇచుల! అద్ దిస్వల్ నాటె నేంగ్నెకెన్ ఉంది రోత రచత్ మునె చుడుసి గాది దొహ్చి మన్వల్ మీకున్ దిసంత. తాన్ పొరొ ఇంకె వేరి బోరె ఉద్మకి. అదెన్ సుటి కీసి తరట్.</verse>
				<verse number="3">“అహన్ సుటి కీనెకె, ‘అద్ చుడుర్ గాదితున్ బారి సుటి కీసి వోంతిట్?’ ఇంజెర్ బోరె పూసి కీనుర్తె, ‘ఇద్ గాది పర్బున్ జురత్ మంత. కామ్ ఆత పెజె మల్సి యెంటనె సారి కీంతొర్’ ఇంజి వెహట్” ఇంజెర్ వెహ్తొర్.</verse>
				<verse number="4">యేసు వెహ్తపె సిస్యలిర్ అద్ నాటె సొత్తెర్. అగ ఉంది గలిత రోతున్ మునె, చుడుర్ గాది దొహ్చి మత్త. అద్ చుడుర్ గాదితున్ సుటి కీనెకె, కహితుర్ మాయ్నలిర్ అద్ సూడ్సి, “అద్ చుడుర్ గాదితున్ బారి సుటి కీంతిట్?” ఇంజెర్ పూసి కీతెర్.</verse>
				<verse number="5"></verse>
				<verse number="6">తె సిస్యలిర్, “ఇద్ గాది యేసున్ జురత్ మంత” ఇంజెర్ ఇత్తెర్. తె అద్ కేంచి, వూర్ మాయ్నలిర్, “వోమ్ట్ మంజె” ఇంజెర్ వొప్తెర్.</verse>
				<verse number="7">వూర్ ఇవిర్ సిస్యలిర్, అద్ చుడుర్ గాదితున్ యేసునగ తచి, తాన్ పొరొ తమ్వంగ్ సాల్వంగ్ వాట్తెర్. అవెన్ పొరొ యేసు ఉత్తొర్.</verse>
				<verse number="8">సరియ్ మన్వలిర్ వెలెటిర్ పర్జ, యేసున్ రాజన్ దాత్ మాని కీసి, వోర్ వాయ్వల్ సరితగ తమ్వంగ్ సాల్వంగ్ తార్తెర్. కహితుర్ వహుకున్ బగ్ల మన్వలిక్ సీంది మరక్నంగ్ కాందంగ్ తచి అద్ సరియ్ తార్తెర్.</verse>
				<verse number="9">అని వూర్ పర్జ, యేసున్ మునెత్క్ అని పెజెట్క్ తాక్సెర్, “బగవంతనె డగుర్-పాన్ వాయి! జెయ్ జెయ్ కార్! పర్బున అదికార్దె వాయ్వన్ బగవంతల్ ఆసిర్‌వాద్ సియిర్! తొత్తొర్ మా రాజల్ దావిదున్ దాత్ రాజ్ తాకుస్వల్ రాజల్ వాతొర్. స్వర్గ్‌నగ మన్వల్ బగవంతనె డగుర్-పాన్ వాయి!” ఇంజెర్ కిలిసెర్ మత్తెర్.</verse>
				<verse number="10"></verse>
				<verse number="11">అహన్ యేసు యెరుసలెమ్ నేంగ్త పెజె, అగ మన్వల్ మందిర్తగ సొత్తొర్ అని తాన్ సిర్ముట్ మన్వల్ సమ్దొతున్ దిహన్తె తిరిసి సూడ్తొర్. అద్ వకత్నె పోడ్ద్ సొంజెర్ మత్త కాడ్కి, తన్వుర్ బార జన్క్ సిస్యలిర్‌కున్ పియ్సి బెతనియతగ సొంజి అద్ రాతున్ ఆరమ్ యేత్తొర్.</verse>
				<verse number="12">దుస్రొ నేటి బెతనియతల్ వానెకె యేసున్ కర్వస్‌త.</verse>
				<verse number="13">వూర సర్దున్ జరసి లక్ ఆకింగ్ మన్వల్ ఉంది అంజురి మర దిస్త. తె వోర్ అద్ అంజురి మరతగ సొంజి, పండింగ్ మహ్క్‌తొర్. తె వోన్ ఆకింగ్ తపుసి, బతంగె పుట్మకి. బారితెకె అద్ సాద్వల్ కాలమ్ ఆయొ.</verse>
				<verse number="14">తె యేసు, “నీవంగ్ పండింగ్ ఇంగెడల్ బస్కెట్‌కె బోరె తిన్వెకె దానిర్” ఇంజెర్ ఇత్తొర్. అద్ గొస్టితున్ సిస్యలిర్ కేంజ్తెర్.</verse>
				<verse number="15">యేసు యెరుసలెమ్ యెవ్త పెజె, మందిర్త ఆవ్రతగ సొంజి, అగ బేపరి కియ్వలిర్ సమ్దిర్‌కున్ బహ్రి పెసుస్తొర్. కొతంగ్ బద్లి కియ్వలిరంగ్ టేబల్కున్ అని పారెవంగ్ వొమ్వలిరంగ్ కుతుల్కున్ ఉల్టి కీసి వాడ్తొర్.</verse>
				<verse number="16">అద్ తీర్దె మందిర్త ఆవ్రతగ జర్గ్‌వల్ బేపరితున్ బంద్ కీసి వాట్తొర్.</verse>
				<verse number="17">అస్కె యేసు వూర్ సమ్దిర్‌కున్, “‘నావ మందిర్ దునియతంగ్ సమ్దొ జాతినుర్ పార్తన కియ్వల్ జాగ ఆంద్’ ఇంజెర్ దర్మ-గ్రంత్‌నగ లిహి కీసి మంత. బతి మిరట్ తేన్ కలిర్ మక్వల్ బుయరిత్ దాత్ తయర్ కీతిట్” ఇంజెర్ బోద కీతొర్.</verse>
				<verse number="18">ఇద్ కేంచి, మందిర్తుర్ డగుక్ కటొడలిర్ అని సాస్తిరిర్ యేసున్ బహన్ జకన ఇన్వల్ పిలన్ వాట్వల్ మొదొల్ కీతెర్. బతి వోన్ పియ్లె వెరితెర్. బారితెకె పర్జ వోర్ వెహ్వల్ బోద కేంచి గుల్ ఆతెర్.</verse>
				<verse number="19">నుల్పె ఆత అస్కె యేసు అని సిస్యలిర్ అగటల్ పెసితెర్.</verse>
				<verse number="20">దుస్రొ నేటి సక్రెన్ మల్సి అద్ సరియ్ వానెకె, అద్ అంజురి మరతున్ సూడ్తెకె, సీర్క్‌నల్తె ఆకింగ్ వేరి, పూరొ కిడ్డ-మొడ్డ వచ్చి మత్త.</verse>
				<verse number="21">యేసు సీత సాపెన పేతుర్తున్ హేతు వాసి, “గురుజి అచుల సూడ! నిమె సాపెన సీత అద్ అంజురి మర వత్‌త” ఇంజెర్ ఇత్తొర్.</verse>
				<verse number="22">తె యేసు, “అనమిన ఆయ్వక్‌నె బగవంతన్ పొరొ బరొస ఇరట్. అద్ బరొసతె మీవ దిల్తగ కోర్త తీర్ జర్గంత. మిరట్ ఉంది గుటతున్ సంగ, ‘నిమె సొంజి సమ్దుర్‌తగ అర’ ఇంజెర్ ఇత్తెకె గిర్, అద్ అరంత. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="23"></verse>
				<verse number="24">“అదెన్ సాటి మిరట్ పార్తన కీనెకె, బతంగ్ తల్కంతిటొ, అవెన్ బగవంతల్ మీకున్ సీంతొర్ ఇంజెర్ బరొస కీమ్ట్. అస్కె మీకున్ అవ్ పుటంతంగ్.</verse>
				<verse number="25">అదె ఆయ్వ మిరట్ పార్తన కియన్ మునె, బోరె మీకున్ బయ్మన్ ఆసి మత్తెకె, మిరట్ మునె వోన్ మాపి కియన. అస్కె మీవంగ్ తప్ కామ్కున్ గిర్ స్వర్గ్‌నొర్ బాబొ మాపి కీంతొర్” ఇంజెర్ వెహ్తొర్.</verse>
				<verse number="26">[ఉంది మోక దుస్రురంగ్ తప్ కామ్కున్ మాపి కియ్వెకె దాకిట్తె, స్వర్గ్‌నొర్ బాబొ గిర్ మీవంగ్ పాప్కున్ మాపి కియొర్.]</verse>
				<verse number="27">యేసు తన్వుర్ సిస్యలిర్ యెరుసలెమ్ తిరిసి వాసి, అద్ మందిర్త ఆవ్రతగ సొంజెర్ మనెకె, సాస్తిరిర్, డగుక్ కటొడలిర్ అని పెదొల్క్ వాసి,</verse>
				<verse number="28">యేసున్, “నిమె బద్ అదికార్దె ఇవ్ కామ్క్ కీసెర్ మంతి? ఇద్ అదికార్ నీకున్ బోర్ సీతొర్?” ఇంజెర్ పూసి కీతెర్.</verse>
				<verse number="29">తె యేసు, “నన మీకున్ ఉంది సవల్ పూసి కీంతొన్. అదెన్ జవబ్ సీతెకె, బోన అదికార్దె ఇవ్ కామ్క్ కీంతొనొ, మీకున్ వెహంతొన్” ఇంజెర్ ఇత్తొర్.</verse>
				<verse number="30">అని, “యోహన్తున్ బాప్తిస్‌మ సియ్వల్ అదికార్, బగవంతనల్ వాత కి సెలెకె మాయ్ననల్ వాత? వెహట్” ఇంజెర్ పూసి కీతొర్.</verse>
				<verse number="31">తె వూర్, “మరట్, ‘బగవంతనల్’ ఇంద్కట్‌తె, ‘యోహన్తగ బారి బరొస ఇర్మకి?’ ఇంజెర్ పూసి కీనుర్. బతి మోక, ‘మాయ్ననల్’ ఇంద్కట్‌తె, మాకున్ సమ్దిర్ బండనె పానిర్. బారితెకె యోహన్ పర్‌వక్తల్ ఇంజెర్ సమ్దిర్ వొప్తెర్” ఇంజెర్ వెరిసి తమ్వ తమ కుస కుస చర్చ కీతెర్.</verse>
				<verse number="32"></verse>
				<verse number="33">అని, “అద్ మాకున్ టావ సెలె” ఇంజెర్ జవబ్ సీతెర్. తె యేసు, “నన గిర్ బద్ అదికార్దె ఇవ్ కీసెర్ మంతొనొ, మీకున్ వెహొన్” ఇంజెర్ ఇత్తొర్.</verse>
			</chapter>
			<chapter number="12">
				<verse number="1">ఉండె యేసు వూర్ సాస్తిరిర్‌కున్, డగుక్ కటొడలిర్కున్ అని పెదొల్కున్ నమునన రూప్నె బోద వెహ్వల్ మొదొల్ కీతొర్. “వొరొర్ మాయ్నల్ తన్వ వాడితగ ఆంగుర్క్ ఉర్స్‌తొర్. అద్ వాడిత్ సిర్ముట్ గోడ దొహ్పుస్‌తొర్. ఆంగుర్ రస తెండ్లె బండతున్ నార్యుస్‌తొర్. అని జాగ్లి కియ్లె, ఉంది డంగల్ మండ గిర్ వాటుస్తొర్. “సమ్దొ ఆత పెజె, అద్ వాడితున్ బటెయ్-దార్కున్ సీసి, యాత్ర కీసెర్ దుస్రొ దేస్నె సొత్తొర్.</verse>
				<verse number="2">అద్ ఆంగుర్క్‌న పంట కొయ్వల్ కాలమ్నె తన్వ ఈసతున్ తర్లె, వొరొర్ సేవ్కన్ బటెయ్-దార్క్‌నగ రొహ్తొర్.</verse>
				<verse number="3">బతి వూర్ మాల్కనొర్ సేవ్కన్ పియ్సి పాతెర్ అని రికమ్ కెయ్క్‌నె సారి కీతెర్.</verse>
				<verse number="4">అహన్ ఆత పెజె, వోర్ మాల్కల్ ఉండె వొరొర్ సేవ్కన్ బటెయ్-దార్క్‌నగ రొహ్తొర్. తె వోన్ వూర్ తలదగ పాసి హిజత్ తెండ్సి సారి కీతెర్.</verse>
				<verse number="5">అహన్ ఆత పెజె, వోర్ మాల్కల్, ఉండె వొరొర్ సేవ్కన్ రొహ్తొర్. వోర్ సేవ్కన్ వూర్ పాసి జక్తెర్. అహన్ సారి కీతుర్గటల్ కహితుర్కున్ జవ్క్‌తెర్ అని ఉండె కహితుర్కున్ జహ్తెర్.</verse>
				<verse number="6">మాల్కనగ సేవ్కలిర్ బోరె సెల్వక్ ఆతెర్. తె ఆక్రిత్ తన్వొర్ లాడ్నొర్ మరి వొరొరె మెయ్సి మత్తొర్. ఇంకె వేరి సమ్దిర్‌కున్ జహ్తెర్, జక్తెర్ బతి, ‘నావొర్ మరిన్ తెర్, వూర్ చొకొట్ మాని కీనిర్’ ఇంజెర్ సోంచ్ కీసి, వూర్గ సారి కీతొర్.</verse>
				<verse number="7">బతి వూర్ బటెయ్-దారలిర్, ‘ఇచుల! వేర్ ఇద్ జాయ్జతున్ ఈసదారల్ ఆందుర్. వేన్ జక్సి, వేన జాయ్జతున్ ఇస్క పాకట్’ ఇంజెర్ తమ్వ తమ ఇత్తెర్.</verse>
				<verse number="8">అని వోన్ పియ్సి, జీవ యేత్తెర్ అని వోన కూర్దున్ ఆంగుర్క్‌న వాడిత్ బహ్రి వాడి సీతెర్.</verse>
				<verse number="9">అద్ ఆత పెజె వోర్ ఆంగుర్క్‌న వాడితొర్ మాల్కల్, వూర్ బటెయ్-దార్కున్ బతల్ కీంతొర్ ఇంతిట్?” ఇంజెర్ యేసు పూసి కీతొర్. అని తనయ్, “వోర్ తప్వక్ వూర్కున్ జకంతొర్ అని అద్ వాడితున్ దుస్రుర్‌కున్ బటెయ్తె సీంతొర్” ఇంజెర్ వెహ్తొర్.</verse>
				<verse number="10">“‘రోన్ దొహ్వలిర్ ఇద్ బండతున్ కామి సియొ ఇంజి, వాడి సీత ఇద్ బండ మొస్తుర్ బండ ఆసి నిల్త. ఇద్ మయ్మత కార్యతున్ బగవంతలె కీతొర్. ఇదెన్ మరట్ కడ్క్‌నె సూడ్తట్!’ ఇన్వల్ గొస్టి దర్మ-గ్రంత్‌క్నగ మిరట్ వాచి కియ్మకి కి బతల్?” ఇంజెర్ పూసి కీతొర్.</verse>
				<verse number="11"></verse>
				<verse number="12">వూర్ సాస్తిరిర్, కటొడలిర్, పెదొల్క్, “యేసు మా బారెతెన్ ఇద్ నమున వెహ్తొర్” ఇంజి కరి కీతెర్. అని అదె గట్కతె వోన్ పియ్లె సూడ్సెర్ మత్తెర్. బతి మాందితున్ సూడ్సి వెరితెర్ అని వోన్ సుటి కీసి సొత్తెర్.</verse>
				<verse number="13">అద్ ఆత పెజె, ‘యేసు వడ్క్‌నెకె వోన్ తప్నగ సాప్డి కీకట్’ ఇంజి హేరొద్న బాజ్నుర్‌కున్ అని పరిసయుల్కున్ వోన్గ సారి కీతెర్.</verse>
				<verse number="14">తె వూర్ యేసునగ వాసి, “గురుజి! నిమె వడ్క్‌వల్ అని బోద కియ్వల్ సతెమ్ ఆంద్. బోనయ్ బేద్-బావ్ సూడ్వని ఆయ్వి. బగవంతన సతె మారగ్ బాత అహన్ వెహ్వని ఆంది ఇన్వల్, మాకున్ టావయె. బతి ఇంకె మమొట్, సీజర్ మహ రాజన రోమ్ సర్కార్‌తున్ టెక్స దొహ్వల్ నాయమ్ ఆంద్ ఇంతి కి ఆయొ ఇంతి?” ఇంజెర్ పూసి కీతెర్. యేసు వూర మంద కపెటల్ గున్తున్ కరి కీసి, “‘తప్నగ సాప్డి కీకొమ్’ ఇంజి బారి ఇంతిట్? నహ్గ కూరత ఉంది బిల పియ్సి వరట్” ఇంజెర్ ఇత్తొర్.</verse>
				<verse number="15"></verse>
				<verse number="16">తె వూర్ కూరత ఉంది బిల పియ్సి వాతెర్. తె యేసు, “తేన్గ బోన పొరొల్ అని బోన మొకొటత మోర్ మంత?” ఇంజెర్ వూర్కున్ పూసి కీతొర్. తె వూర్ “సీజర్ మహ రాజన” ఇంజెర్ వెహ్తెర్.</verse>
				<verse number="17">అస్కె యేసు, “సీజర్ మహ రాజనంగ్ మహ రాజన్ సీమ్ట్, అని బగవంతనంగ్ బగవంతన్ సీమ్ట్” ఇంజెర్ వెహ్తొర్. అద్ కేంచి వూర్ బెయ్ గుల్ ఆసి సొడితెర్.</verse>
				<verse number="18">సాతుర్ వూర్ నేండుర్ ఇంజెర్ జట్-పట్ లాగ్వలిర్ సదుకయుల్క్ యేసునగ వాసి ఇహిన్ సవల్ పూసి కీతెర్.</verse>
				<verse number="19">“గురుజి! మోసెన కానున్తగ, ‘తాదల్ మరి-మియడ్ ఆయ్వకె మార్తెకె, వోనొర్ తముర్ అద్ తంగెన్ తుంగ్సి, తన్వొర్ తాదన్ సాటి మరి-మియడ్ ఆయ లాగర్. వూర్ మరి-మియడ్ తాదన సంతాన్ద లెకతె వాంతెర్’ ఇంజెర్ లిహి కీతొర్.</verse>
				<verse number="20">నమునతున్ యేడ్విర్ తాదల్-తముర్ మత్తెర్ ఇంట్. వూర్గటల్ మడనొర్ వాలె మర్మింగ్ ఆతొర్ బతి, మరి-మియడ్ ఆయ్వక్‌నెన్ వోర్ మార్తొర్.</verse>
				<verse number="21">తె వోన్ పెజెటొర్ నట్పె అద్ తంగెన్ తుంగ్తొర్. బతి మరి-మియడ్ ఆయ్వక్‌నెన్ వోర్ గిర్ మార్తొర్. అహ్నె వోన్ పెజెటొర్ తముర్ గిర్ తాన్ తుంగ్తొర్. వోర్ గిర్ అహ్నె మరి-మియడ్ ఆయ్వక్‌నెన్ మార్తొర్.</verse>
				<verse number="22">అహన్ వూర్ యేడ్విర్ తాదల్-తముక్ మరి-మియడ్ ఆయ్వక్‌నెన్ మార్తెర్. ఆక్రిత్ అద్ వెయ్లొ గిర్ మార్త.</verse>
				<verse number="23">తె వూర్ యేడ్విర్ సాసి-నేండ్త పెజె, అద్ వెయ్లొ వూర్ యేడ్విర్‌గటల్ బోన బాయ్కొ ఆంత?” ఇంజెర్ పూసి కీతెర్.</verse>
				<verse number="24">తె యేసు, “మిరట్ ఇన్వల్ బెయ్ డగుర్ తప్ ఆంద్. బారితెకె మీకున్ దర్మ-గ్రంత్‌క్నగ లిహి కీసి మన్వలికె ఆయి, బగవంతన సక్తితున్ బారెతెన్ ఆయి, టావ సెలె.</verse>
				<verse number="25">బహన్ ఇత్తెకె సాసి-నేండ్త పెజె వెయ్లొ-మాయ్నల్ మర్మింగ్ ఆయుర్. వూర్ సమ్దిర్ గిర్ స్వర్గ్‌నుర్ దూతలిర్ దాత్ మందంతెర్.</verse>
				<verse number="26">సాతుర్ వూర్ నేండ్వడున్ బారెతె, దర్మ-గ్రంత్‌నగ పొత్వల్ పొదెలత గట్నతగ, ‘నన అబ్రాహమ్, ఇసక్ అని యాకొబ్ సేవ కియ్వల్ బగవంతన ఆందున్’ ఇంజెర్ మోసెన కెయ్దె లిహి కియుసీతొర్. అద్ వాచి కియ్మకి కి బతల్?</verse>
				<verse number="27">ఇత్తెకె సానలిర్క్ ఆయొ బతి, జీవతె మన్వలిర్‌కునె బగవంతల్ ఇంజెర్ కరి కియన. మిరట్ వెలె తప్ సోంచ్ కీసెర్ మంతిట్” ఇంజెర్ ఇత్తొర్.</verse>
				<verse number="28">అదె వకత్నె యేసు వూర్కున్ చొకొట్ జవబ్ సీతొర్ ఇంజి, సాస్తిరిర్‌గటల్ వొరొర్ వాసి, “గురుజి! బగవంతల్ సీతంగ్ అవ్ ఆగెనల్ బద్ ఆగె ముకె వాలె ఆంద్?” ఇంజెర్ యేసున్ పూసి కీతొర్.</verse>
				<verse number="29">తె యేసు, “‘ఇజ్రయేల్ లోకుర్నిట్! ఇద్ నావ గొస్టి కేంజట్. సిరిప్ వొరొరె మా పర్బు ఆయ్వల్ బగవంతల్ మంతొర్.</verse>
				<verse number="30">నీ పర్బు ఆయ్వల్ బగవంతన్ నీవ బర్పుర్ దిల్తె, బర్పుర్ మన్దె, బర్పుర్ సక్తితె, బర్పుర్ బుది-గియన్తె పెర్మ కియన’ ఇన్వలె సమ్దినల్ ముకె హుకుమ్ ఆంద్” ఇంజెర్ వెహ్తొర్.</verse>
				<verse number="31">“ఉండె దుస్రొ వాలె బద్ ఇత్తెకె, ‘నీవ నిమె పెర్మతె సూడ్తపె, నీ ఆజు-బాజుతుర్కున్ పెర్మతె సూడన’ ఇవెన్ తెర్ అదిక్ ముకె వాలెక్ హుకుమ్క్ సెలెంగ్” ఇంజెర్ వెహ్తొర్.</verse>
				<verse number="32">వోర్ సాస్తిరి, “గురుజి! బగవంతల్ వొరొర్ తప్సి దుస్రొర్ బోరె సెలుర్ ఇంజెర్ కరల్ వెహ్తి.</verse>
				<verse number="33">బగవంతన్ మావ బర్పుర్ దిల్తె, బర్పుర్ మన్దె, బర్పుర్ సక్తితె, బర్పుర్ బుది-గియన్తె పెర్మ కియన అని మావ మరట్ పెర్మతె సూడ్తపె, మా ఆజు-బాజుతుర్కున్ పెర్మతె సూడన ఇన్వల్ హుకుమ్ సమ్దొ తీర్క్‌న బొడ్సి అర్పన సియ్వల్ అని సేసంగ్ తర్వడున్ తెర్ ముకె ఆంద్” ఇంజెర్ ఇత్తొర్.</verse>
				<verse number="34">అహన్ వోర్ గియన్తె జవబ్ సియ్వల్ కేంచి, “నిమె బగవంతన రాజున్ వెలె లక్ సెల్వి” ఇంజెర్ ఇత్తొర్. అద్ ఆత పెజె యేసున్ ఉండె సవల్క్ పూసి కియ్లె బోరె దర్యమ్ కియ్మకి.</verse>
				<verse number="35">యేసు మందిర్త ఆవ్రతగ బోద వెహ్చెర్ “కిరిస్తున్ దావిద్న కాన్‌దాన్తొర్ ఇంజెర్ సాస్తిరిర్ బారి వెహ్చెర్ మంతెర్?” ఇంజెర్ సవల్ పూసి కీతొర్.</verse>
				<verse number="36">“ఇద్ గొస్టితున్ దావిద్ రాజలె పవిత్ర ఆత్మత సక్తితె, ‘నావొర్ పర్బున్ సంగ బగవంతల్, నీ సంగ లడెయ్క్ కియ్వలిర్‌కున్ మెయ్సి నీవంగ్ కాల్కున్ బూడ్ తచి వాట్నల్ వేరి, నావ తిన బగ్ల వాసి ఉద’ ఇంజెర్ ఇత్తొర్.</verse>
				<verse number="37">తె దావిద్ రాజలె వోన్, ‘నావొర్ పర్బు’ ఇంజెర్ కేయ్తొర్. తె వోర్ కిరిస్తు, దావిద్న కాన్‌దాన్తొర్ బహన్ ఆంతొర్?” ఇంజెర్ వూర్కున్ ఉల్ట పూసి కీతొర్. అద్ మందిర్తగ మన్వలిర్ పర్జ ఉండె ఇచుర్ కెవి సీసి అద్ బోదతున్ కేంజ్తెర్.</verse>
				<verse number="38">యేసు సూచన సీసెర్, “సాస్తిరిర్ బారెతె దిహన్తె మంట్! పొరొడల్తె బూడ్ వేరి లహ్క్ కోట్క్ కెర్సి బాజర్క్‌నె తిరివల్ అని పర్జ తమకున్ మాని కీసి దండొస్ దొసన ఇంజెర్ కోరంతెర్. బతి మిరట్ వూర్ దాత్ మన్మట్.</verse>
				<verse number="39">సునగోక్నగ అని జేవున్క్‌నగ తమ్వ డగుర్-పాన్దున్ తొహన్ సాటి వూర్ సాస్తిరిర్ ముకె మాయ్నలిర్ ఉద్వలిక్ జాగనగ ఉద్లె సూడంతెర్.</verse>
				<verse number="40">రాండె వెయ్లొకున్ పసి కీసి, అవెక్న దన్-దవ్లతున్ లూటి కీంతెర్. ఇదెన్ మకుసన్ సాటి పొరొ పొరొ బక్తి తొహ్చెర్, మాందితున్ మునె వెలెజెల్ పార్తనంగ్ కీసెర్ మందంతెర్. ఇవ్ ఈతన్ హిందల్ వూర్కున్, బగవంతల్ ఉండె డగుర్ సిక్స వాటంతొర్” ఇంజెర్ వెహ్తొర్.</verse>
				<verse number="41">అద్ ఆత పెజె, యేసు మందిర్త హుండితగ కరుమ్ ఉచ్చి, మాంది తమ్వంగ్ కొతంగ్ వాట్వల్ అని వెలెటిర్ దనెవంతలిర్ వెలెక్ వెలెక్ సొమ్ వాట్వల్ గిర్ సూడ్తొర్.</verse>
				<verse number="42">బతి ఉంది గరిబ్ రాండె వెయ్లొ వాసి రండ్ తమతంగ్ కొతంగ్ వాట్త. అవెన విలువ బెయ్ కమి మత్త.</verse>
				<verse number="43">యేసు తన్వుర్ సిస్యలిర్‌కున్ కరుమ్ కేయ్సి, “ఇంకె వేరి వూర్ దనెవంతలిర్ తమ్వ వెలె దన్-దవ్లత్‌నల్ ఇచుసి బాగమ్ తచి వాడ్తెర్. బతి ఇద్ గరిబ్ రాండె వెయ్లొనగ సిరిప్ రండె కొతంగ్ మత్తంగ్. అవెన్ పొరొన్ తాన పిసగతి ఆదర్ ఆసి మత్త. తెర్ బతి, అవ్ రండ్ కొతంగ్ గిర్ హుండితగ వాడ్త. అదెన్ సాటి, బగవంతన నదుడె, ఇద్ వెయ్లొ వాడ్తన విలువ, మెయ్తుర్ సమ్దిర్ వాట్తనల్ తెర్ అదిక్ ఆంత. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="44"></verse>
			</chapter>
			<chapter number="13">
				<verse number="1">యేసు మందిర్తల్ బహ్రి వానెకె, వూర్ సిస్యలిర్‌గటల్ వొరొర్ ఇహిన్ ఇత్తొర్. “గురుజి, అచుల! పెరజతి బండనె బాతంగ్ రొహ్క్ దొహ్తెరొ సూడ!” ఇంజెర్ ఇత్తొర్.</verse>
				<verse number="2">తె యేసు, “నిమె పెరజతి బండనె దొహ్తంగ్ రొహ్కునె సూడ్సెర్ మంతి బతలొ, బతి ఇవ్ బండంగ్ ఉందిత్ పొరొ ఉంది నిల్సి మన్వక్‌నె సమ్ది గిర్ ఉల్టె మానుంగ్” ఇంజెర్ జవబ్ సీతొర్.</verse>
				<verse number="3">అగటల్ పెసిసి, యేసు తన్వుర్ సిస్యలిర్ పేతురు, యాకొబు, యోహన్ అని ఆంద్రెయన్ సంగ మీరె మాసి, అద్ మందిర్తున్ మునె మన్వల్ ఒలివ మరన గుటత్ పొరొ సొంజి ఉత్తొర్.</verse>
				<verse number="4">తె యేసు వొరొరె మనెకె సిస్యలిర్, “ఇవ్ సమ్దొ బస్కె జర్గంతంగ్ మాకున్ వెహ? అని ఇవ్ సమ్దొ జర్గన్ మునె మాకున్ బాతల్ నిసని దిసర్?” ఇంజెర్ పూసి కీతెర్.</verse>
				<verse number="5">తె యేసు, “మీకున్ బోరె పసి కియ్వక్‌నె సూడట్.</verse>
				<verse number="6">బారితెకె, నా పొరొడె వెలెటిర్ లోకుర్ మిహ్గ వాసి, ‘ననయ్ కిరిస్తున ఆందున్’ ఇంజెర్ వెలెటిర్కున్ పసి కీంతెర్.</verse>
				<verse number="7">లడెయ్కున్ బారెతె, మీకున్ కేంజ వాయర్తె, దడ్కి తిన్మట్. ఇవ్ తప్వక్ జర్గయ్ లాగర్. బతి అస్కెనె సమ్దొత మూరె మాయ్వల్ ఆక్రిత గట్క వాయొ.</verse>
				<verse number="8">ఉంది దేస్నుర్ ఉండె ఉంది దేస్నుర్ సంగ లడెయ్ కీంతెర్. ఉంది రాజ్నుర్ ఉండె ఉంది రాజ్నుర్ సంగ లడెయ్క్ కీంతెర్. వెలె జాగనగ బూకంప్క్ అని కరుంగ్ గిర్ వాంతంగ్. అవ్ సమ్దొ బాలెంత ఆయన్ మునె వాయ్వలిక్ నొపిన్ మోడి మందంతంగ్ ఇంజెర్ కరి కియన.</verse>
				<verse number="9">బతి ఇవ్ సమ్ది జర్గ్‌నెకె మిరట్ దిహన్తె మంట్! కహితుర్ మాయ్నలిర్ మీకున్ పెదొల్కున్ మునె అని అదికారిర్ మునె కేయుస్తెకె అగ నిల లాగర్. అని మీకున్ సునగోక్నగ వోసి చాటల్క్‌నె పాయుసీంతెర్. నా హిందల్ రాజలిర్ మునె, డగుకున్ మునె నా బారెతె గవ వెహ్వల్ గట్క వాంత.</verse>
				<verse number="10">ఇదెన్ మొదొలె మిరట్ సమ్ది దేస్క్‌నగ సొంజి, జాతి పాతిత తేడ సూడ్వక్ సమ్దిర్‌కున్ బగవంతన చొకొట్న కబుడున్ పచర్ కియ లాగర్.</verse>
				<verse number="11">అద్ వకత్నె మీకున్ పియ్సి, అదికారిర్గ వోసి పూసి కీంతెర్. బతి మిరట్, ‘ఇద్ సిక్సతల్ బహన్ వడ్క్‌సి తపుసికొమ్’ ఇంజెర్ పరెసన్ ఆయ్మట్. బారితెకె అద్ వకత్నె మీవ దిల్తె వాసి బతల్ వడ్కన అని బహన్ వడ్కన ఇన్వల్, బగవంతలె తన్వ పవిత్ర ఆత్మత సక్తితె గొస్టింగ్ దయ కీంతొర్.</verse>
				<verse number="12">ఉండె బహన్ జర్గంతంగ్ ఇత్తెకె, మాయ్నలిర్ తమ్వుర్ తాదల్-తమున్, అహ్నె బాబుర్ తమ్వుర్ మర్కున్ మరన్ ఆయ్లె, హవ్లి కీంతెర్. అని మరి-మియడ్ తమ్వుర్ అవల్-బాబొన్ ఉల్ట ఆసి వూర జీవ యేతుసంతెర్.</verse>
				<verse number="13">నావుర్ బక్తలిర్ ఆత కాడ్కి, మీకున్ సమ్దిర్ పసంద్ కియుర్. బతి ఆక్రి వేరి బోర్తె వోర్చి నిలంతొరొ, వోర్ బచె మాంతొర్.</verse>
				<verse number="14">“అదెన్ సాటి దానియెల్ పర్‌వక్తల్ వెహ్త అద్ బే-సుదుడ్ కియ్వల్ బెయ్ కరెబల్ వస్తు పవిత్ర జాగతగ నిల్సి మన్వల్ మీకున్ దిస్తెకె, ఇదెన్ వాచి కియ్వల్ గిర్ కరి కియన. అద్ వకత్నె యూదయ యేరియతగ మన్వలిర్ గుటనెకె పరర్ ఆయన.</verse>
				<verse number="15">రోత మిదెతగ మన్వల్ తన్వ సామన్ తర్లె ఇంజెర్ గిర్ బూడ్ రెయ్వ.</verse>
				<verse number="16">వావ్టె మన్వల్ తన్వంగ్ కప్డింగ్ తర్క ఇంజెర్ రోన్ సొన్వ.</verse>
				<verse number="17">అయ్యొ! అవ్ దివొస్క్‌నె, పీటె మన్వలిక్ వెయ్లొకున్ అని బాలెంత వెయ్లొకున్ వెలె కస్టమ్ ఆంత.</verse>
				<verse number="18">ఈతంగ్ కస్ట-కాలమ్నంగ్ దివొస్క్, పీని గాలుమ్నె వాయ్వ ఇంజెర్ బగవంతన్ పార్తన కీమ్ట్.</verse>
				<verse number="19">ఈతంగ్ కస్ట-కాలమ్నంగ్ దివొస్క్, బగవంతల్ కలితున్ గడి కీతొర్ అగటల్తె నేండ్ వేరి బస్కెన్ వాయ్మకి. అని ఉండె మునె బస్కెన్ ఈతల్ గతి వాయొ.</verse>
				<verse number="20">బతి బగవంతల్ తన నేమి కీతుర్ వూర్ మాయ్నలిర్ సాటి ఇవ్ కస్ట-కాలమ్నంగ్ దివొస్కున్ వెలె కమి కీతొర్. అహన్ కమి కియ్వక్ ఇత్తెకె, దర్తురిత్ పొరొ బోరె పిసి మంజి మనుర్.</verse>
				<verse number="21">“అవ్ దివొస్కున్ రొపొ బోరె ఆయి, ‘ఇచుల! కిరిస్తు ఇగె మంతొర్’ సెలెతె ‘అచుల! అగ మంతొర్’ ఇంజెర్ బోరె వెహ్తెకె గిర్ బరొస కియ్వ.</verse>
				<verse number="22">బారితెకె, నా పొరొడె లబడ్ కిరిస్తుర్, లబడ్ పర్‌వక్తలిర్ తమ్వ కెయ్దె ఆత అచొర్ బగవంతల్ నేమి కీతుర్కున్ పసి కియ్లె, చమత్‌కార్క్‌ అని మయ్మతంగ్ కామ్క్ గిర్ కీంతెర్.</verse>
				<verse number="23">అదెన్ సాటి, దిహంతె తాకనిర్ ఇంజెర్, మీకున్ మునెనె ఇవెన్ బారెతె వెహ్చెర్ మంతొన్.</verse>
				<verse number="24">బతి ఇవ్ కస్ట-కాలమ్నంగ్ దివొస్క్ వీడ్త పెజె, పోడ్ద్ సికటి ఆసి దాంత అని నెలెంజ్ తన్వ వేడ్చి సియ్వక్ ఆంత.</verse>
				<verse number="25">హాబడంగ్ సుకుక్ సమ్దొ బూడ్ అర్సి దానుంగ్, ఇహిన్ హాబడంగ్ సమ్దొ సక్తింగ్ హాలె మాసి దాంతంగ్.</verse>
				<verse number="26">“అద్ వకత్నె స్వర్గ్‌నొర్ మాయ్నల్ సక్తితె అని మయ్మత వేడ్చితె హాబడంగ్ టెపన్ పొరొ వాయ్వల్ మాయ్నలిర్ సూడనిర్.</verse>
				<verse number="27">వోర్ తన్వుర్ దూతలిర్ సంగ, ‘దర్తురితంగ్ నాలుంగ్ కోన్క్‌నగ, హాబడ కాట్ వేరి పగ్రె మాసి మన్వలిర్ బగవంతల్ నేమి కీతుర్కున్ మీరి కీసి తరట్’ ఇంజెర్ సారి కీంతొర్.</verse>
				<verse number="28">“ఇంకె మిరట్ మరక్నల్ ఉంది గొస్టి కరియన ఇంజెర్ అవెన్ బారెతె మీకున్ వెహంతొన్. బతల్ ఇత్తెకె, అవెనంగ్ కాందంగ్ కొడ్స్‌వల్ సూడ్సి, పిర్ గాలుమ్ కరుమ్ వాత ఇంజెర్ మిరట్ కరి కీంతిట్.</verse>
				<verse number="29">అదె తీర్దె, ఇవ్ గట్నంగ్ జర్గ్‌వల్ సూడ్సి, వోర్ వెలె కరుమ్ మంతొర్, కావడున్ కరుమె మంతొర్ ఇన్వల్ కరి కీమ్ట్.</verse>
				<verse number="30">ఇవ్ సమ్దొ జర్గ్‌నల్ వేరి, ఇద్ ఇంకె మన్వల్ నరిమన్కన జనొబ మూరె మాసి సొనొ. ఇద్ హాబర్ అని దర్తురి సమ్ది మూరె మాసి దానుంగ్ బతి, నావంగ్ వచన్క్ బస్కెట్ గిర్ నిల్సి మందనుంగ్. ఇద్ సతెమ్ ఆంద్.</verse>
				<verse number="31"></verse>
				<verse number="32">“అద్ దివొస్, అద్ గట్కతున్ బారెతె సిరిప్ బాబొ బగవంతనె టావ. అచొరె బతి, స్వర్గ్‌నుర్ దూతలిర్కునె ఆయి, బగవంతనొర్ మరినె ఆయి బోనె గిర్ టావ సెలె.</verse>
				<verse number="33">అద్ దివొస్, అద్ వకత్ బస్కె వాంతయొ బోనె టావ సెలె. అదెన్ సాటి, మిరట్ దిహన్తె చేతొ మంజి పార్తన కీమ్ట్.</verse>
				<verse number="34">వొరొర్ మాయ్నల్, తన్వుర్ సేవ్కలిర్‌కున్, బోన వోన్ కామ్ హవ్లి కీసి, రోత డెరొటతగ కేప్సెర్ మన్వల్ సేవ్కన్ సంగ, ‘నన మల్సి వానల్ వేరి దిహన్తె కేప్సెర్ మన్’ ఇంజెర్ హుకుమ్ సీతపినయ్ స్వర్గ్‌నొర్ మాయ్నన ఆయ్వల్ నావ మల్సి వాయ్వల్ మందంత.</verse>
				<verse number="35">అహన్ రోతొర్ మాల్కల్ పోడ్ద్ సొనెకె వాంతొరొ, నడ్డుమ్ నర్క వాంతొరొ, గొగ్డింగ్ కూస్నెకె వాంతొరొ, పోడ్ద్ పెసినెకె వాంతొరొ, బస్కె వాంతొరొ బోనె టావ సెలె. అదెన్ సాటి మిరట్ దిహన్తె మంట్.</verse>
				<verse number="36">వోర్ మాల్కల్ వెహ్వక్‌నె అచనక్ వాతెకె, మిరట్ చేతొ మనల్ సూడట్.</verse>
				<verse number="37">ఇద్ గొస్టి మీకున్ వెహ్తొన్ అని హరియేక్ మాయ్నన్ గిర్ వెహ్చెర్ మంతొన్. ఇద్ గట్కతున్ సాటి తయర్ మంట్” ఇంజెర్ యేసు వెహ్తొర్.</verse>
			</chapter>
			<chapter number="14">
				<verse number="1">పస్క సడ్దున్ అని తాతొ పిండితంగ్ సారింగ్ సుర్వల్ సడ్దున్ రండ్ రోజ్క్ మునెతల్, డగుక్ కటొడలిర్ అని సాస్తిరిర్, ‘యేసున్ మక్డితె పియ్సి జకుసన’ ఇంజెర్ పిలన్ వాడ్సెర్ మత్తెర్.</verse>
				<verse number="2">“బతి ఇద్ యేడుంగ్ రోజ్క్‌న సడ్దున్ రొపొ వోన్ జకుస్వ, ఉంది మోక అహన్ కియుస్తెకె పర్జతున్ నడ్డుమ్ లొలింగ్ ఆంతంగ్” ఇంజెర్ వడ్క్‌తెర్.</verse>
				<verse number="3">అస్కె యేసు, బెతనియ ఇన్వల్ నాటె పెర్స నొపితె మంజి, చొకొట్ ఆతొర్ వోర్ సీమొన్త రోన్ తిందన్ సాటి ఉచ్చి మత్తొర్. అదె వకత్నె ఉంది వెయ్లొ నారిత బండత కోపతగ వెలె మహ్గ్‌న సెంట్ పియ్సి వాత. అద్ కోపత ముచడున్ వొహ్చి, అద్ సెంటున్ యేసున తలత్ పొరొ వెడిత.</verse>
				<verse number="4">అద్ సూడ్సి, అగ మన్వలిర్ కహితుర్ సోంగున్ వాసి “అరెరె! వటి ఆగయెన్ సెంటున్ బారి కరబ్ కియ్వల్? తాన్ వొమ్తెకె, మూంద్ నుహ్క్ కూరతంగ్ బిలంగ్ వాందుంగ్. అవెన్ గరిబ్ లోకుర్కున్ సియ వాందు” ఇంజెర్ తాన్ రాంగ్తెర్.</verse>
				<verse number="5"></verse>
				<verse number="6">బతి యేసు వూర్కున్ సూడ్సి, “దబ్ మంట్! తాన్ తక్‌లిబ్ కియ్మట్. నా సాటి అద్ వెయ్లొ చొకొట్నయ్ కామ్ కీత.</verse>
				<verse number="7">గరిబ్ లోకుర్ మీ నడ్డుమ్ బస్కెట్ గిర్ మందంతెర్. మీకున్ బస్కె పసంద్ వాంతయొ అస్కె, వూర్కున్ మిరట్ మదత్ కియ వచొ. బతి నన బస్కెట్ మేందొడ రూప్నె మీ నడ్డుమ్ మనొన్.</verse>
				<verse number="8">నావ మేందొడున్ వీచ్నగ మిస్లె వోయన్ సాటి సెంట్ వెడిసి సజి కీత. అద్ వెయ్లొ తన బతల్ కియ పర్నల్ మత్తయొ అద్ కీత.</verse>
				<verse number="9">ఇద్ చొకొట్న కబుర్ పరిపంచమ్నగ బగ-బగతె పచర్ ఆంతయొ, అగ ఇద్ వెయ్లొన్ అని ఇద్ వెయ్లొ కీత కామున్ హేతు కీంతెర్. ఇద్ సతెమ్ ఆంద్” ఇంజెర్ ఇత్తొర్.</verse>
				<verse number="10">అద్ ఆత పెజె బార జన్క్ సిస్యలిర్‌గటల్ వొరొర్ ఇస్కరియోత్ నాట్నొర్ యూదల్ డగుక్ కటొడలిర్గ సొత్తొర్. అని “యేసున్ మీ కెయ్దె హవ్లి కీంతొన్” ఇంజి వూర్కున్ వెహ్తొర్.</verse>
				<verse number="11">తె అద్ కేంచి వూర్ బెయ్ కుసి ఆతెర్. అని “నీకున్ కొతంగ్ సీంతొమ్” ఇంజెర్ వొప్తెర్. అస్కెడల్ వోర్ యూదల్, యేసున్ వూర కెయ్దె పియ్సి సియ్లె మోక సూడ్సెర్ మత్తొర్.</verse>
				<verse number="12">తాతొ పిండితె సారింగ్ సుర్సి తిన్వల్ సడ్ వాత. అద్ సడ్ద మొదొడ దివొసున్ నేటి, గొరె పిలతున్ కొయ్వల్ రివజ్ తాక్సెర్ మత్త. అంటిత్ సిస్యలిర్ యేసునగ వాసి, “పస్క జేవున్తున్ బగ తయర్ కియన ఇంతి?” ఇంజెర్ పూసి కీతెర్.</verse>
				<verse number="13">తె యేసు తన్వుర్ సిస్యలిర్‌గటల్ ఇవిర్కున్ కేయ్సి, “మిరట్ నగుడె నేంగ్నెకెనె, వొరొర్ మాయ్నల్ బుడ్డితె యేర్ తోచ్చి, మీకున్ బేటె మాంతొర్. వోర్ మాయ్నన్ పెజెయ్ సొంజి, వోర్ నేంగ్వల్ రోతగ మిరట్ గిర్ నేంగట్.</verse>
				<verse number="14">అని అద్ రోతొర్ మాల్కన్ తోడొ, ‘“నా సిస్యలిర్ సంగ పస్క సడ్ద జేవున్ కీనల్, కమ్ర బగ మంత?” ఇంజి మా గురుజి పూసి కీసెర్ మంతొర్’ ఇంజెర్, వోన్ పూసి కీమ్ట్.</verse>
				<verse number="15">అస్కె వోర్, సమ్దొ సవ్లత్‌నె తయర్ మన్వల్ మిదెత డగుర్ కమ్రతున్ తొహంతొర్. అగ మిరట్ సడ్ద జేవున్తున్ తయర్ కీమ్ట్” ఇంజెర్ వెహ్తొర్. తె వూర్ సిస్యలిర్ నగుడె సొత్తెర్. యేసు వెహ్త తీరె సమ్దొ జర్గ్‌త. అగ వూర్ పస్క జేవున్ తయర్ కీతెర్.</verse>
				<verse number="16"></verse>
				<verse number="17">అంటిత్ పోద్రెక్‌న యేలతె, యేసు తన్వుర్ బార జన్క్ సిస్యలిర్ సంగ మీరె మాసి అగ సొత్తొర్.</verse>
				<verse number="18">వూర్ సమ్దిర్ జేవున్ కియ్లె ఉచ్చి మత్తెర్. అస్కె యేసు “మిహ్గటల్ వొరొర్ ఇత్తెకె, నా సంగ తింజెర్ మన్వల్ నాకున్ దోక సీంతొర్. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="19">అద్ కేంచి, వూర్కున్ బెయ్ దుక్స లాగ్త. తె, “నన కి బతల్?” ఇంజెర్ వూర్గటల్ హర్ వొరొర్ యేసున్ పూసి కీతెర్.</verse>
				<verse number="20">తె, “మీ బార జన్క్‌నల్ బోర్తె నా బరొబర్ సారితున్ కోజతగ ముడుసి, తింతొరెయ్ వోరె నాకున్ దోక సీంతొర్.</verse>
				<verse number="21">అని స్వర్గ్‌నొర్ మాయ్నన్ బారెతె దర్మ-గ్రంత్‌నగ లిహి కీత తీర్ వోర్ పరన్ సుటి కీంతొర్. బతి వోన్ దోక సియ్వన్ వెలె దుక్స వాంత. ఆతొన జల్మ ఆయ్వక్ మన్మడ్ ఇత్తెకె, చొకొట్ మందు” ఇంజెర్ వెహ్తొర్.</verse>
				<verse number="22">అహన్ సమ్దిరె తింజెర్ మనెకె, యేసు సారితున్ పియ్సి బగవంతన్ పార్తన కీసి, సిస్యలిర్‌గ సీసెర్, “ఇదెన్ నావ మేందొల్ ఇంజి, తింట్” ఇంజెర్ వెహ్తొర్.</verse>
				<verse number="23">అహ్నె ఉంది చంబుతగ ఆంగుర్క్‌న రస పియ్సి బగవంతన్ పార్తన కీసి వూర్గ సీతొర్. అదెన్ వూర్ సమ్దిర్ ఉటెర్.</verse>
				<verse number="24">అహన్ వూర్ ఉట పెజె, “బగవంతన్ అని పర్జత్ నడ్డుమ్ ఇద్ నావ నెతుర్ పూన నియమ్ ఆసి మందంత. బద్ ఇత్తెకె, నావ నన బలిదాన్ సియ్వల్ నెతుడున్ హిందల్, వెలెటిర పాప్ మాపి ఆంత.</verse>
				<verse number="25">బగవంతన రాజ్నగ మీ బరొబర్ పూన ఆంగుర్ రస ఉన్వల్ దివొస్ వేరి, ఇంగెడల్ అదెన్ ఉన్నొన్ ఇంజి, మీ సంగ వెహ్చెర్ మంతొన్. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="26">అద్ ఆత పెజె వూర్ కీర్తన్ వార్సి, ఒలివ మరక్న గుటత్ పొరొ సొత్తెర్.</verse>
				<verse number="27">అహన్ సొంజెర్ మనెకె యేసు, “‘బగవంతల్ గొరెంగ్ గాయ్కిన్ పాసి జకంతొర్! అస్కె గొరెంగ్ సమ్దొ గిరె బుజ్డె మాసి దాంతంగ్!’ ఇంజెర్ గ్రంత్‌నగ లిహి కీసి మత్త తీర్, మిరట్ సమ్దిరె నహ్గటల్ బుజ్డె మాసి దాంతిట్.</verse>
				<verse number="28">బతి బగవంతల్ నాకున్ నేండుస్త పెజె, మీకున్ తెర్ మునె నన గలిలయ యేరియతె దాంతొన్” ఇంజెర్ వెహ్తొర్.</verse>
				<verse number="29">అద్ కేంచి పేతురు, “సమ్దిర్ పరర్ ఆనిర్ బతి, నన నీకున్ అసలె సుటి కీసి సొనొన్” ఇంజెర్ ఇత్తొర్.</verse>
				<verse number="30">తె, “నా బారెతె నిమె, ‘వోర్ బోర్ ఆందురొ టావ సెలె’ ఇంజెర్, మూంద్ జోకంగ్ లబడ్ వెహ బీగర్, నేట రాతున్ రండ్ జోకంగ్ గొగ్డి కూసొ. ఇద్ సతెమ్ ఆంద్” ఇంజెర్ యేసు జవబ్ సీతొర్.</verse>
				<verse number="31">బతి పేతురు, “నన నీ బరొబర్ ఉంది మోక పరన్ సుటి కియ్వల్ గట్క వాతెకె, సుటి కీక బతి, అసలె అహన్ వెహొన్” ఇంజెర్ వెహ్తొర్. తె మెయ్తుర్ సమ్దిర్ సిస్యలిర్ గిర్ యేసున్ అదె తీర్దె వెహ్తెర్.</verse>
				<verse number="32">అస్కె యేసు కడ్మతుర్ సిస్యలిర్ సంగ గెత్సెమనె ఇన్వల్ వాడితగ సొత్తొర్. అని వూర్ సంగ, “నన అగ సొంజి పార్తన కీసి వానల్ మిరట్ ఇగె ఉదట్” ఇంజెర్ వెహ్తొర్.</verse>
				<verse number="33">అని పేతుర్తున్, యాకొబున్ అని యోహన్తున్ తన్ సంగ ఉండె జరసి మునె వోతొర్. యేసు తన్వ మన్దగ దుక్స అని పికర్ కియ్వల్ సురు కీతొర్.</verse>
				<verse number="34">వూర్ సంగ యేసు, “నావ పరన్ దాంత ఇత్తపినయ్ నాకున్ బెయ్ దుక్స అని పికర్ లాగ్సెర్ మంత. మిరట్ ఇగె ఆగట్ అని నా బరొబర్ చేతొ మంట్” ఇంజెర్ వెహ్తొర్.</verse>
				<verse number="35">అని జరసి లక్ సొంజి, దర్తురిత్ పొరొ ముర్-టొంగ్రంగ్ కొట్సి, “నా బాబ! ఇద్ వకతున్ వీడుస్నల్ మోక మత్తెకె, నహ్గటల్ వీడుస. నీ సంగ ఆయొ అద్ బతయ్ సెలె. ఇద్ దుక్సతె నించి మన్వల్ కోజతున్ నహ్గటల్ లంగ్ జర్గుస. తెర్ బతి, నావ ఇస్టమ్‌నె ఆయొ, సిరిప్ నీవ ఇచ తీరె జర్గుస” ఇంజెర్ పార్తన కీతొర్.</verse>
				<verse number="36"></verse>
				<verse number="37">మల్సి వాసి సూడ్తెకె, తన్వుర్ సిస్యలిర్ నరుమ్సెర్ దిస్తెర్. తె పేతుర్తున్ సంగ, “సీమొను, నరుమ్సెర్ మంతియ్! ఉంది గంటమెన్ గిర్ నా బరొబర్ చేతొ మంద పర్వియ్?</verse>
				<verse number="38">కటిన్త పరిక్స వానెకె, తాన్గ కోండె మాయ్వక్ మన్లె, బగవంతన్ దిహన్తె పార్తన కీమ్ట్. ఆత్మ తయర్ మంత బతి, మేందొడగన్ జిగి సెలె” ఇంజెర్ పేతుర్తున్ సంగ ఇత్తొర్.</verse>
				<verse number="39">యేసు ఉండె మల్సి సొంజి, మొదొల్ కీతపె పార్తన కీతొర్.</verse>
				<verse number="40">మల్సి వాసి సూడ్తెకె, వూర్ ఉండె గిర్ నరుమ్సెరెన్ దిస్తెర్. వూర్ బెయ్ జప్నె అర్సి జోపున్ ఆపుసియ పర్మకి. తె యేసున్ బతల్ ఇంజెర్ జవబ్ సియనయొ వూర్కున్ అర్తమ్ ఆయ్మకి.</verse>
				<verse number="41">మూడవ జోక గిరె యేసు మల్సి వూర్గ వాసి, “మిరట్ ఉండె గిర్ నరుమ్సెర్ ఆరమ్ యేచ్చెర్ మంతిటియ్? సూడట్! స్వర్గ్‌నొర్ మాయ్నన్ పాపిర కెయ్దె హవ్లి కియ్వల్ గట్క వాత. అచుల! నాకున్ దోక సియ్వల్ వాసెర్ మంతొర్” ఇంజెర్ వెహ్తొర్.</verse>
				<verse number="42"></verse>
				<verse number="43">యేసు అహన్ వెహ్నెకెతె బార జన్క్ సిస్యలిర్‌గటల్ ఇస్కరియోత్ నాట్నొర్ యూదల్ వాతొర్. డగుక్ కటొడలిర్, సాస్తిరిర్ అని పెదొల్క్ సారి కీతుర్ వూర్ పర్జ తమ్వంగ్ కెయ్క్‌నె తల్‌వర్క్, డుడ్డుంగ్ పియ్సి యూదన్ పెజెయ్ వాతెర్.</verse>
				<verse number="44">వోర్ దోక సియ్వల్, “నన సొంజి బోన్తె ముక బురంతొనొ, వోన్ మిరట్ పియట్” ఇంజెర్ మునెనె అదెన్ బారెతె వెహ్చి, పిలన్తె వాతొర్.</verse>
				<verse number="45">అదెన్ హిందల్ యెంటనె యూదల్ యేసున్ కరుమ్ సొంజి, “గురుజి! నీకున్ దండొస్” ఇంజెర్ ముక బుర్తొర్.</verse>
				<verse number="46">తె పియ్లె వాతుర్ వూర్ యేసున్ పొరొ ముచ్లి అర్సి గట-గిట పియ్తెర్.</verse>
				<verse number="47">తె యేసున్ బగ్ల నిల్సి మన్వల్ వొరొర్, తన్వ లామ్ రూసితె పెర్సొర్ కటొడనొర్ సేవ్కన కెవితున్ తివుస్తొర్.</verse>
				<verse number="48">అస్కె యేసు, “కలె-కంగ్రన్ పియ్లె వాతపినయ్ తల్‌వర్క్ అని డుడ్డుంగ్ పియ్సి బారి వాతిట్? నన హర్ దివొస్ మందిర్తగ ఉచ్చి బోద వెహ్నెకె, బారి నాకున్ పియ్మకి? బతి పర్‌వక్తలిర్ దర్మ-గ్రంత్‌నగ లిహి కీతంగ్ వచన్క్ పూరె మాయ్లెనె, ఇద్ తీర్దె జర్గ్‌త” ఇంజెర్ వెహ్తొర్.</verse>
				<verse number="49"></verse>
				<verse number="50">అస్కె సిస్యలిర్ సమ్దిర్ సుటి కీసి పరర్ ఆతెర్.</verse>
				<verse number="51">వొరొర్ డియొర్ యేసున్ పెజెయ్ పెజెయ్ సొంజెర్ మత్తొర్. వోన్ గిరె వూర్ పర్జ పియ్తెర్. తె తన్వ లంగుటితున్ సుటి కీసి, కుడెకెయ్ వోర్ గిరె పరర్ ఆసి సొడితొర్.</verse>
				<verse number="52"></verse>
				<verse number="53">వూర్ యేసున్ పియ్సి పెర్సొర్ కటొడన రోన్ వోతెర్. అగ వెలెటిర్ డగుక్ కటొడలిర్, సాస్తిరిర్ అని పెదొల్క్ మీరె మాసి మత్తెర్.</verse>
				<verse number="54">పేతురు, యేసునల్ లక్ మంజెర్ పెజెయ్ పెజెయ్ పెర్సొర్ కటొడన ఆవ్రతగ వాతొర్. సిపాయిర్ బరొబర్ వోర్ గిర్ పీని ఆర్లె, ఆక్టితగ ఉత్తొర్.</verse>
				<verse number="55">డగుక్ కటొడలిర్ అని సన్‌హెద్రిన్‌తుర్ మెయ్తుర్ అదికారిర్ సమ్దిర్ యేసున్ జక్లె, లబడ్ గవన్ సాటి మహ్క్‌తెర్. బతి వూర్కున్ బవె గవంగ్ పుట్మకి. వెలెటిర్ లోకుర్ లబడ్ గవ వెహన్ సాటి మునె వాతెర్. బతి యేసున జీవ యేత్నల్ ఉంది గిర్ కారన్ వూర్కున్ పుట్మకి. ఆక్రిత్ ఇవిర్ మాయ్నలిర్ వాసి, “‘మాయ్నలిర్ నివ్డి కీత ఇద్ మందిర్తున్ ఉల్టి కీసి, మూంద్ రోజ్క్‌నె మాయ్నలిర్ దొహ పరుర్ ఆతల్ మందిర్ దొహంతొన్’ ఇన్వల్ మమొట్ కేంజ్తొమ్” ఇంజెర్ వెహ్తెర్.</verse>
				<verse number="56"></verse>
				<verse number="57"></verse>
				<verse number="58"></verse>
				<verse number="59">బతి వొరొన గవ వొరొన్ కట్మకి.</verse>
				<verse number="60">అద్ ఆత పెజె, పెర్సొర్ కటొడల్ తేచ్చి సమ్దిర్ మునె నిల్సి, “నీ పొరొ ఇవ్ కసుక్ వాట్సెర్ మంతెర్. బారి బతయ్ జవబ్ సీసెర్ సెల్వి?” ఇంజెర్ యేసున్ పూసి కీతొర్.</verse>
				<verse number="61">బతి యేసు జవబ్ సియ్వక్ దబ్ మత్తొర్. తె ఉండె వోర్ పెర్సొర్ కటొడల్, “నిమె బగవంతనొర్ మరి ఆయ్వల్ కిరిస్తుని ఆంది కి?” ఇంజెర్ పూసి కీతొర్.</verse>
				<verse number="62">తె యేసు, “హో! ననయ్ ఆందున్. సర్వ సక్తి వాలె బగవంతన తిన బగ్ల రాజ-గాదితగ ఉచ్చి మన్వల్ స్వర్గ్‌నొర్ మాయ్నల్, హాబడంగ్ టెపన్ పొరొ రెయ్సి వాయ్వల్ మిరట్ సూడంతిట్” ఇంజెర్ వెహ్తొర్.</verse>
				<verse number="63">పెర్సొర్ కటొడల్ సోంగున్ వాసి తన్వంగ్ కప్డింగ్ సరుసి, “మాకున్ దుస్రొక్ ఉండె బవ్ గవంగ్ పహ్జె?</verse>
				<verse number="64">వోర్ బగవంతన్ రెహ్చి వడ్క్‌వల్ మిరటె కుద్ కేంజ్తిట్. తె ఇంగె బతల్ కీకట్ ఇంతిట్?” ఇంజెర్ వూర్కున్ ఉల్ట పూసి కీతొర్. సమ్దిర్ గిరె, “వోన్ మరన్త సిక్స వాటన” ఇంజెర్ నిర్నయ్ కీతెర్.</verse>
				<verse number="65">అద్ ఆత పెజె, కహితుర్ యేసున్ పొరొ ఉస్క్‌తెర్. ఉండె కహితుర్ వోనంగ్ కడ్కున్ దొహ్చి ముటి కీసి పాసి, “బోర్ పాతొమొ పుంద?” ఇంజెర్ చేడి కీతెర్. కేప్సెర్ మన్వలిర్ సిపాయిర్ యేసున్ వోసి పాతెర్.</verse>
				<verse number="66">పేతురు అద్ రచతగ ఉచ్చి మనెకె, పెర్సొర్ కటొడనగ కామ్ కియ్వల్ పేడి కరుమ్ వాత.</verse>
				<verse number="67">అని పేతుర్తున్ దిహన్తె సూడ్సి, “నిమె గిర్ నజరేత్నొర్ యేసున్ సంగ మత్తొనియ్ ఆంది సెలెయ్?” ఇంజెర్ పూసి కీత.</verse>
				<verse number="68">తె వోర్ పేతురు, “నిమె బతల్ ఇంజెర్ మంతియొ నాకున్ అర్తమ్ ఆసెర్ సెలె” ఇంజెర్ వెహ్తొర్. అస్కె యెంటనె గొగ్డి కూస్త.</verse>
				<verse number="69">అద్ కామ్ కియ్వల్ పేడి, మర్ల వోర్ పేతుర్తున్ సూడ్సి, “వోర్ తప్వక్ యేసున్ సంగ మత్తొర్ వోరె ఆందుర్” ఇంజెర్ సిర్ముట్ మన్వలిర్ సంగ ఉండె ఉంది జోక వెహ్త.</verse>
				<verse number="70">తె పేతురు ఉండె ఉంది జోక, “సెలె-సెలె, నన ఆయొన్” ఇంజెర్ ఇత్తొర్. జులుక్ ఆత పెజె పేతుర్తున్ సంగ అగ నిల్సి మత్తుర్ వూర్, “నిమె గలిలయతొని ఆత కాడ్కి, తప్వక్ వోర్ యేసున్ సంగ మత్తొనియ్ ఆంది” ఇంజెర్ ఇత్తెర్.</verse>
				<verse number="71">అహన్ ఇనెకెన్, పేతురు వొట్ వాడ్సెర్ తన్వ తనకున్ సాపెన సీసెర్, “వోర్ మాయ్నన్ బారెతె నాకున్ టావ సెలె” ఇంజెర్ వెహ్తొర్.</verse>
				<verse number="72">అస్కెనె రెండవ జోక గొగ్డి కూస్త. తె పేతుర్తున్ తన్వ సంగ యేసు, “గొగ్డి రండ్ జోకంగ్ కూస్వక్ మనెకె, నన బోన ఆందునొయొ టావ సెలె ఇంజి మూంద్ జోకంగ్ లబడ్ వెహంతి” ఇంజెర్ వెహ్త గొస్టి హేతు వాత. తె వోర్, బెయ్ దుక్సతె ఆడ్వల్ మొదొల్ కీతొర్.</verse>
			</chapter>
			<chapter number="15">
				<verse number="1">సక్రెన్ డగుక్ కటొడలిర్, పెదొల్క్, సాస్తిరిర్ అని సన్‌హెద్రిన్‌తుర్ సమ్దిర్ అదికారిర్ మీరె మాసి పిలన్ వాడ్తెర్. అని యేసునంగ్ కెయ్క్ దొహ్చి, అద్ యేరియతొర్ గవర్నర్ పిలాతునగ వోసి, హవ్లి కీతెర్.</verse>
				<verse number="2">అద్ వకత్నె రోమతొర్ గవర్నర్ పిలాతు యేసున్ సూడ్సి, “నిమె యూదుల్క్‌నొర్ రాజని ఆంది కి?” ఇంజెర్ పూసి కీతొర్. తె యేసు, “నిమె ఇత్తపె” ఇంజెర్ జవబ్ సీతొర్.</verse>
				<verse number="3">అస్కె వూర్ డగుక్ కటొడలిర్, “బెయ్ వెలె తీర్క్‌నంగ్ కరబ్ కామ్క్ కీతొర్” ఇంజెర్ బద్నమ్ కీతెర్.</verse>
				<verse number="4">అవ్ కేంచి పిలాతు వోన్ సూడ్సి, “ఇచుల! బచొంగ్ కసుక్ వాట్సెర్ మంతెరొ సూడ. నిమె బతయ్ జవబ్ సియ్వి కి?” ఇంజెర్ పూసి కీతొర్.</verse>
				<verse number="5">తెర్ బతి, యేసు బదె జవబ్ సియ్మకి. తె పిలాతు గుల్ ఆతొర్.</verse>
				<verse number="6">హర్ పస్క సడ్ జర్గ్‌నెకె, జేల్తగ అర్సి మన్వలిర్‌గటల్ పర్జ సుటి కీమ్ట్ ఇంజెర్ కోర్తొర్ వొరొన్, గవర్నర్ సుటి కియ్వల్ రివజ్ తాక్సెర్ మత్త.</verse>
				<verse number="7">బరబ ఇన్వల్ వొరొర్ మాయ్నల్ మత్తొర్. వోర్ రోమ్ సర్కార్‌దున్ బయ్మన్ ఆసి, తన్వుర్ సోప్తలిర్ సంగ వెలెటిర్కున్ జక్సి వూర్ బరొబర్ టానెతె అర్సి మత్తొర్.</verse>
				<verse number="8">హర్ సాల్ టానెతల్ వొరొన్ సుటి కీతపె, ఇద్ సడ్దున్ నేటి గిర్ వొరొన్ సుటి కియన ఇంజెర్ పర్జ గవర్నర్ పిలాతున్ కోర్తెర్.</verse>
				<verse number="9">వూర్ డగుక్ కటొడలిర్ కపట్నె వోర్ యేసున్ తన్వ కెయ్దె హవ్లి కీతెర్ ఇన్వల్, పిలాతు కరి కీతొర్. అని, “యూదుల్క్‌నొర్ రాజన్ మీ సాటి సుటి కియన ఇంతిట్ కి బతల్?” ఇంజెర్ పర్జతున్ పూసి కీతొర్.</verse>
				<verse number="10"></verse>
				<verse number="11">బతి అద్ వకత్నె డగుక్ కటొడలిర్, “‘యేసున్ బద్లి బరబన్ సుటి కీమ్ట్’ ఇంజెర్ కోరట్” ఇంజి వూర్ పర్జతున్ చహ్డి కియుసీతెర్.</verse>
				<verse number="12">తె పిలాతు, “మిరట్ యూదుల్క్‌నొర్ రాజల్ ఇంజెర్ కేయ్వల్ వేర్ యేసున్ నన బతల్ కీక?” ఇంజెర్ పూసి కీతొర్.</verse>
				<verse number="13">తె వూర్ సమ్దిరె, “వోన్ మొద్నగ టాంగి కీసి జకన” ఇంజెర్ కిలితెర్.</verse>
				<verse number="14">అద్ కేంచి పిలాతు, “బారి ‘వేన్ జకన’ ఇంజెర్ మంతిట్? వేర్ బతల్ కసుర్ కీతొర్?” ఇంజెర్ వూర్కున్ పూసి కీతొర్. తె వూర్ పర్జ ఉండె ఇచుర్ జోర్తె, “వోన్ మొద్నగ మోలనె పాసి జకనయె” ఇంజెర్ కిలితెర్.</verse>
				<verse number="15">వూర్ సమ్దిర్ పర్జ కోర్తతున్ మాని కీసి, పిలాతు టానెతగ మన్వల్ బరబన్ సుటి కియుసీతొర్. అద్ ఆత పెజె యేసున్ చాటల్క్‌నె పాయ్లె అని మొద్నగ మోలనె పాసి జక్లె సిపాయిర్గ వోర్ హవ్లి కీతొర్.</verse>
				<verse number="16">వూర్ సిపాయిర్ యేసున్ గవర్నర్‌త మహల్తగ వోసి, మెయ్తుర్ సిపాయిర్ సమ్దిర్‌కున్ మీరి కీతెర్.</verse>
				<verse number="17">వూర్ సమ్దిర్ మీరె మాసి, యేసున్ రాజలిర్ పోండ్వల్ రగల్ వాలె లామ్ పాంగుడ్ పోండుస్తెర్. చహ్క్‌న కాందతున్ ఉంది కిరిటున్ మోడి గీడి కీసి తలదగ కెరుసీతెర్.</verse>
				<verse number="18">అని వూర్, “యూదుల్క్‌నొర్ రాజ! నీకున్ జెయ్ జెయ్ కార్” ఇంజెర్ కిలితెర్.</verse>
				<verse number="19">అని యేసున తలదున్ బెడ్డెతె పాసెర్, ఉస్క్‌సెర్, వూర్ సమ్దిర్ వోన్ మునె ముర్-టొంగ్రంగ్ కొట్సి, కాల్ కర్సెర్ చేడి కీతెర్.</verse>
				<verse number="20">అహన్ వోన్ చేడి కీత పెజె, వోన్ పోండుస్త పాంగుడున్ తెండ్సి, వోన పాంగుడున్ వోన్ పోండుసీతెర్. అద్ ఆత పెజె, మొద్నగ టాంగి కియ్లె, వోన్ పియ్సి బహ్రి వోతెర్.</verse>
				<verse number="21">అస్కె కురెని చహర్దొర్ అలెగ్‌జాండర్తొర్ అని రూపస్నొర్ బాబొ సీమొన్, బహిడల్ అగ వాసెర్ మత్తొర్. తె వోన్ పొరొ, యేసు కాంచి మన్వల్ మొదున్ వూర్ సిపాయిర్ జుల్మతె కాంజుసీతెర్.</verse>
				<verse number="22">అని వూర్ యేసున్ ‘గొల్గొత’ ఇన్వల్ జాగతగ పియ్సి వాతెర్. ‘గొల్గొత’ ఇత్తెకె, తలద టోక్రె ఇంజెర్ అర్తమ్.</verse>
				<verse number="23">అగ కెయ్ముల్ వాలెతున్ మిస్డి కీత ఆంగుర్ రసతున్ ఉన్లె, వోన్ సీతెర్ బతి, వోర్ యేసు ఉన్మకి.</verse>
				<verse number="24">తె అద్ ఆత పెజె, యేసున మేందొడ్ పొరొడంగ్ పాంగుక్ కుడుసి, వూర్ వోన్ మోలనె పాసి మొద్నగ టాంగి కీతెర్. అని వోనంగ్ పాంగుక్నల్ బోన్ బద్ ఈస వాంత ఇంజెర్, చిటింగ్ వాట్సి తూస్తెర్.</verse>
				<verse number="25">సక్రె నొవ్ నేక్నెకె, యేసున్ మొద్నగ టాంగి కీతెర్.</verse>
				<verse number="26">అని, “యూదుల్క్‌నొర్ రాజల్” ఇంజెర్ వోన్ పొరొ వాడ్త కసుడున్ లిహి కీత చెకతున్ వోన మొద్నగ మోలతె పాతెర్.</verse>
				<verse number="27">యేసున్ బరొబర్ ఇవిర్ కలిర్కున్ తత్తెర్. అని యేసున తిన బాజున్ వొరొన్, డెమ బాజున్ వొరొన్ మొద్క్‌నగ మోలనె పాసి టాంగి కీతెర్.</verse>
				<verse number="28">[ఇదెన్ హిందల్, “యేసున్ కలిర్ బరొబర్ టాంగి కీనిర్!” ఇన్వల్ గ్రంత్‌నగ లిహి కీసి మత్త వచన్ పూరె మాత.]</verse>
				<verse number="29">అస్కె అద్ సరియ్ సొంజెర్-వాసెర్ మన్వలిర్ తమ్వంగ్ తలంగ్ హాలి కీసెర్, “అహా! బగవంతన మందిర్తున్ ఉల్టి కీసి మూంద్ రోజ్క్‌నె దొహ్వని, నీవ నిమె బచి కీమ్. నీకున్ టాంగి కీత మొద్నల్ రెయ్సి వర” ఇంజెర్ యేసున హిజత్ వోతెర్.</verse>
				<verse number="30"></verse>
				<verse number="31">అదె తీర్దె డగుక్ కటొడలిర్, సాస్తిరిర్ గిర్, “వేర్ దుస్రుర్‌కున్ బచి కీంతొర్ బతి, తన్వ తన బచి కియ పరొర్ అలె.</verse>
				<verse number="32">ఇజ్రయేల్ పర్జతున్ వేర్ రాజల్ ఆయ్వల్ కిరిస్తు బెరె, ఇంకె ఇద్ మొద్నల్ రెయ్సి వాయిర్. అస్కె వేన్గ బరొస ఇరంతొమ్” ఇంజెర్ చేడి కీతెర్. యేసున్ బగ్ల మన్వలిర్ ఇవిర్ కలిర్ గిరె వోన హిజత్ వోతెర్.</verse>
				<verse number="33">అద్ దేస్నగ దుపరి బార (12) నేక్నెకెడల్‌తె మూంద్ (3) నేక్నల్ వేరి, కహ్చర్ సికటి ఆసి మత్త.</verse>
				<verse number="34">అహన్ దుపరి మూంద్ నేక్నెకెన్ యేసు “యేలి! యేలి! లామ సబక్తని” ఇంజెర్ జోర్తె కిలితొర్. ఇదెన అర్తమ్, “నా బగవంత! నా బగవంత! నాకున్ బారి సుటి కీతి?”</verse>
				<verse number="35">ఇనెకెన్ కరుమ్ మన్వలిర్ కహితుర్ అద్ కేంచి, “ఇచుల! వోర్ యేసు, యేలియ పర్‌వక్తన్ కేయ్సెర్ మంతొర్” ఇంజెర్ ఇత్తెర్.</verse>
				<verse number="36">వూర్గటల్ వొరొర్ విచ్చెర్ సొంజి, పులిత ఆంగుర్క్‌న రసతగ దూదితున్ ముడుస్తొర్. అని తాన్ ఉంది లామ్ బెడ్డెతగ టటుసి, ఉండన్ సాటి యేసున తొడ్దగ అందుస్తొర్. బతి ఉండె వొరొర్, “దీర! వోన్ యేలియ పర్‌వక్తల్ వాసి మొద్నల్ బూడ్ రెహంతొర్ బతలొ సూడ్కట్” ఇంజెర్ ఇత్తొర్.</verse>
				<verse number="37">అద్ వకత్నె యేసు బెయ్ జోర్తె కిలండి వాట్సి తన్వ పరన్ సుటి కీతొర్.</verse>
				<verse number="38">అస్కె యెరుసలెమ్నగ మన్వల్ బగవంతన మందిర్త పడ్ద పొరొడల్తె బూడ్ వేరి, సర్సి రండ్ టుక్డెంగ్ ఆత.</verse>
				<verse number="39">అద్ వకత్నె నూర్ జన్క్ సిపాయిరొర్ అదికారి యేసున్ మునె నిల్సి మత్తొర్. వోర్ యేసున మరన్తున్ సూడ్సి, “వేర్ కరలెనె బగవంతనొర్ మరి ఆందుర్” ఇంజెర్ వొప్తొర్.</verse>
				<verse number="40">అద్ అహన్ జర్గ్‌వల్ సమ్దొ, మగ్దలేనె నాట్న మరియల్, చుడుర్ యాకొబ్ అని యోసెస్న అవల్ ఆయ్వల్ మరియల్ అని సలొమి ఇన్వలిక్ కహి జనిక్ వెయ్లొక్ లంగ్నల్ సూడ్సెర్ మత్తంగ్.</verse>
				<verse number="41">ఇవ్ వెయ్లొక్ యేసు గలిలయ యేరియతగ మనెకె, వోన చర్న పియ్సి బక్తితె మదత్ కీసెర్ మత్తంగ్ ఆందుంగ్. ఇవె ఆయ్వ ఉండె యేసున్ పెజెయ్ యెరుసలెమ్ వాతంగ్ వెలె వెయ్లొక్ గిరె మత్తంగ్.</verse>
				<verse number="42">అరిమతయ చహర్తొర్ యోసెప్ ఇన్వల్ డగుక్ అదికారిర్గటల్ చొకొట్న పొరొల్ కమయ్ కీతొర్ ఆందుర్. అని వోర్ పర్జతంగ్ దిల్క్‌నగ బగవంతల్ ఉచ్చి రాజ్ తాకుసన ఇంజెర్ మన్దగ బక్తి కీసెర్ మన్వల్ ఆందుర్. ఆరమ్న దివొసున్ మునెత దియ యేసు మార్తొర్. అదెన్ సాటి అద్ నేటి పోడ్ద్ సొన్వక్ మనెకె వోర్ యోసెప్ దర్యమ్ కీసి పిలాతునగ సొంజి “యేసున కూర్దున్ వోయ సీమ్” ఇంజెర్ పూసి కీతొర్.</verse>
				<verse number="43"></verse>
				<verse number="44">తె పిలాతు గుల్ ఆసి “అయ్యొ! ఇచొర్ వెయ్నెనె యేసు మార్తొరియ్?” ఇంజెర్ సిపాయిరొర్ అదికారిన్ పూసి కీతొర్.</verse>
				<verse number="45">వోర్ అదికారి “ఒహొ! మార్తొర్” ఇంజెర్ జవబ్ సీత పెజె, యోసెపున్ యేసున కూర్దున్ వోయన్ సాటి పిలాతు వొప్తొర్. తె యోసెప్ అద్ కూర్దున్ టాంగి కీత మొద్నల్ బూడ్ రెహ్చి,</verse>
				<verse number="46">బారిత పూన కాది కపిడె గూండి కీతొర్. నార్యుసీత బండత పూన వీచ్న బుయరితగ అద్ కూర్దున్ ఇర్సి, అదెన్ బండతె ముహుసీతొర్.</verse>
				<verse number="47">అహన్ ఇర్త జాగతున్ యోసెస్ అని యాకొబ్న అవల్ మరియల్ అని మగ్దలేనె నాట్న మరియల్ సూడ్తంగ్.</verse>
			</chapter>
			<chapter number="16">
				<verse number="1">ఆరమ్న దివొస్ ఆత తెలరి ఆయ్త్‌వర్‌తున్ నేటి సక్రెనె యాకొబ్న అని యోసెస్న అవల్ ఆయ్వల్ మరియల్, మగ్దలేనె నాట్న మరియల్ అని సలొమి బయ్ బయ్ ఆనెకెన్ తేత్తంగ్. అని గమ గమ గాడి సియ్వలిక్ చీజ్క్ యేసున కూర్దున్ సోక్లె దాకట్ ఇంజెర్, వీచ్నగ సొన్లె పెసితంగ్. అహన్ సొంజెర్ మనెకె, “మమొట్‌తె సొంజెర్ మంతట్ బతి, అద్ వీచ్న బుయరితున్ అడ్డమ్ ఇర్త డగుర్ బండతున్ బోర్ కూడుసనిర్?” ఇంజెర్ తమ్వ తమ వడ్క్‌సెర్ తాక్సెర్ మత్తంగ్.</verse>
				<verse number="2"></verse>
				<verse number="3"></verse>
				<verse number="4">బతి వీచ్న బుయరిత్ కరుమ్ సొంజి సూడ్తెకె అద్ అడ్డమ్ ఇర్త బండ బగ్ల కూడుసి దిస్త.</verse>
				<verse number="5">తె, “బుయరితగ రొపొ సూడ్కట్ దెట్” ఇంజెర్ కరుమ్ సొంజి సూడ్తంగ్. అస్కె అవెక్న తిన బాజున్ బెయ్ దవ్రలిక్ పాంగుక్ కెర్సి డియొర్ కాండి ఉచ్చి దిస్తొర్. వోన్ సూడ్సి బెయ్ నిప్నె ఆతంగ్.</verse>
				<verse number="6">తె వోర్ దూతల్, “నాకున్ సూడ్సి వెరిమట్. మొద్నగ టాంగి కీసి జీవ యేత్తెర్ వోర్ నజరేత్నొర్ యేసున్ సాటి మహ్క్‌సెర్ మంతిట్ ఇన్వల్ నాకున్ టావయ్. వోర్ నేండ్తొర్. వోర్ ఇగె సెలొర్. ఇచుల! వోన కూర్దున్ ఇర్త ఇద్ జాగతున్ సూడట్” ఇంజెర్ వోర్ దూతల్ తొహ్తొర్.</verse>
				<verse number="7">అని వోర్, “‘యేసు మీకున్ తెర్ మునె గలిలయ యేరియతె సొంజెర్ మంతొర్. మొదొల్ వెహ్తపినయ్ మిరట్ అగ వోన్ సూడంతిట్’ ఇన్వల్, వోనుర్ సిస్యలిర్‌కున్ అని వూర్గటల్ ముకెతె పేతుర్తున్ తప్వక్ సొంజి వెహట్” ఇంజెర్ అవెకున్ వెహ్తొర్. తె అవ్ వీచ్న బుయరితల్ వెరిసెర్ పెసిసి, విచ్చెర్ సొత్తంగ్. అవ్ వెయ్లొక్ అద్ గట్నతున్ సూడ్సి దడ్కి తిత కాడ్కి, అదెన్ బారెతె బోనె వెహ్మకి.</verse>
				<verse number="8"></verse>
				<verse number="9">ఆయ్త్‌వర్‌తున్ నేటి సక్రెన్ యేసు జీవతె తేత్త పెజె, మొదొల్ మగ్దలేనె నాట్న మరియన్ పావె మాతొర్. తాన్గటల్ మొదొల్ యేడుంగ్ బూత్కున్ తెండ్సి పూడ్సి మత్తొర్.</verse>
				<verse number="10">అద్ వెయ్లొ యేసునుర్ సిస్యలిర్‌గ సొత్త. అస్కె వూర్ సమ్దిర్ బెయ్ దుక్సతె ఆడ్సెర్ మత్తెర్. తనకున్ జర్గ్‌త గట్నతున్ బారెతె వూర్కున్ వెహ్త.</verse>
				<verse number="11">తెర్ బతి, యేసు నేండ్త అదెన్ అని అద్ తాత్కర్ సూడ్త అవ్ గొస్టిన్ వూర్ నమ్‌మకి.</verse>
				<verse number="12">అద్ ఆత పెజె, ఇవిర్ సిస్యలిర్ యెరుసలెమ్నల్ ఉంది నాటె సొంజెర్ మనెకె, వూర్కున్ పావె మాతొర్. దుస్రొ రూప్నె కీనెకె, వూర్ యేసున్ వొడ్కి కియ్మకి.</verse>
				<verse number="13">వూర్ పెజె మల్సి సొంజి, మెయ్తుర్ సిస్యలిర్‌కున్ అదెన్ బారెతె వెహ్తెర్. తెర్ బతి, వూర్ బోరె వీరంగ్ గొస్టింగ్ నమ్‌మకి.</verse>
				<verse number="14">అద్ ఆత పెజె, యేసు తన్వుర్ అక్ర (11) జన్క్ సిస్యలిర్ జేవున్ కీసెర్ మనెకె, వూర్గ వాసి వూర్కున్ పావె మాతొర్. “నన సాసి-నేండ్తొన్ ఇన్వల్ గొస్టితున్ వెలెటిర్ మీకున్ వెహ్తెకె గిర్ బతి, బారి నమ్సెర్ సెల్విట్? మీవంగ్ దిల్క్ బండన్ దాత్ మారితంగ్” ఇంజెర్ దమ్కి సీతొర్.</verse>
				<verse number="15">“దునియ పూరొ తిరిసి ఇద్ నన సాసి-నేండ్త అద్ చొకొట్న కబుడున్ సమ్దిర్‌కున్ వెహట్” ఇంజెర్ హుకుమ్ సీతొర్.</verse>
				<verse number="16">“ఇద్ చొకొట్న కబుడున్ కేంచి బోర్తె తాన్ పొరొ బరొస ఇర్సి బాప్తిస్‌మ యేతంతెరొ, వూర్కున్ బగవంతల్ సిక్సతల్ బచి కీంతొర్ అని బోర్తె తాన్ పొరొ బరొస ఇరెరొ వూర్కున్ బగవంతల్ సిక్స వాటంతొర్.</verse>
				<verse number="17">నా పొరొ బరొస ఇర్వలిర్ ఈతంగ్ మయ్మతంగ్ కామ్క్ కీంతెర్. వూర్ నావ పొరొల్ద సక్తితె దుస్రుర్‌గటల్ బూత్కున్ తెండ్సి పూడ పరంతెర్. అని దుస్రొక్ దుస్రొక్ బాసల్క్‌నె వడ్క పరంతెర్.</verse>
				<verse number="18">తమ్వంగ్ కెయ్క్‌నె తరస్కున్ పియ పరంతెర్. విక్ ఉటెకె గిర్ వూర్కున్ బతయ్ ఆయొ. ఇదె ఆయ్వ, యెడ్కి-దుక్ వాలిర్ పొరొ కెయ్క్ ఇర్సి, నహ్గ బరొస ఇర్వలిర్ పార్తన కీతెకె గిర్, వూర్ చొకొట్ ఆంతెర్. ఇవ్ సమ్దొ కామ్క్, నా పొరొ బరొస ఇర్వలిర్ కియ పరంతెర్” ఇంజెర్ వెహ్తొర్.</verse>
				<verse number="19">యేసు పర్బు తన్వుర్ సిస్యలిర్‌కున్ ఇవ్ సమ్దొ గొస్టింగ్ వెహ్వల్ ఆత పెజె, వోర్ స్వర్గ్‌నెకె పొరొ తాచ్చి సొత్తొర్. అని బగవంతన తిన బగ్ల ఉచ్చి మంతొర్.</verse>
				<verse number="20">అద్ ఆత పెజె, వూర్ సిస్యలిర్ సమ్దిర్ గిర్ దుస్రొక్ దుస్రొక్ జాగనగ, దుస్రొక్ దుస్రొక్ దేస్క్‌నగ సొంజి, యేసు సాసి-నేండ్త ఇద్ చొకొట్న కబుర్ సమ్దిర్‌కున్ వెహ్చెర్ సొత్తెర్. ఇద్ కబుర్ కరల్ ఇంజెర్ తొహన్ సాటి, పర్బు వెలె మయ్మతంగ్ కామ్క్ నిసనిన రూప్నె వూర కెయ్దె కియుస్తొర్. ఆమెన్!</verse>
			</chapter>
		</book>
		<book number="42">
			<chapter number="1">
				<verse number="1">మాన్-మర్యద వాలె తియొపిల సాబ్! మా నడ్డుమ్ జర్గ్‌తంగ్ గట్నన్ మొదొడల్ కుద్ సూడ్సి, వెలెటిర్ సేవ కియ్వలిర్ మాకున్ అవెన్ వెహ్తెర్. వూర్ వెహ్తంగ్ కేంచి, వెలెటిర్ లోకుర్ అవెన్ పోడి కీసి లిహి కీతెర్. అవ్ సమ్దొ గిర్ మొదొడల్ కరలెన్ బర్పుర్ జర్గ్‌తంగ్ ఇంజెర్ దిహన్తె సూడ్సి, కరి కీతొన్. అని అవ్ గట్నన్ ఉందిత్ పెజెయ్ ఉంది జర్గ్‌త తీర్ నీకున్ లిహి కియన ఇన్వల్ సోంచ్ నాకున్ వాత. సాబ్ ఇవెన్ వాచి కీసి, నిమె మొదొల్ కేంజ్తి అవ్ సమ్దొ గిర్, సతెమె ఆందుంగ్ ఇంజెర్ కరి కియన ఇన్వలె నావ ఇచ.</verse>
				<verse number="2"></verse>
				<verse number="3"></verse>
				<verse number="4"></verse>
				<verse number="5">అద్ గట్కతె హేరొద్ రాజల్ రాజ్ తాకుస్వల్ యూదయ యేరియతగ, జకరియ ఇన్వల్ కటొడల్ మత్తొర్. వోర్ అబియ కటొడ కాన్‌దాన్తొర్ ఆందుర్. వోన వెయ్లొ అహరోన్ కటొడ కాన్‌దాన్త ఆంద్. తాన పొరొల్ ఎలిజబెత్. వీర్ ఆడ్-మాడ్సొ బగవంతన ఇచ తీర్ పిసెర్ మత్తెర్. అని వోనంగ్ హుకుమ్కున్ అని నేకిన్ పియ్సి కసుర్ సెల్వక్‌నె తాక్తెర్.</verse>
				<verse number="6"></verse>
				<verse number="7">తెర్ బతి ఎలిజబెత్ గొడ్డు మత్త కాడ్కి, వూర్కున్ సంతాన్ ఆయ్మకి. వూర్ ఇవిర్ గిర్ బెయ్ బుడి-బుడియలిర్ ఆసి మత్తెర్.</verse>
				<verse number="8">జకరియల్ మన్వల్ కటొడ గురుప్నుర సేవ కియ్వల్ వకత్ వాత. తె వోర్ యెరుసలెమ్న మందిర్తగ బగవంతన సేవ కీసెర్ మత్తొర్.</verse>
				<verse number="9">అస్కె బగవంతన మందిర్తగ దూప్ వాటన్ సాటి కటొడ-పాన్దున్ పియ్సి రివజ్ తీర్ చిటింగ్ వాడ్తెర్. అంటిత్క్ జకరియన వంత్ వాత.</verse>
				<verse number="10">తె పర్జ సమ్దిర్ గిరె బహ్రి పార్తన కీసెర్ మనెకె, జకరియల్ మందిర్తగ రొపొ సొంజి, దూప్ వాడ్సెర్ మత్తొర్.</verse>
				<verse number="11">అస్కెనె అద్ దూప్న బొవ్లతున్ తిన బగ్ల, బగవంతనొర్ దూతల్ నిల్సి దిస్తొర్.</verse>
				<verse number="12">తె దూతన్ సూడ్త బరొబర్ జకరియల్ దడ్కి తింజి, బెయ్ వెరితొర్.</verse>
				<verse number="13">బతి దూతల్, “జకరియ వెరిమ! మరిన్ సాటి నిమ్ కీత పార్తన బగవంతల్ కేంజ్తొర్. నీ వెయ్లొ ఎలిజబెత్ మొడ్డన్ జల్మ సీంత. వోన్ యోహన్ ఇంజెర్ పొరొల్ దొస.</verse>
				<verse number="14">వోన జల్మతున్ హిందల్ నీకున్ బెయ్ కుసి లాగంత. వోర్ పుడ్త కాడ్కి, పర్జ సమ్దిర్‌కున్ గిర్ వెలె ఆనంద్ లాగంత.</verse>
				<verse number="15">బారితెకె, బగవంతన నదుడె వోర్ డగుర్-పాన్ వాలె ఆంతొర్. కల్ ఆయి, నిస వరుస్వలిక్ రసంగె ఆయి, వోర్ ఉన్నొర్. అవన పీటెత్ రొపొ మనెకెడలె, బగవంతన పవిత్ర ఆత్మతె, వోర్ నించి మందంతొర్. యేలియ పర్‌వక్తన్ మోడిత దిల్తె అని సక్తితె పర్బున్ తెర్ మునె పర్జతగ దాంతొర్. వూర్ కియ్వలిక్ పాప్క్‌నల్ మలుసి, తిరిసి బాబొ బగవంతన సేవ కీనల్ కీంతొర్. బగడ్-నియత్నె తాక్వలిర్‌కున్ నియత్నె పిస్నల్ సోంచ్ వాయుసంతొర్. ఇహిన్ ఇజ్రయేల్ లోకుర్గటల్ వెలెటిర్కున్ వూరొర్ పర్బు ఆయ్వల్ బగవంతనెకె మలుసంతొర్. ఇద్ తీర్దె పర్బున్ సాటి, పర్జతున్ వోర్ తయర్ కీంతొర్” ఇంజెర్ దూతల్ వెహ్తొర్.</verse>
				<verse number="16"></verse>
				<verse number="17"></verse>
				<verse number="18">తె జకరియల్, “నిమె వెహ్త తీర్ కరల్ జర్గంత ఇంజెర్ నాకున్ బహన్ కరె మాయర్? బారితెకె, నన బుడియన ఆతొన్ అని నా వెయ్లొ గిర్ డుగల్ మాతరి ఆత” ఇంజెర్ దూతన్ వెహ్తొర్.</verse>
				<verse number="19">అస్కె దూతల్, “నావ పొరొల్ గాబ్రియెల్. నన బగవంతన చర్నతె సేవ కియ్వల్ దూతన ఆందున్. మొడ్డల్ పుట్వల్ చొకొట్న కబుడున్ నీకున్ వెహ ఇంజెర్, బగవంతల్ నాకున్ రొహ్తొర్.</verse>
				<verse number="20">ఇచుల కేంజ! ఇద్ గొస్టి బరొబర్ వకత్నె జర్గంత. బతి ఇదెన్ నిమె నమ్వ కాడ్కి, ఇద్ గట్న జర్గ్‌నల్ వేరి, మూకని ఆసి మందంతి” ఇంజెర్ జకరియన్ వెహ్తొర్.</verse>
				<verse number="21">అగ బహ్రి మన్వలిర్ సమ్దిర్, “జకరియల్ ఇచొర్ వెలె జేల్ మందిర్తున్ రొపొ బారి మంతొరెయ్?” ఇంజెర్ గుల్ ఆసెర్ మత్తెర్. ఆక్రిత్ బస్కెతె వోర్ బహ్రి వాతొరొ, అస్కె వూర్ సంగ బతయ్ వడ్క పర్మకి. అద్ సూడ్సి, జకరియన్ మందిర్తగ బగవంతన దర్సన్ ఆత ఇంజెర్ పర్జ కరి కీతెర్. బారితెకె, వోర్ మూకల్ ఆసి, కెయ్క్ హాలి కీసెర్ మత్తొర్.</verse>
				<verse number="22"></verse>
				<verse number="23">అవ్ సేవ కియ్వలిక్ దివొస్క్ మార్త పెజె, జకరియల్ తన్వ రోన్ సొత్తొర్.</verse>
				<verse number="24">కహి రోజ్క్ ఆత పెజె, వోన వెయ్లొ ఎలిజబెత్ దివొస్క్ మత్త. తె అద్, “బగవంతల్ నా పొరొ దయ తొహ్చి, పర్జత్ నడ్డుమ్ సొత్త హిజతున్ నావ గర్బి నిపుసి, కాబాడ్తొర్” ఇంజెర్ సియుంగ్ మహినంగ్ వేరి, బోనె దిస్వక్‌నె మత్త.</verse>
				<verse number="25"></verse>
				<verse number="26">ఎలిజబెత్ సారుంగ్ మహినన పీటెతె మనెకె, గలిలయ యేరియత నజరేతు చహర్ద ఉంది కోరొ పేడినగ, బగవంతల్ గాబ్రియెల్ దూతన్ సారి కీతొర్.</verse>
				<verse number="27">అద్ కోరొ పేడిన పొరొల్ మరియల్. దావిద్న కాన్‌దాన్తొర్ యోసెప్ ఇన్వల్ మాయ్నన్ సంగ, తాన కాజె-కోబ్రె ఆసి మత్త.</verse>
				<verse number="28">తె బగవంతనొర్ దూతల్ తాన్గ వాసి, “నీకున్ నావ దండొస్! బగవంతల్ నీకున్ ఆసిర్‌వాద్ సీసి, నీ సంగ మందంతొర్” ఇంజెర్ వెహ్తొర్.</verse>
				<verse number="29">బతి మరియల్ అవ్ గొస్టింగ్ కేంచి, తకపిక ఆత. అని అవ్ గొస్టిన అర్తమ్ బతల్ మందర్ బెహె ఇంజెర్ సోంచ్ కీసెర్ మత్త.</verse>
				<verse number="30">తె అద్ సూడ్సి దూతల్, “మరియ నిమె వెరిమ! బగవంతల్ నీ పొరొ దయ తొహ్చెర్ మంతొర్.</verse>
				<verse number="31">ఇచుల కేంజ! నిమె పీటె మంజి, మొడ్డన్ జల్మ సీంతి. వోన్ యేసు ఇంజెర్ పొరొల్ దొస లాగర్.</verse>
				<verse number="32">వోర్ బెయ్ డగుర్-పాన్ వాలె ఆందుర్. వోన్ సర్వ సక్తివంతల్ బగవంతనొర్ మరి ఇంజెర్ కేయనిర్. వోనొర్ తొత్తొర్ దావిద్ రాజన రాజ-గాది, పర్బు ఆయ్వల్ బగవంతల్ వోన్ సీంతొర్.</verse>
				<verse number="33">యాకొబ్న కాన్‌దాన్తుర్ పొరొ, వోర్ బస్కెట్ రాజ్ తాకుసంతొర్. వోన రాజ్ బస్కెట్‌కె మూరె మాయొ” ఇంజెర్ తాన్ వెహ్తొర్.</verse>
				<verse number="34">తె మరియల్ “నన కోరొ పేడిన ఆందున్. ఇద్ బహన్ జర్గర్?” ఇంజెర్ దూతన్ పూసి కీత.</verse>
				<verse number="35">అస్కె దూతల్, “బగవంతన పవిత్ర ఆత్మ నీ పొరొ రెయంత. అని వోర్ సర్వ సక్తివంతన సక్తి నిహ్గ వాంత. ఇదెన్ హిందల్, నీకున్ పుట్వల్ మొడ్డల్ పవిత్ర మందంతొర్ అని వోన్ బగవంతనొర్ మరి ఇంజెర్ కేయంతెర్.</verse>
				<verse number="36">మరియ ఇచుల కేంజ! నీ చుటమ్ ఎలిజబెత్, తన్వ మాతరి-పాందె పీటెతె మంత. గొడ్డుయ్ మన్వల్ తాన్ ఇంకె సారుంగ్ మహినంగ్ తాకంతంగ్. అద్ మొడ్డన్ జల్మ సీంత.</verse>
				<verse number="37">బగవంతన్ సంగ ఆయ పరొ ఇన్వల్ బతయ్ సెలె” ఇంజెర్ దూతల్ వెహ్తొర్.</verse>
				<verse number="38">అద్ కేంచి మరియల్, “నన బగవంతన సేవ కియ్వన ఆందున్. నిమ్ వెహ్త తీర్ జర్గి” ఇంజెర్ ఇత్త. అస్కె బగవంతనొర్ దూతల్ అగటల్ సొత్తొర్.</verse>
				<verse number="39">తె మరియల్ సప్నె తయర్ ఆసి, యూద యేరియతంగ్ గుటన్ పొరొ మన్వల్ చహర్తె సొత్త. అని జకరియన రోన్ నేంగ్సి, ఎలిజబెతున్ చొకొట్-వాయుట్ పూసి కీత.</verse>
				<verse number="40"></verse>
				<verse number="41">తాన లేంగ్ కేంజ్త బరొబర్, ఎలిజబెత్న పీటెతె మన్వల్ మొడ్డల్ పద-విద మెలితొర్. అస్కె ఎలిజబెత్ పవిత్ర ఆత్మత సక్తితె నించి జోర్తె, “బగవంతల్ సమ్దొ వెయ్లొక్‌నగటల్ నీకునె ఆసిర్‌వాద్ సీతొర్. నీ పీటెతె మన్వల్ మొడ్డన్ గిర్ ఆసిర్‌వాద్ సీతొర్.</verse>
				<verse number="42"></verse>
				<verse number="43">నా పర్బున అవల్ నహ్గ తాక్సి వాత. ఇహిన్-బహన్ జర్గ్‌సి మందర్?</verse>
				<verse number="44">ఇచుల కేంజ! నీవ లేంగ్ కేంజ్త బరొబర్, నా పీటెతె మన్వల్ మొడ్డల్ ఆనంద్నె పద-విద మెలితొర్.</verse>
				<verse number="45">బగవంతల్ వెహుస్తంగ్ గొస్టింగ్ జర్గంతంగ్ ఇంజెర్ నమ్త కాడ్కి, నిమె ఆసిర్‌వాద్ యేత్తి” ఇంజెర్ మరియన్ ఇత్త.</verse>
				<verse number="46">అస్కె మరియల్, “నావ ఆత్మ బగవంతన్ డగుర్-పాన్ సీసెర్ మంత.</verse>
				<verse number="47">నాకున్ బచి కియ్వల్ బగవంతనగ నావ మన్ ఆనంద్ యేచ్చెర్ మంత.</verse>
				<verse number="48">బారితెకె, బగవంతన సేవ కీసెర్ చుడుర్-పాన్దె మన్వన ఆందున్. తెర్ బతి, నా పొరొ దయ తొహ్తొర్. అదెన్ సాటి, ఇంగెడల్ సమ్ది పిడినుర్, ‘ఆసిర్‌వాద్ యేత్త వెయ్లొ’ ఇంజెర్ నాకున్ కేయనిర్.</verse>
				<verse number="49">సర్వ సక్తి వాలె బగవంతల్ నా సాటి చొకొట్నంగ్ కామ్క్ కీతొర్. వోన పొరొల్ పవిత్ర ఆంద్.</verse>
				<verse number="50">తన్వ పొరొ బావ్-బక్తితె మన్వలిర సంతాన్దున్ పొరొ, పిడినంగ్-పిడింగ్ దయ తొహంతొర్.</verse>
				<verse number="51">పర్బు తన్వ కెయ్దె తాకదున్ తొహ్తొర్. తమ్వ మన్దంగ్ సోంచ్-విచర్కున్ పియ్సి, గర్వతె మన్వలిర్‌కున్ పగ్రి కీసి వాట్తొర్.</verse>
				<verse number="52">డగుర్-పాన్దె మన్వలిర్ రాజలిర్కున్ రాజ-గాదినల్ రెహ్తొర్. అని చుడుర్-పాన్దె మన్వలిర్‌కున్ డగుర్-పాన్ సీసి, ఉపుస్తొర్.</verse>
				<verse number="53">కరుసాసి మన్వలిర్‌కున్ పహ్జె మత్త సమ్దొ చొకొట్న సీతొర్. అని దనెవంతలిర్కున్ రికమ్ కెయ్క్‌నె రొహ్తొర్.</verse>
				<verse number="54">మావుర్ తొత్తుర్‌కున్ తన వెహ్త తీరె అబ్రాహమున్ అని వోన సంతాన్దున్ పొరొ బస్కెట్ దయ తొహన ఇన్వల్ గొస్టితున్ హేతు ఇర్తొర్. అని తన్వ సేవ కియ్వల్ ఇజ్రయేల్ పర్జతున్ మదత్ కీతొర్” ఇంజెర్ ఎలిజబెతున్ వెహ్త.</verse>
				<verse number="55"></verse>
				<verse number="56">ఎలిజబెత్న రోన్ లగ్-బగ్ మూంద్ మహినంగ్ వేరి మత్త పెజె, మరియల్ తన్వ రోన్ మల్సి సొత్త.</verse>
				<verse number="57">నొవ్ మహినంగ్ నొవ్ గట్కంగ్ నింత పెజె ఎలిజబెత్ మొడ్డన్ జల్మ సీత.</verse>
				<verse number="58">అస్కె ఆజు-బాజుతుర్ అని చుటల్-బంద్, ‘తాన్ పొరొ బగవంతల్ వెలె దయ తొహ్తొర్’ ఇంజి, తాన్ బరొబర్ బెయ్ ఆనంద్ యేత్తెర్.</verse>
				<verse number="59">అని వూర్ ఆట్ (8) రోజ్క్‌నె, మొడ్డలిర తోల్ కత్రి కియుస్వల్ కార్యతున్ సాటి వాతెర్. అస్కె బాబొ జకరియన పొరొలె వోన్ దొస్లెన్ ఆతెర్.</verse>
				<verse number="60">బతి ఎలిజబెత్ వూర్కున్ ఆపుసి, “సెలె-సెలె! వేన్ యోహన్ ఇన్వల్ పొరొలె దొస లాగర్” ఇంజెర్ వెహ్త.</verse>
				<verse number="61">అస్కె వూర్, “యెయా! ఈతల్ పొరొల్ మీ చుటల్-బంద్నగ బోనె సెలె కి!” ఇంజెర్ గుల్ ఆతెర్.</verse>
				<verse number="62">అని మొడ్డన్ బత పొరొల్ దొసన ఇంతి? ఇంజెర్ మూకలిర్ దాత్ కెయ్క్ హాలి కీసెర్ బాబొన్ వూర్ పూసి కీతెర్.</verse>
				<verse number="63">తె వోర్, ఉంది పాటి తరట్ ఇంజెర్ కెయ్క్‌నె సూచన కీతొర్. అని అద్ పాటితగ “వేన పొరొల్ యోహన్” ఇంజెర్ లిహి కీతొర్. అద్ సూడ్సి, వూర్ బెయ్ గుల్ ఆతెర్.</verse>
				<verse number="64">అస్కె యెంటనె జకరియన వెంజెర్ వోదల్ ఆసి, బగవంతన్ డగుర్-పాన్ సీసెర్, వడ్క్‌వల్ మొదొల్ కీతొర్.</verse>
				<verse number="65">అద్ సూడ్సి, ఆజు-బాజుతుర్గ బెయ్ వెరె జోమె మాత. యూదయ యేరియ సమ్దొ ఇవ్ గట్నన్ బారెత గొస్టి కప్త.</verse>
				<verse number="66">అద్ గొస్టి కేంజ్తుర్ సమ్దిర్ గిర్ అవ్ గట్నన్ తమ్వ మన్దె ఇర్సి, “వోర్ మొడ్డల్ ఉండె బహన్ తయర్ ఆంతొరెయ్?” ఇంజెర్ సోంచ్ కీతెర్. బగవంతన సక్తి వోర్ కాండిన్ కరలెన్ సాత్ మత్త.</verse>
				<verse number="67">అస్కె వోర్ కాండినొర్ బాబొ జకరియల్ పవిత్ర ఆత్మతె నించి, బగవంతల్ ఇహిన్ వెహుస్తొర్:</verse>
				<verse number="68">“మా ఇజ్రయేల్ లోకురొర్ పర్బు ఆయ్వల్ బగవంతన్ డగుర్-పాన్ వాయి! బారితెకె వోర్ వాసి, తన్వ పర్జ ఆయ్వల్ మాకున్ ముక్తి సీతొర్.</verse>
				<verse number="69">తొలె వోనుర్ నేకితుర్ పర్‌వక్తలిర కెయ్దె వాగ్దన్ సీత తీర్, మాకున్ పగ-దారన కెయ్దల్ బచి కియ్వల్ సక్తివంతన్, తన్వొర్ సేవ్కల్ దావిదు రాజన కాన్‌దాన్తల్ రొహ్తొర్.</verse>
				<verse number="70"></verse>
				<verse number="71">మా పగ-దార్క్‌నగటల్ అని మాకున్ మెచుర్ వూర్గటల్ బచి కీంతొర్.</verse>
				<verse number="72">మా తొత్తుర సంతాన్దున్ పొరొ దయ తొహంతొన్ ఇంజెర్ వాగ్దన్ సీతొర్. అదెన్ హేతు ఇర్లెనె, బగవంతల్ ఇహిన్ కీతొర్.</verse>
				<verse number="73">ఇద్ వాగ్దన్ మా తొత్తొర్ బాబొ అబ్రాహమున్ సీత ఆంద్.</verse>
				<verse number="74">మా పగ-దార్క్‌న కెయ్దల్ వోర్ మాకున్ బచి కీతొర్. ఇదెన్ హిందల్, మరట్ సమ్దిర్ గిరె సానల్ వేరి సుదుడ్-పాన్దె అని నాయమ్నె పిసెర్, వెరివక్నె సేవ కియన ఇన్వలె బగవంతన ఇచ.</verse>
				<verse number="75"></verse>
				<verse number="76">నా మరి నీకున్ సర్వ సక్తివంతల్ బగవంతనొర్ పర్‌వక్తల్ ఇంజెర్ కేయనిర్. బారితెకె, నిమె పర్బున్ మునె తాక్సెర్, వోన్ సాటి సర్దున్ సుద్రి కీంతి.</verse>
				<verse number="77">పాప్ మాపి ఆయ్వడున్ హిందల్, బచె మాయ పరంతిట్ ఇంజెర్ నిమె పర్జతున్ బోద వెహంతి.</verse>
				<verse number="78">బగవంతల్ తన్వ దిల్తగ లాగ్త దయ అని కివుల్తున్ హిందలె, స్వర్గ్‌నల్ వొరొర్ నీతివంతన్ పోడ్ద్ పెసినెకెడ వేడ్చిత్ దాత్ మహ్గ సారి కీతొర్.</verse>
				<verse number="79">పోడ్ద్ పెసినెకె అద్ వేడ్చి బహన్తె సికటితున్ పూడంతొయొ, అహ్నె సికటితగ మన్వలిర్‌కున్ అని మరన్తున్ బారెతె వెరివలిర్కున్ తన్వ వేడ్చి సీసి, వోర్ సాంతిత సర్దె తాకుసంతొర్” ఇంజెర్ వెహ్తొర్.</verse>
				<verse number="80">వోర్ కాండి బెర్సెర్, బావ్-బక్తితగ బడె మాసెర్ మత్తొర్. ఇజ్రయేల్ పర్జతున్ బోద వెహ్వల్ వకత్ వానల్ వేరి, యోహన్ బోడి గుటనగ పిసెర్ మత్తొర్.</verse>
			</chapter>
			<chapter number="2">
				<verse number="1">అవ్ దివొస్క్‌నగ రోమ రాజ్న జనొబత లెక కియన ఇంజెర్ సీజర్ అవ్‌గుస్తు మహ రాజల్ హుకుమ్ జారి కీతొర్.</verse>
				<verse number="2">సిరియ యేరియతగ కురెనియల్ గవర్నర్ మనెకె, మొదొల్ జోక జర్గ్‌త జనొబ లెక ఇద్ ఆంద్.</verse>
				<verse number="3">అదెన్ సాటి హర్ వొరొర్ తమ్వంగ్ పొరొల్క్ జనొబ లెకతగ లిహి కియుసన ఇంజి, తమ్వంగ్ తొత్తురంగ్ నహ్క్‌నె సొత్తెర్.</verse>
				<verse number="4">యోసెప్, దావిద్ రాజన కాన్‌దాన్తొర్ ఆత కాడ్కి, గలిలయ యేరియత నజరేతు చహర్తల్, యూదయ యేరియతె మన్వల్ దావిదు పుడ్త బెత్లెహమ్ చహర్తె సొత్తొర్.</verse>
				<verse number="5">తన్వ సంగ కాజె-కోబ్రె ఆసి మన్వల్, మరియన పొరొడున్ గిర్ జనొబ లెకతగ లిహి కియుసన ఇంజెర్ వోతొర్. వూర్ అగ మనెకె మరియన్ నొవ్ మహినంగ్ నొవ్ గట్కంగ్ నింతంగ్.</verse>
				<verse number="6"></verse>
				<verse number="7">తె మరియల్ మడనొర్ మొడ్డన్ జల్మ సీత. వూర్కున్ మన్లె, బదె కిరెయ్త రోతగ కమ్ర పుట్మకి. తె వోర్ మొడ్డన్ గిందనె గూండి కీసి, చారొ వాట్వల్ కుండితగ మీండుసీత.</verse>
				<verse number="8">అద్ చహర్దున్ ఆజు-బాజుతంగ్ పొలమ్క్‌నగ, కహితుర్ గొరెంగ్ గాయ్కిర్ రాత్నె, గొరెన్ కేప్సెర్ మత్తెర్.</verse>
				<verse number="9">అస్కె బగవంతనొర్ దూతల్ వూర్గ పావె మాతొర్. అని బగవంతన మయ్మత వేడ్చి వూర్ సిర్ముట్ బెయ్ జగర్నె గేర్ పాత. తె వూర్ గాయ్కిర్ బెయ్ దడ్కి తిత్తెర్.</verse>
				<verse number="10">అస్కె వోర్ దూతల్, “వెరిమట్! దిహన్తె కేంజట్! నన ఉంది చొకొట్న కబుర్ పియ్సి వాతొన్. అద్ కబుర్ పర్జ సమ్దిర్‌కున్ ఆనంద్ సీంత.</verse>
				<verse number="11">అద్ బతల్ ఇత్తెకె, నేండ్ దావిద్న బెత్లెహమ్ చహర్తగ మీకున్ బచి కియ్వల్ జల్మ ఆతొర్. వోరె పర్బు ఆయ్వల్ కిరిస్తు ఆందుర్.</verse>
				<verse number="12">ఇదెన ఆన్వల్ బతల్ ఇత్తెకె, చారొ వాట్వల్ కుండితగ గిందనె గూండి కీసి, వొరొర్ మొడ్డల్ మీండుసి మందంతొర్” ఇంజెర్ గాయ్కిర్‌కున్ వెహ్తొర్.</verse>
				<verse number="13">అస్కె అచనక్ వోర్ దూతన్ సంగ, బెయ్ వెలెటిర్ బగవంతనుర్ దూతలిర్ పావె మాసి, “పొరొ స్వర్గ్‌నగ మన్వల్ బగవంతన్ డగుర్-పాన్ వాయి! దర్తురిత్ పొరొ తన లాడ్ కియ్వల్ పర్జతున్ సాంతి వాయి!” ఇంజెర్ పార్తన-వింతి కీతెర్.</verse>
				<verse number="14"></verse>
				<verse number="15">అని వూర్ దూతలిర్ అగటల్ స్వర్గ్‌నెకె మల్సి సొత్త పెజె, గొరెంగ్ గాయ్కిర్, “జర్గ్‌త అదెన్ బగవంతలె మాకున్ వెహుస్తొర్. బేంద్ వరట్ రా! బెత్లెహమ్ సొంజి సూడ్కట్!” ఇంజెర్ తమ్వ తమ ఇత్తెర్.</verse>
				<verse number="16">అని సప-సిప అగ సొంజి, మరియన్, యోసెపున్ అని చారొ వాట్వల్ కుండితగ మీండ్సి మన్వల్ మొడ్డన్ సూడ్తెర్. అహన్ సూడ్త పెజె, దూతల్ తమ్వకున్ మొడ్డన్ బారెతె వెహ్చి మత్త కబుడున్ పచర్ కీతెర్.</verse>
				<verse number="17"></verse>
				<verse number="18">గాయ్కిర్ వెహ్త కేంజ్తుర్ సమ్దిర్ గిర్ బెయ్ గుల్ ఆతెర్.</verse>
				<verse number="19">గొరెంగ్ గాయ్కిర్ కేంజ్తంగ్ అని సూడ్తంగ్ సమ్దొ గిర్ మొదొల్ తమ్వకున్ వెహ్చి మత్త తీరె జర్గ్‌త. అదెన్ సాటి బగవంతన్ డగుర్-పాన్ సీసెర్ అని పార్తన-వింతి కీసెర్ మల్సి సొత్తెర్. బతి మరియల్ ఇవ్ సమ్దొ గొస్టిన్ తన్వ దిల్తగ ఇర్సి, అవెన్ బారెతె హేతు కీసెర్ మందు.</verse>
				<verse number="20"></verse>
				<verse number="21">అవల్-బాబొ వోర్ మొడ్డన్ ఆట్ రోజ్క్‌నె తోల్ కత్రి కియుస్వల్ కార్య కియుస్తెర్. అని పీటె రెహె మాయ్వక్ మనెకె, బగవంతనొర్ దూతల్ వెహ్చి మత్త అద్ యేసు ఇన్వల్ పొరొల్ వోన్ దొస్తెర్.</verse>
				<verse number="22">అవ్ చాలిస్ తొకుడ్ దివొస్క్ మార్త పెజె, సుదుడ్ ఆయన్ సాటి, మోసెన కానున్తున్ పియ్సి బలిదాన్ సియ్లె, యోసెప్ అని మరియల్ యెరుసలెమ్ సొత్తెర్. వోర్ మొడ్డన్ గిర్ బగవంతన్ సాటి దత్త సుటి కియ్లె, తమ్వ సంగ వోతెర్.</verse>
				<verse number="23">బారితెకె బగవంతన కానున్తగ, “జల్మ ఆతొర్ మడనొర్ కాండిన్ బగవంతన్ సాటి దత్త సుటి కియ లాగర్” ఇంజెర్ లిహి కీసి మంత.</verse>
				<verse number="24">అని అద్ కానున్తగ హుకుమ్ సీతప్ రండ్ పారెవంగ్ ఆయి, సెలెతె రండ్ పురక్ ఆయి, బలిదాన్ సియ్లె వూర్ సొత్తెర్.</verse>
				<verse number="25">అద్ గట్కతె, యెరుసలెమ్నగ సుమెయొన్ ఇన్వల్ వొరొర్ మాయ్నల్ మత్తొర్. వోర్ బగవంతన బావ్-బక్తితె అని నియత్నె పిసెర్ మత్తొర్. దుక్సతె మన్వల్ ఇజ్రయేల్ పర్జతున్ బగవంతల్ సుమ్జి కియ్లె, బచి కియ్వన్ బస్కె రొహంతొరొ ఇంజెర్ సూడ్సెర్ మన్వల్ ఆందుర్. బగవంతన పవిత్ర ఆత్మతె వోర్ నించి మత్తొర్.</verse>
				<verse number="26">‘బగవంతల్ సారి కియ్వల్ కిరిస్తున్ సూడ బీగర్ మరన్ ఆయ్వి’ ఇంజెర్ పవిత్ర ఆత్మ సుమెయొన్తున్ వెహ్చి మత్త.</verse>
				<verse number="27">అని ఇంకె వోర్ సుమెయొన్తున్ మందిర్తగ వోత. అదె గట్కతె దర్మత కానున్తగ లిహి కీత తీర్ నేకింగ్ జర్గుసియ్లె, అవల్-బాబొ మొడ్డల్ యేసున్ పియ్సి మందిర్తగ వాతెర్.</verse>
				<verse number="28">తె సుమెయొన్ మొడ్డన్ తన్వంగ్ కెయ్క్‌నె యేచ్చి, “పర్బు, నిమె వెహ్త తీర్ నీ సేవ్కన ఆయ్వల్ నాకున్ సాంతితె మరన్ ఆయ సీమ్. బారితెకె మా సాటి నిమె సారి కియ్వల్ బచి కియ్వన్ నన కుద్ సూడ్తొన్.</verse>
				<verse number="29"></verse>
				<verse number="30"></verse>
				<verse number="31">వోర్ బచి కియ్వన్ దునియతుర నదుడున్ మునె నేమి కీతి.</verse>
				<verse number="32">యూదుల్క్ ఆయుర్ వూర్కున్ సతెమున్ బారెతె వెహ్చి తొహ్వల్ వేడ్చి అని ఇజ్రయేల్ పర్జతున్ డగుర్-పాన్ సియ్వల్ వేరె ఆందుర్” ఇంజెర్ బగవంతన్ దనెవాద్ వెహ్తొర్.</verse>
				<verse number="33">అవ్ సమ్దొ కేంచి యేసునుర్ అవల్-బాబొ బెయ్ గుల్ ఆతెర్.</verse>
				<verse number="34">అద్ ఆత పెజె సుమెయొన్ వూర్కున్ ఆసిర్‌వాద్ సీతొర్ అని మరియన్, “ఇచుల! వేర్ మొడ్డన్ హిందల్ ఇజ్రయేల్ దేస్నుర్ వెలెటిర్ బచె మాంతెర్ అని వెలెటిర్ నాసెడమ్ గిర్ ఆంతెర్. వేర్ యేసు బగవంతన నిసని ఆత కాడ్కి, వెలెటిర్ ఉల్ట తిరియంతెర్.</verse>
				<verse number="35">ఇదెన్ హిందల్, పర్జత దిల్తగ మన్వలిక్ సోంచ్-విచర్క్ బహ్రి అరంతంగ్ అని నీవ దిల్తున్ బెయ్ డగుర్ దుక్స వాంత” ఇంజెర్ వెహ్తొర్.</verse>
				<verse number="36">అద్ మందిర్తగనె బగవంతనంగ్ గొస్టింగ్ వెహ్వల్ అన ఇన్వల్ పర్‌వక్తి వెయ్లొ మత్త. అద్ వెయ్లొ పనియేల్త మియడ్ అని ఆసెర్ ఇన్వల్ కాన్‌దాన్త ఆంద్. మర్మింగ్ ఆత పెజె, అద్ యేడుంగ్ సాల్క్‌నెనె రాండె వెయ్లొ ఆత. అని ఇంకె అద్ బెయ్ డుగ డుగ ఆసి మంత.</verse>
				<verse number="37">అద్ వకత్నె, తాన్ హసి నాలుంగ్ (84) సాల్క్‌న వహి మత్త. అద్ ఉపస్క్ పియ్సి పార్తన కీసెర్, రాత్-దిహ మందిర్తగనె సేవ కీసెర్ మందు.</verse>
				<verse number="38">మరియల్ అని యోసెపున్ సంగ సుమెయొన్ వడ్క్‌సెర్ మనెకె, అనల్ వూర్ కరుమ్ వాసి, బగవంతన్ దనెవాద్ వెహ్త. అని ముక్తి సియ్వన్ సాటి సూడ్సెర్ మన్వలిర్ ఇజ్రయేల్ లోకుర్ సంగ, వోర్ మొడ్డన్ బారెతె వెహ్వల్ సురు కీత.</verse>
				<verse number="39">ఇద్ తీర్దె బగవంతన కానున్తగ మత్త తీర్ సమ్దొ నేకింగ్ మహ్చి, యోసెప్ అని మరియల్ గలిలయ యేరియత నజరేత్ ఇన్వల్ తమ్వ చహర్తె మల్సి సొత్తెర్.</verse>
				<verse number="40">యేసు బెర్సెర్ మత్తొర్. ఆత్మతగ బుది-గియన్తె బడె మాసెర్ మత్తొర్. బగవంతన దయ వోన్ పొరొ మత్త.</verse>
				<verse number="41">పస్క సడ్దున్ సాటి హర్ సాల్ వోనుర్ అవల్-బాబొ యెరుసలెమ్ సొందిర్.</verse>
				<verse number="42">యేసున్ బార సాల్క్‌న వహి మనెకె గిర్ తమ్వ ఆదతున్ పియ్సి, అద్ పండుగ్ జర్పుసియ్లె, వూర్ యెరుసలెమ్ సొత్తెర్.</verse>
				<verse number="43">అద్ పండుగ్ జర్గ్‌వలిక్ దివొస్క్ మార్త పెజె, యోసెప్ అని మరియల్ మల్సి తమ్వ నాటె సొన్లె పెసితెర్. బతి యేసు యెరుసలెమ్నగనె ఆగ్తొర్. అద్ గొస్టితున్ బారెతె, వూర్కున్ టావ సెలె మత్త.</verse>
				<verse number="44">మాందితగ మీరె మాసి వాసెర్ మందనుర్ ఇంజి మత్తెర్. అహన్ ఉంది దియత సరి ఆత పెజె, అవల్-బాబొ తమ్వుర్ చుటల్క్‌నగ అని సోప్తలిర్‌గ వోన్ సాటి మహ్క్‌తెర్.</verse>
				<verse number="45">బతి వోర్ పుట్మకి. తె మహ్క్‌సెర్ మహ్క్‌సెర్ దుస్రొ నేటి పెజె మల్సి, యెరుసలెమ్ సొత్తెర్.</verse>
				<verse number="46">అహన్ మూంద్ రోజ్క్ మహ్క్‌త పెజె, వూర్కున్ మందిర్తగ యేసు దిస్తొర్. అద్ గట్కతె, బోద గురుర్ నడ్డుమ్ ఉచ్చి, వూర్ వెహ్వలిక్ కేంచెర్ అని వూర్కున్ సవల్క్ పూసి కీసెర్ మత్తొర్.</verse>
				<verse number="47">వోర్ సియ్వలిక్ జవబ్క్ కేంజ్తుర్ సమ్దిర్ వోన గియన్తున్ సూడ్సి, బెయ్ గుల్ ఆతెర్.</verse>
				<verse number="48">అద్ సూడ్సి వోనుర్ అవల్-బాబొ గిరె బెయ్ గుల్ ఆతెర్. వోన అవల్, “కోకొ! మాకున్ బారి ఇహిన్ కీతి? మమొట్ దుక్సతె నీకున్ బెయ్ మహ్క్‌సెర్ మత్తొమ్” ఇంజెర్ ఇత్త.</verse>
				<verse number="49">తె యేసు, “నా సాటి బారి మహ్క్‌తిట్? నన నా బాబొన రోన్ మందన ఇన్వల్, మీకున్ టావ సెలెయ్? ” ఇంజెర్ పూసి కీతొర్.</verse>
				<verse number="50">బతి వూర్కున్ తమ్వ సంగ వెహ్త గొస్టి అర్తమ్ ఆయ్మకి.</verse>
				<verse number="51">అద్ ఆత పెజె యేసు అవల్-బాబొన్ సంగ నజరేతు చహర్దె సొత్తొర్. అని వూర జరబ్నె బెర్స్‌తొర్. వోన అవల్ ఇవ్ సమ్దొ గట్నన్ తన్వ దిల్తగ ఇర్త.</verse>
				<verse number="52">యేసు బుది-గియన్తగ అని మేందొడగ చొకొట్ బెర్సెర్ మత్తొర్. బగవంతన అని లోకుర దయతె బడె మాసెర్ మత్తొర్.</verse>
			</chapter>
			<chapter number="3">
				<verse number="1">తిబెరియ మహ రాజల్ రాజ్ తాకుస్వల్ పంద్ర సాల్ద గట్కతె, పొంతి పిలాతు యూదయ యేరియతున్ గవర్నర్ అని హేరొద్ గలిలయ యేరియతున్ అదికారి ఆసి మత్తొర్. హేరొద్నొర్ తముర్ పిలిపు, ఇతురయ అని తరకొనితస్ యేరియన్ అని లూసనియల్ అబిలేనె యేరియతున్ అదికారిర్ ఆసి మత్తెర్.</verse>
				<verse number="2">అస్కె అన్నల్ అని కయప ఇన్వలిర్ పెర్సుర్ కటొడలిర్ ఆసి మత్తెర్. అద్ గట్కతె, బోడి గుటనగ పిసెర్ మన్వల్ జకరియనొర్ మరి యోహన్తగ బగవంతన వచన్ వాత.</verse>
				<verse number="3">తె వోర్ యోహన్ వాసి, యోర్దన్ లవిడున్ ఆజు-బాజుతంగ్ యేరియనగ తిరిసెర్, “మిరట్ మీవంగ్ పాప్క్ చుక్ చుకె మాతత అని బగవంతల్ అవెన్ మాపి కీతత నిసని ఆయ్వల్ బాప్తిస్‌మ యేతన” ఇంజెర్ బోద వెహ్తొర్.</verse>
				<verse number="4">ఇదెన్ బారెతె యెసయ పర్‌వక్తన గ్రంత్‌నగ, “‘బగవంతల్ వాయన్ సాటి సరి సుద్రి కీమ్ట్’ ఇంజెర్ వొరొర్ బోడి గుటనగ కిలిసెర్ మంతొర్.</verse>
				<verse number="5">హర్ ఉంది లొది మూర లాగర్. హర్ ఉంది గుట అని మెట బొమిత్ మట్రమ్ ఆయ లాగర్. వకెడలిక్ సరింగ్ సడ్కల్ ఆయ లాగర్. డొడ్డొంగ్-కప్పినె మన్వలిక్ సరింగ్ సపయ్ ఆయయ్ లాగర్.</verse>
				<verse number="6">అస్కె మాయ్నన కన్వడితుర్ సమ్దిర్ బగవంతన బచి కియ్వల్ సక్తితున్ సూడనిర్” ఇంజెర్ లిహి కీసి మంత.</verse>
				<verse number="7">బాప్తిస్‌మ యేత్లె, పర్జ గుబ్డంగ్ గుబ్డంగ్ యోహన్తగ వాతెర్. తె యోహన్, “మిరట్ విక్ వాలె తరస్క్‌న సంతాన్దున్ దాత్నుర్ ఆందిట్. సిరిప్ బాప్తిస్‌మ యేత్తెకె, బగవంతన సిక్సతల్ తపుసియ వచొ ఇంజెర్ బోర్ వెహ్తొర్? ననతె వెహ్మకి!</verse>
				<verse number="8">చొకొట్నంగ్ మరక్ చొకొట్నంగ్ పండింగ్ సీతపినయ్, చుక్ చుకె మాతొమ్ ఇంజెర్ తొహ్లె, చొకొట్నంగ్ కామ్క్ కీమ్ట్. ‘మమొట్ అబ్రాహమ్‌న కాన్‌దాన్తుర్ ఆత కాడ్కి, బగవంతల్ మాకున్ సిక్స సియొర్’ ఇంజెర్ సోంచ్ కియ్మట్. బారితెకె, మిరట్ సెల్వెకె గిర్, అబ్రాహమున్ సాటి బగవంతల్ ఇవ్ బండనల్ గిర్ సంతాన్ పుటుస పరంతొర్ ఇంజి మీకున్ వెహ్చెర్ మంతొన్.</verse>
				<verse number="9">బహన్తె ఇంకె పండింగ్ సాదొ అద్ మరతున్ డుండుసియ్లె, నట్కన్ సాటి మొద్నగ మర్స్ మోప్ కీసి తయర్ మంతొరొ, అహ్నె ఇంకె పాప్నంగ్ కామ్క్‌నల్ మార్యుర్ వూర్కున్ బగవంతల్ సిక్స సియ్లె తయర్ మంతొర్” ఇంజెర్ యోహన్ వెహ్తొర్.</verse>
				<verse number="10">అద్ కేంచి మాందితల్ కహితుర్, “బగవంతన సిక్సతల్ బచె మాయ్లె మాకున్ బతల్ కీమ్ ఇంతి?” ఇంజెర్ పూసి కీతెర్.</verse>
				<verse number="11">తె యోహన్, “బోన్గతె రండ్ ఆంగ్డెంగ్ మంతంగొ వోర్, కెర్లె దిక్ సెలొర్ వోన్ ఉంది సియన. అహ్నె బోన్గతె చంది మంతయొ వోర్, తిన్లె దిక్ సెలొర్ వోన్ సంగ తూసి తిందన” ఇంజెర్ వెహ్తొర్.</verse>
				<verse number="12">అస్కె వోన్గ కహితుర్ టెక్స వసులి కియ్వలిర్ గిర్ బాప్తిస్‌మ యేత్లె వాతెర్. అని “గురుజి, మాకున్ బతల్ కీమ్ ఇంతి?” ఇంజెర్ పూసి కీతెర్.</verse>
				<verse number="13">తె యోహన్, “సర్కార్ వెహ్త అచొరె టెక్స వసులి కీమ్ట్. తాన్ అదిక్ వసులి కియ్మట్” ఇంజెర్ వెహ్తొర్.</verse>
				<verse number="14">అస్కె కహితుర్ సిపాయిర్ గిర్ వోన్గ వాసి, “మాకున్ బతల్ కీమ్ ఇంతి?” ఇంజెర్ పూసి కీతెర్. తె యోహన్, “జుల్మతెన్ ఆయి, లబడ్ కసుర్ వాట్సిన్ ఆయి, బోన్గటలె కొతంగ్ యేత్మట్. మీకున్ వాయ్వల్ తన్కతెనె కుసితె మంట్” ఇంజెర్ వెహ్తొర్.</verse>
				<verse number="15">పర్జ బచి కియ్వల్ కిరిస్తున్ సాటి సూడ్సెర్ మత్తెర్. అదెన్ సాటి, మోక వేరె కిరిస్తుయొ బతలొ ఇంజెర్ యోహన్తున్ బారెతె, మన్దగ సోంచ్ కీతెర్.</verse>
				<verse number="16">తె యోహన్, “నన మీకున్ యేతె బాప్తిస్‌మ సీసెర్ మంతొన్. బతి నాకున్ తెర్ డగుర్ సక్తివంతల్ వాసెర్ మంతొర్. వోనంగ్ చెపుల్క్‌న పటి రెహ్వల్ సేవ్కన్ మోడి గిర్ నన కామి సియొన్. వోర్ మీకున్ పవిత్ర ఆత్మతె అని తడ్మితె బాప్తిస్‌మ సీంతొర్.</verse>
				<verse number="17">వోర్ తన్వ కడత జాగ చొకొట్ సపయ్ కీంతొర్. తుడుస్వల్ సేతి వోన కెయ్దె మంత. వోర్ ఆపె గొహ్కున్ తుడుసి, అవెన్ గోదమ్నగ ఇరంతొర్. బతి పొటున్ పిరొ అద్ తడ్మితగ వాట్సి, డుండుసంతొర్” ఇంజెర్ వెహ్తొర్.</verse>
				<verse number="18">ఉండె గిర్ యోహన్ వెలె గొస్టింగ్ వెహ్చెర్, పర్జతున్ చొకొట్న కబుర్ పచర్ కీతొర్.</verse>
				<verse number="19">తె పర్జ బాప్తిస్‌మ యేచ్చెర్ మత్తెర్. అస్కె యేసు గిర్ వోన్గ వాసి, బాప్తిస్‌మ యేత్తొర్. అని వోర్ పార్తన కీసెర్ మనెకె, హాబర్ కోలె మాత. తె పవిత్ర ఆత్మ పారెవత రూప్నె యేసున్ పొరొ రెయ్త. అస్కె, “నిమె నావొర్ లాడ్నొర్ మరిని ఆంది. నీ హిందల్ నన బచొరెయ్ ఆనంద్నె మంతొన్” ఇంజెర్ ఉంది లేంగ్ హాబడల్ కేంజ వాత. ఇద్ సమ్దొ ఆత పెజె, యోహన్ హేరొద్ రాజన్, “నిమె తప్ కీసెర్ మంతి!” ఇంజెర్ పర్జతున్ మునెనె ఇత్తొర్. బారితెకె, వోర్ హేరొద్ తన్వొర్ తముర్ పిలిపు పిసి మనెకెన్, వోన బాయ్కొ హేరొదియన్ తుంగ్సి మత్తొర్. అని దుస్రొక్ గిర్ వెలెన్ తప్క్ కీసి మత్తొర్. తనకున్ అహన్ ఇత్త కాడ్కి, హేరొద్ యోహన్తున్ జేల్తగ వాటుసి, ఉండె ఉంది తప్ జోడి కీతొర్.</verse>
				<verse number="20"></verse>
				<verse number="21"></verse>
				<verse number="22"></verse>
				<verse number="23">యేసు లగ్-బగ్ తీస సాల్క్‌న వహితె బోద వెహ్వల్ మొదొల్ కీతొర్. పర్జ వేర్ యేసున్ యోసెప్నొర్ మరి ఇందిర్. యోసెప్ హేలినొర్ మరి ఆందుర్.</verse>
				<verse number="24">హేలి మత్తతునొర్ మరి ఆందుర్. మత్తతు లేవినొర్ మరి ఆందుర్. లేవి మెల్కినొర్ మరి ఆందుర్. మెల్కి యన్ననొర్ మరి ఆందుర్. యన్నల్ యోసెప్నొర్ మరి ఆందుర్.</verse>
				<verse number="25">యోసెప్ మత్తతియనొర్ మరి ఆందుర్. మత్తతియల్ ఆమొస్నొర్ మరి ఆందుర్. ఆమొస్ నాహొమ్నొర్ మరి ఆందుర్. నాహొమ్ ఎస్లినొర్ మరి ఆందుర్. ఎస్లి నగ్గయినొర్ మరి ఆందుర్.</verse>
				<verse number="26">నగ్గయి మయత్నొర్ మరి ఆందుర్. మయతు మత్తతియనొర్ మరి ఆందుర్. మత్తతియల్ సిమియనొర్ మరి ఆందుర్. సిమియల్ యోసెక్నొర్ మరి ఆందుర్. యోసెక్ యోదనొర్ మరి ఆందుర్.</verse>
				<verse number="27">యోదల్ యోహన్ననొర్ మరి ఆందుర్. యోహన్నల్ రేసనొర్ మరి ఆందుర్. రేసల్ జెరుబబెల్తొర్ మరి ఆందుర్. జెరుబబెల్ సయల్‌తియేల్తొర్ మరి ఆందుర్. సయల్‌తియేల్ నేరినొర్ మరి ఆందుర్.</verse>
				<verse number="28">నేరి మెల్కినొర్ మరి ఆందుర్. మెల్కి అద్దినొర్ మరి ఆందుర్. అద్ది కొసామునొర్ మరి ఆందుర్. కొసామ్ ఎలమదామ్నొర్ మరి ఆందుర్. ఎలమదామ్ యేరునొర్ మరి ఆందుర్.</verse>
				<verse number="29">యేరు యెహోసువనొర్ మరి ఆందుర్. యెహోసువల్ యేలియాజర్తొర్ మరి ఆందుర్. యేలియాజర్ యోరిమ్నొర్ మరి ఆందుర్. యోరిమ్ మత్తతునొర్ మరి ఆందుర్. మత్తతు లేవినొర్ మరి ఆందుర్.</verse>
				<verse number="30">లేవి సిమియొన్తొర్ మరి ఆందుర్. సిమియొన్ యూదనొర్ మరి ఆందుర్. యూదల్ యోసెప్నొర్ మరి ఆందుర్. యోసెప్ యోనమ్నొర్ మరి ఆందుర్. యోనమ్ ఎలియకీమ్నొర్ మరి ఆందుర్.</verse>
				<verse number="31">ఎలియకీమ్ మెలెయనొర్ మరి ఆందుర్. మెలెయల్ మెన్ననొర్ మరి ఆందుర్. మెన్నల్ మత్తతనొర్ మరి ఆందుర్. మత్తతల్ నాతన్తొర్ మరి ఆందుర్. నాతన్ దావిద్నొర్ మరి ఆందుర్.</verse>
				<verse number="32">దావిద్ యెసయినొర్ మరి ఆందుర్. యెసయి ఒబెద్నొర్ మరి ఆందుర్. ఒబెద్ బోయజ్నొర్ మరి ఆందుర్. బోయజ్ సల్మాన్‌తొర్ మరి ఆందుర్. సల్మాన్ నయసోన్తొర్ మరి ఆందుర్.</verse>
				<verse number="33">నయసోన్ అమినదాబ్నొర్ మరి ఆందుర్. అమ్మినదాబు అరామ్నొర్ మరి ఆందుర్. అరామ్ ఎస్రొన్‌తొర్ మరి ఆందుర్. ఎస్రొన్ పెరెస్నొర్ మరి ఆందుర్. పెరెసు యూదనొర్ మరి ఆందుర్.</verse>
				<verse number="34">యూదల్ యాకొబ్నొర్ మరి ఆందుర్. యాకొబ్ ఇసక్నొర్ మరి ఆందుర్. ఇసక్ అబ్రాహమ్‌నొర్ మరి ఆందుర్. అబ్రాహమ్ తెరహునొర్ మరి ఆందుర్. తెరహు నాహొర్తొర్ మరి ఆందుర్.</verse>
				<verse number="35">నాహొర్ సెరుగ్నొర్ మరి ఆందుర్. సెరుగు రయునొర్ మరి ఆందుర్. రయు పెలెగునొర్ మరి ఆందుర్. పెలెగు హేబెర్తొర్ మరి ఆందుర్. హేబెరు సేలహునొర్ మరి ఆందుర్.</verse>
				<verse number="36">సేలహు కేయినాన్తొర్ మరి ఆందుర్. కేయినాను అర్పక్‌సదునొర్ మరి ఆందుర్. అర్పక్‌సదు సేమునొర్ మరి ఆందుర్. సేము నోవహునొర్ మరి ఆందుర్. నోవహు లెమెకునొర్ మరి ఆందుర్.</verse>
				<verse number="37">లెమెకు మెతుసెలనొర్ మరి ఆందుర్. మెతుసెలల్ హనొక్నొర్ మరి ఆందుర్. హానొకు యెరెద్నొర్ మరి ఆందుర్. యెరెద్ మహలలేల్తొర్ మరి ఆందుర్. మహలలేల్ కేయినాన్తొర్ మరి ఆందుర్.</verse>
				<verse number="38">కేయినాన్ యేనొస్నొర్ మరి ఆందుర్. యేనొస్ సేతునొర్ మరి ఆందుర్. సేతు ఆదమ్నొర్ మరి ఆందుర్. ఆదమున్ బగవంతల్ గడి కీతొర్.</verse>
			</chapter>
			<chapter number="4">
				<verse number="1">యేసు పవిత్ర ఆత్మతె నించి యోర్దన్ లవిడ యేరియతల్ మల్సి వాతొర్. అస్కె అద్ పవిత్ర ఆత్మ వోన్ బోడి గుటనగ వోత.</verse>
				<verse number="2">అగ చాలిస్ (40) దివొస్క్ వేరి యేసున్ తన్వంగ్ ఆసనగ కోండి కియ్లె సయ్తన్ సూడ్తొర్. అవ్ దివొస్క్‌నగ వోర్ ఉపస్ మత్త కాడ్కి, వోన్ బెయ్ కర్వస్‌త.</verse>
				<verse number="3">అస్కె సయ్తన్ వోన్గ వాసి, “నిమె బగవంతనొర్ మరిని మంద్కితె, ఇద్ బండతున్, ‘సారిత్ దాత్ మారియ’ ఇంజి ఆగె సీమ్!” ఇంజెర్ ఇత్తొర్.</verse>
				<verse number="4">బతి యేసు, “‘నరిమన్కల్ సిరిప్ గాటొ-సారితెన్ పిసొర్’ ఇంజి దర్మ-గ్రంత్‌నగ లిహి కీసి మంత” ఇంజెర్ జవబ్ సీతొర్.</verse>
				<verse number="5">అస్కె సయ్తన్, యేసున్ బెయ్ డంగల్ గుటత్ పొరొ వోసి, బెయ్ సప్నె దునియతంగ్ సమ్దొ రాజ్కున్ తొహ్తొర్.</verse>
				<verse number="6">అహన్ తొహ్చి, “ఇవ్ సమ్దొ రాజ్కున్ పొరొ అదికార్ అని అవెన్ హిందల్, పుట్వల్ సోబ అని డగుర్-పాన్ నీకున్ సీంతొన్. అహన్ సియ్వల్ అదికార్ నావ కెయ్దె మంత. నాకున్ పసంద్ వాతొన్ అద్ సమ్దొత్ సియ పరంతొన్.</verse>
				<verse number="7">అదెన్ సాటి, నిమె నా మునె ముర్-టొంగ్రంగ్ కొట్సి, నావయ్ పూజ కీకితె, అద్ సమ్దొతున్ నీకునె సీంతొన్” ఇంజెర్ సయ్తన్ యేసున్ సంగ వెహ్తొర్.</verse>
				<verse number="8">తె యేసు, “‘నీ పర్బు ఆయ్వల్ బగవంతనె కాల్క్ కరన అని సిరిప్ వోనయ్ సేవ తుంగన’ ఇంజి దర్మ-గ్రంత్‌నగ లిహి కీసి మంత” ఇంజెర్ సయ్తన్‌తున్ జవబ్ సీతొర్.</verse>
				<verse number="9">అస్కె, సయ్తన్ యెరుసలెమ్న మందిర్త టిక్రితగ వోసి, యేసున్ నిపుస్తొర్. అని, “నిమె బగవంతనొర్ మరిని మంద్కితె ఇగెటల్ బూడ్ డెహ్క.</verse>
				<verse number="10">బారితెకె, ‘నీకున్ కాబాడన్ సాటి బగవంతల్ నీ బారెతె తన్వుర్ దూతలిర్కున్ ఆగె సీంతొర్.’</verse>
				<verse number="11">అని, ‘వూర్ దూతలిర్ నీవ కాల్దున్ బండ లాగ్వక్‌నె నీకున్ ఆంజంతెర్’ ఇంజి దర్మ-గ్రంత్‌నగ లిహి కీసి మంత కి?” ఇంజెర్ సయ్తన్ పూసి కీతొర్.</verse>
				<verse number="12">తె యేసు, “‘నీ పర్బు ఆయ్వల్ బగవంతన్ పరిక్స కియ్వ’ ఇంజి దర్మ-గ్రంత్‌నగ లిహి కీసి మంత” ఇంజెర్ వెహ్తొర్.</verse>
				<verse number="13">అద్ తరికతె సయ్తన్, ఈతంగ్ ఆసనగ కోండి కియ్లె సూడ్త పెజె, మర్ల మోక పుట్నల్ వేరి యేసున్ సుటి కీసి సొడితొర్.</verse>
				<verse number="14">అస్కె యేసు పవిత్ర ఆత్మత సక్తితె నించి గలిలయ యేరియతె మల్సి సొత్తొర్. వోన్ బారెత కబుర్ అద్ యేరియ పూరొ కప్త.</verse>
				<verse number="15">యూదుల్క్ మీరె మాయ్వల్ సునగోక్నగ వోర్ సొంజి, బోద వెహ్చెర్ మందుర్. అద్ కేంచి, హర్ వొరొర్ వోన్ మాని కీందిర్.</verse>
				<verse number="16">ఉంది దియ తన బెర్స్‌త నజరేతు చహర్తె సొత్తొర్. ఉంది ఆరమ్న దివొసున్ నేటి తనకున్ ఆదత్ మత్త తీర్ సునగోగ్నగ సొంజి, బగవంతన వచన్ వాచి కియ్లె యేసు నిల్తొర్.</verse>
				<verse number="17">అస్కె వోన్గ యెసయ పర్‌వక్తన గ్రంత్ వొరొర్ అందుసీతొర్. తె యేసు అద్ గ్రంతున్ యేచ్చి, తన వాచి కియ్వల్ బాగమున్ తెరితొర్.</verse>
				<verse number="18">అని, “బగవంతన ఆత్మ నా పొరొ మంత. బారితెకె గరిబ్కున్ చొకొట్న కబుర్ వెహ్లె నాకున్ నేమి కీతొర్. కోండె మాసి మన్వలిర్‌కున్ సుటి కియ్లె, గుడ్డిర్‌కున్ నదుర్ సియ్లె, నాకున్ సారి కీతొర్. ఆడి కియ్వలిర్‌గటల్ మోక్డొ సుటి కియ్లె, తన్వుర్‌కున్ బగవంతల్ బచి కియ్వల్ గట్క వాత ఇంజెర్ వెహ్లెన్ నాకున్ రొహ్తొర్” ఇంజెర్ వాచి కీతొర్.</verse>
				<verse number="19"></verse>
				<verse number="20">అద్ ఆత పెజె యేసు గ్రంతున్ తన్గ సీతొనగ అందుసి ఉద్‌తొర్. సునగోగ్నగ మన్వలిర్ సమ్దిర్ వోనె తిర్నె సూడ్సెర్ మత్తెర్.</verse>
				<verse number="21">అస్కె యేసు, “ దర్మ-గ్రంత్‌నల్ వాచి కీతంగ్ గొస్టింగ్ నేండ్ మిరట్ కేంజ్నెకెనె బర్పుర్ ఆతంగ్” ఇంజెర్ వెహ్తొర్.</verse>
				<verse number="22">తె వూర్ సమ్దిర్ వోర్ వెహ్తంగ్ దయతంగ్ గొస్టిన్ వని కీసెర్ గుల్ ఆతెర్. బతి వూర్గటల్ కహితుర్, “ఎహె! వేర్తె యోసెప్నొర్ మరి ఆందుర్ కి రా?” ఇంజెర్ ఇత్తెర్.</verse>
				<verse number="23">అస్కె యేసు, “మిరట్ ‘వయ్దు నీవ నిమె చొకొట్ కీమ్!’ ఇన్వల్ సాస్తుర్ నాకున్ వెహంతిట్. అని, ‘కపెర్నహోమ్‌నగ నిమె కీతంగ్ కామ్క్ ఇద్ నీవ సొంత చహర్తె గిర్ కీమ్!’ ఇంజి, తప్వక్ కోరంతిట్ ఇన్వల్ గొస్టి నాకున్ టావయ్” ఇంజెర్ వూర్కున్ వెహ్తొర్.</verse>
				<verse number="24">అని యేసు ఉండె గిర్, “బోరె పర్‌వక్తన్ తన్వ సొంత యేరియతుర్ వొపుర్. ఇద్ సతెమ్ ఆంద్.</verse>
				<verse number="25">అద్ బహన్ ఇత్తెకె తొలె, యేలియ పర్‌వక్తన కాలమ్నె, ఇజ్రయేల్ దేస్నగ సడె మూంద్ సాల్క్ పిర్ అర్వ సొంజి కరు అర్త. అద్ గట్కతె, అగ వెలెనె రాండె వెయ్లొక్ మత్తంగ్.</verse>
				<verse number="26">బతి అవ్ సమ్దొ రాండె వెయ్లొక్‌నగ యేలియన్ బగవంతల్ రొహ్మకి. సిరిప్ సీదొన్ యేరియత సారెపతు నాటె మన్వల్ దుస్రొ జాతిత ఉంది రాండె వెయ్లొనగనె రొహ్తొర్.</verse>
				<verse number="27">అహ్నె ఎలిస పర్‌వక్తన కాలమ్నె, ఇజ్రయేల్ దేస్నగ వెలెన్ పెర్స నొపి వాలిర్ మత్తెర్. బతి వూర్ సమ్దిర్ చొకొట్ ఆయ్మకి. సిరిప్ సిరియ దేస్నొర్ దుస్రొ జాతితొర్ నయమన్ ఇన్వలె చొకొట్ ఆతొర్” ఇంజెర్ యేసు వెహ్తొర్.</verse>
				<verse number="28">ఇవ్ గొస్టింగ్ కేంచి, సునగోగ్నగ మన్వలిర్ సమ్దిర్ వోన్ పొరొ బెయ్ సోంగున్ వాతెర్.</verse>
				<verse number="29">అని తేచ్‌చి యేసున్ చహర్తున్ బహ్రి డగ్లి కీసెర్ వోతెర్. అద్ చహర్ డంగల్ గుటత్ పొరొ దొహ్చి మత్త. తె తాన్ పొరొడల్ వోన్ డగ్లి కియ్లె సూడ్తెర్.</verse>
				<verse number="30">బతి వోర్ యేసు వూర్ మాందిత్ నడ్డుమ్‌నల్ పెసిసి, తన్వ సరియ్ తన సొత్తొర్.</verse>
				<verse number="31">అహన్ చలె మాసి, యేసు గలిలయ యేరియత కపెర్నహోమ్ ఇన్వల్ చహర్దె యెవ్తొర్. అని ఆరమ్న దివొసున్ నేటి బోద వెహ్వల్ సురు కీతొర్.</verse>
				<verse number="32">వోర్ వెహ్వల్ బోద అదికార్దె మత్త కాడ్కి, కేంజ్తుర్ వూర్ గుల్ ఆతెర్.</verse>
				<verse number="33">అస్కె అద్ సునగోగ్నగ బూత్ సోప్రె మాతొర్ మాయ్నల్ మత్తొర్. తె వోన్గ మన్వల్ బూత్ బెయ్ జోర్తె, “యే! నజరేత్నొర్ యేసు! మా జోలిత్ బారి వాసెర్ మంతి? మాకున్ నాసెడమ్ కియ్లె వాతి కి? నిమె బోని ఆందియొ నాకున్ టావయ్. నిమె బగవంతనొర్ పవిత్రవంతని ఆంది” ఇంజెర్ కిల్యుసీత.</verse>
				<verse number="34"></verse>
				<verse number="35">బతి యేసు, “నిమె కిలిమ! వోన్గటల్ బహ్రి వర” ఇంజెర్ దమ్కి సీతొర్. అస్కె అద్ బూత్ వోర్ మాయ్నన్ బూడ్ అరుసి, బతయ్ నుక్సన్ కియ్వక్‌నె వోన్గటల్ బహ్రి వాత.</verse>
				<verse number="36">అద్ సూడ్సి, అగ మన్వలిర్ సమ్దిర్ బెయ్ గుల్ ఆతెర్. అని, “ఇహిన్-బహన్ జర్గ్‌సెర్ మంత? బూత్కున్ గిర్ తన్వ సక్తి అని అదికార్దె వోర్ డటి కీసెర్ మంతొర్. అవ్ వెరిసి బహ్రి వాసెర్ మంతంగ్!” ఇంజెర్ వొరొన్ సంగ వొరొర్ వడ్క్‌తెర్.</verse>
				<verse number="37">ఇద్ తీర్దె యేసున్ బారెత కబుర్ అద్ యేరియ పూరొ కప్త.</verse>
				<verse number="38">యేసు అద్ సునగోగ్నల్ పెసిసి సీమొన్త రోన్ సొత్తొర్. సీమొన్త ఆతిహరె బెయ్ యెడ్కితె కటుల్ పియ్సి మత్త. తె వూర్ తాన్ సాటి యేసున్ కోర్తెర్.</verse>
				<verse number="39">తె యేసు తాన్ కరుమ్ నిల్సి, యెడ్కితున్ దమ్కి సీనెకెన్, అద్ యెడ్కి సుటి కీత. అస్కె యెంటనె అద్ బాయి తేచ్చి, వూర సర్బరెయ్ కియ్వల్ సురు కీత.</verse>
				<verse number="40">అద్ నేటి పోడ్ద్ సొన్వల్ గట్కతె, సమ్దొ తీర్క్‌నంగ్ బేమరింగ్ మన్వలిర్‌కున్ పర్జ యేసునగ పియ్సి వాతెర్. అస్కె యేసు హర్ వొరొన్ పొరొ కెయ్క్ ఇర్సి, చొకొట్ కీతొర్.</verse>
				<verse number="41">వెలెటిర్గటల్ బూత్క్ బహ్రి పెసిసెర్, “నిమె బగవంతనొర్ మరిని ఆంది” ఇంజెర్ జోర్తె కిలితంగ్. కిరిస్తు ఆందుర్ ఇన్వల్ అవ్ బూత్కున్ టావ మత్త కాడ్కి, ‘వడ్క్‌మట్’ ఇంజెర్ అవెన్ దమ్కి సీతొర్.</verse>
				<verse number="42">తెలరి సక్రెన్ తేచ్చి, బోరె మనుర్ అవ్ గుటనెకె సొత్తొర్. పర్జ వోన్ సాటి మహ్క్‌సెర్ వోన్గ సొత్తెర్ అని తమ్వకున్ సుటి కీసి సొన్మ ఇంజెర్, యేసున్ ఆపుస్లె సూడ్తెర్.</verse>
				<verse number="43">బతి యేసు, “ బగవంతల్ పర్జతంగ్ దిల్క్‌నగ మంజి, రాజ్ తాకుస్వల్ చొకొట్న కబుడున్ బారెతె, నన దుస్రొక్ చహర్క్‌నె గిర్ వెహ లాగర్. తాన్ సాటినె బగవంతల్ నాకున్ సారి కీతొర్” ఇంజెర్ వూర్కున్ వెహ్తొర్.</verse>
				<verse number="44">అని యేసు యూదయ యేరియతె సొంజి, అగ మన్వలిక్ చహర్క్‌నంగ్ యూదుల్క్ మీరె మాయ్వలిక్ సునగోక్నగ బోద వెహ్చెర్ మత్తొర్.</verse>
			</chapter>
			<chapter number="5">
				<verse number="1">ఉంది దియ యేసు గెనెసరెతు ఇన్వల్ సమ్దుర్‌త డర్డితగ నిల్సి మత్తొర్. పర్జ సమ్దిర్ బగవంతన బోద కేంజన్ సాటి వొరొన్ వొరొర్ దుర్సెర్ వోన్ సిర్ముట్ మీరె మాతెర్.</verse>
				<verse number="2">యేసున్ అద్ డర్డితగ రండ్ రూకంగ్ దిస్తంగ్. బోయలిర్ అవ్ రూకనల్ రెయ్సి తమ్వంగ్ జార్క్ నొర్సెర్ మత్తెర్.</verse>
				<verse number="3">తె యేసు, అవెనల్ ఉంది రూకతగ తెర్గ్‌తొర్. అద్ రూక సీమొన్త ఆంద్. డర్డితల్ తాన్ జరసి రొపొ దుర్స ఇంజెర్ సీమొన్తున్ యేసు కోర్తొర్. అహన్ దుర్స్‌త పెజె రూకతగ ఉచ్చి మాందితున్ బోద వెహ్తొర్.</verse>
				<verse number="4">వెహ్వల్ ఆత పెజె యేసు, “నీవ రూకతున్ కోల్ యేతగ వోసి, మీన్క్ పియ్లె జార్క్ వాట” ఇంజెర్ సీమొన్తున్ వెహ్తొర్.</verse>
				<verse number="5">తె సీమొన్, “గురుజి! మమొట్ రాత్ పూరొ పర్పెడె మాతొమ్. బతి మీన్క్ సాప్డె మాయ్మకి. తెర్ బతి, నిమె వెహ్త గొస్టిత్ పియ్సి, జార్క్ వాటంతొన్” ఇంజెర్ యేసున్ వెహ్తొర్.</verse>
				<verse number="6">వూర్ అహన్ జార్క్ వాడ్త పెజె, బెయ్ వెలె మీన్క్ అర్తంగ్. అదెన్ సాటి, వూరంగ్ జార్క్ సర్వల్ సురు కీతంగ్.</verse>
				<verse number="7">తె దుస్రొ రూకతగ మన్వలిర్ బోయలిర్కున్ తమ్గ వాసి, మదత్ కీమ్ట్ ఇంజెర్ కెయ్క్ హాలి కీతెర్. తె వూర్ వాసి, రండుతె రూకన్ మీన్క్‌నె సిగ సిగ నిహ్తెర్. అస్కె అవ్ రూకంగ్ ముడుంగ్వల్ సురు కీతంగ్.</verse>
				<verse number="8">సీమొన్-పేతురు, వోన్ బరొబర్ మన్వలిర్ అవ్ మీన్క్‌న కుప్ప సూడ్సి, బెయ్ గుల్ ఆతెర్. సీమొన్తున్ సంగ బేపరి కియ్వలిర్ జెబెదయినుర్ మర్క్ యాకొబ్ అని యోహన్ గిర్ బెయ్ గుల్ ఆతెర్. అద్ జర్గ్‌త సూడ్సి, సీమొన్-పేతురు యేసునంగ్ కాల్క్ కర్తొర్. అని “పర్బు! నన పాపిన ఆందున్. నాకున్ సుటి కీసి సొన్” ఇంజెర్ ఇత్తొర్. తె యేసు, “వెరిమ! ఇంగెడల్ నిమె పర్జతున్ నావ చర్నతె తర్వని ఆంతి” ఇంజెర్ సీమొన్తున్ వెహ్తొర్.</verse>
				<verse number="9"></verse>
				<verse number="10"></verse>
				<verse number="11">తె వూర్ రూకన్ డర్డి వేరి తచి, అవ్ సమ్దొన్ సుటి కీసి, యేసున్ పెజెయ్ సొత్తెర్.</verse>
				<verse number="12">యేసు ఉంది చహర్తె మనెకె, ఇచుల కేంజట్! మేందొల్ పూరొ పెర్స నొపి మన్వల్ వొరొర్ మాయ్నల్ వోన్గ వాతొర్. యేసున్ సూడ్త బరొబర్ సతెలమ్ కాల్కున్ పొరొ అర్సి, “పర్బు! నీకున్ ఇస్టమ్ మత్తెకె, నాకున్ చొకొట్ కీసి సుదుడ్ కీమ్” ఇంజెర్ జుల్మ కీతొర్.</verse>
				<verse number="13">తె యేసు, “నీకున్ సుదుడ్ కియ్వల్ నాకున్ ఇస్టమె” ఇంజెర్ తన్వ కెయ్ చహ్చి, వోన్ ఇట్తొర్. తె యెంటనె వోన పెర్స నొపి కమి ఆత.</verse>
				<verse number="14">అస్కె యేసు, “ఇద్ గొస్టి బోనె వెహ్మ. బతి నిమె సొంజి కటొడన్ తొహ. అని సుదుడ్ ఆతొన్ ఇంజెర్ సమ్దిర్‌కున్ నిసని తొహ్లె, మోసెన కానున్తగ ఆగె సీత అద్ సమ్దొతున్ కియన” ఇంజెర్ హుకుమ్ సీతొర్.</verse>
				<verse number="15">తెర్ బతి యేసున్ బారెతె, కబుర్ ఉండె అదిక్ కప్త. బోద కేంజ్లె అని తమ్వంగ్ బేమరినల్ చొకొట్ ఆయ్లె, పర్జ గుబ్డంగ్ గుబ్డంగ్ వోన్గ వాసెర్ మందిర్.</verse>
				<verse number="16">బతి యేసు వూర్ సంగ బస్కెట్ మన్వక్‌నె, పార్తన కియ్లె, బోరె మనుర్ అవ్ మెటనెకె సొందుర్.</verse>
				<verse number="17">ఉంది దియ యేసు బోద వెహ్చెర్ మత్తొర్. అగ పరిసయుల్క్ అని సాస్తిరిర్ గిర్ ఉచ్చి మత్తెర్. వీర్ సమ్దిర్ గలిలయ, యూదయ యేరియనంగ్ చహర్క్‌నల్ అని యెరుసలెమ్ నగుడల్ వాతుర్ ఆందిర్. బేమరితె మన్వలిర్‌కున్ చొకొట్ కియ్వల్ బగవంతన సక్తి యేసునగ మత్త.</verse>
				<verse number="18">ఇచుల కేంజట్! కహితుర్, కెయ్-కాల్క్ అర్సి మన్వన్ చాప్రతగ మీండుసి పియ్సి వాతెర్. అని వోన్ రోత్ రొపొ మన్వల్ యేసున్ మునె వోయన ఇంజెర్ కోసిద్ కీతెర్.</verse>
				<verse number="19">బతి పర్జత గుబ్డ కీనెకె, రొపొ వోయ పర్మకి. తె వూర్ రోత్ పొరొ తెర్గ్‌సి, డగుర్ గది కీసి, చాప్ర అరిక్ యేసున్ మునె మన్వల్ పర్జత్ నడ్డుమ్ వోన్ రెహ్తెర్.</verse>
				<verse number="20">అస్కె యేసు వూర బరొసతున్ సూడ్సి, “దాద! నీవంగ్ పాప్క్ మాపి ఆతంగ్” ఇంజెర్ వోన్ వెహ్తొర్.</verse>
				<verse number="21">బతి అద్ కేంచి, పరిసయుల్క్ అని సాస్తిరిర్, ‘బగవంతల్ తపుసి దుస్రొర్ బోరె పాప్కున్ మాపి కియ పరొర్. ఇహిన్-బహన్ బగవంతన్ వేర్ రెహ్చి వడ్క్‌సెర్ మంతొర్!’ ఇంజెర్ తమ్వ మన్దగ సోంచ్ కీసెర్ మత్తెర్.</verse>
				<verse number="22">వూర మన్ద సోంచున్ యేసు కరి కీసి, “మీవ మన్దె బారి అహన్ సోంచ్ కీసెర్ మంతిట్?</verse>
				<verse number="23">‘నీవంగ్ పాప్క్ మాపి ఆతంగ్’ ఇంజెర్ వెహ్వల్ హల్కొ కి? సెలెకె, ‘నిమె తేచ్చి తాక’ ఇంజెర్ వెహ్వల్ హల్కొ?</verse>
				<verse number="24">బతి స్వర్గ్‌నొర్ మాయ్నన్ ఇద్ దర్తురిత్ పొరొ పాప్కున్ మాపి కియ్వల్ అదికార్ మంత ఇంజి, కరి కియన” ఇంజెర్ వెహ్తొర్. అని యేసు వోర్ కెయ్-కాల్క్ అర్సి మన్వన్ సంగ, “‘తేద! నీవ చాప్రతున్ పియ్సి, రోన్ సొన్’ ఇంజి నన నీకున్ వెహ్చెర్ మంతొన్” ఇంజెర్ హుకుమ్ సీతొర్.</verse>
				<verse number="25">తె వోర్ యెంటనె వూర్ మునెనె నిల్తొర్. అని తన మీండ్సి మత్త అద్ చాప్ర పియ్సి, బగవంతన్ డగుర్-పాన్ సీసెర్ తన్వ రోన్ సొత్తొర్.</verse>
				<verse number="26">అగ మన్వలిర్ సమ్దిర్ బెయ్ గుల్ ఆతెర్ అని బగవంతన్ డగుర్-పాన్ సీసెర్, “నేండ్ బెయ్ మయ్మత గట్న సూడ్తట్” ఇంజెర్ ఇత్తెర్.</verse>
				<verse number="27">అద్ ఆత పెజె, యేసు అగటల్ పెసిసి, టెక్స వసులి కియ్వల్ కమ్రతగ ఉచ్చి మన్వల్ లేవిన్ సూడ్తొర్. వేర్ టెక్స వసులి కియ్వల్ ఆందుర్. అని “నా పెజెయ్ వర!” ఇంజెర్ వోన్ వెహ్తొర్.</verse>
				<verse number="28">వోర్ మత్తయి తేచ్చి, అగ మన్వల్ సమ్దొతున్ సుటి కీసి, యేసున్ పెజెయ్ సొత్తొర్.</verse>
				<verse number="29">అద్ గట్కతె వోర్ లేవి ఇన్వల్ మత్తయి యేసున్ సాటి తన్వ రోన్ ఉంది డగుర్ జేవున్ సీతొర్. తె వీర్ బరొబర్ వెలెటిర్ టెక్స వసులి కియ్వలిర్ అని దుస్రుర్ గిర్ జేవున్ కియ్లె ఉచ్చి మత్తెర్.</verse>
				<verse number="30">అద్ సూడ్సి, పరిసయుల్క్ అని వూర దర్మతుర్ సాస్తిరిర్, “మిరట్ టెక్స వసులి కియ్వలిర్ అని దుస్రుర్ పాపిర్ సంగ బారి మీరె మాసి తింతిట్-ఉంటిట్?” ఇంజెర్ యేసునుర్ సిస్యలిర్ పొరొ గొల్గ్‌తెర్.</verse>
				<verse number="31">తె యేసు, “బేమరితె మన్వన్ వయ్దున జురత్ మందంత బతి, జీవత్ చొకొట్ మన్వన్ జురత్ మనొ.</verse>
				<verse number="32">అహ్నె నియత్నుర్ ఆందుమ్ ఇంజెర్ సోంచ్ కియ్వలిర్ సాటి నన వాయ్మకి. బతి పాపిర్ ఆందుమ్ ఇంజెర్ కరి కీసి, చుక్ చుకె మాయ్వలిర్ సాటినె దర్తురిత్ పొరొ వాతొన్” ఇంజెర్ వూర్కున్ జవబ్ సీతొర్.</verse>
				<verse number="33">తె వూర్గటల్ కహితుర్, “యోహన్తుర్ సిస్యలిర్ బస్కెట్ ఉపస్ మంజెర్ పార్తన కీసెర్ మందంతెర్. అహ్నె పరిసయుల్క్‌నుర్ సిస్యలిర్ గిర్ అహ్నె కీసెర్ మంతెర్. బతి నీవుర్ సిస్యలిర్ బస్కెట్ తింజెర్-ఉంజెర్ మందంతెర్. వీర్ బారి ఉపస్ పియుర్?” ఇంజెర్ యేసున్ పూసి కీతెర్.</verse>
				<verse number="34">అస్కె యేసు, “నొవ్రల్ తన్వుర్ చుటల్-బందున్ తోడొ మనెకె, బోరె ఉపస్ పియుర్. అహ్నె నన గిర్ వీర్ సంగ మనెకె, వీర్ బారి ఉపస్ పియన?</verse>
				<verse number="35">బతి బస్కెతె వోర్ నొవ్రన్ వూర్గటల్ జుల్మతె వోయ్వల్ గట్క వాంతయొ, అస్కె వూర్ ఉపస్ పియంతెర్” ఇంజెర్ జవబ్ సీతొర్.</verse>
				<verse number="36">పడనంగ్ బోదన్ పూననగ మిస్డి కియ వాయొ ఇంజెర్ తొహ్లె, యేసు నమునత రూప్నె, “బోరె గిర్ ఆయి, పూన కపిడె పడన కపిడున్ అత్క్ వాట్సి కొటొర్. ఉంది మోక అహన్ బోరె వాటనిర్తె, పడన కపిడున్ అద్ సరుసంత అని పడన కపిడగ పూన అత్క్ కూలె గిర్ మాయొ.</verse>
				<verse number="37">అదె తీర్దె, ఆంగుర్క్‌న పూన కల్ పడన తితితగ బోరె వెడియొర్. ఉంది మోక వెడితెకె ఆంగుర్క్‌న పూన కల్ తితితున్ వొహంత. అద్ కల్ తూరంత అని అద్ తితి గిర్ కరబ్ ఆంత.</verse>
				<verse number="38">అదెన్ సాటి ఆంగుర్క్‌న పూన కల్దున్ పూన తితితగనె వెడియ లాగర్. అస్కె రండ్ గిర్ కరబ్ ఆయ్వక్‌నె మందంతంగ్.</verse>
				<verse number="39">ఆంగుర్క్‌న పడన కల్ ఉటొర్ బోరె గిర్ ఆయి, ఆంగుర్క్‌న పూన కల్దున్ కోరొర్. ‘నాకున్ పడనయ్ పహ్జె; అదె చొకొట్ మంత’ ఇంతొర్” ఇంజెర్ వూర్కున్ వెహ్తొర్.</verse>
			</chapter>
			<chapter number="6">
				<verse number="1">ఉంది ఆరమ్న దివొసున్ నేటి యేసు తన్వుర్ సిస్యలిర్ సంగ పంట మన్వలిక్ వహుక్నల్ వీడ్సెర్ మత్తొర్. అస్కె వూర్ సిస్యలిర్ ఇచుంగ్సి సేంగంగ్ కొయ్సి, తిత్తెర్.</verse>
				<verse number="2">అద్ సూడ్సి కహితుర్ పరిసయుల్క్ “ఆరమ్న దివొసున్ బారెత హుకుమున్ పియ్సి, కియ్వ అద్ కామున్ మిరట్ బారి కీసెర్ మంతిట్?” ఇంజెర్ వూర్కున్ పూసి కీతెర్.</verse>
				<verse number="3">తె యేసు, “దర్మ-గ్రంత్‌నగ, దావిద్ రాజల్ అని వోనుర్ సోప్తలిర్ కరుసాతెర్. అస్కె వోర్ బతల్ కీతొర్ ఇన్వల్ మిరట్ వాచి కియ్మకి కి బతల్?</verse>
				<verse number="4">వోర్ రాజల్ బగవంతన పార్తన-వింతి కియ్వల్ డేరతగ సొత్తొర్. అని కటొడలిర్ ఆయ్వ, బోరె తిన్లె హక్ సెలె అవ్ నివొద్నంగ్ సారింగ్ తెండ్సి, తన తిత్తొర్ అని తన్వ సంగ మన్వలిర్‌కున్ గిర్ సీతొర్” ఇంజెర్ వెహ్తొర్.</verse>
				<verse number="5">అహన్ వెహ్త పెజె యేసు, “ఆరమ్న దివొసున్ పొరొ స్వర్గ్‌నొర్ మాయ్నల్ మాల్కల్ ఆసి మంతొర్” ఇంజెర్ జవబ్ సీతొర్.</verse>
				<verse number="6">ఉండె ఉంది ఆరమ్న దివొసున్ నేటి, యేసు సునగోగ్నగ సొంజి, బోద వెహ్చెర్ మత్తొర్. అగ రొపొ తిన కెయ్ అర్సి మన్వల్ వొరొర్ మాయ్నల్ మత్తొర్.</verse>
				<verse number="7">అంటిత్ వోర్ మాయ్నన్ చొకొట్ కీంతొరొ బతలొ ఇంజెర్, సాస్తిరిర్ అని పరిసయుల్క్ యేసున్ నెహ్న సూడ్సెర్ మత్తెర్. చొకొట్ కీనుర్తె, అద్ తప్న కసుర్ యేసున్ పొరొ వాట్కట్ ఇంజెర్ వూర్ పిలన్తె మత్తెర్.</verse>
				<verse number="8">బతి యేసు వూరంగ్ సోంచ్క్ కరి కీసి, వోర్ కెయ్ అర్సి మన్వన్ సంగ, “తేచ్చి వూర్ నడ్డుమ్ నిల” ఇంజెర్ వెహ్తొర్. తె వోర్ తేచ్చి నిల్తొర్.</verse>
				<verse number="9">అస్కె యేసు, “ఆరమ్న దివొసున్ నేటి చొకొట్ కియ్వల్ నాయమ్ ఇంతిట్ కి సెలెకె వాయుట్ కియ్వల్ నాయమ్ ఇంతిట్? జీవతున్ బచి కియ్వల్ నాయమ్ ఇంతిట్ కి సెలెకె జీవతున్ తెండ్వల్ నాయమ్ ఇంతిట్?” ఇంజెర్ వూర్కున్ పూసి కీతొర్.</verse>
				<verse number="10">అని యేసు వూర్ సమ్దిర్‌కె తిరిసి సూడ్సి, “నీవ కెయ్ చహ” ఇంజెర్ కెయ్ అర్సి మన్వన్ సంగ ఇత్తొర్. తె వెహ్త తీర్ వోర్ కీతొర్. అస్కె వోన కెయ్ బర్పుర్ చొకొట్ ఆత.</verse>
				<verse number="11">బతి వూర్ బెయ్ సోంగ్నె, “వేర్ యేసున్ బతల్ బహన్ కీకట్?” ఇంజెర్ తమ్వ తమ వడ్క్‌తెర్.</verse>
				<verse number="12">అద్ ఆత పెజె, ఉంది దియ యేసు పార్తన కియ్లె మెటత్ పొరొ సొత్తొర్. అంటిత్ రాత్ పూరొ బగవంతన్ పార్తన కీసెరెన్ మత్తొర్.</verse>
				<verse number="13">పోడ్ద్ పెసిత పెజె తన్వుర్ సిస్యలిర్‌కున్ కరుమ్ కేయ్సి, వూర్గటల్ బార జన్కున్ నేమి కీతొర్. అని వూర్కున్, ‘ అపొస్‌తుల్క్ ’ ఇంజెర్ పొరొల్ దొస్తొర్.</verse>
				<verse number="14">వూర్ బూర్ ఇత్తెకె సీమొను (వేన్ పేతురు ఇంజెర్ యేసు పొరొల్ దొస్తొర్), వేనొర్ తముర్ ఆంద్రెయల్, యాకొబు, యోహన్, పిలిపు, బర్తలొమయి,</verse>
				<verse number="15">మత్తయి, తోమల్, ఆల్పయినొర్ మరి యాకొబు, జెలొతె ఇంజెర్ కేయ్వల్ సీమొను,</verse>
				<verse number="16">యాకొబ్నొర్ మరి యూదల్ అని ఆక్రిత్ యేసున్ దోక సియ్వల్ ఇస్కరియోత్ నాట్నొర్ యూదల్.</verse>
				<verse number="17">అద్ ఆత పెజె యేసు, వూర్ బరొబర్ గుటతల్ రెయ్సి, సపయ్ జాగతగ నిల్సి మత్తొర్. అగ సిస్యలిర గుబ్డ మత్త. వూరె ఆయ్వ, యూదయ యేరియతల్, యెరుసలెమ్ నగుడల్, సమ్దుర్‌త డర్డితగ మన్వలిక్ తూరు అని సీదొన్ నగుక్నల్ వాతుర్ వెలెటిర్ పర్జ అగ మత్తెర్.</verse>
				<verse number="18">యేసు వెహ్వల్ బోద కేంజ్లె అని తమ్వంగ్ బేమరినల్ చొకొట్ ఆయ్లె, వూర్ సమ్దిర్ అగ వాతెర్. బూత్క్ లాగ్తుర్ గిర్ బర్పుర్ చొకొట్ ఆతెర్.</verse>
				<verse number="19">పర్జ సమ్దిర్ వోన్ ఇటన ఇంజెర్ పర్పెడె మాసెర్ మత్తెర్. బారితెకె యేసునగటల్ సక్తి బహ్రి వాసి, సమ్దిర్‌కున్ చొకొట్ కీందు.</verse>
				<verse number="20">అస్కె యేసు తన్వుర్ సిస్యలిర్ బాజున్ సూడ్సి, “గరిబ్ లోకుర్నిట్! మిరట్ ఆసిర్‌వాద్ యేతంతిట్. బగవంతన రాజ్ మీవయ్ ఆంద్.</verse>
				<verse number="21">ఇంకె కరుసాయ్వలిర్‌నిట్! మిరట్ ఆసిర్‌వాద్ యేతంతిట్. మీవ పెటి నిందంత. ఇంకె ఆడ్వలిర్‌నిట్! ఆసిర్‌వాద్ యేతంతిట్. మిరట్ కవ్సెర్ మంద్కిట్.</verse>
				<verse number="22">స్వర్గ్‌నొర్ మాయ్నన్ హిందల్ పర్జ మీకున్ పసంద్ కియ్వక్‌నె, అలది వాట్సి, మీవ హిజత్ వోసెర్, సాపెన సీనిర్తె మిరట్ ఆసిర్‌వాద్ యేత్వలిర్ ఆంతిట్.</verse>
				<verse number="23">అంటిత్ బెయ్ కుసితె యేందట్! బారితెకె మీకున్ స్వర్గ్‌నగ డగుర్ ఇనమ్ పుటంత. ఇద్ తీర్దె వూర్ మీకున్ తెర్ మునె తొత్తుర్ పర్‌వక్తలిర్‌కున్ దుక్స సీతెర్.</verse>
				<verse number="24">రేయ్! దనెవంతలిర్నిట్! మీకున్ దుక్స తపొ. మిరట్ ఇదెన్ మునెనె సుక్-బోగ్ యేత్తిట్.</verse>
				<verse number="25">రేయ్! ఇంకె పెటి నించి మన్వలిర్‌నిట్! మీకున్ దుక్స వాంత. మిరట్ కరుసాంతిట్. రేయ్! ఇంకె కవ్‌వలిర్నిట్! మీకున్ దుక్స వాంత. అద్ దుక్సతె మిరట్ ఆడంతిట్.</verse>
				<verse number="26">రేయ్! మీకున్ పర్జ సమ్దిర్ వని కీనెకె, మీకున్ దుక్స తప్వక్ వాంత! వూరుర్ తొత్తుర్ లబడ్ పర్‌వక్తలిర్‌కున్ అదె తీర్దె కీతెర్” ఇంజెర్ వెహ్తొర్.</verse>
				<verse number="27">బతి సిస్యలిర్ సంగ యేసు, “నావంగ్ గొస్టిన్ మిరట్ కేంచెర్ మంతిట్. మీకున్ వెహ్వల్ బతల్ ఇత్తెకె, మీ దుస్మన్-దార్కున్ పెర్మతె సూడట్. మిరట్ ఇత్తెకె అర్సి వాయొ వూర్కున్ చొకొట్ కీమ్ట్.</verse>
				<verse number="28">మీకున్ సాపెన సియ్వలిర్‌కున్ ఆసిర్‌వాద్ సీమ్ట్. మీకున్ దుక్స సియ్వలిర్ సాటి పార్తన కీమ్ట్.</verse>
				<verse number="29">నీవ ఉంది కొర్వితున్ పాయ్వన్ ఉండె ఉంది కొర్వి గిర్ తొహ. నీవ పొరొడ సేలతున్ ఊంద్వన్, నీవ ఆంగ్డెతున్ ఊంద్లె ఆతెకె గిర్ ఆపుసియ్మ.</verse>
				<verse number="30">నీకున్ తల్క్‌వల్ హర్ వొరొన్ సీమ్. నీ వస్తు వోతొర్ వోన్, ‘తాన్ మల్సి తర’ ఇంజెర్ ఇన్మ.</verse>
				<verse number="31">మీ సాటి దుస్రుర్ బతల్ కియన ఇంజెర్ ఆస కీంతిటొ, అవెకున్ మిరటె వూర్ దుస్రుర్ సాటి కీమ్ట్.</verse>
				<verse number="32">“మీకున్ పెర్మతె సూడ్వలిర్‌కునె మిరట్ పెర్మతె సూడ్తెకె, తాన్గ డగుర్-పాన్ బతల్ మంత? పాపెస్తలిర్ గిర్ తమ్వకున్ పెర్మ కియ్వలిర్‌కున్ పెర్మ కీంతెర్.</verse>
				<verse number="33">మీకున్ చొకొట్ కియ్వలిర్‌కున్ మిరట్ చొకొట్ కీకిట్‌తె, తాన్గ డగుర్-పాన్ బతల్ మంత? పాపెస్తలిర్ గిర్ అహ్నె కీంతెర్.</verse>
				<verse number="34">బాకి మల్సి కండి కీంతెర్ ఇంజి ఆస కీసి సీతెకె, తాన్గ డగుర్-పాన్ బతల్ మంత? పాపెస్తలిర్ గిర్, ‘బాకి సమ్దొ వసులి కియ వచొ’ ఇంజెర్ పాపెస్తలిర్‌కున్ బాకి సీంతెర్.</verse>
				<verse number="35">“బతి మిరట్ మీ పగ-దార్కున్ పెర్మతె సూడట్. వూర్కున్ చొకొట్ కీమ్ట్. మల్సి మీవ బాకి కండి కీనిర్ ఇంజెర్ ఆస కియ్వక్‌నె, వూర్కున్ బాకి సీమ్ట్. అస్కె మీకున్ డగుర్ ఇనమ్ పుటంత. మిరట్ సర్వ సక్తివంతల్ బగవంతన సంతాన్ ఆంతిట్. బారితెకె బగవంతల్ చొకొట్ కీతతున్ మరుంగ్వలిర్ పొరొ అని కరెబలిర్ పొరొ గిర్ దయ తొహంతొర్.</verse>
				<verse number="36">అదెన్ సాటి, మీ బాబొ బగవంతల్ దయతె సూడ్తపె, మిరట్ గిర్ సమ్దిర్‌కున్ దయతె సూడట్.</verse>
				<verse number="37">“దుస్రుర్‌కున్ తస్వ కియ్మట్. అస్కె మీకున్ బగవంతల్ తస్వ కియొర్. బోన్ పొరొన్ కసుర్ వాట్మట్. అస్కె బగవంతల్ మీ పొరొ కసుర్ వాటొర్. దుస్రుర్‌కున్ మాపి కీమ్ట్. అస్కె బగవంతల్ మీకున్ మాపి కీంతొర్.</verse>
				<verse number="38">దుస్రుర్‌కున్ సీమ్ట్. బగవంతల్ మీకున్ సీంతొర్. హాలి కీసి, అహ్చి, బగ్ల తూర్నల్ కహ్చి మీవంగ్ వోటినగ వెడియుసంతొర్. మిరట్ బద్ ఇసొబ్నె దుస్రుర్‌కున్ కహ్చి సీంతిటొ, అదె ఇసొబ్నె బగవంతల్ గిర్ మీకున్ సీంతొర్” ఇంజెర్ వెహ్తొర్.</verse>
				<verse number="39">అని ఉండె యేసు, “గుడ్డి ఉండె వొరొర్ గుడ్డిన్ సరి తొహ పరనుర్ కి బతల్? తొహ పరొర్. మోక తొహ్తెకె గిర్ ఇవిర్తె డొడొతగ అరంతెర్.</verse>
				<verse number="40">సిస్యల్ తన్వొర్ గురున్ తెర్ డగుర్ ఆయ పరొర్. బతి సిక్సాన్ పూరొ మార్త పెజె గురున్ బరొబర్ ఆంతొర్” ఇంజెర్ ఉండె ఉంది నమున వెహ్తొర్.</verse>
				<verse number="41">డవరింగ్ కీసెర్, “ఉంది మొద్ నీ కడ్దగ అర్త ఇన్. నిమె అదెన్ తెండ్వక్‌నె చుడుసి తుకు అర్సి మన్వన్ సంగ, ‘నీవ కడ్ద తుకు తెండ సీమ్’ ఇంజి బహన్ వెహంతి?” ఇంజెర్ యేసు పూసి కీతొర్. అని అదెన అర్తమ్ వెహ్చెర్, “నిహ్గ డగుర్ తప్ ఇర్సి, బాజుతొన చుడుర్ తపున్ బారి తొహంతి? నీ రొపొ డగుర్ తప్ ఇర్సి, ‘నీవ చుడుర్ తప్ సుద్రి కియ సీమ్’ ఇంజి తప్ కీతొన్ బహన్ వెహంతి? యే కపెట! మునె నీవ డగుర్ తపున్ సుద్రి కీమ్. అస్కె నీ బాజుతొన చుడుర్ తప్ సుద్రి కియ పరంతి” ఇంజెర్ వెహ్తొర్.</verse>
				<verse number="42"></verse>
				<verse number="43">అని యేసు, “చొకొట్న మరతున్ కరబ్నంగ్ పండింగ్ సాదొంగ్. అహ్నె కరబ్న మరతున్ చొకొట్నంగ్ పండింగ్ సాదొంగ్.</verse>
				<verse number="44">హర్ మర బాతల్ ఇన్వల్ అవెనంగ్ పండిన్ పియ్సి కరె మాంత. చహ్క్‌నంగ్ వేలినగ ఆంగుర్ పండింగ్ అని చహ్క్‌నంగ్ పొదెలనగ అంజురి పండిన్ కొయుర్.</verse>
				<verse number="45">చొకొట్నొర్ మాయ్నల్ తన్వ దిల్తగ మన్వలిక్ చొకొట్నంగె బహ్రి వడ్కంతొర్. అని కరెబల్ తన్వ దిల్తగ మన్వలిక్ కరబ్నంగె బహ్రి వడ్కంతొర్. బారితెకె దిల్తగ నించి మన్వడునె తొడ్డి వడ్కంత” ఇంజెర్ వెహ్తొర్.</verse>
				<verse number="46">అని ఉండె ఉంది జోక, “నన వెహ్త తీర్ కియ్వక్‌నె మిరట్ నాకున్ ‘పర్బు! పర్బు!’ ఇంజెర్ బారి కేయంతిట్?</verse>
				<verse number="47">నహ్గ వాసి నావంగ్ గొస్టింగ్ కేంచి, అవెన్ తీర్ కియ్వల్ బోన్ దాత్ మందంతొరొ మీకున్ వెహంతొన్.</verse>
				<verse number="48">వోర్ మాయ్నల్ కోల్ తాడ్సి, బండత్ పొరొ బునది దొహ్చి, రోన్ దొహ్వన్ దాత్ మందంతొర్. ఊస వాసి అద్ రోతున్ హెల్వంగ్ పాతెకె గిర్, అద్ రోన్ ఉల్టె మాయొ. బారితెకె, బండత్ పొరొ గట్ దొహ్చి మంత.</verse>
				<verse number="49">బతి బోర్తె నన వెహ్త కేంచి, అద్ తీర్ కియొర్ వోర్ మాయ్నల్ బొమిత్ పొరొ బునది సెల్వక్‌నె రోన్ దొహ్వన్ దాత్ మందంతొర్. ఊసతంగ్ హెల్వంగ్ ఆతల్ రోతున్ పానెకె బహన్తె ఉల్టె మాంతయొ, అహ్నె వోర్ గిరె నాసెడమ్ ఆంతొర్” ఇంజెర్ యేసు వెహ్తొర్.</verse>
			</chapter>
			<chapter number="7">
				<verse number="1">ఇద్ తీర్దె యేసు అవ్ సమ్దొన్ బారెతె పర్జతున్ వెహ్చి, కపెర్నహోమ్ ఇన్వల్ చహర్తె సొత్తొర్.</verse>
				<verse number="2">అగ సిపాయిరొర్ కమండర్ మత్తొర్. వోనొర్ సేవ్కల్ వొరొర్ బేమరితె అర్సి, సానల్ ఆసి మత్తొర్. వోర్ సేవ్కన్ కమండర్ వెలె మాని కీందుర్.</verse>
				<verse number="3">వోర్ కమండర్ యేసున్ బారెతె కేంచి, యూదుల్క్‌నుర్ కహితుర్ పెదొల్కున్ కేయుసి, “‘నా సేవ్కన్ చొకొట్ కియ్లె వాయన’ ఇంజెర్ వోన్ కోరట్” ఇంజి, వూర్కున్ యేసునగ సారి కీతొర్.</verse>
				<verse number="4">తె వూర్ యేసునగ వాసి, “పర్బు! వోర్ వెలె చొకొట్నొర్ ఆందుర్. మా పర్జతున్ వెలె పెర్మతె సూడంతొర్. మావ సునగోగున్ గిర్ వోరె దొహుస్తొర్. వోర్ అదికారిన్, నిమె మదత్ కీతెకె చొకొట్ మందంత” ఇంజెర్ జుల్మ కీతెర్.</verse>
				<verse number="5"></verse>
				<verse number="6">తె యేసు వూర్ పెజెయ్ సొత్తొర్. తన్వ రోతున్ జరసి లక్ మనెకెన్ కమండర్ తన్వుర్ సోప్తలిర్‌కున్ కేయ్సి, “పర్బు! నిమె తక్‌లిబ్ యేత్మ. నిమె నావ రోన్ వాయ్లె, నన కామి సియొన్.</verse>
				<verse number="7">అహ్నె నన నిహ్గ వాయ్లె గిర్ కామి సియొన్. సిరిప్ నీవ జబన్ సీతెకె ఆయర్. నా సేవ్కల్ చొకొట్ ఆంతొర్.</verse>
				<verse number="8">హుకుమ్ సియ్వల్ ఇత్తెకె నాకున్ టావయె. బారితెకె నన ఉండె వొరొర్ అదికారిన్ బూడ్ మన్వన ఆందున్. నా బూడ్ మన్వలిర్ సిపాయిర్ పొరొ నాకున్ అదికార్ మంత. నన వొరొన్, ‘సొన్’ ఇత్తెకె దాంతొర్. ఉండె వొరొన్, ‘వర్’ ఇత్తెకె వాంతొర్. అని నా సేవ్కన్, ‘ఇద్ కీమ్’ ఇత్తెకె కీంతొర్ ఇంజి వెహట్” ఇంజెర్ సోప్తలిర్‌కున్ యేసునగ రొహ్తొర్.</verse>
				<verse number="9">కమండర్ రొహ్తురంగ్ గొస్టింగ్ కేంచి, యేసు గుల్ ఆతొర్. అని తన్వ పెజెయ్ వాయ్వలిర్ సంగ, “వేన్ అచొర్ బరొస వాలెన్ ఇజ్రయేల్ పర్జతగ గిర్ బోన్గనె సూడ్మకి ఇంజి మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="10">బస్కెతె యేసునగ రొహ్తుర్ మల్సి కమండర్త రోన్ వాతెరొ, అస్కె వూర్కున్ బేమరితె మన్వల్ సేవ్కల్ చొకొట్ ఆసి దిస్తొర్.</verse>
				<verse number="11">అద్ ఆత పెజె, యేసు నాయిన్ చహర్దె సొన్లె పెసితొర్. వోనుర్ సిస్యలిర్ అని వెలెటిర్ పర్జ గిర్ వోన్ సంగ సొత్తెర్.</verse>
				<verse number="12">అద్ చహర్త పాటకున్ కరుమ్ సొనెకెతె, కహితుర్ కూర్దున్ కాంచి వాసెర్ మత్తెర్. సాతొర్ వోర్ రాండె వెయ్లొనొర్ వొరొరె మరి ఆందుర్. అద్ వెయ్లొన్ సంగ, అద్ చహర్తుర్ వెలెటిర్ లోకుర్ వాసెర్ మత్తెర్.</verse>
				<verse number="13">అద్ వెయ్లొన్ సూడ్సి, పర్బున దిల్తగ బెయ్ కివుల్ లాగ్త. తె వోర్, “బాయి ఆడ్మ!” ఇంజెర్ ఇత్తొర్.</verse>
				<verse number="14">అని సొంజి పాడెతున్ ఇట్తొర్. తె కాంద్ వాయ్లలిర్ ఆగ్తెర్. అస్కె యేసు, “డియొని! నన వెహ్చెర్ మంతొన్, తేద!” ఇంజెర్ ఇత్తొర్.</verse>
				<verse number="15">తె సాతొర్ వోర్ తేచ్చి ఉత్తొర్ అని వడ్క్‌వల్ సురు కీతొర్. వోన అవనగ వోన్ యేసు హవ్లి కీతొర్.</verse>
				<verse number="16">అద్ సూడ్సి సమ్దిర్ బెయ్ వెరిసి, “మా నడ్డుమ్ డగుర్ పర్‌వక్తల్ వాతొర్. బగవంతల్ తన్వ పర్జతున్ మదత్ కియ్లె పావె మాతొర్” ఇంజెర్ బగవంతన్ డగుర్-పాన్ సీతెర్.</verse>
				<verse number="17">యేసున్ బారెత ఇద్ కబుర్ పూరొ యూదయ యేరియతగ అని ఆజు-బాజుతంగ్ సమ్దొ యేరియనగ గిర్ కప్త.</verse>
				<verse number="18">ఇవ్ జర్గ్‌తంగ్ సమ్దొ గట్నన్ బారెతె, యోహన్తుర్ సిస్యలిర్ వోన్ వెహ్తెర్.</verse>
				<verse number="19">తె యోహన్ తన్వుర్ సిస్యలిర్‌గటల్ ఇవిర్కున్ కేయ్సి, “‘వాయ్లె మన్వల్ బచి కియ్వని నిమెయ్ ఆంది కి? సెలెకె మమొట్ ఉండె వొరొన్ సాటి సూడ్సెర్ మంద లాగర్?’ ఇంజెర్ వోన్ పూసి కీమ్ట్” ఇంజి పర్బునగ రొహ్తొర్.</verse>
				<verse number="20">తె వూర్ పర్బునగ వాసి, “‘వాయ్లె మన్వని నిమెయ్ ఆంది కి? సెలెకె, మమొట్ ఉండె వొరొన్ సాటి సూడ్సెర్ మంద లాగర్?’ ఇంజెర్ మీకున్ పూసి కీమ్ట్ ఇంజి బాప్తిస్‌మ సియ్వల్ యోహన్ మాకున్ సారి కీతొర్” ఇంజెర్ వెహ్తెర్.</verse>
				<verse number="21">అద్ గట్కతెన్ యేసు వెలెటిర్ బేమరినె మన్వలిర్‌కున్, దుకెలలిర్కున్, బూత్క్ సోప్రె మాతుర్కున్ చొకొట్ కీసెర్ మత్తొర్. అని వెలెటిర్ గుడ్డిర్‌కున్ గిర్ నదుర్ సీతొర్.</verse>
				<verse number="22">తె యేసు వూర్ కబ్రియలిర్ సంగ, “గుడ్డిర్ సూడ్సెర్ మంతెర్. లేంగ్డలిర్ తాక్సెర్ మంతెర్. పెర్స నొపినుర్ చొకొట్ ఆసెర్ మంతెర్. చెవ్డిర్ కేంజ పర్సెర్ మంతెర్. సాతుర్ నేండ్సెర్ మంతెర్. గరిబ్క్ చొకొట్న కబుర్ కేంచెర్ మంతెర్. ఇహిన్ కడ్క్‌నె సూడ్తన్ అని కెవ్క్‌నె కేంజ్తన్ మిరట్ మల్సి సొంజి, యోహన్తున్ వెహట్.</verse>
				<verse number="23">అహ్నె నా బారెతె, అనమిన ఆయొర్ వోర్, ఆసిర్‌వాద్ యేతంతొర్ ఇంజి, వోన్ వెహట్” ఇంజెర్ వూర్కున్ జవబ్ సీతొర్.</verse>
				<verse number="24">యోహన్ సారి కీతుర్ కబ్రియలిర్ మల్సి సొత్త పెజె, యేసు అగ మన్వల్ మాందితున్ సంగ యోహన్తున్ బారెతె, “బోడి గుటనెకె మిరట్ బాతొన్ సూడన్ సాటి సొత్తిట్? వడిదె హికె-హకె మెలివల్ జాడిత గున్తున్ దాత్నొన్ తె సూడ్లె సొన్మకి.</verse>
				<verse number="25">ఆతొన్ సూడ్లె ఆయ్వెకె, ఉండె బాతొన్ సూడ్కొమ్ ఇంజెర్ సొత్తిట్? వెలె సోబతంగ్ పాంగుక్ పోండ్తొన్ సాటి కి బతల్? సెలె, సుక్-బోగ్నె పిసెర్ సోబతంగ్ కప్డింగ్ కెర్వలిర్ రాజ్ మహల్క్‌నగ మందంతెర్!</verse>
				<verse number="26">తె బతతున్ సాటి సొత్తిట్? మిరట్ పర్‌వక్తన్ సూడన్ సాటినె సొత్తిట్ ఇంజెర్ నన ఇంతొన్. వోర్ పర్‌వక్తన్ తెర్ డగుర్ ఆందుర్.</verse>
				<verse number="27">వేర్ యోహన్తున్ బారెతె గ్రంత్‌నగ, ‘ఇచుల, నావొర్ కబ్రియన్ నీకున్ తెర్ మునె రొహంతొన్. వోర్ నీ సాటి సరి తయర్ కీంతొర్’ ఇంజెర్ లిహి కీసి మంత.</verse>
				<verse number="28">కేంజట్! దునియతుర్ సమ్దిర్‌గటల్ యోహన్తున్ తెర్ డగుర్ బోరె సెలొర్. బతి తమ్వంగ్ దిల్క్‌నగ బగవంతల్ రాజ్ తాకుస్లె వొప్తుర్‌గటల్ చుడుర్ ఆసి మన్వల్, యోహన్తున్ తెర్ డగుర్ ఆంతొర్” ఇంజెర్ యేసు వెహ్తొర్.</verse>
				<verse number="29">(వోర్ వెహ్వల్ కేంచి, యోహన్ సీత బాప్తిస్‌మ యేచ్చి మత్త కాడ్కి, వెలెటిర్ పర్జ అని టెక్స వసులి కియ్వలిర్ గిర్ బగవంతల్ నియత్నొర్ ఆందుర్ ఇంజి వొప్తెర్.</verse>
				<verse number="30">బతి పరిసయుల్క్ అని దర్మ గురుర్ యోహన్త కెయ్దె బాప్తిస్‌మ యేత్వ కాడ్కి, తమ్వ బారెతె మన్వల్ బగవంతన పిలన్తున్ వూర్ వొప్మకి.)</verse>
				<verse number="31">యేసు ఉండె గిర్, “ఇద్ పిడితుర్కున్ బాతుర్ సంగ నిపుసి బేద్-బావ్ తొహ్క? వూర్ బోన్ దాత్ మంతెర్? ఇత్తెకె బాజర్తె ఉచ్చి, ‘మమొట్ మీ సాటి సులుడి ఉహ్క్‌తొమ్. బతి మిరట్ యేంద్మకి. మమొట్ సాతొన్ సాటి పాట వార్తొమ్. బతి మిరట్ ఆడ్మకి’ ఇంజెర్ వడ్క్‌వలిర్ చుడుక్ కాండిర్ దాత్ మంతెర్.</verse>
				<verse number="32"></verse>
				<verse number="33">“బారితెకె బాప్తిస్‌మ సియ్వల్ యోహన్ వాసి, కానె తిన్వక్ అని ఆంగుర్ రస ఉన్వక్ మత్త కాడ్కి, ‘వోన్ బూత్ సోప్రె మాత’ ఇంజెర్ మిరట్ ఇంతిట్.</verse>
				<verse number="34">అని స్వర్గ్‌నొర్ మాయ్నల్ తింజెర్-ఉంజెర్ వాత కాడ్కి, ‘ఇచుల వేర్ పుదెలల్, కల్-పిదెడల్, టెక్స వసులి కియ్వలిరొర్ అని పాపిరొర్ సోప్తల్’ ఇంజెర్ మిరట్ ఇంతిట్.</verse>
				<verse number="35">బతి బగవంతన బుది-గియన్తున్ పియ్సి తాక్వలిర్ సమ్దిర్, అద్ బుది-గియన్ సతెమ్ ఆంద్ ఇంజి, నిరుపన్ కీంతెర్” ఇంజెర్ యేసు వెహ్తొర్.</verse>
				<verse number="36">ఉంది దియ యేసున్ పరిసయుల్క్‌న బాజ్నొర్ వొరొర్ మాయ్నల్ తన్వ రోన్ జేవున్ కియ్లె, కేయ్తొర్. తె యేసు వోన రోన్ సొంజి, జేవున్ కియ్లె ఉద్‌తొర్.</verse>
				<verse number="37">ఇచుల! అస్కెనె అద్ రోన్ జేవున్ కియ్లె, యేసు వాతొర్ ఇన్వల్ గొస్టితున్, అద్ చహర్తె మన్వల్ ఉంది పాపెస్తల్ వెయ్లొ కరి కీత. అని బండత బుడ్డితె వెలె మహ్గ్‌న సెంట్ పియ్సి వాత.</verse>
				<verse number="38">అని యేసున్ పెజె ఆడ్సెర్ నిల్త. తాన కాడెల్దె వోనంగ్ కాల్కున్ పుహ్త. తన్వంగ్ కెల్క్‌నె ఉసుమ్సి, మాన్దె కాల్కున్ ముక బుర్సెర్, అవెన్ సెంట్ సోక్త.</verse>
				<verse number="39">అద్ సూడ్సి జేవి కియ్లె కేయ్తొర్ వోర్ పరిసయుల్క్‌న బాజ్నొర్, ‘ఉంది మోక వేర్ మాయ్నల్ పర్‌వక్తల్ ఆయ్మడ్ ఇత్తెకె, తనకున్ ఇట్త వెయ్లొ బచొర్ అని బాతల్ పాపెస్తల్ ఇన్వల్ కరి కీందుర్’ ఇంజెర్ తన్వ మన్దె సోంచ్ కీతొర్.</verse>
				<verse number="40">అస్కె యేసు, వోన సోంచున్ కరి కీసి, “సీమొను! నీకున్ ఉంది గొస్టి వెహ లాగర్” ఇంజెర్ ఇత్తొర్. తె వోర్, “వెహ గురుజి” ఇంజెర్ ఇత్తొర్.</verse>
				<verse number="41">అస్కె యేసు, “వొరొర్ సావ్కరల్ ఇవిర్ మాయ్నలిర్‌కున్ బాకి సీతొర్. తె వూర్గటల్ వొరొర్ సియుంగ్ నుహ్క్ (500) కూరతంగ్ బిలంగ్ అని ఉండె వొరొర్ పనస్ (50) కూరతంగ్ బిలంగ్ బాకి యేచ్చి మత్తెర్.</verse>
				<verse number="42">వూర్ ఇవిర్గతె అద్ బాకి కండి కియ్లె, బతయ్ సెలె మత్త. తె వోర్ సావ్కరల్ వూర బాకితున్ మాపి కీతొర్. మాపి కీత కాడ్కి, వూర్ ఇవిర్గటల్ వోర్ సావ్కరన్ పొరొ బోర్ వెలె పెర్మ తొహంతొర్ ఇంతి?” ఇంజెర్ పూసి కీతొర్.</verse>
				<verse number="43">తె, “బోర్తె వెలె బాకి మత్తొరొ, వోరె తొహ్మడ్ మందర్ ఇంతొన్” ఇంజెర్ సీమొన్ వెహ్తొర్. అస్కె యేసు, “నిమె బరొబర్ వెహ్తి” ఇంజెర్ ఇత్తొర్.</verse>
				<verse number="44">అని అద్ వెయ్లొనెకె మల్సి సీమొన్తున్ సంగ, “ఇద్ వెయ్లొన్ సూడ్సెర్ మంతియ్? నన నీవ రోన్ వాతొన్. తెర్ బతి నావంగ్ కాల్క్ నొర్లె నిమె యేర్ సియ్మకి. బతి ఇద్ వెయ్లొ తన్వ కాడెల్దె నావంగ్ కాల్కున్ పుహ్త అని తన్వంగ్ కెల్క్‌నె ఉసుమ్త.</verse>
				<verse number="45">నిమె నాకున్ మాన్దె ముక బుర్మకి. బతి ఇద్ వెయ్లొ రొపొ వాతగటల్ మాన్దె నా కాల్కున్ ముక బుర్సెరెన్ మంత.</verse>
				<verse number="46">నిమె నా కెల్కున్ నియ్ సోక్మకి. బతి ఇద్ వెయ్లొ నావంగ్ కాల్కున్ సెంట్ సోక్త.</verse>
				<verse number="47">అదెన్ సాటి నీకున్ వెహ్వల్ బతల్ ఇత్తెకె, ఇద్ వెయ్లొ కీతంగ్ సమ్దొ పాప్కున్ మాపి పుడ్త. బారితెకె ఇద్ తొహ్త పెర్మ డగుర్ ఆంద్. బతి ఇచుంగ్సి పాప్క్ మాపి ఆతొర్ వోర్, ఇచుసి పెర్మయ్ తొహంతొర్” ఇంజెర్ వోన్ వెహ్తొర్.</verse>
				<verse number="48">అని యేసు తాన్ సంగ, “బాయి, నీవంగ్ పాప్క్ మాపి ఆతంగ్” ఇంజెర్ వెహ్తొర్.</verse>
				<verse number="49">బతి వోన్ బరొబర్ జేవున్ ఉచ్చి మన్వలిర్, “పాప్క్ మాపి కియ్వల్ వేర్ బోర్ ఆందుర్?” ఇంజెర్ తమ్వ తమ వడ్క్‌తెర్.</verse>
				<verse number="50">అదెన్ సాటి యేసు అద్ వెయ్లొన్ సంగ, “నీవ బరొసయ్ పాప్న సిక్సతల్ నీకున్ బచి కీత. సాంతితె సొన్!” ఇంజెర్ వెహ్తొర్.</verse>
			</chapter>
			<chapter number="8">
				<verse number="1">అద్ ఆత బరొబర్ యేసు హర్ ఉంది చహర్తె, హర్ ఉంది నాటె తిరిసెర్ బగవంతన రాజున్ బారెత చొకొట్న కబుర్ పచర్ కీసెర్ మత్తొర్. వోన్ సంగ వోనుర్ బార జన్క్ సిస్యలిర్ మత్తెర్.</verse>
				<verse number="2">వీర్ బరొబర్ తమ్గ మన్వలిక్ బూత్క్ తెండ్సి పూడ్త పెజె చొకొట్ ఆతంగ్ అని బేమరినల్ చొకొట్ ఆతంగ్ అవ్ వెయ్లొక్ గిర్ మత్తంగ్. అవెనంగ్ పొరొల్క్: మగ్దలేనెత మరియల్ (తాన్గటల్ యేడుంగ్ బూత్కున్ యేసు తెండ్సి పూడ్సి మత్తొర్), కూజన వెయ్లొ యోహన్నల్ (వేర్ కూజల్ హేరొద్ రాజనొర్ కారొబారి ఆసి మత్తొర్) అని సుసన్నల్. ఇవె ఆయ్వ ఉండె వెలె జనిక్ వెయ్లొక్ గిర్ మత్తంగ్. ఇవ్ సమ్దొ వెయ్లొక్ తమ్వ దనమ్నె యేసున్ అని వోనుర్ సిస్యలిర్‌కున్ సేవత కామ్నగ మదత్ కీందుంగ్.</verse>
				<verse number="3"></verse>
				<verse number="4">ఉంది దియ యేసునగ వెలె చహర్క్‌నల్ బెయ్ వెలె పర్జ వాసి మీరె మాసెర్ మత్తెర్. తె యేసు వూర్కున్ నమునత రూప్నె ఇహిన్ బోద వెహ్తొర్:</verse>
				<verse number="5">“వొరొర్ కేతిదారల్ విజ వీతన్ సాటి వావ్టె సొత్తొర్. వోర్ విజ వీచ్చెర్ మనెకె, ఇచుస విజ సర్దున్ పొరొ అర్త. తె సరియ్ సొన్వలిర్ అద్ విజతున్ జార్తెర్ అని పిటెంగ్ వాసి తిత్తంగ్.</verse>
				<verse number="6">ఉండె కహిత విజ పాట బొమితగ అర్త. బూడ్ వెలె పద్న సెల్వ సొంజి, అద్ విజ పిర్త బతి, కిడ్డ-మొడ్డ వత్త.</verse>
				<verse number="7">ఉండె కహిత విజ చహ్క్‌నంగ్ పొదెలనగ అర్త. అద్ విజతంగ్ మొలొకన్ బరొబర్ చహ్క్‌నంగ్ పొదెలంగ్ గిర్ బెర్స్‌త కాడ్కి, మొలొకన్ అవ్ దాబి కీసి వాడ్తంగ్.</verse>
				<verse number="8">ఉండె కహిత విజ చొకొట్న బొమితగ అర్త. అద్ విజ (పిర్త, బెర్స్‌త, సెన్ ఆత, బరె మాసి దాననె నింత) బెర్సి, బర్పుర్ నూర్ పాల్క్ పంట ఆత” ఇంజెర్ వెహ్తొర్. అని “ఇదెన్ అర్తమ్ కియన ఇంద్కిట్‌తె, చొకొట్ కేంచి, తేన్ బారెతె సోంచ్ కీమ్ట్!” ఇంజెర్ జోర్తె వెహ్తొర్.</verse>
				<verse number="9">అస్కె సిస్యలిర్, “గురుజి! ఇద్ నమునత అర్తమ్ బతల్ ఆంద్?” ఇంజెర్ యేసున్ పూసి కీతెర్.</verse>
				<verse number="10">తె యేసు, “బగవంతల్ తన్వ రాజున్ బారెతె కరి కియ్వల్ గియన్ మీకున్ సీతొర్. బతి గ్రంత్‌నగ లిహి కీత అదెన్ పూరి కియ్లె, దుస్రుర్‌కున్ నమునన రూప్నెనె వెహ్చెర్ మంతొన్. అదెన్ సాటి, ‘వూర్ సూడంతెర్ బతి వూర్కున్ దిసొ, కేంజంతెర్ బతి వూర్కున్ అర్తమ్ ఆయొ’ ” ఇంజెర్ సిస్యలిర్‌కున్ వెహ్తొర్.</verse>
				<verse number="11">అని “ఇద్ నమునత అర్తమ్ బతల్ ఇత్తెకె: విజ ఇన్వల్ బగవంతన వచన్ ఆంద్.</verse>
				<verse number="12">సర్దున్ పొరొ అర్త విజ బూర్ ఇత్తెకె, వచన్ కేంజ్వలిర్. బతి వూర్ వచన్ కేంచి, బచె మాయ్వల్ సయ్తన్‌తున్ పసంద్ మనొ. అదెన్ సాటి వూరంగ్ దిల్క్‌నల్ అద్ వచన్తున్ తెండ్సి వాటంతొర్.</verse>
				<verse number="13">పాట బొమితగ అర్త విజ బూర్ ఇత్తెకె, వచన్ కేంచి ఆనంద్నె వొపంతెర్. బతి అవ్ వూర మన్దగ ఉద్దొంగ్. అదెన్ సాటి ఇచుసి వకత్ వేరి, వూర్ నమంతెర్. తక్‌లిబ్‌నంగ్ పరిక్సంగ్ వానెకెన్ బక్తితల్ బహ్కె మాంతెర్.</verse>
				<verse number="14">చహ్క్‌నంగ్ పొదెలనగ అర్త విజ బూర్ ఇత్తెకె, వచన్ కేంజంతెర్. బతి పిస్వడున్ బారెతంగ్ సోంచ్-విచర్క్, దన్-దవ్లత్ అని సుక్-బోగ్నంగ్ ఆసంగ్ వూర్కున్ ఆపుసంతంగ్. బగవంతన్ ఆనంద్ సియ్వలిక్ కామ్క్ వూర్ కియ పరుర్.</verse>
				<verse number="15">చొకొట్న బొమితగ అర్త విజ బూర్ ఇత్తెకె, వచన్ కేంచి, తమ్వ దిల్తగ చొకొటె ఇర్సి, వచన్ తీర్ తాక్వలిర్ ఆందిర్. వూర్ బగవంతన్ ఆనంద్ సియ్వలిక్ కామ్క్ వోర్చి, కీసెర్ మందంతెర్.</verse>
				<verse number="16">“బోరె ఆయి, డివెతున్ నిరుసి అడ్డెతె ముచంతెరియ్? బోరె ముచుర్. అహ్నె తాన్ బోరె కటుడున్ బూడ్ ఇరంతెరియ్? బోరె ఇరుర్. బతి రొపొ వాయ్వలిర్‌కున్ వేడ్చి సియన ఇంజెర్, తాన్ దీసొడతగన్ ఇరంతెర్.</verse>
				<verse number="17">అద్ వేడ్చితె మకుసి ఇర్తంగ్ అవ్ అని ముచ్చి ఇర్తంగ్ అవ్ సమ్దొ గిర్ తాత్కర్ దిసంతంగ్.</verse>
				<verse number="18">అదెన్ సాటి మిరట్ కేంజ్వడున్ బారెతె దిహన్తె మంట్. బోర్తె నావ బోదతున్ దిహన్తె కేంజంతొరొ, వోన్ ఉండె అదిక్ అర్తమ్ ఆనల్ బగవంతల్ గియన్ సీంతొర్. అని బోర్తె దిహన్తె కేంజొరొ, వోర్ కేంజ్త అదెన్ గిర్ బగవంతల్ తెండ్సి వాటంతొర్” ఇంజెర్ యేసు వెహ్తొర్.</verse>
				<verse number="19">అద్ గట్కతె యేసున్ సూడ్లె, వోన అవల్ అని తముక్ వాతెర్. యేసున్ సిర్ముట్ బెయ్ మాంది మీరె మాసి మత్త కాడ్కి, వోన్ కరుమ్ వూర్ సొంద పర్మకి.</verse>
				<verse number="20">తె వొరొర్ మాయ్నల్ వాసి, “నీ అవల్ అని తముక్ నీకున్ సూడ్లె వాసి, బహ్రి నిల్సి మంతెర్” ఇంజెర్ యేసున్ వెహ్తొర్.</verse>
				<verse number="21">బతి యేసు, “బగవంతన వచన్ కేంచి, వచన్ తీర్ తాక్వలిరె నావ అవల్ అని నావుర్ తముక్ ఆందిర్” ఇంజెర్ ఇత్తొర్.</verse>
				<verse number="22">ఉంది దియ యేసు తన్వుర్ సిస్యలిర్ సంగ రూకతగ ఉచ్చి, “ఇద్ సమ్దుర్‌త హంద డర్డితె దాకట్ దెట్” ఇంజెర్ ఇత్తొర్. తె వూర్ రూకతె పెసితెర్.</verse>
				<verse number="23">అహన్ వూర్ సొంజెర్ మనెకె, యేసు నరుమ్సెర్ మత్తొర్. అద్ వకత్నె సమ్దుర్‌తగ బెయ్ డగుర్ తుపాన్ తేత్త. అవ్ హెల్వనె రూకతగ యేర్ నించెర్ సొత్త కాడ్కి, గండమ్నగ కోండె మాతెర్.</verse>
				<verse number="24">అదెన్ సాటి సిస్యలిర్ యేసునగ సొంజి, “పర్బు! పర్బు! మరట్ ముడ్గంతట్!” ఇంజెర్ వోన్ జోప్నల్ తెహ్తెర్. వోర్ తేచ్చి తుపాన్తున్ అని అవ్ హెల్వన్ దమ్కి సీతొర్. తె అవ్ యెంటనె సిమ్-సమ్ దబె మాతంగ్.</verse>
				<verse number="25">అస్కె వూర్కున్, “మీ బరొస బగ సొత్త?” ఇంజెర్ పూసి కీతొర్. ఇద్ సమ్దొ సూడ్సి వూర్ బెయ్ వెరితెర్ అని గుల్ ఆసి, “వేర్ అసల్ బోర్ ఆందుర్? తుపాన్ అని హెల్వన్ దమ్కి సీనెకెన్, వేర్ దమ్కి సీతపినయ్ తాక్సెర్ మంతంగ్” ఇంజెర్ తమ్వ తమ వడ్క్‌తెర్.</verse>
				<verse number="26">అని రూక తాకుసెర్ గలిలయ సమ్దుర్‌తున్ హంద డర్డితె మన్వల్ గెరసేన్ యేరియతగ యెవ్తెర్.</verse>
				<verse number="27">అని యేసు రూకతల్ రెయ్నెకె, బూత్క్ సోప్రె మాసి మన్వల్ అద్ చహర్తొర్ వొరొర్ మాయ్నల్ అడ్డమ్ వాతొర్. వోర్ వెలె కాలమ్నల్ కుడెకెయ్ మంజెర్, తన్వ రోన్ మన్వక్‌నె సిరిప్ వీచ్క్‌నగన్ మందుర్. అద్ బూత్ వెలె జోకంగ్ వోన్గ సోప్రె మాసెర్ మందు. అగటుర్ వోన్ సకలినె దొహ్చి, కేప్తెకె గిర్ అవెన్ నముసి, బోరె మనుర్ అవ్ మెటనెకె వోందు. వోర్ మాయ్నల్ యేసున్ సూడ్త బరొబర్ వోనంగ్ కాల్క్ కర్సి, “యేసు! సక్తివంతల్ బగవంతనొర్ మరిని! నా జోలిత్ బారి వాంతి? నాకున్ దుక్స సియ్మ ఇంజి, నీకున్ జుల్మ కీసెర్ మంతొన్” ఇంజెర్ జోర్తె కిలితొర్. బారితెకె యేసు అద్ బూతున్ వోన్గటల్ బహ్రి వర ఇంజెర్ ఆగె సీసి మత్తొర్.</verse>
				<verse number="28"></verse>
				<verse number="29"></verse>
				<verse number="30">అస్కె యేసు, “నీవ బత పొరొల్?” ఇంజెర్ వోన్ పూసి కీతొర్. తె వోర్ మాయ్నల్, “మంద” ఇంజెర్ జవబ్ సీతొర్. బారితెకె వోన్గ బెయ్ వెలె బూత్క్ సోప్రె మాసి మత్తంగ్.</verse>
				<verse number="31">అవ్ బూత్క్, ‘మాకున్ అంత్-లాగొ అద్ కోల్ డొడొతగ రొహ్మ’ ఇంజెర్ యేసున్ బెయ్ జుల్మ కీతంగ్.</verse>
				<verse number="32">అద్ గట్కతె అగ గుటత్ పొరొ పదిన మంద మేయ్సెర్ మత్త. అవెనగ సోప్రె మాయ్లె మాకున్ ఆగె సీమ్ ఇంజెర్ యేసున్ కోర్తంగ్. తె వోర్ వొప్తొర్.</verse>
				<verse number="33">అస్కె అవ్ బూత్క్ వోర్ మాయ్ననగటల్ పెసిసి, పదినగ సోప్రె మాతంగ్. అస్కె యెంటనె అవ్ పదింగ్ గుటత్ పొరొడల్ సడ్కల్ విచ్చెర్ సొంజి, సమ్దుర్‌తగ ముడుంగ్సి, సాతంగ్.</verse>
				<verse number="34">అద్ సూడ్సి పదింగ్ మెహ్వలిర్ పరర్ ఆసి, తమ్వ చహర్తె అని ఆజు-బాజుతంగ్ నహ్క్‌నగ సొంజి అద్ కబుర్ కపుస్తెర్.</verse>
				<verse number="35">తె పర్జ అగ బతల్ జర్గ్‌తయ్ సూడన ఇంజెర్ సొత్తెర్. అస్కె వేరి బూత్క్ సోప్రె మాసి మంజి, చొకొట్ ఆతొర్ వోర్ పాంగుక్ కెర్సి, యేసునంగ్ కాల్కున్ కరుమ్ సాదరన్ మాయ్నన్ దాత్ సాంత్నె ఉచ్చి మత్తొర్. అద్ సూడ్సి, వూర్కున్ బెయ్ వెరె పియ్త.</verse>
				<verse number="36">ఇద్ జర్గ్‌నెకె సూడ్తుర్ వూర్, బూత్క్ సోప్రె మాసి మన్వల్ బహన్ చొకొట్ ఆతొర్ ఇన్వల్ అగ సూడ్లె వాతుర్కున్ వెహ్తెర్.</verse>
				<verse number="37">అద్ కేంచి గెరసేన్ యేరియతుర్ సమ్దిర్‌కున్ బెయ్ వెరె పియ్త. తె తమ్వ యేరియతున్ సుటి కీసి సొడియన ఇంజెర్ యేసున్ కోర్తెర్. అస్కె యేసు రూకతె సొందన్ సాటి ఉత్తొర్.</verse>
				<verse number="38">అస్కెనె, “నీ సంగ వాయ సీమ్” ఇంజెర్ బూత్క్ సోప్రె మాసి మంజి, చొకొట్ ఆతొర్ వోర్ పూసి కీతొర్. బతి యేసు, “సెలె-సెలె, నిమె రోన్ సొంజి, బగవంతల్ కీత కామున్ బారెతె వెహ” ఇంజెర్ సారి కీతొర్. తె యేసు, తనకున్ బతల్ బహన్ కీతొర్ ఇన్వడున్ వోర్ మాయ్నల్ నాటె సొంజి, సమ్దిర్‌కున్ వెహ్తొర్.</verse>
				<verse number="39"></verse>
				<verse number="40">అద్ ఆత పెజె యేసు అని వోనుర్ సిస్యలిర్ మల్సి హంద డర్డితె యెవ్తెర్. అగ వెలెటిర్ మాంది మత్తెర్. అదెన్ సాటి వూర్ యేసున్ ఆనంద్నె కరుమ్ కీతెర్.</verse>
				<verse number="41">అస్కెన్ సునగోగ్నొర్ డగుర్ అదికారి యాయిరు ఇన్వల్ యేసునగ వాతొర్. యేసునంగ్ కాల్క్ కర్సి, “నాకున్ ఉందియ్ మియడ్ మంత. తాన్ లగ్-బగ్ బార సాల్క్ మందంతంగ్. అద్ ఇంకె బేమరితె సానల్ ఆసి మంత. నిమ్ నావ రోన్ వాయన” ఇంజెర్ యేసున్ జుల్మ కీతొర్. తె యేసు సొంజెర్ మనెకె, మాంది వొర్తొ-పొర్తొ ఆందిర్.</verse>
				<verse number="42"></verse>
				<verse number="43">అద్ మాందితున్ రొపొ లంగ్ ఆసి బార (12) సాల్క్‌నల్ మన్వల్ బేమరి వాలె ఉంది వెయ్లొ మత్త. [అద్ వెయ్లొ పిసగతిత్ రొపొ కమయ్ కీత సమ్దొతున్ అద్ బేమరితల్ చొకొట్ ఆయ్లెన్ కర్చి కీత.] బతి బోరె వయ్దున కెయ్దె చొకొట్ ఆయ పర్మకి.</verse>
				<verse number="44">అద్ వెయ్లొ యేసున్ పెజెటల్ వాసి, వోన పాంగుడ కాటున్ ఇట్త. తె యెంటనె తాన బేమరి హటె మాత.</verse>
				<verse number="45">అస్కె యేసు, “నాకున్ బోర్ ఇట్తిట్?” ఇంజెర్ తన్వ సిర్ముట్ మన్వల్ మాందితున్ పూసి కీతొర్. తె సమ్దిర్, ‘నన ఆయొన్’ ఇత్తెకె, ‘నన ఆయొన్’ ఇంజెర్ జవబ్ సీతెర్. పేతురు, “గురుజి! ఇచొర్ వెలె మాంది దురెంగ్-పొదెంగ్ వాసెర్ మంతెర్. తెర్ బతి నిమె ‘నాకున్ బోర్ ఇట్తిట్?’ ఇంజి పూసి కీంతి” ఇంజెర్ ఇత్తొర్.</verse>
				<verse number="46">బతి యేసు, “నహ్గటల్ సక్తి బహ్రి సొన్వల్ కరి కీతొన్. బోరెయ్ బతి నాకున్ ఇట్తొర్” ఇంజెర్ వెహ్తొర్.</verse>
				<verse number="47">అస్కె అద్ వెయ్లొన్, తన ఉండె గిర్ మక్సి మందపరొన్ ఇంజెర్ అర్తమ్ ఆత. తె అద్ తర తర ఆసెర్ వాసి, యేసున్ మునె ముర్-టొంగ్రన్ కొట్త. అసల్ తన బారి ఇట్త అని ఇట్త బరొబర్ బహన్ తన్వ బేమరి హటె మాత ఇన్వల్ సమ్దిర్ మునె వెహ్త.</verse>
				<verse number="48">అస్కె యేసు, “బాయి! నీవ బరొసయ్ నీకున్ చొకొట్ కీత. సాంతితె సొన్” ఇంజెర్ వెహ్తొర్.</verse>
				<verse number="49">యేసు అహన్ వెహ్చెర్ మనెకెనె, వోర్ యాయిర్త రోతల్ వొరొర్ వాసి, “గురుజిన్ పరెసన్ కియ్మ సాబ్. నీవ మియడ్ మార్త” ఇంజెర్ ఇత్తొర్.</verse>
				<verse number="50">తెర్ బతి అద్ గొస్టి కేంచి యేసు, “నిమె వెరిమ! సిరిప్ బరొసతె మన్. అస్కె నీ మియడ్ చొకొట్ ఆంత” ఇంజెర్ యాయిర్తున్ వెహ్తొర్.</verse>
				<verse number="51">అని యేసు వోన రోత్ కరుమ్ యెవ్నెకె, తన్వ పెజెయ్ పేతుర్తున్, యాకొబున్, యోహన్తున్ అని అద్ పేడినుర్ అవల్-బాబొన్ తపుసీసి, మాందితల్ బోనె రొపొ వాయ సియ్మకి.</verse>
				<verse number="52">అద్ గట్కతె యాయిర్త రోతగ మీరె మాతుర్ సమ్దిర్ ఆడ్సెర్-బోబ్లె మాసెర్ మత్తెర్. అద్ సూడ్సి యేసు, “ఆడ్మట్! అద్ పేడి సాయ్మకి బతి సిరిప్ నరుమ్సెర్ మంత” ఇంజెర్ వెహ్తొర్.</verse>
				<verse number="53">అద్ పేడి సాత ఇంజెర్ వూర్ సమ్దిర్‌కున్ టావయె. అదెన్ సాటి వూర్ కవ్సెర్ యేసున్ చేడి కీతెర్.</verse>
				<verse number="54">బతి యేసు, [అద్ కమ్రతల్ వూర్ సమ్దిర్‌కున్ బహ్రి సారి కీసి] అద్ పేడిన కెయ్దున్ పియ్సి, “బుచ తేద!” ఇంజెర్ ఇత్తొర్.</verse>
				<verse number="55">అస్కె తాన ఆత్మ తాన్గ మల్సి వాత. తె యెంటనె అద్ పేడి తేచ్చి ఉత్త. అస్కె యేసు, “తాన్ తిన్లె బతయ్ సీమ్ట్” ఇంజెర్ వెహ్తొర్.</verse>
				<verse number="56">అద్ సూడ్సి, పేడినుర్ అవల్-బాబొ బెయ్ నిప్నె ఆతెర్. బతి యేసు, “ఇద్ గట్నతున్ బారెతె బోనె వెహ్మట్” ఇంజెర్ వూర్కున్ ఆగె సీతొర్.</verse>
			</chapter>
			<chapter number="9">
				<verse number="1">ఉంది దియ యేసు తన్వుర్ బార (12) జన్క్ సిస్యలిర్‌కున్ కేయ్సి, సమ్దొ తీర్క్‌నంగ్ బూత్కున్ తెండ్సి పూడ్లె అని హరియేక్ బేమరిన్ చొకొట్ కియ్లె సక్తి అని అదికార్ సీతొర్.</verse>
				<verse number="2">అని వూర్కున్ సారి కీసెర్, “ బగవంతన రాజున్ బారెతె వెహట్ అని బేమరినె మన్వలిర్‌కున్ చొకొట్ కీమ్ట్.</verse>
				<verse number="3">మీవ యాత్రతున్ సాటి, బెడ్డెయ్ ఆయి, తెయ్లయ్ ఆయి, చందియ్ ఆయి, కొతంగ్ ఆయి, ఉండె ఉంది ఆంగ్డెయ్ ఆయి వోయ్మట్.</verse>
				<verse number="4">ఉంది నాటె సొత్త పెజె, అద్ నాట్నల్ పెసినల్ వేరి, మీకున్ కరుమ్ కీతుర రోనె మంట్.</verse>
				<verse number="5">బదె ఉంది నాటె సొత్త పెజె, బోరె మీకున్ కరుమ్ కియ్వెకె దానిర్తె, వూర్ అహన్ కీతత నిసనిత్ సాటి, అద్ నాట్నల్ పెసినెకె, మీవంగ్ కాల్కున్ తుండ్త దుబ జడి కీసి వరట్” ఇంజెర్ సిస్యలిర్‌కున్ యేసు వెహ్తొర్.</verse>
				<verse number="6">అస్కె వూర్ అగటల్ పెసిసి, నార్-నాటె తిరిసెర్, బగవంతన్ బారెత చొకొట్న కబుర్ పచర్ కీసెర్, బేమరినె మన్వలిర్‌కున్ చొకొట్ కీతెర్.</verse>
				<verse number="7">అద్ గట్కతె, అవ్ సమ్దొ కామ్కున్ బారెతె గలిలయ యేరియతొర్ రాజల్ హేరొద్ అంతిపస్ కేంచి, పరెసన్ ఆతొర్. బారితెకె, ‘బాప్తిస్‌మ సియ్వల్ యోహన్ సాసి-నేండ్తొర్ ’ ఇంజెర్ కహితుర్ ఇత్తెర్.</verse>
				<verse number="8">ఉండె కహితుర్, ‘యేలియ పర్‌వక్తల్ దిస్తొర్’ ఇత్తెర్ అని ఉండె కహితుర్, ‘తొత్తుర్ పర్‌వక్తలిర్‌గటల్ వొరొర్ నేండ్సి వాతొర్’ ఇంజెర్ ఇత్తెర్.</verse>
				<verse number="9">బతి హేరొద్ మాత్రమ్, “నన సిపాయిర కెయ్దె యోహన్త తల నట్కుసీతొన్. బతి ఉండె గిర్ వోన్ బారెతె, ఇవ్ గొస్టింగ్ కేంజ వాసెరెన్ మంతంగ్. వోర్ బోర్ మందర్ బెహె?” ఇంజెర్ ఇత్తొర్. అని వోన్ బేటె మాయన ఇంజెర్ కోసిద్ కీతొర్.</verse>
				<verse number="10">అపొస్‌తుల్క్ యేసునగ మల్సి వాసి, తమ కీతంగ్ సమ్దొ కామ్కున్ బారెతె వెహ్తెర్. అస్కె యేసు, వూర్కున్ తన్వ సంగ బెత్సయిద ఇన్వల్ చహర్తున్ కరుమ్న బోరె మనుర్ అద్ జాగతగ వోతొర్.</verse>
				<verse number="11">బతి అదెన్ బారెతె, గెండెంగ్ గెండెంగ్ మాంది కరి కీసి, వోన్ పెజెయ్ అగ గిర్ సొత్తెర్. తె వూర్కున్ కరుమ్ కీసి, బగవంతన రాజున్ బారెతె వెహ్తొర్. అని బేమరితె మన్వలిర్‌కున్ చొకొట్ కీతొర్.</verse>
				<verse number="12">పోడ్ద్ సొంజెర్ మనెకె, బార జన్క్ సిస్యలిర్ యేసునగ వాసి, “మరట్ ఇంకె బోరె మనుర్ అద్ జాగతగ మంతట్. అదెన్ సాటి వీర్ మాందితున్ ఆజు-బాజుతంగ్ నహ్క్‌నగ అని గూడనగ సారి కీమ్. అస్కె వూర్ తమ్వ చందిత అని మన్వడ సవ్లత్ సూడంతెర్” ఇంజెర్ వెహ్తెర్.</verse>
				<verse number="13">బతి యేసు వూర్ సంగ, “మిరటె వూర చందిత ఇంతజమ్ కీమ్ట్” ఇంజెర్ వెహ్తొర్. అగ లగ్-బగ్ సియుంగ్ హజర్క్ (5,000) మాయ్నలిర్ మత్తెర్. తె వూర్ సిస్యలిర్, “మహ్గ సిరిప్ సియుంగ్ సారింగ్, రండ్ మీన్కె మంతంగ్. మమొట్ వీర్ సమ్దిర్ సాటి, చంది యేచ్చి, తరన ఇంతి కి బతల్?” ఇంజెర్ పూసి కీతెర్. అస్కె యేసు సిస్యలిర్ సంగ, “ఉంది ఉంది గురుప్నగ పనస్ (50) జన్కున్ ఉపుసట్” ఇంజెర్ వెహ్తొర్.</verse>
				<verse number="14"></verse>
				<verse number="15">అహన్ వెహ్త తీర్ పర్జతున్ ఉపుస్తెర్.</verse>
				<verse number="16">ఉపుస్త పెజె యేసు, అవ్ సియుంగ్ సారింగ్ అని రండ్ మీన్క్ పియ్సి, పొరొ హాబడెకె సూడ్సెర్ బగవంతన్ దనెవాద్ వెహ్తొర్. అని అవెన్ టుక్డెంగ్ కీసి, “పర్జతున్ వహ్డి కీమ్ట్” ఇంజెర్ సిస్యలిర్‌గ సీతొర్.</verse>
				<verse number="17">సమ్దిర్ గిరె పెటిమెన్ తిత పెజె, మెయ్తంగ్ టుక్డెంగ్ మీరి కీతెర్. తె అవ్ బార డాలంగ్ నింతంగ్.</verse>
				<verse number="18">ఉంది దియ యేసు అని వోనుర్ సిస్యలిర్ మాందితల్ లక్ సొత్తెర్. అగ యెవ్త పెజె వోనుర్ సిస్యలిర్ వోన్ కరుమ్ మత్తెర్. బతి యేసు వొరొరె పార్తన కీసెర్ మత్తొర్. తె పార్తన కియ్వల్ ఆత పెజె సిస్యలిర్‌కున్, “పర్జ నాకున్ బోర్ ఆందుర్ ఇంజెర్ మంతెర్?” ఇంజి పూసి కీతొర్.</verse>
				<verse number="19">తె సిస్యలిర్, “కహితుర్ బాప్తిస్‌మ సియ్వల్ యోహన్ ఇంజెర్ మంతెర్. కహితుర్ యేలియ పర్‌వక్తల్ ఇంజెర్ మంతెర్. ఉండె కహితుర్ తొత్తుర్ పర్‌వక్తలిర్‌గటల్ వొరొర్ నేండ్సి వాతొర్ ఇంజెర్ మంతెర్” ఇంజి వెహ్తెర్.</verse>
				<verse number="20">అస్కె యేసు, “మిరట్ నాకున్ బోర్ ఆందుర్ ఇంతిట్?” ఇంజెర్ సిస్యలిర్‌కున్ పూసి కీతొర్. తె పేతురు, “బగవంతల్ రొహ్తొర్ వోర్ బచి కియ్వల్ కిరిస్తుని ఆంది” ఇంజెర్ జవబ్ సీతొర్.</verse>
				<verse number="21">“ఇద్ గొస్టితున్ బోనె వెహ్మట్” ఇంజెర్ వూర్కున్ దమ్కి సీసి, ఆగె సీతొర్.</verse>
				<verse number="22">అని వూర్ సంగ, “ స్వర్గ్‌నొర్ మాయ్నల్ వెలె దుక్సంగ్ బోగె మాయ లాగర్. పెదొల్క్, డగుక్ కటొడలిర్ అని సాస్తిరిర్ వోన్ వొప్వక్‌నె ఉల్ట తిరియంతెర్. వోన జీవ యేతంతెర్. బతి బగవంతల్ మూంద్ రోజ్క్‌నె వోన్ నేండుసంతొర్” ఇంజెర్ వెహ్తొర్.</verse>
				<verse number="23">అని, “నా సంగ బోర్తె వాక ఇంతొరొ, వోర్ తన్వ తన పటి కియ్వక్‌నె, హర్ రోజ్ తన్వ తక్‌లిబున్ తన బోగె మాసెర్ వాయ లాగర్.</verse>
				<verse number="24">బోర్తె తన్వ జీవతున్ బచి కీక ఇంతొరొ, వోర్ తన్వ జీవ సుటి కియ లాగర్. బతి బోర్తె నా సాటి తన్వ జీవతున్ సుటి కీంతొరొ, వోర్ అద్ జీవతున్ దకుసంతొర్.</verse>
				<verse number="25">పరిపంచమ్ సమ్దొతున్ వొరొర్ మాయ్నల్ కమయ్ కీసి గిర్ బగవంతల్ సియ్వల్ అసల్ జిన్గనితున్ సొడుస్తెకె, సెలెకె వోర్ మాయ్నల్ నాసెడమ్ ఆతెకె, వోన్ బతల్ పాయ్ద పుటంత?</verse>
				<verse number="26">బోరె మని నా బారెతెన్ ఆయి, నావంగ్ గొస్టిన్ బారెతెన్ ఆయి, లజె మానుర్తె, స్వర్గ్‌నొర్ మాయ్నల్ మయ్మత వేడ్చితె తన్వొర్ బాబొన్ సంగ అని పవిత్ర దూతలిర్ సంగ మల్సి వానెకె, వోర్ ఆతొన్ బారెతె గిర్ లజె మాంతొర్.</verse>
				<verse number="27">బతి ఇగె నిల్సి మన్వలిర్ మిహ్గటల్ కహితుర్ మరన్ ఆయ్వక్ మునె, దర్తురిత్ పొరొ బగవంతల్ రాజ్ తాకుస్వల్ సూడంతిట్. ఇద్ సతెమ్ ఆంద్” ఇంజెర్ సిస్యలిర్‌కున్ వెహ్తొర్.</verse>
				<verse number="28">ఇవ్ గొస్టింగ్ వెహ్త నేటితల్ తె లగ్-బగ్ ఆట్ రోజ్క్ ఆత పెజె, డంగల్ గుటత్ పొరొ పార్తన కియ్లె యేసు తన్వ సంగ, పేతుర్తున్, యోహన్తున్ అని యాకొబున్ వోతొర్.</verse>
				<verse number="29">యేసు పార్తన కీసెర్ మనెకె, వోన మొకొమ్న రూప్ మారిత. అని వోనంగ్ పాంగుక్ గిర్ బెయ్ చక్ దవ్రలిక్ ఆసి, జగ జగ మిడ్చెర్ మత్తంగ్.</verse>
				<verse number="30">అస్కెనె ఇవిర్ మాయ్నలిర్ మయ్మతె పావె మాతెర్. వూర్ మోసె అని యేలియ ఇన్వలిర్ తొత్తుర్ పర్‌వక్తలిర్ ఆందిర్. యెరుసలెమ్నగ జర్గ్‌వల్ యేసున మరన్తున్ బారెతె, వోన్ సంగ వడ్క్‌సెర్ మత్తెర్.</verse>
				<verse number="31"></verse>
				<verse number="32">పేతురు అని వోన్ సంగ మన్వలిర్ బెయ్ జప్నె మత్తెర్. బతి వూర్కున్ చేవ్ వాత అస్కె, యేసున మయ్మత వేడ్చితున్ అని వోన్ సంగ మన్వలిర్ ఇవిర్కున్ సూడ్తెర్.</verse>
				<verse number="33">వూర్ ఇవిర్ యేసున్ సుటి కీసి సొంజెర్ మనెకె, అగ బతల్ జర్గ్‌సెర్ మంతయొ కరె మాయ్వక్‌నెనె పేతురు, “గురుజి! మరట్ ఇగెన్ మన్వల్ చొకొట్ దిసంత. నీ సాటి, యేలియన్ అని మోసెన్ సాటి మమొట్ మూంద్ గుడ్సెంగ్ వాటంతొమ్” ఇంజెర్ యేసున్ ఇత్తొర్.</verse>
				<verse number="34">అహన్ ఇనెకెన్ యేసున్ అని వోన్ సంగ వడ్క్‌వలిర్ ఇవిర్కున్ ఉంది టెప వాసి, కప్త. అద్ సూడ్సి, వూర్ సిస్యలిర్ వెరితెర్.</verse>
				<verse number="35">అద్ టెపతల్, “వేర్ నన నేమి కీతొర్ వోర్, నావొర్ లాడ్నొర్ మరి ఆందుర్. వేర్ వెహ్వడున్ మిరట్ కేంజట్” ఇన్వలిక్ గొస్టింగ్ కేంజ వాతంగ్.</verse>
				<verse number="36">అద్ టెపతల్ గొస్టింగ్ వాయ్వల్ ఆగ్త పెజె, సిరిప్ యేసుయ్ దిస్తొర్. వూర్ సిస్యలిర్ అగ సూడ్తంగ్ గట్నన్ బారెతె దబ్ మత్తెర్ అని వెలె రోజ్క్ ఆనల్ వేరి, అవెన్ బారెతె బోనె వెహ్మకి.</verse>
				<verse number="37">దుస్రొ నేటి వూర్ అద్ గుటతల్ బూడ్ రెయ్సి వానెకె, బెయ్ వెలె మాంది యేసున్ మునెత్క్ వాతెర్.</verse>
				<verse number="38">అస్కెనె, అద్ మాందితల్ వొరొర్ జోర్తె, “గురుజి! నాకున్ వొరొరె మరి మంతొర్. వోన్ పొరొ దయ తొహ.</verse>
				<verse number="39">ఇచుల! వోన్గ ఉంది బూత్ సోప్రె మాంత. అస్కె వోర్ బెయ్ జోర్తె కిలియంతొర్. వోన తొడ్దల్ పేస్క్ పెసియంతంగ్. వోన మేందొడున్ గజ గజ హాలి కీంత. వోన్ సుటి కియ్వక్‌నె బెయ్ నోముర్ కీసెర్ మంత.</verse>
				<verse number="40">తాన్ తెండ్సి పూడట్ ఇంజెర్ నీవుర్ సిస్యలిర్‌కున్ కోర్తొన్. బతి వూర్ తాన్ తెండ్సి పూడ పర్మకి” ఇంజెర్ వెహ్తొర్.</verse>
				<verse number="41">అస్కె యేసు, “నా పొరొ బరొస సెలుర్ వూర్ మూజొర్క్‌నిట్! నన ఉండె బచెజెల్ మీ సంగ మంజి, మీకున్ సోసి కీక?” ఇంజెర్ వూర్కున్ ఇత్తొర్. అని వోర్ మాయ్నన్, “నీవొర్ మరిన్ నా మునె పియ్సి వర” ఇంజెర్ యేసు వెహ్తొర్.</verse>
				<verse number="42">వోర్ కాండి యేసునగ వాసెర్ మనెకె, అద్ బూత్ వోన్ బూడ్ అరుసి, మేందొడున్ గజ గజ హాలి కియుస్త. తె యేసు అద్ బూతున్ దమ్కి సీసి, తెండ్సి పూడ్తొర్. అని వోర్ కాండిన్ చొకొట్ కీసి, వోనొర్ బాబొనగ హవ్లి కీతొర్.</verse>
				<verse number="43">అద్ మయ్మతగ బగవంతన సక్తితున్ సూడ్సి, సమ్దిర్ బెయ్ గుల్ ఆతెర్. అహన్ వూర్ సిస్యలిర్ గుల్ ఆసెర్ మత్తెర్.</verse>
				<verse number="44">తె యేసు వూర్ సంగ, “నన వెహ్వల్ చొకొట్ దిహన్తె కేంజట్. స్వర్గ్‌నొర్ మాయ్నన్ దుస్రుర కెయ్దె హవ్లి కీంతెర్” ఇంజెర్ వెహ్తొర్.</verse>
				<verse number="45">బతి వూర్ సిస్యలిర్‌కున్ అద్ గొస్టి అర్తమ్ ఆయ్మకి. బారితెకె, అద్ వూర్కున్ అర్తమ్ ఆయ్వక్‌నె మక్డితె మత్త. అద్ గొస్టితున్ బారెతె, యేసున్ పూసి కియ్లె, వూర్కున్ దర్యమ్ గిర్ ఆయ్మకి.</verse>
				<verse number="46">వూర్ సిస్యలిర్, ‘మా బార జన్క్‌నగటల్ బోర్ డగుర్?’ ఇన్వల్ గొస్టితున్ బారెతె జట్-పట్ లాగ్తెర్.</verse>
				<verse number="47">వూరంగ్ దిల్క్‌నగ మన్వల్ అద్ విచర్తున్ కరి కీసి, యేసు వొరొర్ చుడుర్-కాండిన్ కరుమ్ కేయ్సి, తన్వ కరుమ్ నిపుస్తొర్.</verse>
				<verse number="48">అని వూర్ సంగ, “ఈతొర్ చుడుర్-కాండిన్ నా హిందల్ బోరె కరుమ్ కీనుర్తె, నాకున్ గిర్ కరుమ్ కీత లెకతెన్ వాంతొర్. నాకున్ కరుమ్ కియ్వల్ నాకున్ రొహ్తొర్ వోర్ బాబొన్ గిర్, కరుమ్ కీత లెకతెన్ వాంతొర్. మీ సమ్దిర్‌గటల్ బోర్తె చుడుర్-పాన్ కీసి తాకంతొరొ, వోరె సమ్దిర్‌గటల్ డగుర్ ఆందుర్” ఇంజెర్ యేసు వెహ్తొర్.</verse>
				<verse number="49">అద్ కేంచి యోహన్, “గురుజి! నీవ పొరొల్ ముట్సి, బూత్కున్ తెండ్సి పూడ్సెర్ వొరొర్ దిస్తొర్. బతి వోర్ మావొర్ ఆయొర్ ఇంజి, వోన్ మమొట్ రోకి కీతొమ్” ఇంజెర్ వెహ్తొర్.</verse>
				<verse number="50">అస్కె యేసు, “వోన్ రోకి కియ్మట్! బారితెకె మాకున్ ఉల్ట తాకొర్ వోర్ మా బాజున్ మత్త లెకతెన్ వాంతొర్” ఇంజెర్ యోహన్తున్ వెహ్తొర్.</verse>
				<verse number="51">యేసు స్వర్గ్‌నెకె మల్సి సొన్వల్ వకత్ కరుమ్ యెవ్త. అస్కె వోర్ యెరుసలెమ్ సొన్లె గట్ నిర్నయ్ యేచ్చి, తనకున్ మునె తన్వుర్ కబ్రియలిర్‌కున్ సారి కీతొర్. తె వూర్ యేసున్ లాసి సమ్దొ తయరి కీకట్ ఇంజెర్, సమరయ యేరియత ఉంది నాటె సొత్తెర్.</verse>
				<verse number="52"></verse>
				<verse number="53">బతి అద్ నాట్నుర్ యేసున్ వొప్మకి. బారితెకె యేసు యెరుసలెమ్ సొందన ఇన్వల్ నిర్నయ్‌తె మత్తొర్.</verse>
				<verse number="54">తె యాకొబ్ అని యోహన్ ఇన్వలిర్ సిస్యలిర్ అద్ సూడ్సి, “పర్బు! వీర్కున్ నాసెడమ్ కియ్లె, హాబడల్ తడ్మి వాయుసట్ ఇంతియ్?” ఇంజెర్ పూసి కీతెర్.</verse>
				<verse number="55">బతి యేసు వూర్ బాజున్ మల్సి, వూర్కున్ రాంగి సీతొర్.</verse>
				<verse number="56">రాంగి సీత పెజె, వూర్ అగటల్ పెసిసి, దుస్రొ నాటె సొన్లె సొత్తెర్.</verse>
				<verse number="57">అహన్ సొంజెర్ మనెకె, వొరొర్ మాయ్నల్ యేసున్ సంగ, “నిమె బగ దాకి అగ నన గిర్ వాంతొన్” ఇంజెర్ ఇత్తొర్.</verse>
				<verse number="58">తె యేసు, “కోయ్లలిక్ మన్లె డోబ్రంగ్ మంతంగ్ అని పిటెన్ మన్లె గూడంగ్ మంతంగ్. బతి స్వర్గ్‌నొర్ మాయ్నన్ మాత్రమ్ నరుమ్లె జాగ గిర్ సెలె” ఇంజెర్ వోన్ వెహ్తొర్.</verse>
				<verse number="59">అని ఉండె వొరొన్ సంగ, “నా పెజెయ్ వర” ఇంజెర్ ఇత్తొర్. బతి వోర్, “పర్బు! నా బాబొన జీవ సొన్వల్ గట్క కరుమ్ వాసెర్ మంత. తె వోర్ మార్త పెజె మాతి కీసి వాయ్లె, మొదొల్ నాకున్ సొంద సీమ్” ఇంజెర్ వెహ్తొర్.</verse>
				<verse number="60">తె యేసు, “సాతపినయ్ మన్వలిరె తమ్వుర్ సాతుర్కున్ మాతి కియ సీమ్. బతి నిమ్ సొంజి బగవంతన రాజున్ బారెతె పచర్ కీమ్” ఇంజెర్ వెహ్తొర్.</verse>
				<verse number="61">ఉండె వొరొర్, “పర్బు! నన నీ పెజెయ్ వాంతొన్. బతి మొదొల్ నా కుటుంబతుర్కున్ వెహ్చి వాయ సీమ్” ఇంజెర్ పూసి కీతొర్.</verse>
				<verse number="62">తె యేసు వోన్ సంగ, “బోరె ఆయి బొమి ఊడ్నెకె పెజె సూడ్సెర్ మందనుర్తె, ఆతొర్ మాయ్నన కామ్ బతతునె కామి సియొ. అహ్నె బగవంతన రాజ్నగ కామ్ కియ్వల్ తన సుటి కీసి వాతొర్ అదెన్ సూడ్సెర్ మందనుర్తె, ఆతొన కామ్ బగవంతన రాజ్నగ బతతునె కామి సియొ” ఇంజెర్ వెహ్తొర్.</verse>
			</chapter>
			<chapter number="10">
				<verse number="1">అద్ ఆత పెజె పర్బు, ఉండె దుస్రుర్ సత్తర్ ఇవిర్ (72) సిస్యలిర్‌కున్ నేమి కీతొర్. అని తన సొన్వల్ హర్ నాటె, తనకున్ తెర్ మునె ఇవిర్-ఇవిర్కున్ సారి కీతొర్.</verse>
				<verse number="2">సారి కియన్ మునె వూర్కున్ ఇహిన్ వెహ్తొర్: “బెయ్ వెలె పంట కొయ్లెన్ వాత. బతి కొయ్వలిర్ బూయ్తలిర్ కమి మంతెర్. అదెన్ సాటి పంట కొయుస్వల్ మాల్కన్, ‘పంట కొయ్లె బూయ్తలిర్‌కున్ రొహ’ ఇంజి కోరట్.</verse>
				<verse number="3">ఇచుల కేంజట్! లాండిగలికున్ నడ్డుమ్ గొరెన్ సారి కీతపినయ్, నన మీకున్ సారి కీసెర్ మంతొన్. మిరట్ సొంట్.</verse>
				<verse number="4">మీ సంగ కొతన చంచియ్ ఆయి, తెయ్లయ్ ఆయి, చెపుల్కె ఆయి వోయ్మట్. సరియ్ సొనెకె బేటె మాతుర్కున్ వడ్కుసియ్మట్. బారితెకె వకత్ మీకున్ యెవ్వొ.</verse>
				<verse number="5">“ఉంది నాటె బోరె మీకున్ కేయనుర్తె, వోన రోన్ నేంగన్ మునె, ‘ఇద్ రోతుర్కున్ సాంతి వాయి’ ఇంజెర్ ఇందన.</verse>
				<verse number="6">అద్ రోతగ బోరె సాంతి కోర్వల్ మత్తెకె, అద్ సాంతి రోతగ నిలంత. బోరె సెల్వెకె, మీ సాంతి మీకునె మల్సి వాంత.</verse>
				<verse number="7">కామ్ కియ్వలిర్‌కున్ బూతి తప్వక్ పుట లాగర్. మిరట్ గిర్ సేవ కీనెకె, మొదొల్ సొత్త అదె రోన్ మంజెర్, వూర్ సీత తింట్-ఉంట్. దుస్రొక్ రొహ్క్‌న సొంజి మన్మట్.</verse>
				<verse number="8">“మిరట్ బద్ నాటె దాకిట్ అద్ నాట్నుర్ మీకున్ కరుమ్ కీనిర్తె, వూర్ బతల్ దొసనిర్ అదెన్ తింట్.</verse>
				<verse number="9">అద్ నాటె బేమరితె మన్వలిర్‌కున్ చొకొట్ కీసి, ‘ బగవంతల్ మీవంగ్ దిల్క్‌నగ రాజ్ తాకుస్వల్ వకత్ కరుమ్ వాసి మంత’ ఇంజెర్ వూర్కున్ వెహట్.</verse>
				<verse number="10">ఉంది మోక బదె నాట్నుర్ మీకున్ కరుమ్ కియ్వెకె దానిర్తె, అద్ నాట్నంగ్ గలినగ సొంజి, ‘మా గొస్టి మిరట్ వొప్మకి. అదెన నిసని ఆసి మన్లె, మా కాల్కున్ తుండ్త మీ నాట్న దుబతున్ జడి కీసెర్ మంతొమ్. బతి బగవంతల్ మీవంగ్ దిల్క్‌నగ రాజ్ తాకుస్వల్ వకత్ కరుమ్ వాసి, మంత ఇంజి కరి కీమ్ట్’ ఇంజెర్ వెహట్.</verse>
				<verse number="11"></verse>
				<verse number="12">తస్వ కియ్వల్ దివొసున్ నేటి అద్ నాటున్ వాయ్వల్ సిక్స, సొదొమ నగుడున్ వాయ్వల్ సిక్సతున్ తెర్ వెరినల్ మందంత ఇంజెర్ మీకున్ వెహ్చెర్ మంతొన్.</verse>
				<verse number="13">“రేయ్! కొరజీన్ అని బెత్సయిద చహర్క్‌నుర్‌నిట్! మీకున్ సిక్స తపొ. మీ నడ్డుమ్ కీతంగ్ మయ్మతంగ్ కామ్క్ తూరు అని సీదొన్ చహర్క్‌నె కియ్మడ్ ఇత్తెకె, వూర్ బస్కెయొ తమ్వంగ్ పాప్క్‌నల్ చుక్ చుకె మాసి, వూర్ బుయ్లి పోతెంగ్ గూండి కీందిర్ అని ఉచ్చి తలత్ పొరొ నీర్ వాట్న్‌దిర్.</verse>
				<verse number="14">బతి తస్వ కియన్ నేటి, మీకున్ వాయ్వల్ సిక్సతున్ తెర్ తూరు అని సీదొన్‌తుర్కున్ వాయ్వల్ సిక్స సోసి కీనల్ మందంత.</verse>
				<verse number="15">రేయ్! కపెర్నహోమ్ చహర్తుర్‌నిట్! మీకున్ స్వర్గ్‌నగ మాన్ పుటంత ఇంజెర్ సోంచ్ కియ్మట్. బూడ్ సాన లోకమ్నగ అరంతిట్.</verse>
				<verse number="16">“నా సిస్యలిర్‌నిట్! మీ గొస్టి కేంజ్వలిర్ నావ గొస్టి కేంజ్తపె. మీకున్ వొప్వెకె నాకున్ వొప్మకి ఇత్తపె. అని నాకున్ రొహ్తొర్ వోర్ బాబొన్ గిర్, వొప్మకి ఇత్తపె” ఇంజెర్ వెహ్తొర్.</verse>
				<verse number="17">అద్ ఆత పెజె, వూర్ సత్తర్ ఇవిర్ (72) జన్క్ సిస్యలిర్, నార్-నాటె సొంజి, తమకున్ వెహ్త కామ్ మహ్చి, కుసితె మల్సి వాతెర్. అని, “పర్బు! నీ పొరొల్ వెహ్తెకె, బూత్క్ గిర్ మా గొస్టి కేంచెర్ మంతంగ్” ఇంజెర్ వెహ్తెర్.</verse>
				<verse number="18">తె యేసు, “హాబడగ మిడ్చ్‌తపినయ్ బెయ్ సప్నె సయ్తన్ బూడ్ అర్వల్ నన సూడ్తొన్.</verse>
				<verse number="19">ఇచుల కేంజట్! తరస్క్, మిచొన్ కాల్క్‌నె దివ్స్‌నల్ అని పగ-దారల్ సయ్తన్‌ద సక్తిత్ పొరొ మీకున్ సమ్దొ అదికార్ సీతొన్. బదె మీకున్ నోముర్ కియొ.</verse>
				<verse number="20">బతి బూత్క్ మీ గొస్టి కేంజంతంగ్ ఇంజెర్ కుసి ఆయ్వడున్ తెర్, మీవంగ్ పొరొల్క్ స్వర్గ్‌నగ లిహి కీసి మంతంగ్ ఇంజెర్ ఆనంద్ యేతట్” ఇంజెర్ వూర్కున్ వెహ్తొర్.</verse>
				<verse number="21">అని పవిత్ర ఆత్మతగ ఆనంద్ యేచ్చెర్ యేసు, “బాబ! దర్తురిత్ అని హాబడున్ మాల్కని ఆంది. నీకున్ సమ్దొత్ పొరొ అదికార్ మంత. నిమె గియన్ అని తెలివి వాలిర్కున్ ఇవ్ గొస్టింగ్ బహ్రి అరుస్వక్‌నె ఇర్సి, చుడుర్-కాండిర్ దాత్ మన్వలిర్‌కున్ వెహ్చి తొహ్తి. యే బాబ! అహన్ కియ్వలె నీవ ఇచ ఆంద్. అదెన్ సాటినె, నీకున్ పార్తన-వింతి కీసెర్ మంతొన్.</verse>
				<verse number="22">నా బాబొ సమ్దొతున్ నా కెయ్దె సీతొర్. బాబొన్ తపుసి మరి ఆయ్వల్ నా బారెతె, బర్పుర్ బోనె టావ సెలె. అహ్నె మరిన ఆయ్వల్ నాకున్ తపుసి, బాబొ బోర్ ఇన్వల్ బోనె టావ సెలె. అని మరి ఆయ్వల్ నన బాబొన్ బారెతె, బోన్తె వెహ్చి-తొహ్లె పసంద్ కీంతొనొ, వూర్కున్ గిర్ బాబొ టావయె” ఇంజెర్ వెహ్తొర్.</verse>
				<verse number="23">అహన్ వెహ్చి, యేసు సిస్యలిర్ బాజున్ తిరిసి, “మిరట్ సూడ్సెర్ మంతిట్ ఇవ్ గట్నన్ సూడ్వలిర్‌కున్ బగవంతల్ కరలెన్ ఆసిర్‌వాద్ సీతొర్.</verse>
				<verse number="24">నన మీకున్ బతల్ వెహంతొన్ ఇత్తెకె, మిరట్ సూడ్వలికున్ సూడన ఇంజెర్ అని కేంజ్వలికున్ కేంజన ఇంజెర్ వెలెటిర్ తొత్తుర్ పర్‌వక్తలిర్ అని రాజలిర్ ఆస కీతెర్. బతి వూర్ ఇవ్ సమ్దొన్ సూడ్మకి అని కేంజ్మకి” ఇంజెర్ తన్వ సంగ సిరిప్ సిస్యలిర్ మనెకె, వూర్కున్ వెహ్తొర్.</verse>
				<verse number="25">ఉంది దియ యేసు బోద కీసెర్ మనెకె, వొరొర్ దర్మ గురు వాసి, “గురుజి! బగవంతన్ సంగ బస్కెట్ జీవతె మందన ఇత్తెకె నన బతల్ కియన?” ఇంజెర్ యేసున్ తప్నగ సాప్డి కియ్లె పూసి కీతొర్.</verse>
				<verse number="26">తె యేసు, “మోసెన కానున్తగ బతల్ లిహి కీసి మంత? నిమె వాచి కీత పెజె, నీకున్ బతల్ అర్తమ్ ఆత?” ఇంజెర్ ఉల్ట వోన్ పూసి కీతొర్.</verse>
				<verse number="27">తె వోర్, “‘నీ పర్బు ఆయ్వల్ బగవంతన్ నీవ బర్పుర్ దిల్తె, బర్పుర్ మన్దె, బర్పుర్ సక్తితె, బర్పుర్ బుది-గియన్తె పెర్మ కియన’ అని ‘నీవ నిమె పెర్మతె సూడ్తపె, నీ ఆజు-బాజుతుర్కున్ పెర్మతె సూడన’ ఇంజి దర్మ-గ్రంత్‌నగ లిహి కీసి మంత” ఇంజెర్ వెహ్తొర్.</verse>
				<verse number="28">తె యేసు, “నిమె బరొబర్ వెహ్తి. అవ్ ఆగెన్ పియ్సి తాక. అస్కె నిమె బస్కెట్ జీవతె మందంతి” ఇంజెర్ వెహ్తొర్.</verse>
				<verse number="29">తె వోర్ దర్మ గురు, తన నాయమ్నె తాక్సెర్ మంతొన్ ఇంజెర్ తొహ్లె, “నా ఆజు-బాజుతుర్ ఇత్తెకె బూర్?” ఇంజి యేసున్ పూసి కీతొర్.</verse>
				<verse number="30">తె యేసు వోన్ జవబ్ సియ్లె ఇహిన్ ఉంది నమున వెహ్తొర్: “వొరొర్ యూదుల్క్‌న జాతితొర్ యెరుసలెమ్నల్ రెయ్సి, యెరికొ చహర్తెకె సొంజెర్ మత్తొర్. అస్కె కలిర్ వోన్ పొరొ ముచ్లి అర్సి, వోనంగ్ పాంగుక్ ఊంతెర్ అని సబుడ్ జహ్చి, డుక్ డుక్ ఆనెకె, సుటి కీసి సొత్తెర్.</verse>
				<verse number="31">అహన్ జర్గ్‌త పెజె వొరొర్ కటొడల్ అద్ సరియ్ వాతొర్. వోన్ సూడ్సి, కటొడల్ హంద బాజున్ ఆసి వీడ్తొర్.</verse>
				<verse number="32">అహ్నె లేవిన కాన్‌దాన్తొర్ వొరొర్ వాతొర్. వోర్ గిర్ అర్సి మన్వల్ మాయ్నన్ సూడ్సి, హంద బాజున్ ఆసి వీడ్తొర్.</verse>
				<verse number="33">బతి యూదుల్క్ మెచుర్ వూర్ సమరయ యేరియతొర్ వొరొర్ మాయ్నల్ యాత్ర కీసెర్ అగ వాతొర్. అస్కె అగ అర్సి మన్వల్ యూదుల్క్‌న జాతితొర్ మాయ్నన్ సూడ్సి, వోన్ బెయ్ కివుల్ లాగ్త.</verse>
				<verse number="34">తె వోర్ మాయ్ననగ సొంజి, లాగ్తంగ్ దన్కనగ ‘నియ్ అని ఆంగుర్ రస’ సోక్సి, కట్ దొహ్తొర్. అస్కె వోన్ తహ్చి తన్వ జన్వర్‌తున్ పొరొ మీండుసి, సమ్దిర మాన్-పాన్ కియ్వల్ కిరెయ్త రోతగ వోతొర్. ఇద్ తీర్దె వోన చొకొట్-వాయుట్ సూడ్తొర్.</verse>
				<verse number="35">ఇమున్ నేటి అద్ రోతొర్ మాల్కన్ రండ్ కూరతంగ్ బిలంగ్ సీతొర్. అని ‘వేన చొకొట్-వాయుట్ సూడ. ఉండె గిర్ వోన్ సాటి అదిక్ కర్చ లాగర్తె, నన మల్సి వానెకె నీకున్ సీంతొన్’ ఇంజెర్ వెహ్చి, అగటల్ సొత్తొర్.</verse>
				<verse number="36">కలిర కెయ్దె దన్కంగ్ తింజి, అర్సి మన్వన్ వూర్ మువ్విర్ లోకుర్గటల్ ఆజు-బాజుతొన్ మోడి బోర్ మంతొర్?” ఇంజెర్ యేసు పూసి కీతొర్.</verse>
				<verse number="37">తె వోర్, “బోన్తె వోర్ మాయ్నన్ పొరొ కివుల్ లాగ్తయొ వోరె” ఇంజెర్ ఇత్తొర్. తె యేసు, “నిమ్ గిర్ సొంజి, అహ్నె కీమ్” ఇంజెర్ వెహ్తొర్.</verse>
				<verse number="38">అని అహన్ యాత్ర కీసెర్ సొనెకె, ఉంది నాటె యెవ్తెర్. అద్ నాటె మార్త ఇన్వల్ వెయ్లొ మత్త. అద్ వెయ్లొ యేసున్ మాన్దె, తన్వ రోన్ కేయ్త.</verse>
				<verse number="39">అద్ వెయ్లొన్ మరియ ఇన్వల్ సేలడ్ గిర్ మత్త. అద్ మరియల్ పర్బునంగ్ కాల్కున్ కరుమ్ ఉచ్చి, వోర్ వెహ్వల్ బోద కేంచెర్ మత్త.</verse>
				<verse number="40">బతి మార్తల్ సర్బరెయ్‌తంగ్ కామ్క్‌నె కటిన్ ఆత కాడ్కి, సిర-వర ఆసెర్, “పర్బు! నాకున్ వొరొన్ కటిన్ ఆసెర్ మంత. నా సేలడ్ సమ్దొ కామ్న వజన్ నా పొరొ వాడ్తతున్ హిందల్ నీకున్ దయ లాగ్సెర్ సెలె కి? నాకున్ మదత్ కీమ్ ఇంజి తాన్ వెహ” ఇంజెర్ యేసున్ ఇత్త.</verse>
				<verse number="41">తె పర్బు, “మార్త బాయి! ఆయనచ్చొర్ కామ్న వజన్ తోచ్చి, వటి ఆగయెన్ రంది కీసెర్, పరెసన్ ఆసెర్ మంతి.</verse>
				<verse number="42">బతి బద్‌తె జురత్ మంతయొ, మరియల్ అద్ చొకొట్నతున్ ఆచ్చి కీసెర్ మంత. మరియనగటల్ అదెన్ తెండవాయొ” ఇంజెర్ వెహ్తొర్.</verse>
			</chapter>
			<chapter number="11">
				<verse number="1">ఉంది దియ బగయొ ఉంది జాగ యేసు పార్తన కీసెర్ మత్తొర్. అద్ పార్తన ఆత పెజె వొరొర్ సిస్యల్, “పర్బు! యోహన్ తన్వుర్ సిస్యలిర్‌కున్ పార్తన కరుస్తపినయ్, మాకున్ గిర్ నిమె కరుసీమ్” ఇంజెర్ పూసి కీతొర్.</verse>
				<verse number="2">తె యేసు, “పార్తన కీనెకె మిరట్ ఇహిన్ ఇందన: ‘స్వర్గ్‌నగ మన్వల్ మా బాబ! నిమె పవిత్రవంతని ఆత కాడ్కి, నీవ పొరొడున్ డగుర్-పాన్ వాయి. దర్తురితుర్ లోకుర్ పొరొ నీవ రాజ్ వాయి.</verse>
				<verse number="3">హర్ దివొస్ మాకున్ పహ్జె మత్త అద్ చందితున్ సీమ్.</verse>
				<verse number="4">మాకున్ ఉల్ట పాప్ కీతుర్కున్ మాపి కీతొమ్. అహ్నె మా పాప్కున్ గిర్ మాపి కీమ్. మమొట్ పాప్నంగ్ ఆసనగ అర్వక్‌నె కాబాడ’” ఇంజెర్ కరుస్తొర్.</verse>
				<verse number="5">అని యేసు ఉండె గిర్ వూర్ సంగ, “మీ రొపొ బోనె వొరొర్ సోప్తల్ మత్తొర్ ఇంటు. వోర్ ఉంది దియ నర్క సరియ్ సొనెకె, నీవ రోన్ ఆగ్తొర్ ఇన్. వోన్ తిన్లె నిహ్గ బతయ్ సెల్వెకె నీ రోతున్ బాజుతొర్ సోప్తనగ సొంజి, ‘నా రోన్ తిన్లె బతయ్ సెలె. నాకున్ మూంద్ సారింగ్ సీమ్’ ఇంజెర్ తల్క్‌తి ఇన్.</verse>
				<verse number="6"></verse>
				<verse number="7">అస్కె వోర్ రొపొడలె, ‘నాకున్ పరెసన్ కియ్మ! కావడ్ కెహ్చి మంత. నన అని నావుర్ చుడుక్ కాండిర్ మీండ్సి మంతొమ్. నన తేచ్చి నీకున్ బతయ్ సియ పరొన్’ ఇంజి వెహ్తొర్ ఇన్ను.</verse>
				<verse number="8">అస్కె వోర్ నీవొర్ సోప్తల్ ఆత కాడ్కి, వోర్ తేచ్చి సియ పర్వెకె గిర్, నిమె లజె మాయ్వక్‌నె దుమ్ పూసి కియ్వల్ కీనెకె, నీకున్ పహ్జె మత్తంగ్ సమ్దొ తప్వక్ సీంతొర్.</verse>
				<verse number="9">అదెన్ సాటి మిరట్ బగవంతన్ తల్క్‌సెరెన్ మంట్. వోర్ తప్వక్ మీకున్ సీంతొర్. మహ్క్‌సెరెన్ మంట్. మీకున్ తప్వక్ పుటంత. కావడ్ తాపి కీసెరెన్ మంట్. మీకున్ తప్వక్ అద్ ఉగ్డొ ఆంత.</verse>
				<verse number="10">బారితెకె తల్క్‌వల్ హర్ వొరొన్ సియ్వల్ జర్గంత. మహ్క్‌వన్ పుటంత. తాపి కియ్వన్ కావడ్ కోలె మాంత.</verse>
				<verse number="11">మిహ్గటల్ బాబొ ఆసి మన్వల్ బోరె ఆయి, తన్వొర్ మరి మీన్ తల్క్‌తెకె, తాన్ బద్లి తరస్ సీంతొరియ్?</verse>
				<verse number="12">సెలెకె మేంజ్ తల్క్‌తెకె మిచొ సీంతొరియ్? అసలె సియొర్!</verse>
				<verse number="13">మిరట్ కరెబలిర్ ఆతెకె గిర్, బతి మీ మరి-మియడున్ చొకొట్నంగ్ చీజ్క్ సియన ఇన్వల్ మీకున్ టావయె. సోంచ్ కీమ్ట్! స్వర్గ్‌నగ మన్వల్ చొకొట్నొర్ మీ బాబొతె, తనకున్ తల్క్‌వల్ హర్ వొరొన్ పవిత్ర ఆత్మ తప్వక్ సీంతొర్” ఇంజెర్ వెహ్తొర్.</verse>
				<verse number="14">ఉంది దియ యేసు వొరొర్ మాయ్ననగటల్ ముక్డి బూతున్ తెండ్సి పూడ్సెర్ మత్తొర్. అద్ పెసిసి సొత్త పెజె, వోర్ మాయ్నల్ వడ్క్‌వల్ మొదొల్ కీతొర్. అద్ సూడ్సి పర్జ బెయ్ గుల్ ఆతెర్.</verse>
				<verse number="15">బతి వూర్గటల్ కహితుర్, “బూత్క్‌నొర్ రాజల్ బయల్-జెబుల్త సక్తితె అవ్ బూత్కున్ వేర్ తెండ్సి పూడ్సెర్ మంతొర్” ఇంజెర్ వడ్క్‌తెర్.</verse>
				<verse number="16">ఉండె కహితుర్ వోన్ పరిక్స కియ్లె, “మాకున్ స్వర్గ్‌నల్ ఉంది మయ్మత కామ్ కీసి తొహ” ఇంజెర్ పూసి కీతెర్.</verse>
				<verse number="17">తె యేసు వూర మన్ద సోంచ్ కరి కీసి, “బదె మని రాజ్ తన్వ తనయ్ ఉల్ట ఆసి, పాకె మాయర్తె, అద్ నాసెడమ్ ఆంత. బదె ఉంది రోతుర్గ గిర్ బేద్-బావ్ పుడ్తెకె, అద్ రోన్ నాసెడమ్ ఆంత.</verse>
				<verse number="18">సయ్తన్ తన్వ తన బయ్మన్ ఆతెకె, వోన రాజ్ బహన్ నిల పరర్? నిల పరొ. మిరట్ నాకున్ బయల్-జెబుల్త సక్తితె బూత్కున్ తెండ్సి, పూడ్సెర్ మంతొర్ ఇంతిట్. తె మీ లోకుర్ బోన సక్తితె బూత్కున్ తెండ్సి పూడ్సెర్ మంతెర్? అదెన్ సాటి మిరట్ ఇన్వల్ తప్ ఆంద్ ఇంజెర్, మీవురె నిరుపన్ కీసెర్ మంతెర్.</verse>
				<verse number="19"></verse>
				<verse number="20">బతి మోక నన బగవంతన అదికార్దె ఇవ్ బూత్కున్ తెండ్సి పూడ్సెర్ మంద్కతె, బగవంతన రాజ్ మిహ్గ వాసిన్ మంత ఇంజెర్ కరి కీమ్ట్.</verse>
				<verse number="21">“వొరొర్ సక్తివంతల్ ఆయ్‌తర్క్ పియ్సి తన్వ మహల్తున్ కేప్సెర్ మత్తెకె, వోన జాయ్జతున్ బోరె ఇస్క పాయొర్.</verse>
				<verse number="22">బతి వోన్ తెర్ అదిక్ సక్తివంతల్ వాసి, వోన్ సంగ లడెయ్ కీసి మెయంతొర్ అని వోర్ బరొస ఇర్సి మత్తంగ్ ఆయ్తర్‌కున్ సమ్దొన్ ఇస్క పాంతొర్. అని అద్ జాయ్జతున్ లూటి కీసి, దుస్రుర్‌కున్ తూసి సీంతొర్” ఇంజెర్ ఇత్తొర్.</verse>
				<verse number="23">యేసు ఉండె గిర్ ఇహిన్ వెహ్వల్ సురు కీతొర్: “నా బాజున్ మనొర్ వోర్, నాకున్ ఉల్ట తిరివల్ ఆంతొర్. పగ్రె మాసి మన్వలిర్‌కున్ నా సంగ మీరి కియొర్ వోర్, బుజ్డి కియ్వల్ ఆంతొర్.</verse>
				<verse number="24">“బూత్ వొరొన్గటల్ పెసిసి సొత్త పెజె, యేర్ సెలె అవ్ జాగనగ ఆరమ్ యేత్క ఇంజెర్ అద్ తిరియంత. బతి ఆరమ్ బగనె పుట్వ కాడ్కి, ‘సుటి కీసి వాత అదె రోన్ మల్సి దాక’ ఇంజెర్ ఇంత.</verse>
				<verse number="25">అని అగ సొంజి సూడ్తెకె, అద్ రోన్ చొకొట్ చక్నె సియ్సి, సమ్దొ సవ్రి కీసి మన్వల్ తాన్ దిసంత.</verse>
				<verse number="26">అస్కె తనకున్ తెర్ వెలె కరెబలిక్ ఉండె యేడుంగ్ బూత్కున్ తన్వ సంగ పియ్సి వాంత. అవ్ సమ్దొ అద్ రోతగ మన్వల్ సురు కీంతంగ్. ఇదెన్ హిందల్ వోర్ మాయ్నన గతి మొదొడున్ తెర్ ఉండె అదిక్ కరబ్ ఆంత” ఇంజెర్ వెహ్తొర్.</verse>
				<verse number="27">అహన్ వెహ్చెర్ మనెకె మాందితల్ ఉంది వెయ్లొ, “నీకున్ జల్మ సీసి, పాల్ ఉహ్త అవన్ బగవంతల్ ఆసిర్‌వాద్ సియిర్” ఇంజెర్ జోర్తె ఇత్త.</verse>
				<verse number="28">తె యేసు, “హో బతి, బగవంతన వచన్ కేంచి, తాన్ పియ్సి తాక్వలిర్ ఉండె అదిక్ ఆసిర్‌వాద్ యేతంతెర్” ఇంజెర్ తాన్ వెహ్తొర్.</verse>
				<verse number="29">అగ పర్జత గుబ్డ బడె మాసెరెన్ మత్త. అస్కె యేసు, “ఇద్ పిడితుర్ కరెబలిర్ ఆత కాడ్కి, మయ్మత కామున్ సాటి పూసి కీసెర్ మంతెర్. బతి యోన పర్‌వక్తన గొస్టితున్ తపుసీసి, దుస్రొ బదె నిసని మీకున్ తొహ్వల్ జురత్ సెలె.</verse>
				<verse number="30">బహన్తె యోన పర్‌వక్తల్ నినెవ నగుడుర్కున్ నిసనిత్ మోడి మత్తొరొ, అహ్నె స్వర్గ్‌నొర్ మాయ్నల్ గిర్ ఇద్ పిడితుర్కున్ నిసనిత్ మోడి మంతొర్.</verse>
				<verse number="31">“యోనల్ బోద వెహ్నెకెనె నినెవతుర్ తమ్వంగ్ దిల్క్‌నగ చుక్ చుకె మాతెర్. ఇంకె ఇగె నిల్సి మన్వల్ యోనన్ తెర్ డగుర్ వాలె ఆందుర్. తెర్ బతి మిరట్ చుక్ చుకె మాసెర్ సెల్విట్. అదెన్ సాటి తస్వ కియ్వల్ దివొసున్ నేటి, నినెవ నగుడుర్ సమ్దిర్, ఇద్ పిడితుర్ బరొబర్ నిల్సి, వీర్ తప్ కీతెర్ ఇంజెర్ పిరది కీంతెర్. అదె తీర్దె కాల్వడ బాజ్నెకె మన్వల్ దేస్న రాని సొలొమొన్తంగ్ గియన్ వాలె గొస్టింగ్ కేంజ్లె బెయ్ లంగ్న దేస్నల్ వాత. ఇంకె ఇగె నిల్సి మన్వల్ సొలొమొన్ రాజన్ తెర్ డగుర్ వాలె ఆందుర్. తెర్ బతి మిరట్ నావంగ్ గొస్టింగ్ కేంచెర్ సెల్విట్. అదెన్ సాటి తస్వ కియ్వల్ దివొసున్ నేటి, అద్ రాని ఇద్ పిడితుర్ బరొబర్ నిల్సి, వీర్ తప్ కీతెర్ ఇంజెర్ పిరది కీంత” ఇంజెర్ వెహ్తొర్.</verse>
				<verse number="32"></verse>
				<verse number="33">“బోరె ఆయి డివెతున్ నిరుసి మకుసుర్, సెలెకె అడ్డెతె ముచుర్. బతి రొపొ వాయ్వలిర్‌కున్ అద్ వేడ్చి సియన ఇంజెర్ దీసొడతగన్ ఇరంతెర్.</verse>
				<verse number="34">నీవ మేందొడున్ వేడ్చి కడ్క్ ఆత కాడ్కి, నీవంగ్ కడ్క్ చొకొట్ మత్తెకెన్, మేందొల్ పూరొ వేడ్చితె బర్పుర్ నించి మందంత. అవ్ కడ్క్ చొకొట్ సెల్వెకె, నీ మేందొల్ పూరొ గిర్ సికటి ఆంత.</verse>
				<verse number="35">అదెన్ సాటి మీ రొపొ మన్వల్ వేడ్చి సికటి ఆయ్వక్‌నె దిహన్తె సూడట్.</verse>
				<verse number="36">మీవ మేందొల్ పూరొ వేడ్చితె నించి మత్తెకె, బదె బాగమ్నగ ఇచుర్ గిర్ సికటి సెల్వెకె, అద్ బర్పుర్ ఉగ్వ సీసెర్ మందంత. డివె పొచ్చెర్ మీకున్ వేడ్చి సీతపె, మీవ మేందొల్ పూరొ వేడ్చితె నించి మందంత” ఇంజెర్ వెహ్తొర్.</verse>
				<verse number="37">అహన్ వెహ్చెర్ మనెకెనె, పరిసయుల్క్‌న బాజ్నొర్, “నా రోన్ జేవి కియ్లె వర” ఇంజెర్ యేసున్ కేయ్తొర్. తె యేసు సొంజి జేవి కియ్లె ఉత్తొర్.</verse>
				<verse number="38">తమ్వుర్ తొత్తురంగ్ నేకిన్ పియ్సి, జేవి కియన్ మునె యేసు కెయ్-కాల్క్ నొర్మకి ఇంజెర్ సూడ్సి, పరిసయుల్క్‌న బాజ్నొర్ గుల్ ఆతొర్.</verse>
				<verse number="39">అస్కె పర్బు వోన్ సంగ, “మీ పరిసయుల్క్ దెడియన్ అని తాలిన్ బహిడల్ చక్ నొరంతిట్. బతి మీ రొపొ లాల్సల్ అని కరెబలిక్ గున్క్‌నె నించి మందంతిట్.</verse>
				<verse number="40">పిసలిర్నిట్! బహిడతున్ నివ్డి కియ్వలె రొపొడతున్ గిర్ నివ్డి కీతొర్ కి సెలె? హో! నివ్డి కీతొర్.</verse>
				<verse number="41">బతి మిహ్గ మన్వలికున్ బర్పుర్ దిల్దె గరిబున్ సీకిట్‌తె, అస్కె బగవంతన నదుడె మిరట్ సుదుడ్ ఆంతిట్.</verse>
				<verse number="42">రేయ్, పరిసయుల్క్‌నిట్! మీకున్ సిక్స తపొ. బారితెకె మిరట్ పుదిన, సమరె ఆయ్వ, మెయ్తంగ్ సమ్దొ బాజినల్ నూటల్ దహ ఈసంగ్ బగవంతన్ సీసెర్ మంతిట్. బతి నాయమున్ అని బగవంతన పెర్మతున్ సుటి కీసెర్ మంతిట్. అవెన్ కీసెరెన్, ఇవెన్ సుటి కియ్వక్‌నె మందిట్‌తె, చొకొట్ ఆంద్.</verse>
				<verse number="43">రేయ్, పరిసయుల్క్‌నిట్! మీకున్ సిక్స తపొ. మిరట్ సునగోక్నంగ్ ముకె మాయ్నలిర్ ఉద్వలిక్ జాగనగ ఉదన ఇంజెర్ పసంద్ కీంతిట్ అని బాజర్క్‌నగ సమ్దిర్ మీకున్ దండొస్ దొసన ఇంజెర్ కోరంతిట్.</verse>
				<verse number="44">రేయ్! మీకున్ సిక్స తపొ. రొపొ మన్వడున్ దిస సియొంగ్ అవ్ గోరిన్ దాత్నుర్ మిరట్ ఆందిట్. పర్జతున్ టావ సెల్వ సొంజి, వీచ్కున్ పొరొడల్ తాక్సెర్ మంతెర్” ఇంజెర్ వెహ్తొర్.</verse>
				<verse number="45">అస్కె వొరొర్ దర్మ గురు, “గురుజి! ఇహిన్ వెహ్చెర్ మావ గిర్ హిజత్ వోసెర్ మంతి” ఇంజెర్ ఇత్తొర్.</verse>
				<verse number="46">తె యేసు, “రేయ్, దర్మ గురుర్నిట్! మీకున్ సిక్స తపొ. మిరట్ బెయ్ వెలె నేకి-బదింగ్ తయర్ కీసి, పర్జ తోచ పరుర్ అచొర్ వజన్ వాటంతిట్. అని మిరట్ ఉంది బొటతె గిర్ అద్ వజన్తున్ తోచ్చి వోయ్లె మదత్ కియ్విట్.</verse>
				<verse number="47">రేయ్! మీకున్ సిక్స తపొ! మీ తొత్తుర్ పర్‌వక్తలిర్‌కున్ జక్తెర్. వూరంగ్ గోరిన్ మిరట్ దొహ్పుసెర్ మంతిట్.</verse>
				<verse number="48">కరల్ మిరట్ మీ తొత్తుర్ కీతంగ్ కామ్కున్ గవదార్క్ ఆసి మన్లె, ఇహిన్ కీసెర్ మంతిట్. వూర్ బెహెంకి పర్‌వక్తలిర్‌కున్ జక్తెర్. మిరట్ బెహెంకి వూరంగ్ గోరిన్ దొహ్చెర్ మంతిట్.</verse>
				<verse number="49">అదెన్ సాటిన్ బగవంతల్ తన్వ గియన్తె, ‘నన వూర్గ పర్‌వక్తలిర్‌కున్ అని కబ్రియలిర్‌కున్ సారి కీంతొన్. సారి కీతుర్గటల్ కహితుర్కున్ జకంతెర్ అని ఉండె కహితుర్కున్ దుక్స సీంతెర్’ ఇంజెర్ వెహ్తొర్.</verse>
				<verse number="50">“ఇద్ తీర్దె ఇద్ దునియత బునది అర్త అస్కెడల్ సమ్దిర్ పర్‌వక్తలిర్ తుహ్త నెతుడున్ పియ్సి, ఇద్ పిడితుర్ జిమ యేత లాగర్.</verse>
				<verse number="51">హేబెల్త నెతుడల్ మొదొల్ ఆసి, బలి చడి కియ్వల్ బొవ్లత్ అని మందిర్తున్ నడ్డుమ్ తూర్త జకరియన నెతుర్ వేరి, తుహ్తుర్ వూర్ సమ్దిర నెతుడ జిమ ఇద్ పిడితురె యేత లాగర్ ఇంజెర్ వెహ్చెర్ మంతొన్.</verse>
				<verse number="52">రేయ్, దర్మ గురుర్నిట్! మీకున్ సిక్స తపొ. గియన్ వాలె రోత కుంజి మిహ్గనె ఇర్తిట్. మిరట్ రొపొ నేంగ్మకి అని నేంగ్లె కోసిద్ కియ్వలిర్‌కున్ గిర్ మిరట్ నేంగ సియ్మకి” ఇంజెర్ యేసు వూర్కున్ వెహ్తొర్.</verse>
				<verse number="53">అహన్ వెహ్తొర్ అగటల్ సాస్తిరిర్, పరిసయుల్క్ యేసున్ ఉల్ట ఆతెర్. అని వోన్ దుక్స సీసెర్, సవల్క్ పూసి కియ్వల్ మొదొల్ కీతెర్.</verse>
				<verse number="54">యేసున్ పొరొ కుట్ర పియ్తెర్. అని ‘వోర్ వెహ్వలిక్ గొస్టినగ తప్ సాప్డి కీసి, పిరది కీకట్’ ఇంజెర్ సూడ్సెర్ మత్తెర్.</verse>
			</chapter>
			<chapter number="12">
				<verse number="1">అద్ వకత్నె హజర్క్ కొది మాంది మీరె మాత కాడ్కి, వొరొన్ వొరొర్ వొర్తొ-పొర్తొ దుర్సెర్ మత్తెర్. అస్కె యేసు మొదొల్ తన్వుర్ సిస్యలిర్ సంగ, “ సొవుస్వల్ చీజ్ బహన్తె పూరొ పిండితున్ సొవుసంతయొ, అహ్నె కపట్నె మన్వలిర్ పరిసయుల్క్, సమ్దిర్‌కున్ పసి కీంతెర్. వూర్ బారెతె దిహన్తె మంట్.</verse>
				<verse number="2">వూర్ కియ్వలిక్ కామ్క్ అని దిల్క్‌నగ మన్వలిక్ బవె గిర్ బహ్రి అర్వక్‌నె మక్డితె మనొంగ్. బారితెకె ముచ్‌చి ఇర్తంగ్ అవ్ అని మకుసి ఇర్తంగ్ అవ్ సమ్దొ గిర్ తాత్కర్ దిస్నల్ ఉంది వకత్ వాసెర్ మంత.</verse>
				<verse number="3">అదెన్ సాటి మిరట్ సికటితగ వెహ్త హర్ ఉంది వేడ్చితగ కేంజ వాంత. రొపొడ కమ్రనగ కుసయె వెహ్తంగ్ అవ్ గొస్టింగ్ రొహ్క్‌నంగ్ చత్కున్ పొరొడల్ పచర్ ఆంతంగ్.</verse>
				<verse number="4">“నా సోప్తలిర్‌నిట్! మీకున్ వెహ్వల్ బతల్ ఇత్తెకె, మేందొడున్ జక్వలిర్‌కున్ మిరట్ వెరిమట్. సాత పెజె, వూర్ బతయ్ కియ పరుర్.</verse>
				<verse number="5">బతి సాత పెజె గిర్, మీకున్ పాతడ్తగ వాట్వల్ అదికార్ వాలె బగవంతన్ వెరియట్. సిరిప్ వోనె వెరియన ఇంజెర్ మీకున్ వెహ్చెర్ మంతొన్.</verse>
				<verse number="6">“సియుంగ్ కొట్క పిటెన్ రండ్ కొతన్ యేతురియ్? తప్వక్ యేతంతెర్! బతి అవెనల్ ఉందితున్ గిర్ బగవంతల్ మర్న్‌గొర్.</verse>
				<verse number="7">బెయ్ వెలె కొట్క పిటెన్ తెర్ మిరట్ అదిక్ విలువతుర్ ఆందిట్. మీవ తలతగ మన్వలిక్ సమ్దొ కెల్క్ గిర్ కహ్చి మంతంగ్. అదెన్ సాటి వెరివక్నె మంట్.</verse>
				<verse number="8">“నన వెహ్వల్ బతల్ ఇత్తెకె, పర్జత్ మునె నా బారెతె వొప్వన్, స్వర్గ్‌నొర్ మాయ్నల్ గిర్ వోర్ టావ ఇంజెర్ బగవంతనుర్ దూతలిర్ మునె వొపంతొర్.</verse>
				<verse number="9">బతి పర్జత్ మునె, నా బారెతె వొపొర్ వోన్, నన గిర్ బగవంతనుర్ దూతలిర్ మునె, వోన్ వొపొన్ ఇంజి వెహ్చెర్ మంతొన్.</verse>
				<verse number="10">స్వర్గ్‌నొర్ మాయ్నన్ బోరె ఉల్ట వడ్కనుర్‌తె, వోన్ మాపి పుటంత. బతి పవిత్ర ఆత్మతున్ బోరె రెహ్చి వడ్కనుర్‌తె వోన్ అసలె మాపి పుటొ.</verse>
				<verse number="11">మాయ్నలిర్ మీకున్ పియ్సి సునగోక్నగ, అదికారిర్గ తస్వ కియ్లె వోనెకె, బహన్ వడ్కన అని బతల్ వడ్కన ఇన్వడున్ బారెతె పరెసన్ ఆయ్మట్. బారితెకె మిరట్ బతల్ వడ్కన ఇన్వల్ పవిత్ర ఆత్మ అదె గట్కతె మీకున్ కరుసీంత” ఇంజెర్ వెహ్తొర్.</verse>
				<verse number="12"></verse>
				<verse number="13">అద్ మాందితల్ వొరొర్, “గురుజి! బాబొ కమయ్ కీత జాయ్జతున్ తూస ఇంజి మా దాదన్ వెహ” ఇంజెర్ ఇత్తొర్.</verse>
				<verse number="14">అస్కె యేసు, “దాద! మీవ తస్వ కియ్లె సెలెకె, మీ నడ్డుమ్న గొస్టి తివుస్లె నాకున్ బోర్ నేమి కీతొర్?” ఇంజెర్ వోన్ పూసి కీతొర్.</verse>
				<verse number="15">అని యేసు మాందిత్ సంగ, “కేంజట్! నరిమన్కన పిస్వల్ వెలె దన్-దవ్లతున్ పొరొ ఆదర్ ఆసి సెలె. లాల్సలిర్ ఆయ్వక్‌నె దిహన్తె మంట్” ఇంజెర్ వెహ్తొర్.</verse>
				<verse number="16">అని వూర్కున్ ఉండె ఉంది నమున ఇహిన్ వెహ్వల్ సురు కీతొర్: “వొరొర్ దనెవంతల్ మత్తొర్. వోన వావ్టె వెలె పంట పండ్త.</verse>
				<verse number="17">అస్కె వోర్ ఇద్ పంటత రాసితున్ ఇర్లె జాగ సెలె. ఇంగె బహన్ కీక? ఇంజెర్ సోంచ్ కీనెకెన్, ఇహిన్ వోన మన్దె వాత. బతల్ ఇత్తెకె, పడనంగ్ వాలెక్ చుడుక్ గోదమ్కున్ ఉల్టి కీసి, అవె జాగనగ డగుక్ గోదమ్క్ దొహుసి, పంటత రాసితున్ అని నావంగ్ చీజ్కున్ ఇరంతొన్.</verse>
				<verse number="18"></verse>
				<verse number="19">అస్కె నా పరన్తున్ సంగ, ‘నా పరన్తి, వెలె సాల్కున్ సాటి ఆస్తి కమయ్ కీసి ఇర్తొన్. సుక్నె మన్, తిన్, ఉన్ అని ఆనంద్ యేత’ ఇంజెర్ వెహంతొన్ ఇత్తొర్.</verse>
				<verse number="20">బతి బగవంతల్ వోన్, ‘యే పిస! ఇద్ రాత్ నీవ పరన్ దాంత. అస్కె నిమె కమయ్ కీత ఆస్తి బోన ఆంత?’ ఇంజెర్ పూసి కీతొర్.</verse>
				<verse number="21">బగవంతన బావ్-బక్తితగ బడె మాయ్వక్‌నె, సిరిప్ తన్వ సాటినె ఆస్తి కమయ్ కియ్వన్ ఇదె గతి వాంత” ఇంజెర్ యేసు వెహ్తొర్.</verse>
				<verse number="22">అద్ ఆత పెజె సిస్యలిర్ సంగ, “అదెన్ సాటి నన మీకున్ వెహ్వల్ బతల్ ఇత్తెకె, ‘మమొట్ జీవతె మన్లె బతల్ తింద్కొమ్? మా మేందొడున్ పొరొ బతల్ కెర్కొమ్?’ ఇంజెర్ పరెసన్ ఆయ్మట్.</verse>
				<verse number="23">బారితెకె తిండితున్ తెర్ పరన్ మన్వల్ ముకెత ఆంద్ అని కప్డిన్ తెర్ మేందొల్ ముకెత ఆంద్.</verse>
				<verse number="24">“అవ్ కాకకున్ సూడట్! అవ్ విజ వీతొంగ్, పంట కొయొంగ్. అవెన్ సిబింగ్ అని గోదమ్క్ సెలెంగ్. తెర్ బతి, బగవంతల్ అవెన్ పోసి కీసెర్ మంతొర్. మిరట్తె అవ్ పిటె-పురడున్ తెర్ వెలె విలువతుర్ ఆందిట్.</verse>
				<verse number="25">అవెన్ సాటి రంది కియ్వడున్ హిందల్, మిహ్గటల్ బోర్ పిస్వల్ కాలమున్ ఉంది గంటమెచ బడి కియ పరంతొర్? బోరె బడి కియ పరొర్!</verse>
				<verse number="26">అద్ చుడుసి గొస్టితున్ గిర్ కియ పర్వెకె, మెయ్తంగ్ చీజ్కున్ సాటి, ఆగమ్ బారి రంది కీంతిట్?</verse>
				<verse number="27">“ఇవ్ పుంగక్నంగ్ మరక్ బహన్ బెర్సెర్ మంతంగొ సూడట్. ఇవ్ కాయ-కస్టమ్ కియొంగ్ అని పాంగుకున్ సాటి నూల్ గిర్ తయర్ కియొంగ్. తెర్ బతి అవెన్ మంత అద్ సోబ, అచొర్ డగుర్ సొలొమొన్ రాజల్ కెర్తంగ్ పాంగుక్నగ గిర్ సెలె ఇంజెర్ మీకున్ వెహ్చెర్ మంతొన్.</verse>
				<verse number="28">నేండ్ పోయ్సి, నాడి వచ్చి, తడ్మితగ వేయ్వల్ జాడితునె బగవంతల్ ఇచొర్ సోబతె నివ్డి కీంతొర్. తె బరొస కమి వాలిర్నిట్! మీకున్‌తె పంచ-పాంగుడ్ తప్వక్ సీంతొర్.</verse>
				<verse number="29">అదెన్ సాటి, ‘బతల్ తిన్కొమ్? బతల్ ఉన్కొమ్?’ ఇంజెర్ మహ్క్‌సెర్ మన్మట్. అవెన్ బారెతె బస్కెట్ రంది కీసెర్ అనుమానమ్నె మన్మట్.</verse>
				<verse number="30">మీకున్ ఇవ్ సమ్దొన జురత్ మంత ఇన్వల్ మీ బాబొ బగవంతన్ టావయె. దునియత పర్జ ఇవ్ సమ్దిన్ సాటి పర్పెడె మాంతెర్.</verse>
				<verse number="31">బతి మిరట్ బగవంతన రాజున్ మహ్కట్. అస్కె తాన్ బరొబర్ ఇవ్ సమ్దొన్ గిర్ మీకున్ సీంతొర్.</verse>
				<verse number="32">“చుడుర్ మందతున్ దాత్నుర్‌నిట్ వెరిమట్. మీకున్ తన్వ రాజ్ సియ్వల్ బాబొన్ వెలె పసంద్ మంత.</verse>
				<verse number="33">మిహ్గ మన్వడున్ వొమ్సి, అవ్ కొతన్ గరిబున్ సీమ్ట్. అని పడనంగ్ ఆయ్వక్‌నె మన్వలిక్ చంచింగ్ స్వర్గ్‌నగ తయర్ కీమ్ట్. అగ బస్కెన్ మారొ అద్ దన్తున్ కమయ్ కీమ్ట్. అగ కలిర్ అరుర్ అని వెలుమ్ గిర్ పియొ.</verse>
				<verse number="34">బారితెకె మీవ దన్-దవ్లత్ బగతె మందంతయొ, అగనె మీవ దిల్ గిర్ మందంత” ఇంజెర్ యేసు వెహ్తొర్.</verse>
				<verse number="35">అని యేసు, “బగవంతన సేవ కియ్లె నర్క, పియల్ తయర్ మంట్.</verse>
				<verse number="36">తమ్వొర్ మాల్కల్ మర్మిన జేవున్తల్ వాసి, కావడ్ తాపి కీనెకెన్ కావడ్ తెరిలె సూడ్సెర్ మన్వలిర్ సేవ్కలిర్ దాత్ మిరట్ మంట్.</verse>
				<verse number="37">వోర్ మాల్కల్ మల్సి వానెకె, చేతొ మన్వలిర్ ఆసిర్వాద్ యేతంతెర్. ఇద్ సతెమ్ ఆంద్. వోర్ మాల్కల్ వాసి, నడితగ సేల దొహంతొర్ అని తన్వుర్ సేవ్కలిర్‌కున్ వహ్డి కీంతొర్.</verse>
				<verse number="38">మాల్కల్ బెయ్ రాత్నెన్ ఆయి, బెయ్ సక్రెన్ ఆయి బస్కె వాతెకె గిర్, బూర్తె సేవ్కలిర్ చేతొ దిసంతెరొ, వూర్ వెలె ఆసిర్వాద్ యేతంతెర్.</verse>
				<verse number="39">ఇద్ గొస్టి కరి కీమ్ట్. బద్ గట్కతె కలె వాంతొర్ ఇన్వల్ రోతొర్ మాల్కన్ కరె మాసి మత్తెకె, వోర్ కలె తన్వ రోన్ వాసి, కల సియ్వక్‌నె సూడంతొర్.</verse>
				<verse number="40">అదెన్ సాటి, సోంచ్ కియ్విట్ ఆతల్ గట్కతె వోర్ స్వర్గ్‌నొర్ మాయ్నల్ వాయ్వల్ మత్త కాడ్కి, మిరట్ గిర్ అద్ తీర్దె తయర్ మందన” ఇంజెర్ వెహ్తొర్.</verse>
				<verse number="41">అస్కె పేతురు, “పర్బు! ఇద్ నమున మా సాటినె వెహ్తి కి, సమ్దిర్ సాటి వెహ్తి?” ఇంజెర్ యేసున్ పూసి కీతొర్.</verse>
				<verse number="42">తె యేసు పర్బు, “తన్వుర్ సేవ్కలిర్‌కున్ బరొబర్ యేలతె తిండి దొస్లె, మాల్కల్ నేమి కియ్వల్ బరొసతొర్ గియన్ వాలె కారొబారి బోర్ ఆందుర్?</verse>
				<verse number="43">మాల్కల్ మల్సి వాత పెజె, అద్ కామ్ కీసెర్ దిస్వల్ సేవ్కల్ వెలె ఆసిర్‌వాద్ యేతంతొర్.</verse>
				<verse number="44">ఇద్ సతెమ్ ఆంద్. మాల్కల్ తన్వ జాయ్జత్ సమ్దొత్ పొరొ వోర్ సేవ్కన్ నేమి కీంతొర్.</verse>
				<verse number="45">బతి ఉంది మోక వోర్ సేవ్కల్, ‘నావొర్ మాల్కల్ వాయ్లె కోరుమ్ ఆంత’ ఇంజి, తన్వ బరొబర్ మన్వలిర్ దాసిర్కున్ పాయ్వల్ సురు కీతొర్. అచొరె ఆయ్వ కల్-పిదెడలిర్ సంగ తింజెర్-ఉంజెర్ నిసతె మన్వల్ సురు కీతొర్ ఇంట్.</verse>
				<verse number="46">వోర్ సేవ్కల్ సోంచ్ కియొర్ అద్ దివొస్నె, అద్ గట్కతె మాల్కల్ వాంతొర్. అని వోన్ నట్క్‌సి రండ్ టుక్డెంగ్ కియుసి, బరొస కియుర్ వూర్ బరొబర్ సిక్స వాటంతొర్.</verse>
				<verse number="47">తన్వొర్ మాల్కన ఇచతున్ కరి కీసి గిర్, తయర్ మన్వక్‌నె, అద్ ఇచ తీర్ తాకొర్ వోర్ సేవ్కన్ వెలె దన్కంగ్ తింద లాగర్.</verse>
				<verse number="48">బతి కరె మాయ్వ సొంజి, తప్ కామ్ కీతొన్, కమి దన్కంగ్ అరంతంగ్. బోన్తె వెలె సీంతలెయొ, వోన్గటల్ వెలెనె కోరంతొర్. అని బోన్తె వెలె హవ్లి కీంతొరెయొ, వోన్గటల్ ఉండె అదిక్ తల్కంతొర్.</verse>
				<verse number="49">“నన బొమిత్ పొరొ తడ్మి వాట్లె వాతొన్. అద్ ఇంకె నిరుసి పొచ్చెర్ మందన ఇంజెర్ కోర్సెర్ మంతొన్.</verse>
				<verse number="50">నన వెలె దుక్సంగ్ బోగె మాసి, పరన్ సియ్వల్ మంతొన్. అద్ జర్గ్‌నల్ వేరి నాకున్ ఇద్ డగుర్ వజన్ తోచ లాగర్.</verse>
				<verse number="51">ఇద్ దర్తురిత్ పొరొ సాంతి సియన్ సాటి వాతొన్ ఇంజెర్ సోంచ్ కీంతిటియ్? అహన్ సోంచ్ కియ్మట్. సాంతితున్ బద్లి, పర్జత్ నడ్డుమ్ బేద్-బావ్ పుటుస్లెనె వాతొన్ ఇంజెర్ వెహ్చెర్ మంతొన్.</verse>
				<verse number="52">“ఇంగెడల్ ఉంది కుటుంబతగ సియ్విర్ జన్క్ మత్తెకె, వూర్కున్ అర్సి వాయ్వ ఉంది బాజున్ ఇవిర్, ఉండె ఉంది బాజున్ మువిర్ పాకె మాంతెర్.</verse>
				<verse number="53">బాబొ మరిన్ ఉల్ట, మరి బాబొన్ ఉల్ట, మియడ్ అవన్ ఉల్ట, అవల్ మియడున్ ఉల్ట, కోర్యడ్ పోరడున్ అని పోరడ్ కోర్యడున్ ఉల్ట తేచ్చి బయ్మన్ ఆంతెర్ ” ఇంజెర్ వెహ్తొర్.</verse>
				<verse number="54">అని పర్జత్ సంగ యేసు, “పొరయింగ్నెకె టెపంగ్ ఆయ్వల్ దిసంత. అస్కె యెంటనె మిరట్, ‘పిర్ వాంత’ ఇంజెర్ ఇగె ఇంతిట్. ఇత్త తీర్ గిర్ జర్గంత.</verse>
				<verse number="55">అహ్నె కాల్వడ బాజ్నల్ వడి వాయ్వల్ సూడ్సి, ‘జడప్ లాగంత’ ఇంతిట్. ఇత్త తీర్ గిర్ జర్గంత.</verse>
				<verse number="56">యే! కపెటలిర్నిట్! దర్తురి అని హాబడున్ సూడ్సి, మునె జర్గ్‌వలికున్ వెహంతిట్. బతి బగవంతల్ ఇంకె కియ్వలికున్ సూడ్సి, బారి బరొబర్ సమ్జె మాసెర్ సెల్విట్?” ఇంజెర్ వూర్కున్ వెహ్తొర్.</verse>
				<verse number="57">ఉండె యేసు, “మీవ మిరట్ బద్ నాయమ్ ఇన్వల్ బారి నిర్నయ్ కీసెర్ సెల్విట్?</verse>
				<verse number="58">నీ పగ-దారల్ నీకున్ తస్వ కియ్వల్ అదికారినగ యెరిసెర్ వోనెకె, నడ్డుమ్ సర్దె మనెకెన్ వోన్ సంగ రజు ఆమ్. సెలెతె నీకున్ వోర్ అదికారినగ హవ్లి కీంతొర్. వోర్ అదికారి నీకున్ జేల్దొర్ అదికారిన కెయ్దె హవ్లి కీంతొర్. జేల్దొర్ అదికారి నీకున్ వోసి జేల్తె వాటంతొర్.</verse>
				<verse number="59">అస్కె ఆక్రిత కొత బర్పెయ్ కీనల్ వేరి, జేల్దల్ అసలె నిమె పెసివి” ఇంజెర్ వూర్కున్ వెహ్తొర్.</verse>
			</chapter>
			<chapter number="13">
				<verse number="1">అద్ వకత్నె అగ మన్వలిర్‌గటల్ కహితుర్ యేసున్ సంగ, “గలిలయతల్ కహితుర్ మందిర్తగ జన్వర్‌కున్ బలిదాన్ సీసెర్ మనెకె, పిలాతు వూర జీవ యేతుస్తొర్” ఇంజెర్ వెహ్తెర్.</verse>
				<verse number="2">తె యేసు, “వూర పరన్ అహన్ సొత్త కాడ్కి, వూర్ గలిలయతుర్ సమ్దిర్‌గటల్ అదిక్ పాప్ కీతెర్ ఇంతిట్ కి?</verse>
				<verse number="3">బతి వూర్ కియ్మకి ఇంజెర్ నన ఇంతొన్. పాప్నల్ కబ్లె మాయ్వెకె మిరట్ గిర్ అహ్నె నాసెడమ్ ఆంతిట్.</verse>
				<verse number="4">అహ్నె సిలొయమ్న బురుజ్ ఉల్టె మాసి, సాతుర్ వూర్ అట్ర (18) జన్క్‌న గొస్టిత్ బతల్ ఇంతిట్? యెరుసలెమ్నగ మన్వలిర్ సమ్దిర్‌గటల్ అదిక్ వూర్ పాప్ కీతెర్ ఇంతిట్ కి?</verse>
				<verse number="5">బతి వూర్ కియ్మకి ఇంజెర్ నన ఇంతొన్. పాప్నల్ కబ్లె మాయ్వెకె మిరట్ గిర్ అహ్నె నాసెడమ్ ఆంతిట్” ఇంజెర్ వెహ్తొర్.</verse>
				<verse number="6">అహన్ వెహ్త పెజె యేసు ఇద్ నమున: “వొరొర్ మాయ్నల్ తన్వ వాడితగ ఉంది అంజురి మర ఉర్స్‌తొర్. అద్ బెర్స్‌త పెజె అస్కె అస్కె తాన్గ సొంజి, పండిన్ సాటి సూడ్న్‌దుర్. బతి వోన్ బస్కెన్ పండింగ్ దిస్మకి.</verse>
				<verse number="7">తె వోర్ మాల్కల్, గడియన్ సంగ, ‘ఇచుల! మూంద్ సాల్క్‌నల్ ఇద్ అంజురి మరతగ పండిన్ సాటి వాసెర్ మంతొన్. బతి ఉంది గిర్ పండి సాద్మకి. ఇద్ మర బెర్సి వటి ఆగయ్ వాడిత జాగతున్ ఆపుసెర్ మంత. తేన్ నట్క్‌సి వాట!’ ఇంజెర్ వెహ్తొర్.</verse>
				<verse number="8">తె వోర్ గడియల్, ‘మాల్క! ఇద్ సాల్ అద్ మంద సీమ్. అద్ మరతున్ సిర్ముట్ వోప తాడ్సి, యేర్ అని కాత్ వెడియంతొన్.</verse>
				<verse number="9">వాయ్వల్ సాల్ సాదర్తె, చొకొట్న గొస్టి. సాద్వెకె దాయర్తె నిమె తాన్ నట్క్‌సి వాట వచొ’ ఇంజి వెహ్తొర్” ఇంజెర్ వెహ్తొర్.</verse>
				<verse number="10">ఉంది ఆరమ్న దివొసున్ నేటి యేసు సునగోగ్నగ బోద వెహ్చెర్ మత్తొర్.</verse>
				<verse number="11">అగ అట్ర (18) సాల్క్‌నల్ బూత్ సోప్రె మాసి, బేమరితె మన్వల్ ఉంది వెయ్లొ మత్త. అద్ బేమరితె సడ్కల్ నిల వాయ్వక్‌నె నడి వరిసిన్ మందు.</verse>
				<verse number="12">తె యేసు తాన్ సూడ్సి, తన్వ కరుమ్ కేయ్సి, “బాయి నీ బేమరితల్ చొకొట్ ఆమ్!” ఇంజెర్ వెహ్తొర్.</verse>
				<verse number="13">అని తాన్ పొరొ కెయ్క్ ఇర్తొర్. అహన్ ఇర్నెకెన్ అద్ సడ్కల్ నిల్త. అని బగవంతన్ డగుర్-పాన్ సియ్వల్ సురు కీత.</verse>
				<verse number="14">ఆరమ్న దివొసున్ నేటి యేసు అద్ వెయ్లొన్ చొకొట్ కీత కాడ్కి, సునగోగ్నొర్ అదికారిన్ సోంగ్ వాత. తె వోర్ మాందితున్ సంగ, “వారమ్నగ సారుంగ్ (6) రోజ్క్ కామ్ కియ్లెకె మంతంగ్. అవ్ దివొస్క్‌నగ బంటి గిర్ ఉంది దియ వాసి, చొకొట్ ఆమ్ట్. బతి ఆరమ్న దివొసున్ నేటి ఆయ్మట్” ఇంజెర్ వెహ్తొర్.</verse>
				<verse number="15">అస్కె పర్బు, “యే! కపెటలిర్నిట్! మిహ్గటల్ బోరె కోందతునె ఆయి, గాదితునె ఆయి ఆరమ్న దివొసున్ నేటి కొట్కతల్ రెహ్చి, యేర్ ఉహ్లె వోయ్విటియ్? తప్వక్ వోంతిట్!</verse>
				<verse number="16">అట్ర సాల్క్‌నల్ బూత్ సోప్రె మాసి మన్వల్ ఇద్ వెయ్లొ, అబ్రాహమ్‌న సంతాన్ ఆయ్వల్ ఇద్ వెయ్లొ, ఆరమ్న దివొసున్ నేటి సయ్తన్‌త కెయ్దల్ సుటె మాయ్వ కి?” ఇంజెర్ పూసి కీతొర్.</verse>
				<verse number="17">అవ్ గొస్టింగ్ కేంచి వోనుర్ పగ-దార్క్ సిర్‌మిందింగ్ ఆతెర్. బతి అగ మన్వల్ మాంది వోర్ కీతంగ్ మయ్మతంగ్ కామ్కున్ సూడ్సి ఆనంద్ యేత్తెర్.</verse>
				<verse number="18">అద్ ఆత పెజె యేసు, “ బగవంతన రాజ్ బహన్ మందంత? అద్ బతతున్ దాత్ మంత ఇంజెర్ వెహ్క?</verse>
				<verse number="19">అద్ ఇహిన్ మందంత: వొరొర్ మాయ్నల్ తన్వ వాడితగ మోవెర దానతున్ ఉర్స్‌తొర్. అద్ బెర్సి డగుర్ మర ఆత. పిటెంగ్ తానంగ్ కాందనగ గూడంగ్ కీంతంగ్. బగవంతన రాజ్ అహ్నె మంత” ఇంజెర్ వెహ్తొర్.</verse>
				<verse number="20">అని ఉండె గిర్ యేసు, “బగవంతన రాజ్ బతతున్ దాత్ మంత ఇంజెర్ వెహ్క?</verse>
				<verse number="21">అద్ ఇహిన్ మందంత: ఉంది వెయ్లొ మూంద్ అడ్డెంగ్ నహ్త పిండితగ సొవుస్వల్ చీజ్ ఇచుసి వాడ్త. తె అద్ పూరొ పిండితగ పగ్రె మాత. బగవంతన రాజ్ అహ్నె మంత” ఇంజెర్ వెహ్తొర్.</verse>
				<verse number="22">అద్ ఆత పెజె యేసు చహర్క్‌నగ అని నహ్క్‌నగ వెలిసెర్, బోద కీసెర్, యెరుసలెమ్ సొంజెర్ మత్తొర్.</verse>
				<verse number="23">అస్కె వొరొర్ మాయ్నల్, “పర్బు! పాప్నల్ బచె మాయ్వలిర్ కహి జన్కె కి బతల్?” ఇంజెర్ పూసి కీతొర్.</verse>
				<verse number="24">తె యేసు, “బగవంతన రాజ్నగ నేంగ్వల్ దర్వజ కుత్లెమ్ మంత. అద్ దర్వజతల్ నేంగ్లె, వెలె కోసిద్ కీమ్ట్. వెలెటిర్ అద్ దర్వజతల్ నేంగ్లె బెయ్ కోసిద్ కీంతెర్ బతి, వూర్ సంగ ఆయ పరొ.</verse>
				<verse number="25">అస్కె అద్ రోతొర్ మాల్కల్ తేచ్చి, కావడ్ కెహంతొర్. అహన్ కెహ్త పెజె మిరట్ బహ్రి నిల్సి, ‘పర్బు! పర్బు! మా సాటి కావడ్ తెరియ’ ఇంజెర్ కావడ్ పాయ్వల్ సురు కీంతిట్. అస్కె వోర్ పర్బు, ‘మిరట్ బూర్ ఆందిటొ, బగటల్ వాతిటొ, నాకున్ టావ సెలె’ ఇంజెర్ జవబ్ సీంతొర్.</verse>
				<verse number="26">అస్కె మిరట్, ‘నీ సంగ తితొమ్-ఉటొమ్. నిమె మావంగ్ చహర్క్‌నగ బోద గిర్ కీతి’ ఇంజెర్ వెహ్వల్ మొదొల్ కీంతిట్.</verse>
				<verse number="27">బతి వోర్ పర్బు, ‘మిరట్ బూర్ ఆందిటొ అని బగటల్ వాతిటొ నాకున్ టావ సెలె. కరెబలిక్ కామ్క్ కియ్వలిర్‌నిట్! మిరట్ సమ్దిర్ నహ్గటల్ సొంట్’ ఇంజెర్ వెహంతొర్.</verse>
				<verse number="28">“అస్కె అగటల్ సూడ్తెకె మీకున్, అబ్రాహమ్, ఇసక్, యాకొబ్ అని సమ్దిర్ పర్‌వక్తలిర్ బగవంతన రాజ్నగ దిసంతెర్. బతి మిరట్ అగ బహ్రి రెహె మాసి, వెలె నొపితె ఆడ్సెర్ పల్క్ కొర్క్‌సెర్ మందంతిట్.</verse>
				<verse number="29">అని దుస్రుర్ లోకుర్ సిడయింగ్, పొరయింగ్, కాల్వడ అని తలవడ బాజ్నల్ వాసి, బగవంతన రాజ్నగ జర్గ్‌వల్ జేవున్తగ ఉదంతెర్.</verse>
				<verse number="30">ఇచుల కేంజట్! ఆక్రి మన్వలిర్ కహితుర్ మునె ఆంతెర్. మునె మన్వలిర్ కహితుర్ ఆక్రి ఆంతెర్” ఇంజెర్ యేసు జవబ్ సీతొర్.</verse>
				<verse number="31">అద్ గట్కతెన్ కహితుర్ పరిసయుల్క్ యేసునగ వాసి, “హేరొద్ రాజల్ నీకున్ జకన ఇంజి సూడ్సెర్ మంతొర్. ఇగెటల్ సొన్” ఇంజెర్ వెహ్తెర్.</verse>
				<verse number="32">తె వూర్ సంగ యేసు, “‘ఇవ్ దివొస్కున్ రొపొ బూత్కున్ తెండ్సి పూడ్సెర్, బేమరినె మన్వలిర్‌కున్ చొకొట్ కీంతొన్. అవ్ దివొస్క్ మార్త పెజె నావ కార్య బర్పుర్ కీసి మహంతొన్’ ఇత్తొర్ ఇంజి, కొయ్లడున్ దాత్నొర్ హేరొద్నగ సొంజి వెహట్.</verse>
				<verse number="33">తెర్ బతి నన నేండ్, నాడి అని మనె యెరుసలెమ్ యాత్ర కీసెర్ సొందయ్ లాగర్. బారితెకె, సిరిప్ యెరుసలెమ్నగన్ పర్‌వక్తలిర్‌కున్ జకంతెర్.</verse>
				<verse number="34">యే! యెరుసలెమ్నుర్ లోకుర్నిట్! మిరట్ పర్‌వక్తలిర్‌కున్ జక్సెర్ అని బగవంతల్ మిహ్గ సారి కీతుర్కున్ బండనె పాసెర్ మంతిట్. కొర్ తన్వంగ్ మారెల్కున్ బూడ్ పిలన్ కరుమ్ కీతపినయ్, బచొంగొ జోకంగ్ మీకున్ కరుమ్ కియన ఇంజెర్ నన సూడ్తొన్. బతి మిరట్ వొప్మకి.</verse>
				<verse number="35">ఇచుల కేంజట్! బగవంతల్ మీ నగుడున్ పాడ్ ఆసి సొన్లె, సుటి కీసెర్ మంతొర్. ‘పర్బున అదికార్దె వాయ్వన్ బగవంతల్ ఆసిర్‌వాద్ సియిర్’ ఇంజెర్ మిరట్ ఇనల్ వేరి, నావ మొకొమ్ ఉండె ఉంది జోక సూడ్విట్” ఇంజెర్ వెహ్తొర్.</verse>
			</chapter>
			<chapter number="14">
				<verse number="1">ఉంది ఆరమ్న దివొసున్ నేటి పరిసయుల్క్‌న బాజ్నొర్ వొరొర్ అదికారిన రోన్ జేవున్ కియ్లె, యేసు సొత్తొర్. అగ మన్వలిర్ వోన్ దిహన్తె సూడ్సెర్ మత్తెర్. ఇచుల కేంజట్! అగ వొరొర్ మేందొల్ తోయ్వల్ బేమరితె మత్తొర్.</verse>
				<verse number="2"></verse>
				<verse number="3">తె యేసు అగ మన్వలిర్ దర్మ గురుర్ అని పరిసయుల్కున్ సూడ్సి, “దర్మత కానున్తున్ పియ్సి, ఆరమ్న దివొసున్ నేటి బేమరి వాలెన్ చొకొట్ కియ్వల్ నాయమ్ ఇంతిట్ కి నాయమ్ ఆయొ ఇంతిట్?” ఇంజెర్ పూసి కీతొర్.</verse>
				<verse number="4">బతి వూర్ దబ్ మత్తెర్. తె యేసు వోర్ తోయ్వల్ బేమరి వాలెన్ ఇట్సి, చొకొట్ కీతొర్. అని అగటల్ వోన్ సారి కీతొర్.</verse>
				<verse number="5">అస్కె యేసు, “ఆరమ్న దివొసున్ నేటి మీవొర్ మరియ్ ఆయి, కోందయ్ ఆయి కుహితగ అర్తెకె, పొరొ తెండ్విటియ్?” ఇంజెర్ వూర్కున్ పూసి కీతొర్.</verse>
				<verse number="6">అదెన్ వూర్ బతయ్ జవబ్ సియ పర్మకి.</verse>
				<verse number="7">అద్ జేవున్తగ కేయుస్తుర్ వెర్తలిర్ ఉద్వలిక్ చొకొట్నంగ్ జాగన్ ఆగుటి కియ్వల్ సూడ్సి, యేసు వూర్కున్ ఇద్ నమున వెహ్తొర్:</verse>
				<verse number="8">“బోరె నీకున్ మర్మి జేవున్తగ కేయ్తెకె, డగుక్ ఉద్వల్ జాగతగ ఉద్మ. బారితెకె రోతొర్ నీకున్ తెర్ డగుకున్ కేయ్సి మంద వచొ.</verse>
				<verse number="9">అహన్ ఉద్కితె, సమ్దిర్‌కున్ కేయుస్వల్ మాయ్నల్ నిహ్గ వాసి, ‘ఇగె వేన్ ఉద సీమ్’ ఇంజెర్ ఇంద వచొ. అస్కె నిమె సిర్‌మిందింగ్ ఆసి, ఆక్రి మన్వల్ జాగతగ ఉద లాగర్.</verse>
				<verse number="10">అదెన్ సాటి నీకున్ బోరె కేయుస్తెకె, ఆక్రి మన్వల్ జాగతగ ఉద. అస్కె నీకున్ కేయుస్వల్ నిహ్గ వాసి, ‘నా సోప్త! అద్ డగుక్ ఉద్వల్ చొకొట్న జాగతగ సొంజి ఉద’ ఇంజెర్ వెహంతొర్. అద్ గట్కతె నీ బరొబర్ ఉద్వలిర్ మునె నీకున్ డగుర్-పాన్ పుటంత.</verse>
				<verse number="11">“తన్వ తన డగుర్-పాన్ కియ్వన్ చుడుర్-పాన్ సియ్వల్ జర్గంత అని తన్వ తన చుడుర్-పాన్ కియ్వన్ డగుర్-పాన్ సియ్వల్ జర్గంత” ఇంజెర్ వెహ్తొర్.</verse>
				<verse number="12">అస్కె యేసు తనకున్ కేయుస్తొర్ వోన్ సంగ, “నర్క ఆయి, పియల్ ఆయి జేవున్ కియ్లె, నీ సోప్తలిర్‌కునె ఆయి, నీ తాదల్-తమునె ఆయి, నీ చుటల్-బందునె ఆయి, దనెవంతలిర్ ఆయ్వలిర్ నీ ఆజు-బాజుతుర్కునె ఆయి కేయ్మ. ఉంది మోక వూర్ తాన్ బద్లి నీకున్ కేయంతెర్. అస్కె నిమె దొస్త అదెన బర్పెయ్ ఆంత.</verse>
				<verse number="13">బతి నిమె జేవున్ సీనెకె గరిబ్కున్, లెంగ్డలిర్-పెంగ్డలిర్‌కున్, గుడ్డి-గూనలిర్కున్ కేయ.</verse>
				<verse number="14">వూర్ నీకున్ మల్సి తిండి దొస్వ కాడ్కి, బగవంతన ఇచ తీర్ తాక్వలిర్ బరొబర్ నేండ్నెకె, నిమ్ దొస్త అదెన్ బగవంతల్ బర్పెయ్ కీసి, నీకున్ ఆసిర్‌వాద్ సీంతొర్” ఇంజెర్ వెహ్తొర్.</verse>
				<verse number="15">అస్కె యేసున్ బరొబర్ ఉచ్చి మన్వల్ వొరొర్ అవ్ గొస్టింగ్ కేంచి, “ బగవంతన రాజ్నగ జేవున్ కియ్వల్ బెయ్ వెలె ఆసిర్‌వాద్ యేత్మడ్ మందర్” ఇంజెర్ ఇత్తొర్.</verse>
				<verse number="16">తె యేసు వోన్ సంగ, “వొరొర్ మాయ్నల్ జేవున్ తయర్ కియుసి, వెలెటిర్కున్ కేయుస్తొర్.</verse>
				<verse number="17">అని జేవున్త యేల ఆనెకె, కబుర్ వెహ్చి మత్తుర్‌కున్, ‘వరట్! ఇంకె జేవున్ కియ్లె, సమ్దొ తయర్ మంత’ ఇంజెర్ వెహ ఇంజి సేవ్కన్ సారి కీతొర్.</verse>
				<verse number="18">బతి వూర్ సమ్దిర్ జేవున్తగ సొన్వల్ తపుస్లె, ఉంది తీర్ వటి ఆగయెన్ ఇహిన్ వెహ్వల్ మొదొల్ కీతెర్: వూర్గటల్ మొదొడొర్, ‘నన వావుర్ యేత్తొన్. సొంజి సూడ లాగర్. నాకున్ మాపి కీమ్’ ఇంజెర్ వోర్ కోర్తొర్.</verse>
				<verse number="19">ఉండె వొరొర్, ‘నన సియుంగ్ జోడింగ్ కోందంగ్ యేత్తొన్. అవ్ బహన్ కామ్ కీంతంగొ సొంజి, సూడ లాగర్. నాకున్ మాపి కీమ్’ ఇంజెర్ కోర్తొర్.</verse>
				<verse number="20">ఉండె వొరొర్, ‘నావంగ్ ఇంకెనె మర్మింగ్ ఆతంగ్. నన వాయ పరొన్’ ఇంజెర్ ఇత్తొర్.</verse>
				<verse number="21">“అస్కె వోర్ సేవ్కల్ తన్వొర్ మాల్కనగ మల్సి వాసి, వూర్ సమ్దిర్ వెహ్తంగ్ గొస్టింగ్ వెహ్తొర్. తె వోర్ మాల్కల్ సోంగున్ వాసి, సేవ్కన్ సంగ, ‘నిమె యెంటనె నగుడంగ్ సందింగ్-గొందినగ సొంజి, గరిబ్కున్, లెంగ్డలిర్-పెంగ్డలిర్‌కున్ అని గుడ్డిర్‌కున్ కేయ్సి పియ్సి వర’ ఇంజెర్ వెహ్తొర్.</verse>
				<verse number="22">తె వోర్ సేవ్కల్ మాల్కనగ మల్సి వాసి, ‘మాల్క నిమె ఆగె సీత తీరె నన కీతొన్. తెర్ బతి రోన్ ఉండె గిర్ నింద్లెకె మంత’ ఇంజెర్ ఇత్తొర్.</verse>
				<verse number="23">అస్కె వోర్ మాల్కల్ సేవ్కన్ సంగ, ‘నావ రోన్ పూరొ మాందితె నిందయ్ లాగర్. అదెన్ సాటి నిమె నగుడున్ బహ్రి సొంజి, సరినగ అని మారక్నగ మన్వలిర్‌కున్ జుల్మ కీసి తర.</verse>
				<verse number="24">ఇదెన్ మునె కబుర్ యెవ్త వూర్గటల్ వొరొర్ గిర్, నన సియ్వల్ జేవున్త సవద్ సూడొర్’ ఇంజెర్ వోర్ మాయ్నల్ ఇత్తొర్” ఇంజి యేసు వెహ్తొర్.</verse>
				<verse number="25">వెలెటిర్ మాంది యేసున్ పెజెయ్ వాసెర్ మత్తెర్. తె యేసు వూర్ బాజున్ మల్సి, “బోర్తె నా చర్నతె వాంతొరొ, వోర్ తన్వుర్ అవల్-బాబొన్, తన్వ వెయ్లొన్, మరి-మియడున్, తాదల్-తమున్, సేలడ్-తకకున్ అని తన్వ పరన్తున్ తెర్ అదిక్ నాకున్ పెర్మ కియొర్ వోర్, నావొర్ సిస్యల్ ఆయ పరొర్.</verse>
				<verse number="26"></verse>
				<verse number="27">తన్వ తన దుక్సంగ్-తక్‌లిబ్క్ ఇన్వల్ మొదున్ కాంచి తాకొర్ వోర్, నావొర్ సిస్యల్ ఆయ పరొర్.</verse>
				<verse number="28">మిహ్గటల్ బోరె ఉంది బురుజ్ దొహన ఇంజెర్ మత్తొర్ ఇంటు. తె వోన్గ తాన్ దొహ్చి మహ్లె, పహ్జె మత్త అచొర్ మంత కి సెలె ఇంజెర్ లెక కీసి సూడొరియ్? తప్వక్ సూడంతొర్. ఉంది మోక సూడ్వక్‌నె బునది వాట్సి, వోర్ తాన్ పూరొ దొహ పరొర్. అదెన్ సూడ్సి, ‘వేర్ దొహ్లె మొదొల్ కీతొర్. బతి తాన్ పూరొ కియ పర్మకి’ ఇంజెర్ వోన్ చేడి కీంతెర్.</verse>
				<verse number="29"></verse>
				<verse number="30"></verse>
				<verse number="31">అదె ఆయ్వ, వొరొర్ రాజల్ ఉండె వొరొర్ రాజన్ సంగ లడెయ్ కియ్లె, వీస హజర్క్ (20,000) సిపాయిర్ సంగ వాసెర్ మంతొర్. ఇత్తెకె వోన్ సంగ లడెయ్ కియ్లె సొన్వల్, తన్గ మన్వల్ దహ హజర్క్ (10,000) సిపాయిర్ యెవంతెర్ కి సెలె ఇంజెర్ సోంచ్ కియొరియ్? తప్వక్ వోర్ సోంచ్ కీంతొర్.</verse>
				<verse number="32">యెవుర్ ఇంజెర్ కరె మాతెకె, వోర్ రాజల్ వెలె లంగ్ మనెకెన్, ‘లడెయ్ వటిన్, సాంతి పహ్జె’ ఇంజెర్ వెహ్లె, కబ్రియన్ వోన్గ సారి కీంతొర్.</verse>
				<verse number="33">అహ్నె మిహ్గటల్ గిర్ బోరె ఆయి నా సిస్యల్ ఆయన ఇత్తెకె, వోర్ దిహన్తె సోంచ్ కీసి, తన్గ మన్వల్ సమ్దొతున్ సుటి కీసి వాయన.</verse>
				<verse number="34">“సొవొడగ బచెజెల్ సవద్ మందంత అచెజెల్ కామి సీంత. బతి తాన సవద్ సొడితెకె, మల్సి తాన్ తర వాయొ.</verse>
				<verse number="35">అద్ సొవొర్ వావ్టె వాట్లె కామి సియొ అని పొదితగ వాట్లె గిర్ కామ్ సియొ. మాయ్నలిర్ తాన్ బహ్రి వాడి సీంతెర్. ఇదెన్ అర్తమ్ కియన ఇంద్కిట్‌తె, చొకొట్ కేంచి, తేన్ బారెతె సోంచ్ కీమ్ట్!” ఇంజెర్ యేసు వెహ్తొర్.</verse>
			</chapter>
			<chapter number="15">
				<verse number="1">ఉంది జోక టెక్స వసులి కియ్వలిర్ అని దుస్రుర్ పాపిర్ యేసు వెహ్వలిక్ గొస్టింగ్ కేంజ్లె, వోన్గ మీరె మాతెర్.</verse>
				<verse number="2">అద్ సూడ్సి పరిసయుల్క్ అని సాస్తిరిర్, “వేర్ యేసు పాపిర్కున్ కరుమ్ కీంతొర్. అని వూర్ సంగ మీరె మాసి తింతొర్” ఇంజెర్ గొల్గ్‌తెర్.</verse>
				<verse number="3">అస్కె యేసు వూర్కున్ ఇద్ నమున వెహ్తొర్:</verse>
				<verse number="4">“మిహ్గటల్ వొరొన్గ నూర్ (100) గొరెంగ్ మంతంగ్ ఇంట్. అవెనగటల్ ఉంది గొరె బూలె మాతెకె, అవ్ నొవద్ నొవ్ (99) గొరెన్ వోర్ బోడి గుటనగ సుటి కీసి, తప్సి సొత్త అద్ గొరె పుట్నల్ వేరి మహ్క్‌లె సొనొర్ ఇంతిట్ కి? తప్వక్ మహ్క్‌లె దాంతొర్!</verse>
				<verse number="5">అని అద్ పుడ్త పెజె సెటనగ వాట్సి, ఆనంద్నె రోన్ పియ్సి వాంతొర్.</verse>
				<verse number="6">అని వోనుర్ సోప్తలిర్‌కున్, ఆజు-బాజుతుర్కున్ కేయ్సి, ‘నావ తప్సి సొత్త అద్ గొరె పుడ్త. అదెన్ సాటి నా బరొబర్ ఆనంద్ యేతట్’ ఇంజెర్ వెహంతొర్.</verse>
				<verse number="7">అహ్నె పాప్నల్ కబ్లె మాయ్వల్ జురత్ సెలె వూర్ నొవద్ నొవ్ (99) నియత్నుర్‌కున్ తెర్, కబ్లె మాయ్వల్ వొరొర్ పాపెస్తన్ బారెతె తప్వక్ స్వర్గ్‌నగ వెలె ఆనంద్ యేతంతెర్” ఇంజెర్ వెహ్తొర్.</verse>
				<verse number="8">అహన్ వెహ్త పెజె యేసు, “ఉంది వెయ్లొనగ దహ కూరతంగ్ బిలంగ్ మత్తంగ్ ఇంటు. అవెనగటల్ ఉంది బిల బగయొ తూర్త. తె అద్ వెయ్లొ డివె నిరుసి, బిల పుట్నల్ వేరి, రోన్ పూరొ సియ్సి మహ్క్‌వక్ మందర్ కి? తప్వక్ మహ్కంత!</verse>
				<verse number="9">అద్ పుడ్త పెజె తన్వంగ్ సోప్తలికున్ అని ఆజు-బాజుతంగ్ వెయ్లొకున్ కేయ్సి, ‘నన తుహ్త బిల నాకున్ పుడ్త. అదెన్ సాటి నా బరొబర్ మిరట్ గిర్ ఆనంద్ యేతట్’ ఇంజెర్ వెహంత.</verse>
				<verse number="10">అదె తీర్దె కబ్లె మాయ్వల్ వొరొర్ పాపెస్తన్ బారెతె, బగవంతన్ మునె దూతలిర్ తప్వక్ ఆనంద్ యేతంతెర్” ఇంజెర్ యేసు వెహ్తొర్.</verse>
				<verse number="11">యేసు ఉండె గిర్ ఇహిన్ వెహ్తొర్: “వొరొర్ మాయ్నన్ ఇవిర్ మర్క్ మత్తెర్.</verse>
				<verse number="12">వూర్గటల్ చుడ్డొర్ బాబొన్ సంగ, ‘బాబగొ! ఆస్తితల్ నాకున్ వాయ్వల్ ఈస తూసి ఇంకె సీమ్’ ఇంజెర్ పూసి కీతొర్. తె బాబొ వూర్ ఇవిర్కున్ అద్ ఆస్తి తూసి సీతొర్.</verse>
				<verse number="13">కహి రోజ్క్‌నె వోర్ చుడ్డొర్ తన్వ ఈసతున్ వొమ్సి, కొతంగ్ పియ్సి లంగ్న దేస్ సొత్తొర్. అగ సుక్-బోగ్నె పిస్లె, కరబ్ ఆదత్క్ కరిసి, కొతంగ్ సమ్దొ కర్చి కీతొర్.</verse>
				<verse number="14">వోనంగ్ సమ్దొ కొతంగ్ మార్త పెజె, అద్ దేస్నగ బెయ్ డగుర్ కరు అర్త. అస్కె వోన్గ తిన్లె-ఉన్లె గిర్ బతయ్ సెలె మత్త.</verse>
				<verse number="15">“తె అద్ దేస్నొర్ వొరొర్ మాయ్ననగ సొంజి, కామ్ పూసి కీతొర్. అస్కె వోర్ మాయ్నల్ తన్వంగ్ పదిన తిన్వల్-ఉన్వడ సూడ్లె, వహుక్నెకె వోన్ సారి కీతొర్.</verse>
				<verse number="16">తె వోర్ బెయ్ కరుతె మత్త కాడ్కి, పదింగ్ తిన్వల్ పీచితె తెర్ పెటి నిహ్క ఇంజెర్ సూడ్తొర్. తెర్ బతి, వోన్ తిన్లె బోరె బతయ్ సియ్మకి.</verse>
				<verse number="17">“వోన్ బుది వాత అస్కె, ‘నా బాబొన రోన్ బచ్విరొ వెలెటిర్ బూయ్తలిర్‌కున్ ముక్తరి చంది మంత. బతి నన ఇగె చంది సెల్వ సాసెర్ మంతొన్.</verse>
				<verse number="18">నన ఇద్ దేసున్ సుటి కీసి, నా బాబొనగ దాక అని, “బాబగొ! నన బగవంతన్ ఉల్ట ఆసి, నీవ నదుడున్ మునె పాప్ కీతొన్.</verse>
				<verse number="19">ఇంగెడల్ నీవొర్ మరిన ఇంజెర్ కేయ్లె కామి సియొన్. నీవుర్ బూయ్తలిర్‌గటల్ వొరొన ఇంజి, కామ్నగ నేమి కీమ్ ఇంద్క”’ ఇంజెర్ సోంచ్ కీసి, యెంటనె బాబొనగ సొన్లె పెసితొర్. “బతి వోర్ లంగ్ మనెకెన్ బాబొ వోన్ సూడ్తొర్. తె వోన్ పొరొ కివుల్ లాగ్త. అస్కె విచ్చెర్ మరినగ సొత్తొర్ అని ముక బుర్సి, కలితొర్.</verse>
				<verse number="20"></verse>
				<verse number="21">అస్కె వోర్ మరి బాబొన్ సంగ, ‘బాబగొ! నన బగవంతన్ ఉల్ట ఆసి, నీవ నదుడున్ మునె పాప్ కీతొన్. ఇంగెడల్ నీవొర్ మరిన ఇంజెర్ కేయ్లె కామి సియొన్’ ఇంజెర్ ఇత్తొర్.</verse>
				<verse number="22">బతి బాబొ తన్వుర్ సేవ్కలిర్ సంగ, ‘సప్నె సొంజి, సమ్దినల్ చొకొట్న పాంగుడ్ తచి, వేన్ పోండుసట్. వేన బొటతున్ ముద్ద దొసి, కాల్కున్ చెపుల్క్ కెరుసట్.</verse>
				<verse number="23">అని చొకొట్ కొడుత పడ్డతున్ తచి కొయట్. మరట్ సమ్దిర్ ఆనంద్నె జేవున్ కీకట్.</verse>
				<verse number="24">సాసి-నేండ్తపినయ్ అని తప్సి సొంజి పుడ్తపినయ్, వేర్ నావొర్ మరి మంతొర్’ ఇంజెర్ వెహ్తొర్. అస్కె వూర్ ఆనంద్నె జేవున్త కామ్ సురు కీతెర్.</verse>
				<verse number="25">“అదె వకత్నె పెర్సొర్ మరి పొలమ్నల్ వాసెర్ మత్తొర్. తె తన్వ రోతల్ వాజ-గాజతె, పాటంగ్ వార్వల్ అని యేంద్వల్ నాంద్ వోన్ కేంజ వాత.</verse>
				<verse number="26">తె వొరొర్ సేవ్కన్ కేయ్సి, ‘బతల్ జర్గ్‌సెర్ మంత?’ ఇంజెర్ పూసి కీతొర్.</verse>
				<verse number="27">తె వోర్ సేవ్కల్, ‘నీవొర్ తముర్ వాతొర్. రోన్ వేరి, చొకొటె మల్సి వాత కాడ్కి, మీ బాబల్ కొడుత పడ్డతున్ కొయుసి, జేవున్ సీసెర్ మంతొర్’ ఇంజెర్ వెహ్తొర్.</verse>
				<verse number="28">అద్ కేంచి, వోర్ పెర్సొన్ సోంగ్ వాత. తె వోర్ రోత్ రొపొ నేంగ్మకి. అదెన్ సాటి బాబొయ్ బహ్రి వాసి, ‘రొపొ వర కోకొ’ ఇంజెర్ వోన్ జుల్మ కీతొర్.</verse>
				<verse number="29">అస్కె బాబొన్ సంగ, ‘ఇచుల బాబ! ఇచొంగ్ సాల్క్‌నల్ సేవ్కన్ దాత్ నీవ చాకొర కీసెర్ మంతొన్. నీవంగ్ ఆగెన్ బస్కెన్ వీడ్సి తాక్మకి. తెర్ బతి, “నీ సోప్తలిర్ సంగ దావత్ కీసి తిన్” ఇంజెర్ ఉంది చుడుర్ హెరె గిర్ నాకున్ సియ్మకి.</verse>
				<verse number="30">బతి నీ ఆస్తి పూరొ బోగమ్-సానిక్నగ కర్చి కియ్వల్, నీ మరి రోన్ వాతొర్. తె వోన్ సాటి, కొడుత పడ్డతున్ కొయుస్తి’ ఇంజెర్ ఇత్తొర్.</verse>
				<verse number="31">అస్కె బాబొ, ‘కోకొ! నిమె బస్కెట్ నహ్గన్ మందంతి. నహ్గ మన్వల్ సమ్దొ నీవయె ఆంద్.</verse>
				<verse number="32">బతి సాతొర్ వోర్ నేండ్తపినయ్ అని తప్సి సొత్తొర్ వోర్ పుడ్తపినయ్, నీవొర్ తముర్ మంతొర్. అదెన్ సాటి, మరట్ ఆనంద్నె ఇద్ జేవున్ తిన్వల్ బరొబరె ఆంద్’ ఇంజి ఇత్తొర్” ఇంజెర్ యేసు వెహ్తొర్.</verse>
			</chapter>
			<chapter number="16">
				<verse number="1">యేసు తన్వుర్ సిస్యలిర్ సంగ, “వొరొర్ దనెవంతన రోన్ వొరొర్ కారొబారి కామ్ కీందుర్. ఉంది దియ కహితుర్, ‘వోర్ నీవ ఆస్తితున్ ఆగమ్ కరబ్ కీసెర్ మంతొర్’ ఇంజెర్ కారొబారిన్ బారెతె దనెవంతన్ పిరది కీతెర్.</verse>
				<verse number="2">తె దనెవంతల్ వోన్ కేయుసి, ‘నీ బారెతె పర్జ వెహ్వలిక్ కరబ్ కామ్క్ కరల్ ఆందుంగ్ కి? నిమె ఇంకె వేరి కీత కారొబారిన లెక నాకున్ హవ్లి కీమ్. ఇంగెడల్ నహ్గ కామ్ కియ్మ’ ఇంజెర్ వోన్ వెహ్తొర్.</verse>
				<verse number="3">“తె వోర్ కారొబారి తన్వ తన మన్దె, ‘కారొబారిన కామ్నల్ నా మాల్కల్ నాకున్ తెండ్సి వాట్సెర్ మంతొర్. నాకున్తె కేతి కామ్ కీనల్ సక్తి సెలె. బిచెమ్ తల్కక ఇత్తెకె లజన్ వాటెంగ్ ఆంత. ఇంగె బతల్ కీక?</verse>
				<verse number="4">నాకున్ అద్ నవ్కరితల్ తెండ్సి వాడ్త పెజె, కహితుర్ తమ్వంగ్ రొహ్క్‌నగ నాకున్ మాన్ సీనల్, బతల్ కియనయొ నాకున్ టావ’ ఇంజెర్ సోంచ్ కీతొర్.</verse>
				<verse number="5">అని తన్వొర్ మాల్కన్ బాకి మన్వలిర్‌గటల్ వొరొన్ వొరొన్ కేయుస్తొర్. వూర్ వాత పెజె మొదొడొన్ సంగ, ‘నిమె నా మాల్కన్ బచొర్ బాకి మంతి?’ ఇంజెర్ పూసి కీతొర్.</verse>
				<verse number="6">తె వోర్ మాయ్నల్ ‘నూర్ (100) సోరంగ్ ఒలివ నియ్ బాకి మంతొన్’ ఇంజెర్ వెహ్తొర్. అస్కె కారొబారి, ‘ఇద్ రసిద్ యేత అని అగ ఉచ్చి యెంటనె పనస్ (50) సోరంగ్ ఇంజెర్ లిహి కీమ్’ ఇంజి వెహ్తొర్.</verse>
				<verse number="7">అద్ ఆత పెజె, ఉండె వొరొన్ సంగ, ‘నిమె బచొర్ బాకి మంతి?’ ఇంజెర్ పూసి కీతొర్. తె వోర్ మాయ్నల్, ‘నూర్ (100) పోతెంగ్ గొహ్క్ బాకి మంతొన్’ ఇంజెర్ వెహ్తొర్. తె కారొబారి, ‘ఇద్ రసిద్ యేచ్చి, తాన్ హసి (80) పోతెంగ్ ఇంజెర్ లిహి కీమ్’ ఇంజి వెహ్తొర్.</verse>
				<verse number="8">బగడ్-నియత్నె తాక్వల్ వేర్ కారొబారి ఇహిన్ గుమి కీతొర్. తెర్ బతి, వోనొర్ మాల్కల్ వోన్ మెచ్‌తొర్. బారితెకె, ఇద్ దునియతుర్ లోకుర్ దుస్రుర్‌కున్ బహన్ సూడన అని వూర్ సంగ బహన్ మందన ఇన్వడగ వెలె చతుర్ మందంతెర్. సత్న వేడ్చితె తాక్వలిర్ వెలె జోకంగ్ అచొర్ చతుర్ మనుర్.</verse>
				<verse number="9">అదెన్ సాటి, నన వెహ్వల్ బతల్ ఇత్తెకె, ఇద్ దునియతగ మీవ బగడ్-నియత్నె కమయ్ కీత ఆస్తితె దుస్రుర్‌కున్ మదత్ కీసి, సోప్తలిర్‌కున్ కమయ్ కీమ్ట్. అస్కె మిరట్ బస్కెట్ మన్వల్ స్వర్గ్‌నగ సొత్త పెజె, బగవంతల్ మీకున్ కరుమ్ కీంతొర్.</verse>
				<verse number="10">చుడుక్ గొస్టినగ నమకమ్నె మన్వల్ డగుక్ గొస్టినగ గిర్ నమకమ్నె మందంతొర్. చుడుక్ గొస్టినగన్ పసి కీతెకె, డగుక్ గొస్టినగ గిర్ పసి కీంతొర్.</verse>
				<verse number="11">అదె తీర్దె మిరట్ ఇద్ దునియత ఆస్తిత గొస్టితగన్ నమకమ్నె మన్విట్ తె, స్వర్గ్‌న కరల్ ఆస్తిత గొస్టితగ మీకున్ బోర్ నమంతొర్?</verse>
				<verse number="12">మిరట్ దుస్రుర ఆస్తిత గొస్టితగన్ నమకమ్నె మన్వెకె, ‘ఇద్ ఆస్తి మీకునె సొంతమ్’ ఇంజెర్ బోర్ సీనుర్? బోరె సియొర్!</verse>
				<verse number="13">రోన్ సేవ కియ్వల్ దాసి, ఇవిర్ మాల్కలిర సేవ వొర్సొన్ కియ పరొర్. మోక అహన్ కీనుర్తె, వొరొన్ పెర్మతె సూడ్సి, ఉండె వొరొన్ మెచ్వక్ ఆంతొర్. సెలెకె వొరొన్ మాని కీసెర్, ఉండె వొరొన్ చుడుర్-పాన్దె సూడంతొర్. మిరట్ దనమున్ పెర్మతె సూడ్కిట్‌తె, బగవంతన్ పెర్మతె సూడ పర్విట్” ఇంజెర్ యేసు వెహ్తొర్.</verse>
				<verse number="14">దనమున్ పెర్మ కియ్వలిర్ పరిసయుల్క్, యేసు వెహ్తంగ్ గొస్టింగ్ కేంచి, వోన్ చేడి కీతెర్.</verse>
				<verse number="15">తె యేసు వూర్ సంగ, “మిరట్ లోకుర్ మునె నియత్నుర్ ఆందుమ్ ఇంజెర్ తొహ్లె సూడంతిట్. బతి మీ దిల్తగ బతల్ మంత ఇన్వల్ బగవంతన్ టావయె. లోకుర్ వెలె మాని కియ్వడున్ బారెతె బగవంతన్ అసలె పసంద్ మనొ.</verse>
				<verse number="16">“యోహన్ వానల్ వేరి మోసెన కానున్ తీర్ అని పర్‌వక్తలిర్ లిహి కీతంగ్ గొస్టింగ్ తీర్ తాక్వల్ మత్త. బతి యోహన్ వాతొర్ అస్కెడల్ బగవంతన చొకొట్న కబుర్ పచర్ ఆసెర్ మంత. అని హర్ వొరొర్ బగవంతన కబుడున్ వొప్సి, తమ్వంగ్ దిల్క్‌నగ బగవంతల్ రాజ్ తాకుసన ఇంజెర్ వెలె కోసిద్ కీసెర్ మంతెర్.</verse>
				<verse number="17">బతి కేంజట్! ఇద్ హాబర్ అని దర్తురి నాసెడమ్ ఆనుంగ్ బతి, దర్మత కానున్తగ లిహి కీసి మన్వల్ ఉంది చుడుసి గొస్టి గిర్ తప్సి సొనొ.</verse>
				<verse number="18">“ఇద్ బస్కెట్ నిల్సి మందంత ఇన్వడ ఉంది నమున: తన్వ బాయ్కొన్ పార్కత్ సీసి, దుస్రొతున్ తుంగ్వల్ మాయ్నల్ తాన్ సంగ పీర్ కియ్వల్ ఆంతొర్. పార్కత్ ఆసి మన్వల్ వెయ్లొన్ తుంగ్వల్ గిరె పీర్ కీత లెకతెన్ వాంతొర్” ఇంజెర్ యేసు వెహ్తొర్.</verse>
				<verse number="19">అహన్ వెహ్త పెజె, యేసు ఇద్ కత సురు కీతొర్: “తొలె వొరొర్ దనెవంతల్ మత్తొర్. వోర్ బెయ్ బారితంగ్ రగలిక్ పాంగుక్ పోండ్సి, సుక్-సాంతితె చొకొట్ తింజెర్ పిసెర్ మత్తొర్.</verse>
				<verse number="20">వోర్ దనెవంతన రోత్ మునె పాటకున్ బగ్ల లాజర్ ఇన్వల్ బిచె-గాండల్ మందుర్. వోన మేందొల్ పూరొ పొట్కుడింగ్ అర్సి మత్త.</verse>
				<verse number="21">దనెవంతల్ తినెకె వోన టేబల్దల్ బూడ్ అర్వలిక్ మెయ్తంగ్-సుయ్తంగ్ టుక్డెంగ్ తిన్క ఇంజెర్ ఆసతె మందుర్. అచొరె ఆయ్వ, నెయ్క్ వాసి వోన మేందొడంగ్ పొట్కుడింగ్ నాక్‌దుంగ్.</verse>
				<verse number="22">వోర్ బిచె-గాండల్ మార్తొర్. తె బగవంతనుర్ దూతలిర్ వోన్ వోసి అబ్రాహమున్ బగ్ల ఉపుస్తెర్. అద్ ఆత పెజె, కహి రోజ్క్‌నె వోర్ దనెవంతల్ గిర్ మార్తొర్. తె వోన్ మాతి కీతెర్. వోర్ దనెవంతల్ సాన లోకమ్నగ దుక్సంగ్ బోగె మాసెర్ తల తహ్చి పొరొ సూడ్తొర్. అస్కె బెయ్ లంగ్ అబ్రాహమ్ అని వోన్ బగ్ల లాజర్ ఉచ్చి దిస్తెర్.</verse>
				<verse number="23"></verse>
				<verse number="24">తె వోర్ దనెవంతల్, ‘అబ్రాహమ్ తాదొ! నా పొరొ దయ తొహ. ఇద్ తడ్మితగ దుక్సతె తల్‌మెలె మాసెర్ మంతొన్. అదెన్ సాటి, వోన బొట యేతగ ముడుసి, నా వెంజెడున్ కీనన్ కియ్లె లాజర్తున్ సారి కీమ్’ ఇంజెర్ జుల్మ కీతొర్.</verse>
				<verse number="25">బతి అబ్రాహమ్, ‘తంగ్మరి, నిమె బొమిత్ పొరొ పిసి మనల్ వేరి, చొకొట్ సుక్-బోగ్ యేత్‌తి. బతి అస్కె, లాజరు వెలె తక్‌లిబ్ బోగె మాతొర్. అద్ గొస్టితున్ హేతు కీమ్. ఇంకె వేర్ ఆరమ్ యేచ్చెర్ మంతొర్. నిమె దుక్సతె తల్‌-మెలె మాసెర్ మంతి.</verse>
				<verse number="26">ఇవె ఆయ్వ, ఉండె ఉంది గొస్టి బతల్ ఇత్తెకె, నీకున్ మాకున్ నడ్డుమ్ ఉంది అంత్ లాగొ అద్ కోల్ డొడ్డొ మంత. ఇదెన్ హిందల్, ఇగెటుర్ మిహ్గ వాయ పరుర్ అని అగటుర్ ఇగె వీడ్సి వాయ పరుర్’ ఇంజెర్ అబ్రాహమ్ వెహ్తొర్.</verse>
				<verse number="27">అస్కె దనెవంతల్, ‘అహన్ బెహెతె తాదొ, వోర్ లాజర్తున్ నా బాబొన రోన్ సారి కీమ్ ఇంజెర్ నీకున్ కోరంతొన్.</verse>
				<verse number="28">బారితెకె నాకున్ సియ్విర్ తాదల్-తముక్ మంతెర్. దుక్సతె తల్‌-మెలె మాయ్వల్ జాగతగ వాయ్వక్‌నె వూర్గ సొంజి, లాజర్ దమ్కి సియ పరంతొర్’ ఇంజెర్ కోర్తొర్.</verse>
				<verse number="29">“బతి అబ్రాహమ్, ‘మోసెన కానున్ అని దుస్రుర్ పర్‌వక్తలిర్ వెహ్తంగ్ వచన్క్ మంతంగ్. అవ్ వచన్క్ పియ్సి తాకిర్’ ఇంజెర్ ఇత్తొర్.</verse>
				<verse number="30">తె వోర్ దనెవంతల్, ‘అహన్ ఆయొ, అబ్రాహమ్ తాదొ! సాతుర్గటల్ బోరె ఆయి వొరొర్ వూర్గ సొత్తెకె, వూర్ పాప్నల్ కబ్లె మాంతెర్’ ఇంజెర్ వెహ్తొర్.</verse>
				<verse number="31">అస్కె అబ్రాహమ్, ‘మోసెన కానున్ అని పర్‌వక్తలిరంగ్ వచన్క్ పియ్సి, వూర్ తాక్వెకె దానిర్తె, సాతుర్గటల్ వొరొర్ నేండ్సి వూర్గ సొత్తెకె గిర్ బతి, వూర్ నమ్ముర్’ ఇంజి వెహ్తొర్” ఇంజెర్ యేసు పరిసయుల్కున్ వెహ్తొర్.</verse>
			</chapter>
			<chapter number="17">
				<verse number="1">ఉంది దియ యేసు తన్వుర్ సిస్యలిర్ సంగ, “పాప్నగ కోండి కియ్వలిక్ తప్వక్ వాంతంగ్. బతి అవ్ బోన్ హిందల్, వాంతంగొ వోన్ సిక్స తపొ.</verse>
				<verse number="2">నా పొరొ బరొస ఇర్వలిర్ ఈతుర్ చుడుర్-పాన్దె మన్వలిర్‌గటల్ వొరొర్ పాప్ కియన్ సాటి, ఉంది మోక బోరె కారన్ ఆనుర్తె, ఆతొర్ మాయ్నన గోటితగ ఉంది డగుర్ జత్తతున్ దొహ్చి, సమ్దుర్‌తగ వాట్వల్ చొకొట్ మందంత.</verse>
				<verse number="3">అదెన్ సాటి, మీవ మిరట్ దిహన్తె మంట్. మిహ్గటల్ బోరె ఆయి పాప్ కీనుర్తె, వోన్ దమ్కి సీమ్టు. అని వోర్ పాప్నల్ కబ్లె మాతెకె, మాపి కీమ్ట్.</verse>
				<verse number="4">ఉంది మోక వోర్ ఉంది దియత్ రొపొ యేడుంగ్ జోకంగ్ మీకున్ ఉల్ట పాప్ కీసి, అంటిత్కె యేడుంగ్ జోకంగ్ మిహ్గ వాసి, ‘నన కబ్లె మాసెర్ మంతొన్’ ఇందనుర్తె, వోన్ మాపి కీమ్ట్” ఇంజెర్ వెహ్తొర్.</verse>
				<verse number="5">అపొస్‌తుల్క్, “మావ బరొసతున్ బడి కీమ్” ఇంజెర్ పర్బున్ కోర్తెర్.</verse>
				<verse number="6">తె పర్బు, “మీకున్ మోవెర దానతచొర్ బరొస మత్తెకె గిర్ ఆయర్. ఇద్ డగుర్ మరత్ సంగ, ‘యే! మరతి సీర్క్ మిసడి సమ్దుర్‌తగ సొంజి అర’ ఇత్తెకె గిర్, అద్ మీ గొస్టి కేంచి అరంత” ఇంజెర్ వెహ్తొర్.</verse>
				<verse number="7">యేసు ఉండె గిర్ ఇహిన్ వెహ్తొర్: “నీవ పొలమ్ ఊడ్వల్ సేవ్కలె ఆయి, సెలెకె నీవంగ్ గొరెంగ్ మెహ్వల్ గాయ్కియ్ ఆయి, కామ్నల్ రోన్ వాతొర్ ఇత్తెకె వోన్ సంగ, ‘వెయ్నె వాసి జేవున్ కియ్లె ఉద!’ ఇంజెర్ ఇంతి కి? అసలె ఇన్వి.</verse>
				<verse number="8">అహన్ ఇందన్ బద్లి, ‘నా సాటి గాటొ-కుస్రి అట. సేలతె నడి దొహ్చి, నాకున్ వహ్డి కీమ్. నన తిన్వల్ ఆత పెజె నిమె తింద్కి’ ఇంజెర్ ఇంతి.</verse>
				<verse number="9">నిమె వెహ్తప్ వోర్ సేవ్కల్ కీతొర్ ఇంజెర్, వోన్ నిమె దనెవాద్ వెహంతి కి? నిమె అసలె వెహ్వి.</verse>
				<verse number="10">“మిరట్ గిర్ వెహ్త తీర్ నిబి కీత పెజె, ‘మమొట్ సాదరన్ సేవ్కలిర్ ఆందుమ్. మా పొరొ మన్వల్ జిమ నిబి కీతొమ్ అచొరె’ ఇంజి వెహన” ఇంజెర్ వెహ్తొర్.</verse>
				<verse number="11">యేసు యెరుసలెమ్ సొన్లె యాత్ర కీనెకె, గలిలయ అని సమరయ యేరియన సివత్ నడ్డుమ్‌నల్ సొంజెర్ మత్తొర్.</verse>
				<verse number="12">అహన్ సర్దె మన్వల్ ఉంది నాటె నేంగ్లె ఆనెకె, పెర్స నొపితె మన్వలిర్ దహ జన్క్ వోన్ మునెత్క్ వాసెర్ మత్తెర్.</verse>
				<verse number="13">అని వూర్ యేసున్ సూడ్సి, లంగ్ నిల్తెర్. అని, “యేసు! మా మాల్క! మా పొరొ దయ తొహ్చి, మాకున్ చొకొట్ కీమ్” ఇంజెర్ జోర్తె కిలితెర్.</verse>
				<verse number="14">తె యేసు వూర్కున్ సూడ్సి, “మిరట్ సొంజి కటొడలిర్కున్ తొహట్” ఇంజెర్ వెహ్తొర్. అహన్ సొంజెర్ మనెకెనె, వూర్ చొకొట్ ఆతెర్.</verse>
				<verse number="15">అస్కె వూర్గటల్ వొరొర్ తన్వ నొపి కమి ఆయ్వల్ సూడ్సి, జోర్తె “బగవంతనె డగుర్-పాన్ వాయి!” ఇంజెర్, పెజె మల్సి వాతొర్.</verse>
				<verse number="16">వోర్ మాయ్నల్ సమరయ యేరియతొర్ ఆందుర్. వోర్ వాసి యేసునంగ్ కాల్క్ కర్సి, దనెవాద్ వెహ్తొర్.</verse>
				<verse number="17">అస్కె యేసు, “పూరొ దహ జన్క్ చొకొట్ ఆతిట్ కి? మంజె మెయ్తుర్ నొవ్ జన్క్ బేందిర్?</verse>
				<verse number="18">బగవంతన్ డగుర్-పాన్ కియ్లె, వేర్ సమరయ జాతితొన్ సుటి కీసి, మెయ్తుర్ చొకొట్ ఆతుర్ బోరె వాయ్మకియ్?” ఇంజెర్ వోన్ పూసి కీతొర్.</verse>
				<verse number="19">అని, “నిమె తేచ్చి సొన్. నీవ బరొసయ్ నీకున్ చొకొట్ కీత” ఇంజెర్ వెహ్తొర్.</verse>
				<verse number="20">కహితుర్ పరిసయుల్క్, “ బగవంతన రాజ్ బస్కె వాంత?” ఇంజెర్ యేసున్ పూసి కీతెర్. తె యేసు, “బగవంతన రాజ్ పర్జతున్ దిస్నల్ వాయొ.</verse>
				<verse number="21">‘ఇచుల! ఇగె మంత. అచుల! అగ మంత’ ఇంజెర్ బగవంతన రాజున్ బారెతె వెహ వాయొ. బారితెకె, ఇంకె బగవంతల్ మీ నడ్డుమ్ మంజి, పర్జతంగ్ దిల్క్‌నగ రాజ్ తాకుసెర్ మంతొర్” ఇంజెర్ వెహ్తొర్.</verse>
				<verse number="22">అద్ ఆత పెజె తన్వుర్ సిస్యలిర్ సంగ, “బవిసత్నె స్వర్గ్‌నొర్ మాయ్నల్ వాయ్వల్ దివొసున్ మిరట్ సూడన ఇంజెర్ బెయ్ ఆస కీంతిట్. బతి అద్ దివొసున్ సూడ్విట్.</verse>
				<verse number="23">అస్కె పర్జ మీ సంగ, ‘ఇచుల! ఇగె మంతొర్. సెలెకె అచుల! అగ మంతొర్’ ఇంజెర్ వెహంతెర్. బతి వూర గొస్టి కేంజ్మట్ అని వూర్ పెజెయ్ విచ్చెర్ సొన్మట్.</verse>
				<verse number="24">హాబడగ మిడ్చ్‌తతున్ సమ్దిర్ బహన్తె సూడంతెరొ, అహ్నె స్వర్గ్‌నొర్ మాయ్నల్, ఉండె ఉంది జోక మల్సి వానెకె, సమ్దిర్ సూడంతెర్.</verse>
				<verse number="25">బతి ఇవ్ సమ్దొ జర్గన్ మునె, ఇద్ పిడితుర్ నాకున్ ఉల్ట ఆయ లాగర్ అని నన వెలె దుక్సంగ్ బోగె మాయ లాగర్.</verse>
				<verse number="26">“నోవహున కాలమ్నె జర్గ్‌త తీరె స్వర్గ్‌నొర్ మాయ్నన వాయ్వల్ గట్కతె గిర్ జర్గంత.</verse>
				<verse number="27">వోర్ నోవహు రూకతగ నేంగ్నల్ వేరి, పర్జ తింజెర్, ఉంజెర్, మర్మింగ్ ఆసెర్, మర్మింగ్ కీసెర్ మత్తెర్. అద్ గట్కతె జల్త గండమ్ వాసి, నోవహున కుటుంబతుర్కున్ ఆయ్వ మెయ్తుర్ సమ్దిర్‌కున్ నాసెడమ్ కీత.</verse>
				<verse number="28">“లోతున కాలమ్నె జర్గ్‌త తీర్ గిర్ జర్గంత. అస్కె వూర్ తింజెర్, ఉంజెర్, యేచ్‌చెర్, వొమ్సెర్, ఉర్సెర్, రొహ్క్ దొహ్చెర్ పిసెర్ మత్తెర్.</verse>
				<verse number="29">బతి లోతు సొదొమ నగుడున్ సుటి కీసి సొత్త నేటినె, హాబడల్ పొత్వల్ గందొక్ అని తడ్మి గొకంగ్ పిర్దున్ మోడి అరుసి, లోతున కుటుంబతుర్కున్ ఆయ్వ, మెయ్తుర్ సమ్దిర్‌కున్ నాసెడమ్ కీత.</verse>
				<verse number="30">స్వర్గ్‌నొర్ మాయ్నల్ వాయ్వల్ దివొస్ గిర్, అహ్నె జర్గంత.</verse>
				<verse number="31">అంటిత్ రోత మిదెతగ మన్వల్, తన్వ సామన్ తర్లె ఇంజెర్ గిర్ బూడ్ రెయ్వ. అహ్నె వావ్టె మన్వల్, బతతునె తర్లె రోన్ వాయ్వ. బారితంగ్ చీజ్కున్ బారెతె గిర్ రంది కియ్మట్.</verse>
				<verse number="32">లోతున వెయ్లొ బహన్ మార్తయొ హేతు కీమ్ట్!</verse>
				<verse number="33">తన్వ దన్-దవ్లతున్ అని తన్వ జీవతున్ బచి కీక ఇన్వన్ బస్కెట్ మన్వల్ జీవ పుటొ. బతి నా సాటి తన్వ జీవతున్ సుటి కియ్వన్, బస్కెట్ మన్వల్ జీవ పుటంత.</verse>
				<verse number="34">మీకున్ వెహ్వల్ బతల్ ఇత్తెకె, అంటిత రాతున్ ఇవిర్ కటుడ్ పొరొ మందంతెర్. వూర్గటల్ వొరొన్ సుటి కీసి, ఉండె వొరొన్ వోయ్వల్ జర్గంత.</verse>
				<verse number="35">రండ్ వెయ్లొక్ జత్త నోర్సెర్ మందంతంగ్. ఉందితున్ సుటి కీసి, ఉండె ఉందితున్ వోయ్వల్ జర్గంత.</verse>
				<verse number="36">[ఇవిర్ ఉందియ్ పొలమ్నగ మందంతెర్. వూర్గటల్ వొరొన్ సుటి కీసి, ఉండె వొరొన్ వోయ్వల్ జర్గంత]” ఇంజెర్ యేసు వెహ్తొర్. తె సిస్యలిర్, “ఇవ్ సమ్దొ బగ జర్గనుంగ్ పర్బు?” ఇంజెర్ పూసి కీతెర్. అస్కె యేసు, “బగతె జన్వర్‌త చెత్త మందంతయొ అగ రాయలిక్ మీరె మాంతంగ్” ఇంజెర్ జవబ్ సీతొర్.</verse>
				<verse number="37"></verse>
			</chapter>
			<chapter number="18">
				<verse number="1">వీటున్ వాయ్వక్‌నె బస్కెట్ పార్తన కీసెర్ మందన ఇంజెర్ వెహ్లె, యేసు సిస్యలిర్‌కున్ ఇద్ నమున వెహ్తొర్.</verse>
				<verse number="2">అద్ బతల్ ఇత్తెకె: “ఉంది చహర్తె తస్వ కియ్వల్ వొరొర్ అదికారి మత్తొర్. బగవంతల్ ఇత్తెకె వోన్ వెరె సెలె. అని పర్జతున్ మాని కియ్వెకె సొందుర్.</verse>
				<verse number="3">అదె చహర్తె ఉంది రాండె వెయ్లొ మత్త. అద్ రాండె వెయ్లొ, వోర్ అదికారినగ గడి గడి వాసెర్, ‘సాబ్! నాకున్ అని నా పగ-దారన గొస్టితున్ తస్వ కీమ్’ ఇంజెర్ కోర్సెర్ మందు.</verse>
				<verse number="4">కహి రోజ్క్ వేరి, వోర్ తాన గొస్టితున్ వొప్మకి. బతి ఆక్రిత్, ‘నాకున్ బగవంతల్ ఇత్తెకె వెరె సెలె. అని పర్జ ఇత్తెకె మాన్ సెలె. తెర్ బతి, ఇద్ రాండె వెయ్లొ నహ్గ వాసి, జుల్మ కీసెర్ మంత. అదెన్ సాటి, ఇద్ వెయ్లొ నహ్గ గడి గడి వాయ్వక్‌నె, తస్వ కీక’ ఇంజెర్ వోర్ తన్వ మన్దె ఇత్తొర్” ఇంజెర్ పర్బు వెహ్తొర్.</verse>
				<verse number="5"></verse>
				<verse number="6">అహన్ వెహ్త పెజె పర్బు, “బగడ్-నియత్నె తాక్వల్ వోర్ తస్వ కియ్వల్ అదికారి ఇత్తంగ్ గొస్టింగ్ కేంజ్తిట్.</verse>
				<verse number="7">తె బగవంతల్ తన నేమి కీతుర్ నర్క-పియల్ తనకున్ పార్తన కీసెర్ మత్తెకె, వూర్కున్ తప్వక్ నాయమ్ జర్గుసొరియ్? వోర్ కోరుమ్ కీనురియ్?</verse>
				<verse number="8">వూర్ సాటి బగవంతల్ యెంటనె నాయమ్ జర్గుసంతొర్ ఇంజెర్ మీకున్ వెహ్చెర్ మంతొన్. బతి స్వర్గ్‌నొర్ మాయ్నల్ బగవంతనల్ మల్సి వానెకె, వోన్గ బరొస ఇర్తుర్ బోరె దర్తురిత్ పొరొ దిసనిరియ్?” ఇంజెర్ పూసి కీతొర్.</verse>
				<verse number="9">అని తమొ నియత్నుర్ ఇంజెర్ తమ్గ బరొస ఇర్సెర్, దుస్రుర్‌కున్ చుడుర్-పాన్దె సూడ్వలిర్ బారెతె యేసు ఇద్ నమున వెహ్తొర్.</verse>
				<verse number="10">అద్ బతల్ ఇత్తెకె, “పార్తన కియన్ సాటి ఇవిర్ మాయ్నలిర్ మందిర్తగ సొత్తెర్. వూర్ ఇవిర్గటల్ వొరొర్ పరిసయుల్క్‌న వర్గతొర్ అని ఉండె వొరొర్ టెక్స వసులి కియ్వల్.</verse>
				<verse number="11">వోర్ పరిసయుల్క్‌న బాజ్నొర్ సమ్దిర్‌గటల్ అలగ్ నిల్సి, ‘బగవంత! పసి కియ్వలిర్ దాత్, బగడ్-నియత్నె తాక్వలిర్ దాత్, పీర్ కియ్వలిర్ దాత్ అని వేర్ టెక్స వసులి కియ్వన్ దాత్ నాకున్ ఇర్వ కాడ్కి, నీకున్ దనెవాద్ వెహ్చెర్ మంతొన్.</verse>
				<verse number="12">నన వారమున్ రండ్ జోకంగ్ ఉపస్ పియంతొన్. నాకున్ వాయ్వల్ సమ్దొ లాబమ్నల్ నూటల్ దహ ఈసంగ్ సీసెర్ మంతొన్’ ఇంజెర్ పార్తన కీతొర్.</verse>
				<verse number="13">బతి వోర్ టెక్స వసులి కియ్వల్ వోన్గటల్ లంగ్ నిల్సి, హాబడెకె సూడ్లె దర్యమ్ ఆయ్వ సొంజి, తన్వ సాతితున్ పాసెర్, ‘బగవంత! నన పాపిన ఆందున్. నా పొరొ దయ తొహ’ ఇంజెర్ పార్తన కీతొర్.</verse>
				<verse number="14">బగవంతన నదుడె పరిసయుల్క్‌న బాజ్నొన్ తెర్, వేర్ టెక్స వసులి కియ్వల్ నియత్నొర్ ఆసి, రోన్ సొత్తొర్ ఇంజి మీకున్ వెహంతొన్. బారితెకె తన్వ తన డగుర్-పాన్ కియ్వన్ బగవంతల్ చుడుర్-పాన్ సీంతొర్. అని బోర్తె చుడుర్-పాన్ కీంతొరొ, వోన్ డగుర్-పాన్ సీంతొర్” ఇంజెర్ వెహ్తొర్.</verse>
				<verse number="15">ఉంది దియ కహితుర్ లోకుర్, ‘యేసు కెయ్క్ ఇర్సి ఆసిర్‌వాద్ సియన’ ఇంజెర్ తమ్వుర్ మరి-మియడున్ పియ్సి వాతెర్. అద్ సూడ్సి వోనుర్ సిస్యలిర్ వూర్కున్ రాంగి సీతెర్.</verse>
				<verse number="16">బతి యేసు వూర్కున్ తన్గ కేయుసి, “వూర్ మరి-మియడున్ నహ్గ వాయ సీమ్ట్, వూర్కున్ ఆపుసియ్మట్. వూర్ దాత్నురయె బగవంతన రాజ్ ఆంద్.</verse>
				<verse number="17">ఇద్ సతెమ్ ఆంద్. బూర్తె మరి-మియడున్ దాత్ తమ్వంగ్ దిల్క్‌నగ బగవంతల్ రాజ్ తాకుస్లె వొపురొ, వూర్ బస్కెన్ అద్ రాజ్నగ నేంగ పరుర్” ఇంజెర్ వెహ్తొర్.</verse>
				<verse number="18">యూదుల్క్‌నొర్ అదికారి వొరొర్ యేసున్, “చొకొట్నొర్ గురుజి! నాకున్ బస్కెట్ మన్వల్ జీవ పుటన ఇత్తెకె, నన బతల్ కియన?” ఇంజెర్ పూసి కీతొర్.</verse>
				<verse number="19">తె యేసు, “నాకున్ బారి, ‘చొకొట్నొర్ గురుజి’ ఇంతి? బగవంతన్ తపుసీసి, దుస్రొర్ బోరె చొకొట్నొర్ ఆయొర్.</verse>
				<verse number="20">అని, ‘పీర్ కియ్వ, బోనయ్ జీవ యేత్వ, బతయ్ కల్వ, లబడ్ గవ వెహ్వ, అవల్-బాబొన్ మాన్ సియన’ ఇన్వలిక్ బగవంతనంగ్ ఆగెంగ్ టావయ్ కి?” ఇంజెర్ యేసు వోన్ పూసి కీతొర్.</verse>
				<verse number="21">అస్కె వోర్ దనెవంతల్, “నావ చుడ్డు-గాదల్ ఇవ్ సమ్దొ ఆగెన్ పియ్సి తాక్సెరెన్ మంతొన్” ఇంజెర్ వెహ్తొర్.</verse>
				<verse number="22">అద్ కేంచి యేసు, “నిమె ఉండె ఉంది కామ్ కీమ్. అద్ బతల్ ఇత్తెకె, నిహ్గ మన్వల్ జాయ్జత్ సమ్దొ వొమ్సి, అవ్ కొతంగ్ గరిబున్ తూసి సీమ్. అస్కె నీ సాటి స్వర్గ్‌నగ దన్ మందంత. అద్ ఆత పెజె, నావ చర్న పియ్సి తాక” ఇంజెర్ వెహ్తొర్.</verse>
				<verse number="23">బతి వోర్ డగుర్ దనెవంతల్ ఆత కాడ్కి, అద్ గొస్టి కేంజ్త బరొబర్ నారజ్ ఆసి, అగటల్ సొత్తొర్.</verse>
				<verse number="24">వోన్ బాజ్ సూడ్సి యేసు, “దన్తున్ పొరొ బరొస ఇర్వలిర్ బగవంతన రాజ్నగ నేంగ్వల్ వెలె కస్టమ్.</verse>
				<verse number="25">ఉంది హూటడ్, కొట్వల్ సుయ్ద గదితల్ కడ్సి సొందన ఇత్తెకె వెలె కస్టమ్. అహ్నె వొరొర్ దనెవంతల్ బగవంతన రాజ్నగ నేంగన ఇత్తెకె, ఉండె ఇచుర్ వెలె కస్టమ్” ఇంజెర్ వెహ్తొర్.</verse>
				<verse number="26">తె అద్ కేంజ్తుర్ వూర్, “అహన్ బెహెతె, బోర్ బచె మాసి, నేంగ పరనుర్?” ఇంజెర్ పూసి కీతెర్.</verse>
				<verse number="27">అస్కె యేసు, “నరిమన్కన కెయ్దె ఈతల్ కామ్ ఆయ పరొ బతి, సిరిప్ బగవంతలె ఈతల్ కామ్ కియ పరంతొర్” ఇంజెర్ వెహ్తొర్.</verse>
				<verse number="28">తె పేతురు, “ఇచుల! మహ్గ మన్వల్ సమ్దొ సుటి కీసి, నీవ చర్న పియ్సి తాక్సెర్ మంతొమ్” ఇంజెర్ ఇత్తొర్.</verse>
				<verse number="29">అస్కె యేసు, “ఇద్ సతెమ్ ఆంద్. బగవంతన రాజున్ సాటి, తన్వ రోతున్, బాయ్కొన్, తాదల్-తమున్, అవల్-బాబొన్ అని మరి-మియడున్ సుటి కీసి తాక్వల్ హర్ వొరొర్, ఇద్ దర్తురితగ వెలె పాల్క్ ఆసిర్‌వాద్న వెలె పండి యేచ్చెరెన్ మందంతొర్. అని బవిసత్నె వోన్ బస్కెట్ మన్వల్ జీవ గిర్ పుటంత” ఇంజెర్ వెహ్తొర్.</verse>
				<verse number="30"></verse>
				<verse number="31">యేసు తన్వుర్ బార జన్క్ సిస్యలిర్‌కున్ బగ్ల కేయ్సి, “ఇచుల కేంజట్! మరట్ పొరొ వర్సి యెరుసలెమ్ సొంజెర్ మంతట్. అగ స్వర్గ్‌నొర్ మాయ్నన్ బారెతె తొలె పర్‌వక్తలిర్ లిహి కీతంగ్ సమ్దొ వచన్క్ బర్పుర్ జర్గంతంగ్.</verse>
				<verse number="32">బహన్ ఇత్తెకె, వోన్ యూదుల్క్ ఆయుర్ వూర కెయ్దె హవ్లి కీంతెర్. వూర్ వోన్ చేడి కీసి, వోన హిజత్ వోంతెర్. వోన్ పొరొ ఉస్కంతెర్.</verse>
				<verse number="33">వోన్ చాటల్క్‌నె పాంతెర్. ఆక్రిత్ వోన్ జకంతెర్. బతి మూంద్ రోజ్క్‌నె నేండంతొన్” ఇంజెర్ వెహ్తొర్.</verse>
				<verse number="34">బతి వూర్ సిస్యలిర్‌కున్ వోర్ వెహ్త జర గిర్ అర్తమ్ ఆయ్మకి. అద్ గొస్టితున్ మక్డితె ఇర్త కాడ్కి, వూర్కున్ అద్ సమ్జె మాయ్మకి.</verse>
				<verse number="35">యేసు యెరికొ నగుడున్ కరుమ్ యెవ్నెకె, అగ సర్దున్ బగ్ల వొరొర్ గుడ్డి బిచెమ్ తల్క్‌సెర్ ఉచ్చి మత్తొర్.</verse>
				<verse number="36">మాంది వీడ్సి సొన్వల్ చపుడ్ కేంచి, “బతల్ జర్గ్‌సెర్ మంత?” ఇంజెర్ పూసి కీతొర్.</verse>
				<verse number="37">తె వూర్, “నజరేత్ చహర్తొర్ యేసు సరియ్ సొంజెర్ మంతొర్” ఇంజెర్ వెహ్తెర్.</verse>
				<verse number="38">అస్కె వోర్ గుడ్డి, “యేసు, దావిద్న కాన్‌దాన్తొని! నా పొరొ దయ తొహ!” ఇంజెర్ జోర్తె కిలితొర్.</verse>
				<verse number="39">తె వోన్ మునెతల్ వీడ్వలిర్, “దబ్ మన్!” ఇంజెర్ రాంగి సీతెర్. బతి వోర్ ఉండె ఇచుర్ జోర్తె, “దావిద్న కాన్‌దాన్తొని! నా పొరొ దయ తొహ!” ఇంజెర్ కిలితొర్.</verse>
				<verse number="40">తె యేసు ఆగ్సి, “వోన్ నహ్గ పియ్సి వరట్” ఇంజెర్ ఆగె సీతొర్.</verse>
				<verse number="41">తె వోర్ గుడ్డిన్ వూర్ తత్త పెజె, “నన నీ సాటి బతల్ కియన ఇంతి?” ఇంజెర్ యేసు వోన్ పూసి కీతొర్. అస్కె వోర్, “పర్బు! నాకున్ నదుర్ పహ్జె” ఇంజెర్ ఇత్తొర్.</verse>
				<verse number="42">తె యేసు, “నీ కడ్క్‌నె సూడ! నీవ బరొసయె నీకున్ చొకొట్ కీత” ఇంజెర్ వెహ్తొర్.</verse>
				<verse number="43">అస్కె యెంటనె వోనంగ్ కడ్క్ చొకొట్ ఆతంగ్. తె వోర్ బగవంతన్ దనెవాద్ వెహ్చెర్, యేసున్ పెజెయ్ సొత్తొర్. పర్జ సమ్దిర్ అద్ సూడ్సి, బగవంతన్ డగుర్-పాన్ సీతెర్.</verse>
			</chapter>
			<chapter number="19">
				<verse number="1">యేసు యెరికొ నగుడె నేంగ్సి, వీడ్సెర్ మత్తొర్.</verse>
				<verse number="2">ఇచుల కేంజట్! అద్ నగుడె జకయ ఇన్వల్ వొరొర్ మాయ్నల్ మత్తొర్. వోర్ టెక్స వసులి కియ్వలిరొర్ అదికారి ఆందుర్ అని వోన్గ వెలె జాయ్జత్ మత్త.</verse>
				<verse number="3">అద్ గట్కతె, ‘యేసు బోర్ ఆందుర్ బెహె?’ ఇంజెర్ సూడ్లె కోసిద్ కీతొర్. బతి వోర్ వెలె టుగ్రి మత్త కాడ్కి, మాందిత్ రొపొ మన్వల్ యేసున్ సూడ పర్మకి.</verse>
				<verse number="4">తె అద్ బాజునె వాంతొర్ ఇంజెర్ కరి కీసి, మునె విచ్చెర్ సొత్తొర్. అని తోయ మర తెర్గ్‌సి, సూడ్సెర్ మత్తొర్.</verse>
				<verse number="5">తె యేసు అద్ జాగతగ యెవ్త పెజె, పొరొ సూడ్తొర్. అని వోన్ సంగ, “జకయ వెయ్నె బూడ్ రెయ! నేండ్ నీవ రోన్ నన ముకమ్ కియ లాగర్” ఇంజెర్ ఇత్తొర్.</verse>
				<verse number="6">అస్కె, యెంటనె జకయల్ మరతల్ రెయ్సి, బెయ్ ఆనంద్నె యేసున్ తన్వ రోన్ వోతొర్.</verse>
				<verse number="7">తె పర్జ సమ్దిర్ సూడ్సి, “పాపెస్తన రోన్ బారి సొంజెర్ మంతొర్ బెహె!” ఇంజెర్ యేసున్ బారెతె గొల్గ్‌తెర్.</verse>
				<verse number="8">బతి రోన్ వాత పెజె, జకయల్ నిల్సి, “ఇచుల పర్బు! నావ ఆస్తితల్ అర్దొ ఈస గరిబున్ సీంతొన్. నన బోనె పసి కీసి బతతునె యేచ్చి మంద్కతె, వోన్ నాలుంగ్ ఈసంగ్ అదిక్ మల్సి సీంతొన్” ఇంజెర్ యేసున్ వెహ్తొర్.</verse>
				<verse number="9">తె యేసు, “నేండ్ నిమె అని నీవ రోతుర్ పాప్నల్ బచె మాతిట్. బారితెకె, నిమె గిర్ అబ్రాహమున్ మోడి బగవంతన్ పొరొ బరొస కీతి.</verse>
				<verse number="10">బగవంతన సర్దల్ బూలె మాసి మన్వలిర్‌కున్ బచి కియ్లెనె స్వర్గ్‌నొర్ మాయ్నల్ వాతొర్” ఇంజెర్ వెహ్తొర్.</verse>
				<verse number="11">పర్జ సమ్దిర్ ఇవ్ గొస్టింగ్ కేంచెర్ మత్తెర్. యేసు యెరుసలెమున్ కరుమ్ వాత కాడ్కి, పర్జ సమ్దిర్ బగవంతన రాజ్ వాయ్వల్ వెలె కరుమ్ మంత ఇంజెర్ సోంచ్ కీసెర్ మత్తెర్.</verse>
				<verse number="12">అదెన్ సాటి, యేసు వూర్కున్ ఇద్ నమున వెహ్తొర్: “రాజలిర కాన్‌దాన్తొర్ వొరొర్ మాయ్నల్ మహ రాజన కెయ్దె తన రాజల్ ఆసి, తన్వ దేస్నె మల్సి వాయ్లె, లంగ్న దేస్ సొన్లె తయర్ ఆసెర్ మత్తొర్. అస్కె తన్వుర్ దహ జన్క్ సేవ్కలిర్‌కున్ కేయ్సి, మాయ్నన్ ఉంది హజర్ (1,000) కొతంగ్ సీసి, ‘నన మల్సి వానల్ వేరి, బేపరి కీమ్ట్’ ఇంజెర్ వెహ్చి సొత్తొర్.</verse>
				<verse number="13"></verse>
				<verse number="14">బతి వోనుర్ పర్జ వోన్ మెచ్వెకె సొందిర్. అదెన్ సాటి, ‘వేర్ మా పొరొ రాజ్ తాకుస్వల్ మాకున్ ఇస్టమ్ సెలె’ ఇంజెర్ మహ రాజనగ వోన్ పెజెయ్ కబుర్ సారి కీతెర్.</verse>
				<verse number="15">తెర్ బతి, వోర్ రాజల్ ఆసి మల్సి వాతొర్. అస్కె, తన సీత దనమ్నె బోర్ బతల్ కమయ్ కీతెరొ, కరి కియన ఇంజెర్ వూర్ సేవ్కలిర్‌కున్ కేయుస్తొర్.</verse>
				<verse number="16">తె మొదొడొర్ వాసి, ‘మాల్క! నిమె సీతి అవ్ కొతనె మెహ్నత్ కీసి, అవెన్ బరొబర్ దహ పాల్క్ అదిక్ కొతంగ్ కమయ్ కీతొన్’ ఇంజెర్ ఇత్తొర్.</verse>
				<verse number="17">అస్కె రాజల్, ‘అబ! నిమె చొకొట్నొర్ సేవ్కని ఆంది. నిమె ఇచుసితగ గిర్ బరొసతె మత్త కాడ్కి, దహ నగుకున్ పొరొ అదికారిని ఆసి మన్’ ఇంజెర్ సేవ్కన్ వెహ్తొర్.</verse>
				<verse number="18">దహ జన్క్‌నల్ ఉండె వొరొర్ వాసి, ‘మాల్క! నిమె సీత అవ్ కొతనె సియుంగ్ పాల్క్ అదిక్ కొతంగ్ కమయ్ కీతొన్’ ఇంజెర్ వెహ్తొర్.</verse>
				<verse number="19">తె వోన్ సంగ, ‘నిమె సియుంగ్ నగుకున్ పొరొ అదికారిని ఆసి మన్’ ఇంజెర్ వెహ్తొర్.</verse>
				<verse number="20">అస్కె ఉండె వొరొర్ సేవ్కల్ వాసి, ‘మాల్క! ఇచుల నీవంగ్ కొతంగ్. ఇవెన్ నన దస్తితగ గూండి కీసి ఇర్తొన్.</verse>
				<verse number="21">బారితెకె, నిమె వెలె కటిన్తొని ఆంది. ఇర్మకి అదెన్ తహ్వని అని విజ వీత్మకి అగ పంట కొయ్వని ఆంది. అదెన్ సాటినె నిమె ఇత్తెకె నాకున్ బెయ్ వెరె’ ఇంజెర్ వెహ్తొర్.</verse>
				<verse number="22">అస్కె వోర్ రాజల్, ‘గహ్లల్ అని కరెబల్ సేవ్క! నీ తొడ్దల్ వాత గొస్టితున్ పియ్సినె నీకున్ తస్వ కీంతొన్. నన కటిన్తొన ఆందున్. ఇర్మకి అదెన్ తహంతొన్. నన విజ వీత్మకి అగ పంట కొయ్వన ఇన్వల్ నీకున్ టావయ్.</verse>
				<verse number="23">తె కమ్సెకమ్ నిమె నావంగ్ కొతంగ్ వోసి, సావ్కరనగ బారి ఇర్మకి? అహన్ ఇర్మడ్ ఇత్తెకె, నన వాత పెజె వడ్డిత్ అరిక్ నావంగ్ కొతంగ్ తెర్ వాందుంగ్’ ఇంజెర్ ఇత్తొర్.</verse>
				<verse number="24">అని కరుమ్ నిల్సి మన్వలిర్ సేవ్కలిర్ సంగ, ‘వేన్గటల్ ఇవ్ కొతంగ్ యేచ్చి, దహ పాల్క్ అదిక్ కొతంగ్ కమయ్ కీతొన కెయ్దె సీమ్ట్’ ఇంజెర్ వెహ్తొర్.</verse>
				<verse number="25">[తె వూర్ సేవ్కలిర్, ‘బతి మాల్క! వోన్గ దహ పాల్క్ అదిక్ కొతంగ్ మంతంగ్ కి!’ ఇంజెర్ ఇత్తెర్.]</verse>
				<verse number="26">అదెన్ సాటి రాజల్, ‘బోన్గతె వెలె మందంతయొ, ఉండె ఇచుర్ వెలె బగవంతల్ వోన్ సీంతొర్. అస్కె వోన్గ బర్పుర్ మందంత. బతి ఇచుసి మన్వనగటల్ మత్త అదెన్ గిర్ తెండ్సి వాటంతొర్’ ఇంజెర్ వెహ్తొర్.</verse>
				<verse number="27">అని, ‘నన రాజ్ తాకుస్వల్ ఇస్టమ్ సెలె వూర్కున్ తచి, నా మునె జకట్’ ఇంజి ఇత్తొర్” ఇంజెర్ యేసు వెహ్తొర్.</verse>
				<verse number="28">యేసు ఇద్ నమున వెహ్చి, యెరుసలెమ్నగ వర్సి సొన్లె పెసితొర్.</verse>
				<verse number="29">ఒలివ మరక్న గుటత్ పొరొడంగ్ నహ్క్, బెత్పగె అని బెతనియతున్ కరుమ్ యెవ్తెర్. అస్కె యేసు తన్వుర్ సిస్యలిర్‌గటల్ ఇవిర్కున్ మునె సారి కీసెర్, “ఇచుల! అద్ దిస్వల్ నాటె నేంగ్నెకెన్, అగ ఉంది చుడుసి గాది దొహ్చి మన్వల్ మీకున్ దిసంత. తాన్ పొరొ ఇంకె వేరి, బోరె ఉద్మకి. తాన్ సుటి కీసి తరట్” ఇంజెర్ వెహ్తొర్.</verse>
				<verse number="30"></verse>
				<verse number="31">“అద్ గాదితున్ సుటి కీనెకె, ‘బారి సుటి కీసెర్ మంతిట్?’ ఇంజెర్ బోరె పూసి కీనుర్తె, ‘ఇద్ పర్బున్ జురత్ మంత’ ఇంజి వెహట్” ఇంజెర్ వెహ్తొర్.</verse>
				<verse number="32">వోర్ సారి కియ్వలిర్ సొంజి సూడ్తెకె, యేసు వెహ్త తీర్ అద్ దొహ్చి దిస్త.</verse>
				<verse number="33">అద్ చుడుర్ గాదితున్ సుటి కీనెకె, తానుర్ మాల్కలిర్, “మిరట్ బారి గాదితున్ సుటి కీంతిట్?” ఇంజెర్ పూసి కీతెర్.</verse>
				<verse number="34">తె వూర్, “ఇద్ పర్బున్ జురత్ మంత” ఇంజెర్ జవబ్ సీతెర్.</verse>
				<verse number="35">అస్కె అద్ చుడుర్ గాదితున్ యేసునగ పియ్సి వాతెర్. అని తాన్ పొరొ తమ్వంగ్ సాల్వంగ్ తార్సి, యేసున్ ఉపుస్తెర్.</verse>
				<verse number="36">యేసు అహన్ సరియ్ సొంజెర్ మనెకె, పర్జ తమ్వంగ్ సాల్వంగ్ అద్ సరియె తార్తెర్.</verse>
				<verse number="37">అహన్ యేసు ఒలివ మరక్న గుటత్ పొరొడల్ బూడ్ రెయ్తొర్. వోన్ పెజెయ్ వాయ్వలిర్ సమ్దిర్ గిరె తమొ సూడ్తంగ్ మయ్మతంగ్ కామ్కున్ బారెతె ఆనంద్నె జోర్తె బగవంతన్,</verse>
				<verse number="38">“పర్బున అదికార్దె వాయ్వల్ రాజనె బగవంతల్ ఆసిర్‌వాద్ సియిర్! పొరొ స్వర్గ్‌నగ సాంతి వాయి! అని బగవంతన్ డగుర్-పాన్ వాయి!” ఇంజెర్ పార్తన-వింతి కీతెర్.</verse>
				<verse number="39">అస్కె అద్ మాందితగ మన్వలిర్ కహితుర్ పరిసయుల్క్, “గురుజి! నీవుర్ సిస్యలిర్‌కున్ దబ్ మంట్ ఇంజి రాంగి సీమ్” ఇంజెర్ వెహ్తెర్.</verse>
				<verse number="40">తె యేసు, “నన వెహ్వల్ బతల్ ఇత్తెకె: మోక వీర్ దబ్ మందనిర్తె, తమ్వ తమ బండంగ్ గిర్ కిలివల్ సురు కీంతంగ్” ఇంజెర్ వెహ్తొర్.</verse>
				<verse number="41">యేసు యెరుసలెమ్ నగుడున్ కరుమ్ యెవ్త పెజె ఆడ్సెర్, “యెరుసలెమ్నుర్ లోకుర్నిట్! సాంతిత సర్దున్ కరి కియ్మడ్ ఇత్తెకె, మీకున్ చొకొట్ మందు. బతి ఇంకె అదెన్ మిరట్ కరి కియ పర్విట్.</verse>
				<verse number="42"></verse>
				<verse number="43">మీవుర్ పగ-దార్క్ మీ నగుడున్ సిర్ముట్ గేర్ పాసి, మీకున్ ఆగుటి కియ్వలిక్ దివొస్క్ వాంతంగ్.</verse>
				<verse number="44">ఇవ్ గోడన్ నడ్డుమ్ మన్వలిర్ మీకున్ అని మీవుర్ మరి-మియడున్ చెచ్రి కీంతెర్. బండత్ పొరొ బండ మన్వక్‌నె మీ నగుడున్ ఉల్టి కీనల్ వూర్ సుటి కియుర్. బారితెకె, బగవంతల్ మీకున్ బచి కియ్లె వాత దివొసున్ మిరట్ కరి కియ్మకి” ఇంజెర్ ఇత్తొర్.</verse>
				<verse number="45">అని యెరుసలెమ్న మందిర్తగ సొంజి, అగ బేపరి కియ్వలిర్ సంగ, “‘ఇద్ మందిర్ నావ రోన్ ఆంద్ అని పార్తన కియ్వల్ జాగ ఆంద్’ ఇంజెర్ దర్మ-గ్రంత్‌నగ లిహి కీసి మంత. బతి తాన్ కలిర్ మక్వల్ బుయరిత్ దాత్ కీతిట్” ఇంజెర్ వూర్ సమ్దిర్‌కున్ బహ్రి పూడ్వల్ సురు కీతొర్.</verse>
				<verse number="46"></verse>
				<verse number="47">అద్ ఆత పెజె, వోర్ హర్ దివొస్ మందిర్తగ సొంజి, పర్జతున్ బోద వెహ్చెర్ మందుర్. బతి డగుక్ కటొడలిర్, సాస్తిరిర్ అని డగుక్ వోన్ బహన్ జకన ఇన్వల్ పిలన్ వాట్వల్ మొదొల్ కీతెర్.</verse>
				<verse number="48">బతి పర్జ సమ్దిర్ యేసు వెహ్వలిక్ గొస్టింగ్ దిహన్తె కేంజ్వల్ కీనెకె, యేసున్ మక్డితె బహన్ జకనయొ వూర్కున్ సోంచ్ వాయ్మకి.</verse>
			</chapter>
			<chapter number="20">
				<verse number="1">ఉంది దియ మందిర్త ఆవ్రతగ యేసు పర్జతున్ బోద వెహ్చెర్, చొకొట్న కబుర్ పచర్ కీసెర్ మత్తొర్. అస్కె వోన్గ డగుక్ కటొడలిర్, సాస్తిరిర్ అని పెదొల్క్ వాతెర్.</verse>
				<verse number="2">అని, “నిమె బద్ అదికార్దె ఇవ్ కామ్క్ కీసెర్ మంతి? ఇద్ అదికార్ నీకున్ బోర్ సీతొర్? మాకున్ వెహ” ఇంజెర్ యేసున్ పూసి కీతెర్.</verse>
				<verse number="3">తె వోర్, “నన మీకున్ ఉంది సవల్ పూసి కియ సీమ్ట్.</verse>
				<verse number="4">బాప్తిస్‌మ సియ్వల్ అదికార్ యోహన్తున్, బగవంతనల్ వాత కి, సెలెకె మాయ్ననల్ వాత? వెహట్” ఇంజెర్ పూసి కీతొర్.</verse>
				<verse number="5">తె వూర్, “మరట్, ‘బగవంతనల్’ ఇంద్కట్‌తె, ‘యోహన్తగ బారి బరొస ఇర్మకి?’ ఇంజెర్ పూసి కీనుర్.</verse>
				<verse number="6">బతి మోక, ‘మాయ్ననల్’ ఇంద్కట్‌తె, మాకున్ సమ్దిర్ బండనె పానిర్. బారితెకె, యోహన్ పర్‌వక్తల్ ఇంజెర్ సమ్దిర్ వొప్తెర్” ఇంజెర్ తమ్వ తమ కుస కుస చర్చ కీతెర్.</verse>
				<verse number="7">అదెన్ సాటి వూర్, “అద్ మాకున్ టావ సెలె” ఇంజెర్ జవబ్ సీతెర్.</verse>
				<verse number="8">తె యేసు, “నన గిర్ బద్ అదికార్దె ఇవ్ కీసెర్ మంతొనొ, మీకున్ వెహొన్” ఇంజెర్ జవబ్ సీతొర్.</verse>
				<verse number="9">అద్ ఆత పెజె యేసు, పర్జతున్ ఇద్ నమున వెహ్వల్ సురు కీతొర్: “వొరొర్ మాయ్నల్ ఆంగుర్క్‌న వాడి తయర్ కియుసి, దుస్రుర్‌కున్ బటెయ్తె సీతొర్. అని రోన్ సుటి కీసి, దుస్రొ దేస్నగ యాత్ర కీసెర్, వెలె జేల్ మత్తొర్.</verse>
				<verse number="10">ఆంగుర్క్‌న పంట కొయ్వల్ కాలమ్ వాత పెజె, వోర్ మాయ్నల్ తన్వ ఈస తర ఇంజెర్ వొరొర్ సేవ్కన్ బటెయ్-దార్క్‌నగ రొహ్తొర్. బతి వూర్, వోర్ సేవ్కన్ పాసి, రికమ్ కెయ్క్‌నె సారి కీతెర్.</verse>
				<verse number="11">తె వోర్ ఉండె వొరొర్ సేవ్కన్ రొహ్తొర్. బతి వూర్ వోన్ గిర్ పాతెర్. వోన హిజత్ తెండ్సి, రికమ్ కెయ్క్‌నె సారి కీతెర్.</verse>
				<verse number="12">అస్కె వోర్ మాయ్నల్ ఉండె వొరొర్ సేవ్కన్ రొహ్తొర్. బతి వూర్ వోన్ నెతుర్ వానల్ పాసి, అద్ వాడితల్ బహ్రి వాడి సీతెర్.</verse>
				<verse number="13">తె అద్ వాడితొర్ మాల్కల్ తన్వ తన, ‘బతల్ కీక? నన మియ్తొర్ లాడ్నొర్ మరినె సారి కీక. అస్కె వూర్ మోక వోన్ చొకొట్ మాని కీనిర్’ ఇంజి మత్తొర్.</verse>
				<verse number="14">బతి బటెయ్తె పియ్తుర్ వోర్ తమ్గ వాయ్వల్ సూడ్సి తమ్వ తమ, ‘ఇచుల, వేర్ మాల్కనొర్ మరి ఆందుర్. వేన్ జక్సి, వేన జాయ్జతున్ ఇస్క పాకట్’ ఇంజెర్ సోంచ్ కీతెర్.</verse>
				<verse number="15">తె వూర్ వోన్ ఆంగుర్క్‌న వాడితల్ బహ్రి డగ్లి కీసి, వోన జీవ యేత్తెర్. అద్ ఆత పెజె వోర్ ఆంగుర్క్‌న వాడితొర్ మాల్కల్ వూర్ బటెయ్-దార్కున్ బతల్ కీంతొర్ ఇంతిట్?</verse>
				<verse number="16">తప్వక్ వోర్ మాల్కల్ వాసి, వూర్కున్ జకంతొర్ అని అద్ ఆంగుర్క్‌న వాడితున్ దుస్రుర్‌కున్ బటెయ్తె సీంతొర్” ఇంజెర్ వూర్కున్ వెహ్తొర్. అద్ కేంచి పర్జ, “అహన్ బస్కెన్ జర్గ్‌వ” ఇంజెర్ ఇత్తెర్.</verse>
				<verse number="17">తె వూర్కున్ నీటమ్ సూడ్సెర్, “‘రోన్ దొహ్వలిర్ బతతునె కామి సియొ ఇంజెర్ పాస్క్‌త బండ, సమ్దినల్ ముకె బండ ఆసి నిల్త’ ఇన్వల్ దర్మ-గ్రంత్‌న ఇద్ వచన్త అర్తమ్ బతల్ ఇంతిట్?</verse>
				<verse number="18">అద్ బండత్ పొరొ అర్వలిర్ సమ్దిర్ టుక్డెంగ్ ఆంతెర్. ఉంది మోక అద్ బండ బోన్ పొరొన్ అర్తెకె గిర్, వోన్ దుబత్ దాత్ నుయ నుయ కీంత” ఇంజెర్ వెహ్తొర్.</verse>
				<verse number="19">అద్ కేంచి వూర్ డగుక్ కటొడలిర్, సాస్తిరిర్ తమ్వ బారెతెన్ ఇద్ నమున వెహ్తొర్ ఇంజెర్ కరి కీతెర్. అని అదె గట్కతె వోన్ పియ్లె సూడ్తెర్ బతి పర్జతున్ వెరితెర్.</verse>
				<verse number="20">అద్ తీర్దె వోన్ పొరొ వూర్ నదుర్ వాట్సి ఇర్తెర్. వోనంగ్ గొస్టినగ తప్ సాప్డి కీసి, వోన్ రోమతొర్ మహ రాజన్ హవ్లి కియన ఇన్వల్ వూర పిలన్ మత్త. వోర్ మహ రాజన్ సిక్స వాట్వల్ అదికార్ మత్త. తె వూర్ కటొడలిర్ అని సాస్తిరిర్ బెయ్ చొకొట్నుర్ దాత్ తొహ్వలిర్‌కున్ మక్డితె యేసునగ సారి కీతెర్.</verse>
				<verse number="21">తె వూర్ వోన్గ వాసి, “గురుజి! నిమె వడ్క్‌వల్ అని బోద కియ్వల్ సతెమ్ ఆంద్. బోనయ్ బేద్-బావ్ సూడ్వని ఆయ్వి. బగవంతన సతె మారగ్ బాత అహన్ వెహ్వని ఆంది ఇంజెర్ మాకున్ టావయె.</verse>
				<verse number="22">బతి ఇంకె, మమొట్ సమ్దిర్ సీజర్ మహ రాజన రోమ్ సర్కార్‌తున్ టెక్స దొహ్వల్ నాయమ్ ఆంద్ కి ఆయొ?” ఇంజెర్ పూసి కీతెర్.</verse>
				<verse number="23">తె తన వడ్క్‌వడగ తప్ కోండి కియ్లె సూడ్సెర్ మంతెర్ ఇన్వల్ యేసు కరి కీసి, “నాకున్ ఉంది కూరత బిల తొహట్” ఇంజి పూసి కీతొర్. వూర్ అద్ బిల సీత పెజె, “తేన్గ బోన పొరొల్ అని బోన మొకొటత మోర్ మంత?” ఇంజెర్ వూర్కున్ పూసి కీతొర్. తె వూర్, “సీజర్ మహ రాజన” ఇంజెర్ వెహ్తెర్.</verse>
				<verse number="24"></verse>
				<verse number="25">అస్కె యేసు, “సీజర్ మహ రాజనంగ్ మహ రాజన్ సీమ్ట్, అని బగవంతనంగ్ బగవంతన్ సీమ్ట్” ఇంజెర్ వెహ్తొర్.</verse>
				<verse number="26">ఇహిన్ వెహ్త కాడ్కి, వూర్ అదికారిర్ పర్జతున్ మునె వోన్ తప్నగ కోండి కియ పర్మకి. అదె ఆయ్వ, వోర్ వెహ్త జవబ్ కేంచి గుల్ ఆసి, ఉండె బతయ్ పూసి కియ పర్మకి.</verse>
				<verse number="27">అద్ ఆత పెజె బోరె సాసి-నేండుర్ ఇన్వలిర్ సదుకయుల్క్ యేసునగ వాతెర్.</verse>
				<verse number="28">అని, “గురుజి! దర్మ-గ్రంత్‌క్నగ మోసె, ‘తాదల్ మరి-మియడ్ ఆయ్వకె సాతెకె, వోనొర్ తముర్ తంగెన్ తుంగ్సి, తన్వొర్ తాదన్ సాటి మరి-మియడ్ ఆయ లాగర్. వూర్ మరి-మియడ్ తాదన సంతాన్ద లెకతె వాంతెర్’ ఇంజెర్ లిహి కీతొర్.</verse>
				<verse number="29">ఉంది నాటె యేడ్విర్ తాదల్-తముర్ మత్తెర్ ఇంట్. వూర్గటల్ మడనొర్ వాలె మర్మింగ్ ఆతొర్ బతి, మరి-మియడ్ ఆయ్వక్‌నెన్ వోర్ మార్తొర్.</verse>
				<verse number="30">అహ్నె వోన్ పెజెటొర్ డగుర్ నట్పె, వోన్ పెజెయ్ చుడుర్ నట్పె గిర్ తాన్ తుంగ్తెర్. బతి మరి-మియడ్ ఆయ్వక్‌నెన్ మార్తెర్.</verse>
				<verse number="31">ఇహిన్ వూర్ యేడ్విర్‌తె జన్క్ తాన్ తుంగ్సి, మరి-మియడ్ ఆయ్వక్‌నెనె మార్తెర్.</verse>
				<verse number="32">ఆక్రిత్ అద్ వెయ్లొ గిర్ మార్త ఇంట్.</verse>
				<verse number="33">మార్తుర్ వూర్ సమ్దిర్ నేండ్త పెజె, అద్ వెయ్లొ వూర్ యేడ్విర్‌గటల్ బోన బాయ్కొ ఆంత?” ఇంజెర్ యేసున్ పూసి కీతెర్.</verse>
				<verse number="34">యేసు వూర్కున్ జవబ్ సీసెర్, “ఇద్ దునియతగ పేడిన్ సియ్వల్ అని కాండిన్ మర్మింగ్ కియ్వల్ జర్గంత.</verse>
				<verse number="35">బతి స్వర్గ్‌నగ సొన్వలిర అని సాసి-నేండ్వలిర లెకతె వాయ్వలిర్ బోరె గిర్ మర్మింగ్ ఆయుర్ అని మర్మింగ్ కియుర్.</verse>
				<verse number="36">సాసి-నేండ్తుర్ వూర్, బగవంతనుర్ మరి-మియడ్ ఆంతెర్. వీర్ ఉండె ఉంది జోక మరన్ ఆయుర్. బతి వూర్ స్వర్గ్‌నగ మన్వలిర్ దూతలిర్ దాత్ మందంతెర్.</verse>
				<verse number="37">సాతుర్ వూర్ నేండ్వడున్ బారెతె మోసెన కెయ్దె, ‘నన అబ్రాహమ్, ఇసక్ అని యాకొబ్ సేవ కియ్వల్ పర్బు ఆయ్వల్ బగవంతన ఆందున్’ ఇంజెర్ పొత్వల్ పొదెలత గట్నతగ బగవంతల్ లిహి కియుస్తొర్.</verse>
				<verse number="38">వూర్ సమ్దిర్ బగవంతన నదుడె పిసి మత్త లెకతెన్ వాంతెర్. తె వోర్ సానలిరొర్ బగవంతల్ ఆయొర్ బతి, జీవతె మన్వలిరొరె ఆందుర్” ఇంజెర్ యేసు వెహ్తొర్.</verse>
				<verse number="39">అహన్ వెహ్త పెజె, కహితుర్ సాస్తిరిర్, “గురుజి, చొకొట్ వెహ్తి” ఇంజెర్ యేసున్ ఇత్తెర్.</verse>
				<verse number="40">అద్ గట్కతల్ బోరె వోన్ సవల్క్ పూసి కియ్లె దర్యమ్ కియ్మకి.</verse>
				<verse number="41">అద్ ఆత పెజె యేసు వూర్ సంగ, “కిరిస్తున్ దావిద్న కాన్‌దాన్తొర్ ఇంజెర్ బారి ఇంతెర్?</verse>
				<verse number="42">ఇద్ గొస్టితున్ దావిద్ రాజలె, ‘నావొర్ పర్బున్ సంగ బగవంతల్, నీ సంగ లడెయ్క్ కియ్వలిర్‌కున్ మెయ్సి దాబి కీనల్ వేరి, నావ తిన బగ్ల వాసి ఉద’ ఇంజెర్ కీర్‌తన్క్‌న పుస్తక్‌నగ లిహి కీతొర్.</verse>
				<verse number="43"></verse>
				<verse number="44">అని దావిద్ రాజలె వోన్, ‘నావొర్ పర్బు’ ఇంజెర్ కేయ్తొర్. తె వోర్ కిరిస్తు, దావిద్న కాన్‌దాన్తొర్ బహన్ ఆంతొర్?” ఇంజెర్ వూర్కున్ పూసి కీతొర్.</verse>
				<verse number="45">పర్జ సమ్దిర్ కేంచెర్ మనెకె, తన్వుర్ సిస్యలిర్‌కున్ యేసు ఇహిన్ వెహ్తొర్:</verse>
				<verse number="46">“సాస్తిరిర్ బారెతె దిహన్తె మంట్! వూర్ పొరొడల్తె బూడ్ వేరి లహ్క్ కోట్క్ కెర్సి, బాజర్క్‌నె తిరివల్ అని పర్జ తమకున్ మాని కీసి, దండొస్ దొస్వల్ కోరంతెర్. సునగోక్నగ అని జేవున్క్‌నగ తమ్వ డగుర్-పాన్ తొహన్ సాటి, వూర్ సాస్తిరిర్ ముకె మాయ్నలిర్ ఉద్వలిక్ జాగనగ ఉద్లె పసంద్ కీంతెర్.</verse>
				<verse number="47">రాండె వెయ్లొకున్ పసి కీసి, అవెక్న దన్-దవ్లతున్ లూటి కీంతెర్. ఇదెన్ మకుసన్ సాటి పొరొ పొరొ బక్తి తొహ్చెర్, మాందితున్ మునె వెలెజెల్ పార్తనంగ్ కీసెర్ మందంతెర్. ఇవ్ ఈతన్ హిందల్ వూర్కున్, బగవంతల్ ఉండె డగుర్ సిక్స వాట్సి, నాయ్ద తస్వ కీంతొర్. బతి మిరట్ వూర్ దాత్ మన్మట్” ఇంజెర్ సిస్యలిర్‌కున్ యేసు వెహ్తొర్.</verse>
			</chapter>
			<chapter number="21">
				<verse number="1">అహన్ వెహ్త పెజె యేసు, హుండితగ దనెవంతలిర్ తమ్వంగ్ కొతంగ్ వాట్వడున్ నెహ్న సూడ్తొర్.</verse>
				<verse number="2">ఉంది గరిబ్ రాండె వెయ్లొ గిర్ రండ్ తమతంగ్ కొతంగ్ వాట్వల్ సూడ్తొర్.</verse>
				<verse number="3">అస్కె యేసు, “ఇంకె వేరి వూర్ దనెవంతలిర్ తమ్వ వెలె దన్-దవ్లత్‌నల్ ఇచుసి బాగమ్ తచి వాడ్తెర్. బతి ఇద్ గరిబ్ రాండె వెయ్లొనగ సిరిప్ రండె కొతంగ్ మత్తంగ్. అవెన్ పొరొన్ తాన పిసగతి ఆదర్ ఆసి మత్త. తెర్ బతి, అవ్ రండ్ కొతంగ్ గిర్ వాడ్త. అదెన్ సాటి బగవంతన నదుడె, ఇద్ వెయ్లొ వాడ్తన విలువ, మెయ్తుర్ సమ్దిర్ వాట్తనల్ తెర్ అదిక్ ఆంత. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="4"></verse>
				<verse number="5">అద్ ఆత పెజె, వోనుర్ సిస్యలిర్‌గటల్ కహితుర్, పెరజతి బండనె అని పర్జ అర్పన కీతంగ్ చీజ్క్‌నె దొహ్త మందిర్తున్ బారెతె, వడ్క్‌సెర్ మత్తెర్.</verse>
				<verse number="6">అస్కె యేసు, “మిరట్ సూడ్వలిక్ ఇవ్ సమ్దొ వస్తుంగ్ అని బండంగ్ ఉందిత్ పొరొ ఉంది నిల్సి మన్వక్‌నె, నాసెడమ్ ఆయ్వల్ దివొస్ వాంత” ఇంజెర్ వెహ్తొర్.</verse>
				<verse number="7">తె వూర్ సిస్యలిర్, “ఇవ్ సమ్దొ బస్కె జర్గంతంగ్ మాకున్ వెహ? అని ఇవ్ సమ్దొ జర్గన్ మునె మాకున్ బాతల్ నిసని దిసర్?” ఇంజెర్ పూసి కీతెర్.</verse>
				<verse number="8">తె యేసు, “మీకున్ బోరె పసి కియ్వక్‌నె సూడట్. బారితెకె నా పొరొడె వెలెటిర్ మిహ్గ వాసి, ‘ననయ్ కిరిస్తున ఆందున్’ అని ‘ఆక్రిత గట్క వాత’ ఇంజెర్ పసి కియ్లె సూడంతెర్. బతి మిరట్ వూర్ పెజెయ్ సొన్మట్.</verse>
				<verse number="9">లడెయ్క్ అని జగ్డంగ్ ఆయ్వడున్ బారెతె, మీకున్ కేంజ వాయర్తె, దడ్కి తిన్మట్. మొదొల్ ఇవ్ తప్వక్ జర్గ లాగర్. బతి సమ్దొత మూరె మాయ్వల్ ఆక్రిత గట్క అస్కెనె వాయొ” ఇంజెర్ వెహ్తొర్.</verse>
				<verse number="10">“ఉంది దేస్నుర్ దుస్రొ దేస్నుర్ సంగ లడెయ్క్ కీంతెర్. ఉంది రాజ్నుర్ దుస్రొ రాజ్నుర్ సంగ లడెయ్క్ కీంతెర్.</verse>
				<verse number="11">వెలె జాగనగ బూకంప్క్ అని కరుంగ్ వాంతంగ్. అహ్నె బేమరింగ్ గిర్ వాంతంగ్. హాబడగ బెయ్ వెరినల్ మన్వలిక్ నిసనింగ్ అని చమత్‌కార్క్‌ దిసనుంగ్.</verse>
				<verse number="12">బతి ఇవ్ సమ్ది జర్గన్ మునెనె, కహితుర్ యూదుల్క్ మీకున్ జుల్మతె పియ్సి, దుక్స సీంతెర్. నా పొరొ బరొస ఇర్తతున్ హిందల్, మీకున్ సునగోక్నగ హవ్లి కీసి, జేల్క్‌నగ వాటుసంతెర్. అహ్నె రాజలిర్ అని అదికారిర్ మునె గిర్ నిపుసంతెర్.</verse>
				<verse number="13">అద్ తరికతె, నా బారెత చొకొట్న కబుర్ వూర్కున్ వెహ్లె, మీకున్ మోక పుటంత.</verse>
				<verse number="14">బతి వూర్ మునె బతల్ వడ్కన అని బహన్ వడ్కన ఇన్వడున్ బారెతె, మునెనె సోంచ్ కియ్మట్.</verse>
				<verse number="15">బారితెకె వడ్క్‌లె గొస్టిన గియన్ మీకున్ ననయ్ సీంతొన్. అవ్ కేంచి, మీవుర్ పగ-దార్క్ మీకున్ ఉల్ట వడ్కుర్ అని ఉల్ట నిల పరుర్.</verse>
				<verse number="16">మీవుర్ అవల్-బాబొ, తాదల్-తముర్, చుటల్-బంద్, సోప్తలిర్ గిర్ మీకున్ పగ-దార్క్‌న కెయ్దె హవ్లి కీంతెర్. మిహ్గటల్ కహితుర జీవ గిర్ వూర్ యేతంతెర్.</verse>
				<verse number="17">నావుర్ బక్తలిర్ ఆత కాడ్కి, వెలెటిర్ మీకున్ మెచుర్.</verse>
				<verse number="18">బతి నహ్గ మిరట్ ఇర్త బరొసతల్ మీకున్ బతయ్ గిర్ అలది కియ పరొ.</verse>
				<verse number="19">మిరట్ నా పొరొ బరొస ఇర్సి, వోర్చి తాకకిట్తె, బస్కెట్ మన్లె, మీ జీవతున్ బచి కీంతిట్” ఇంజెర్ యేసు వెహ్తొర్.</verse>
				<verse number="20">అద్ ఆత పెజె యేసు, “బస్కెతె యెరుసలెమ్ నగుడున్ సిర్ముట్ సిపాయిర్ గేర్ పాసి మన్వల్ సూడంతిటొ, అస్కె తాన నాసెడమ్ కరుమ్ వాత ఇంజెర్ కరి కీమ్ట్.</verse>
				<verse number="21">అద్ వకత్నె యూదయ యేరియతగ మన్వలిర్ గుటనెకె పరర్ ఆయన. ఇద్ నగుడగ మన్వలిర్ బహ్రి సొందన. బహ్రి మన్వలిర్ సమ్దిర్ ఇద్ నగుడున్ రొపొ నేంగ్వ.</verse>
				<verse number="22">బారితెకె బగవంతల్ సిక్స కియ్వలిక్ అవ్ దివొస్క్ ఆందుంగ్. దర్మ-గ్రంత్‌నగ లిహి కీతంగ్ వచన్క్ పూరె మానల్ ఇవ్ జర్గంతంగ్.</verse>
				<verse number="23">అయ్యొ! అవ్ దివొస్క్‌నె పీటె మన్వలిక్ వెయ్లొకున్ అని బాలెంత వెయ్లొకున్ వెలె కస్టమ్ ఆంత. బారితెకె, దేస్నగ బెయ్ తక్‌లిబ్ వాంత. బగవంతల్ ఇద్ దేస్నుర్ పొరొ తన్వ సోంగున్ తొహంతొర్.</verse>
				<verse number="24">వూర్గటల్ కహితుర్కున్ పగ-దార్క్ లడెయ్ కీసి, తల్‌వర్క్‌నె జకంతెర్. అని వెలెటిర్కున్ దాసి-పాన్ కియుస్లె, దుస్రొ దేస్క్‌నె పియ్సి వోంతెర్. బగవంతల్ యూదుల్క్ ఆయుర్ వూర్ దుస్రొక్ జాతినుర్కున్ సీత వకత్ వేరి, యెరుసలెమున్ అని ఇజ్రయేల్ దేసున్ తమ్వ అదికార్తున్ బూడ్ ఇరంతెర్” ఇంజెర్ వెహ్తొర్.</verse>
				<verse number="25">అని ఉండె గిర్ యేసు, “పోడ్ద్, నెలెంజ్ అని సుకుక్నగ బస్కెన్ జర్గ్‌మకి ఆతంగ్ గట్నంగ్ జర్గంతంగ్. దర్తురిత్ పొరొ సమ్దుర్‌త ఆవజ్ అని తానంగ్ హెల్వంగ్ బడె మాయ్వడున్ హిందల్ సమ్దొ దేస్క్‌నుర్ వెరిసి, దుక్సతె తకపిక ఆంతెర్.</verse>
				<verse number="26">అస్కె హాబడంగ్ సమ్దొ సక్తింగ్ హాలె మాయ్వడున్ హిందల్, దునియతగ మునె జర్గ్‌వలిక్ గట్నన వెరెతె లోకుర్ కేలి సెల్వక్ ఆంతెర్.</verse>
				<verse number="27">అద్ వకత్నె స్వర్గ్‌నొర్ మాయ్నల్ సక్తితె అని మయ్మత వేడ్చితె టెపన్ పొరొ ఉచ్చి వాయ్వల్ సమ్దిర్ సూడంతెర్.</verse>
				<verse number="28">బస్కెతె ఇవ్ గట్నంగ్ సురు ఆంతంగొ, అస్కె దర్యమ్‌నె నిల్సి మంట్. బారితెకె బగవంతల్ మీకున్ బచి కియ్వల్ వకత్ వాసెర్ మందంత” ఇంజెర్ వెహ్తొర్.</verse>
				<verse number="29">అద్ వెహ్త పెజె, యేసు ఇద్ నమున వెహ్తొర్: “అంజురి మరతున్ అని దుస్రొక్ మరకున్ దిహన్తె సూడట్.</verse>
				<verse number="30">అద్ మరతంగ్ కాందంగ్ కొడ్స్‌వల్ సూడ్సి, ‘ఇంగె పిర్ గాలుమ్ వాయ్వల్ మంత’ ఇంజెర్ మిరట్ కరి కీంతిట్.</verse>
				<verse number="31">అదె తీర్దె, ఇవ్ గట్నంగ్ జర్గ్‌వల్ సూడ్సి, బగవంతన రాజ్ కరుమ్ వాసెర్ మంత ఇంజెర్ కరి కీమ్ట్.</verse>
				<verse number="32">ఇవ్ సమ్దొ జర్గ్‌నల్ వేరి, ఇద్ ఇంకె మన్వల్ నరిమన్కన జనొబ మూరె మాసి సొనొ. ఇద్ హాబర్ అని దర్తురి సమ్ది మూరె మాసి దానుంగ్ బతి, నావంగ్ వచన్క్ బస్కెట్ గిరె నిల్సి మందనుంగ్. ఇద్ సతెమ్ ఆంద్.</verse>
				<verse number="33"></verse>
				<verse number="34">“దిహన్తె మంట్! మీవ టేమున్ సిరిప్ కరబ్ కామ్క్ కియన్ సాటి, కల్-పిదెడలిర్ ఆయన్ సాటి అని బహన్ పిస్కొమొ ఇంజెర్ రంది కీసెర్ మందన్ సాటినె వాడకమ్ కీకిట్‌తె, మీవ దిల్ బహ్కె మాంత. అని బొమితగ పిస్వలిర్ మీ సమ్దిర్ పొరొ డాప్కతున్ దాత్ అచనక్ నన వాయ్వల్ దివొస్ మందంత.</verse>
				<verse number="35"></verse>
				<verse number="36">మునె జర్గ్‌వలిక్ ఇవ్ సమ్దొ గండమ్క్‌నల్ మిరట్ తపుసీసి, స్వర్గ్‌నొర్ మాయ్నన్ మునె నితన్ సాటి కామి సీనల్, దిహన్తె మంజి, పార్తన కీసెర్ మంట్” ఇంజెర్ యేసు వూర్కున్ వెహ్తొర్.</verse>
				<verse number="37">అహన్ యేసు హర్ రోజ్ మందిర్తగ బోద వెహ్న్‌దుర్. అని రాత్నె ఒలివ మరక్న గుటతగ సొంజి, ఆరమ్ కీసెర్ మందుర్.</verse>
				<verse number="38">పర్జ సమ్దిర్ వోర్ వెహ్వల్ బోద కేంజన ఇంజెర్ బెయ్ సక్రెన్ మందిర్తగ వాందిర్.</verse>
			</chapter>
			<chapter number="22">
				<verse number="1">తాతొ పిండితంగ్ సారింగ్ సుర్వల్ సడ్ కరుమ్ వాసెర్ మత్త. అద్ సడ్దున్, ‘ పస్క ’ ఇంతెర్.</verse>
				<verse number="2">అద్ గట్కతె, డగుక్ కటొడలిర్ అని సాస్తిరిర్ పర్జతున్ వెరిసి, యేసున్ బహన్ జకుసన ఇంజెర్ మోక సూడ్సెర్ మత్తెర్.</verse>
				<verse number="3">బార జన్క్ సిస్యలిర్‌గటల్ వొరొర్ ఇస్కరియోత్ నాట్నొర్ యూదన మన్దగ సయ్తన్ వాసి, ఉత్త.</verse>
				<verse number="4">అదెన్ సాటి, వోర్ డగుక్ కటొడలిర్గ అని మందిర్తున్ కేప్వలిరుర్ అదికారిర్గ సొంజి, తన బద్ తరికతె యేసున్ పియ్సి సియ పరంతొర్ ఇన్వల్ గొస్టితున్ వెహ్తొర్.</verse>
				<verse number="5">అద్ గొస్టి కేంచి వూర్కున్ ఆనంద్ లాగ్త. తె, ‘నీకున్ కొతంగ్ సీంతొమ్’ ఇంజెర్ గొస్టి సీతెర్.</verse>
				<verse number="6">తె అద్ గొస్టితున్ వోర్ వొప్తొర్. అని మాంది మనుర్ అస్కె, యేసున్ వూర కెయ్దె పియ్సి సియ్లె, మోక సూడ్సెర్ మత్తొర్.</verse>
				<verse number="7">తాతొ పిండితంగ్ సారింగ్ సుర్సి తిన్వల్ సడ్ వాత. అద్ సడ్దున్ నేటి సాల్‌మెటంగ్ గొరె పిలన్ బలిదాన్ సీసి, పస్క జేవున్ కియన ఇన్వల్ రివజ్ తాక్సెర్ మత్త.</verse>
				<verse number="8">యేసు పేతుర్తున్ అని యోహన్తున్ మునె యెరుసలెమ్ నగుడె సారి కీసెర్, “మిరట్ సొంజి పస్క జేవున్తున్ తయర్ కియన” ఇంజెర్ వెహ్తొర్.</verse>
				<verse number="9">తె వూర్, “మమొట్ బోన రోన్ అద్ జేవున్ తయర్ కియన ఇంతి?” ఇంజెర్ పూసి కీతెర్.</verse>
				<verse number="10">తె యేసు, “మిరట్ నగుడె నేంగ్నెకెనె, వొరొర్ మాయ్నల్ బుడ్డితె యేర్ తోచ్చి, మీకున్ బేటె మాంతొర్. వోర్ మాయ్నన్ పెజెయ్ సొంజి, వోర్ నేంగ్వల్ రోతగ మిరట్ గిర్ నేంగట్.</verse>
				<verse number="11">అని అద్ రోతొర్ మాల్కన్ తోడొ, ‘“నా సిస్యలిర్ సంగ పస్క సడ్ద జేవున్ కీనల్, కమ్ర బగ మంత?” ఇంజి మా గురుజి పూసి కీసెర్ మంతొర్’ ఇంజెర్, వోన్ పూసి కీమ్ట్. అస్కె వోర్, సమ్దొ సవ్లత్‌నె తయర్ మన్వల్ మిదెత డగుర్ కమ్రతున్ తొహంతొర్. అగ మిరట్ సడ్ద జేవున్తున్ తయర్ కీమ్ట్” ఇంజెర్ వెహ్తొర్.</verse>
				<verse number="12"></verse>
				<verse number="13">తె వూర్ సొంజి, యేసు తమకున్ వెహ్త తీరె సమ్దొ మన్వల్ సూడ్తెర్. అగ వూర్ పస్క సడ్ద జేవున్త తయర్ కీతెర్.</verse>
				<verse number="14">జేవున్ కియ్వల్ వకత్ వాత అస్కె, యేసు తన్వుర్ బార జన్క్ అపొస్‌తుల్కున్ సంగ అద్ కమ్రతగ సొంజి, ఉత్తొర్.</verse>
				<verse number="15">అని యేసు వూర్ సంగ, “నన దుక్స బోగె మాయన్ మునె, మీ సమ్దిర్ తోడొ మీరె మాసి ఇద్ పస్క సడ్ద జేవున్ కియన ఇంజెర్ వెలె ఆసతె మత్తొన్.</verse>
				<verse number="16">బారితెకె బగవంతన రాజ్నగ ఇదెన అర్తమ్ బర్పుర్ జర్గ్‌నల్ వేరి, ఉండె బస్కెనె ఇద్ జేవున్ తినొన్ ఇంజి, మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="17">అహన్ వెహ్త పెజె, యేసు ఆంగుర్ రసతె నించి మన్వల్ ఉంది చంబుతున్ పియ్సి, బగవంతన్ దనెవాద్ వెహ్తొర్. అని, “ఇదెన్ మీ సమ్దిర్ తూసి ఉంట్.</verse>
				<verse number="18">బారితెకె, బగవంతన రాజ్ వానల్ వేరి, ఉండె బస్కెన్ ఇద్ ఆంగుర్ రస ఉన్నొన్ ఇంజి, మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="19">అద్ ఆత పెజె, ఉంది సారి పియ్సి, బగవంతన్ దనెవాద్ వెహ్తొర్. అని తాన్ ఉరుసి వూర్గ సీసెర్, “ఇద్ మీకున్ బచి కియ్లె నన అర్పన సియ్వల్ నావ మేందొడ నిసని ఆంద్. మీరె మాసి తిన్వల్ ఇద్ కార్య నావ హేతుత్ సాటి కీసెర్ మంట్” ఇంజెర్ వెహ్తొర్.</verse>
				<verse number="20">అని అద్ తీర్దె తిత పెజె, ఆంగుర్ రసత చంబు పియ్సి, “ఇద్ రస మీ లాసి, నావ నన బలిదాన్ సియ్వల్ నెతుడ నిసని ఆంద్. ఇద్ నావ నెతుర్ బగవంతన్ అని పర్జత్ నడ్డుమ్ పూన నియమ్ ఆసి మందంత.</verse>
				<verse number="21">బతి సూడట్! పగ-దార్క్‌న కెయ్దె నాకున్ హవ్లి కియ్వల్ నా బరొబర్ తిన్లె ఉచ్చి మంతొర్.</verse>
				<verse number="22">బగవంతల్ వెహ్త తీర్, స్వర్గ్‌నొర్ మాయ్నల్ పరన్ సుటి కీంతొర్. బతి వోన్ దోక సియ్వన్ వెలె దుక్స వాంత” ఇంజెర్ వెహ్తొర్.</verse>
				<verse number="23">తె వూర్ సిస్యలిర్, “మహ్గటల్ ఆతల్ కామ్ బోర్ కియ్మడ్ మందర్?” ఇంజెర్ తమ్వ తమ పూసి కీతెర్.</verse>
				<verse number="24">అద్ ఆత పెజె సిస్యలిర్, “మహ్గటల్ బోర్ డగుర్ మందన?” ఇన్వల్ గొస్టితున్ బారెతె జట్-పట్ లాగ్తెర్.</verse>
				<verse number="25">అస్కె యేసు వూర్ సంగ, “ఇద్ దునియతుర్ రాజలిర్, జుల్మతె పర్జత్ పొరొ రాజ్ తాకుసంతెర్. ‘పర్జతున్ మదత్ కియ్వలిర్ ఆందుమ్’ ఇంజెర్ తమ్వ తమ ఇంతెర్.</verse>
				<verse number="26">బతి మిరట్ అహన్ మన్వ. మిహ్గటల్ డగుర్-పాన్ వాలె చుడుర్-పాన్ కియ లాగర్. అదికారి సేవ్కన్ మోడి మంద లాగర్.</verse>
				<verse number="27">జేవున్తగ తిన్లె ఉద్వల్ డగుర్ కి, సెలెకె వోన్ వహ్డి కియ్వల్ డగుర్? సాదరన్తె తిన్లె ఉద్వలె డగుర్ ఇంతట్. బతి నన మీ నడ్డుమ్ సేవ కియ్వన్ మోడి మంతొన్.</verse>
				<verse number="28">మిరట్ నా బరొబర్ తక్‌లిబ్క్ బోగె మాసెర్, నాకున్ సుటి కియ్మకి.</verse>
				<verse number="29">అదెన్ సాటి, నా బాబొ రాజ్ తాకుస్లె, నాకున్ బహన్తె అదికార్ సీతొరొ, అహ్నె నన గిర్ మీకున్ అద్ అదికార్ సీంతొన్.</verse>
				<verse number="30">అస్కెనె నావ రాజ్నగ, మిరట్ నా బరొబర్ ఉన్కిట్-తిన్కిట్. అని మిరట్ రాజ-గాదినగ ఉచ్చి, ఇజ్రయేల్ లోకురంగ్ బార కాన్‌దాన్కున్ పొరొ రాజ్ తాకుస్వలిర్ ఆంతిట్” ఇంజెర్ వెహ్తొర్.</verse>
				<verse number="31">అని యేసు సీమొన్-పేతుర్తున్ సంగ, “సీమొన్! సీమొన్! దిహన్తె కేంజ! కేతిదారల్ బహన్తె పొట్నల్ గొహ్క్ అలది కీంతొరొ, అహ్నె సయ్తన్ మీ సమ్దిర్‌కున్ బరొసతల్ బహ్కి కియన ఇంజెర్ సూడ్తొర్.</verse>
				<verse number="32">బతి నిమె బరొసతల్ బహ్కె మాయ్వక్ మందన ఇంజెర్, నీ సాటి బగవంతన్ పార్తన కీతొన్. అదెన్ సాటి నిమె బస్కెతె బరొసతెకె మల్సి వాంతియొ, అస్కె నీ బరొబర్ మన్వలిర్ బక్తలిర్‌కున్ గటి-దీర్య సీమ్” ఇంజెర్ వెహ్తొర్.</verse>
				<verse number="33">బతి సీమొన్-పేతురు, “పర్బు! నన నీ సంగ జేల్దగ అర్లె అని నీ బరొబర్ నావ పరన్ సియ్లె గిర్ తయర్ మంతొన్” ఇంజెర్ ఇత్తొర్.</verse>
				<verse number="34">తె యేసు, “పేతురు! నా బారెతె నిమె, ‘వోర్ బోర్ ఆందురొ టావ సెలె’ ఇంజెర్, నిమె మూంద్ జోకంగ్ లబడ్ వెహ బీగర్, నేట రాతున్ గొగ్డి కూసొ” ఇంజెర్ వోన్ వెహ్తొర్.</verse>
				<verse number="35">అహన్ వెహ్వల్ ఆత పెజె యేసు, “చంచియ్ ఆయి, తెయ్లయ్ ఆయి, సెలెకె చెపుల్క్ ఆయి, సెల్వక్‌నె మీకున్ సారి కీతొన్ అస్కె, మిహ్గ బతయ్ కమి మత్త కి?” ఇంజెర్ పూసి కీతొర్. తె వూర్, “బతతయ్ కమి మన్మకి” ఇంజెర్ జవబ్ సీతెర్.</verse>
				<verse number="36">అస్కె యేసు వూర్ సంగ, “బతి ఇంకె చంచి మన్వల్ చంచి వోయన అని తెయ్ల మన్వల్ తెయ్ల గిర్ వోయన. రూసి సెలొర్ వోర్ తన్వ ముచ్వడున్ వొమ్సి తెర్, బతి ఉందితున్ యేతన.</verse>
				<verse number="37">బారితెకె నా బారెతె దర్మ-గ్రంత్‌నగ, ‘కరెబలిర్గటల్ వొరొన్ దాత్ వోన్ సూడ్తెర్’ ఇంజి లిహి కీత తీర్ నాకున్ కరల్ కరల్ జర్గ్‌వల్ మంత” ఇంజెర్ వెహ్తొర్.</verse>
				<verse number="38">తె వూర్ సిస్యలిర్, “పర్బు! ఇచుల, ఇగె రండ్ రూసింగ్ మంతంగ్” ఇంజెర్ వెహ్తెర్. అస్కె యేసు, “ఆయర్! ఇంగెడల్ రూసిన్ బారెతె వడ్క్‌మట్” ఇంజెర్ ఇత్తొర్.</verse>
				<verse number="39">యేసు తనకున్ ఆదత్ మత్త తీర్ ఒలివ మరక్న గుటత్ పొరొ సొత్తొర్. సిస్యలిర్ గిర్ వోన్ పెజెయ్ సొత్తెర్.</verse>
				<verse number="40">అద్ గుటతగ యెవ్త పెజె, “బరొసతల్ మీకున్ బహ్కి కియ్వల్ ఆసతగ కోండె మాయ్వక్‌నె పార్తన కీమ్ట్” ఇంజెర్ సిస్యలిర్‌కున్ వెహ్తొర్.</verse>
				<verse number="41">అని వూర్గటల్ జరసి లంగ్ సొంజి, ముర్-టొంగ్రంగ్ కొట్సి, ఇహిన్ పార్తన కీతొర్:</verse>
				<verse number="42">“నా బాబ! ఉంది మోక నీవ ఇచ మత్తెకె, ఇద్ వాయ్వల్ తక్‌లిబున్ నహ్గటల్ వీడుస. తెర్ బతి, నావ ఇచతె ఆయొ. నీవ ఇచ తీరె జర్గుస” ఇంజెర్ పార్తన కీతొర్.</verse>
				<verse number="43">[అస్కె స్వర్గ్‌నల్ వొరొర్ దూతల్ పావె మాసి, యేసున్ గటి-దీర్య సీతొర్. యేసు ఉండె అదిక్ తల్‌మెలె మాసెర్ పార్తన కీతొర్. అస్కె వోన్ ఉక్డె మాత. తె అవ్ టేమ్క్ నెతుడున్ దాత్ బూడ్ అర్తంగ్.]</verse>
				<verse number="44"></verse>
				<verse number="45">పార్తన కీత పెజె, వోర్ తన్వుర్ సిస్యలిర్‌గ సొత్తొర్. వూర్ దుక్సతె అవిసి, నరుమ్సెర్ దిస్తెర్.</verse>
				<verse number="46">తె యేసు, “మిరట్ బారి నరుమ్సెర్ మంతిట్? బరొసతల్ మీకున్ బహ్కి కియ్వల్ ఆసతగ కోండె మాయ్వక్‌నె పార్తన కీమ్ట్” ఇంజెర్ వెహ్తొర్.</verse>
				<verse number="47">యేసు అహన్ వడ్క్‌సెర్ మనెకెనె, బార జన్క్ సిస్యలిర్‌గటల్ వొరొర్ ఆయ్వల్ యూదల్ తన్వ సంగ మాందితున్ పియ్సి వాసెర్ దిస్తొర్. వోర్ వాసి, యేసున్ ముక బురన్ సాటి కరుమ్ సొత్తొర్.</verse>
				<verse number="48">అస్కె యేసు, “యూద! స్వర్గ్‌నొర్ మాయ్నన్ ముక బుర్సి దుస్రుర కెయ్దె పియ్సి సియ్లె వాతి కి?” ఇంజెర్ పూసి కీతొర్.</verse>
				<verse number="49">మునె బతల్ జర్గ్‌వల్ మంత ఇన్వల్ సిస్యలిర్‌కున్ అర్తమ్ ఆత. తె వూర్, “పర్బు! వీర్కున్ రూసినె కొయ్కొమియ్?” ఇంజెర్ పూసి కీతెర్.</verse>
				<verse number="50">అచొడ్ రొపొనె, వూర్గటల్ వొరొర్ సిస్యల్, పెర్సొర్ కటొడనొర్ సేవ్కన తిన కెవితున్ తివుస్తొర్.</verse>
				<verse number="51">తె యేసు, “ఇచొట్కె ఆయర్!” ఇంజెర్ వెహ్చి, వోన కెవితున్ ఇట్సి, చొకొట్ కీతొర్.</verse>
				<verse number="52">అద్ గట్కతె యేసు తనకున్ పియ్లె వాతుర్ డగుక్ కటొడలిర్, మందిర్తున్ కేప్వలిరుర్ అదికారిర్ అని పెదొల్కున్ సంగ, “కలె-కంగ్రన్ పియ్లె వాతపినయ్ తల్‌వర్క్ అని డుడ్డుంగ్ పియ్సి బారి వాతిట్?</verse>
				<verse number="53">నన హర్ దివొస్ మందిర్తగ మీ సంగనె మందున్ బతి, నాకున్ పియ్లె కోసిద్ కియ్మకి. నా పొరొ అదికార్ తాకుస్లె, బగవంతల్ ఇద్ గట్కతున్ మీ కెయ్దె సీతొర్. అని సయ్తన్ కరబ్న కామ్ జర్గుస్‌లె వోన్ ఇంకె బగవంతల్ మోక సీతొర్” ఇంజెర్ ఇత్తొర్.</verse>
				<verse number="54">అస్కె వూర్ యేసున్ పియ్సి, పెర్సొర్ కటొడన రోన్ వోతెర్. తె పేతురు, యేసునల్ లక్ మంజెర్ పెజెయ్ పెజెయ్ కటొడన రోత ఆవ్రతగ నేంగ్తొర్.</verse>
				<verse number="55">అగ సొత్త పెజె వూర్గటల్ కహితుర్ నడ్డుమ్ రచతగ ఆక్టి కీసి, పీని ఆర్సెర్ ఉత్తెర్. తె పేతురు గిర్ వూర్ బరొబర్ ఉత్తొర్.</verse>
				<verse number="56">అహన్ పేతురు ఆక్టితగ ఉచ్చి మన్వల్ కామ్ కియ్వల్ పేడిన నదుడె అర్త. తె వోన్ నెహ్న సూడ్సి, “వేర్ మాయ్నల్ యేసున్ సంగ మత్తొరె ఆందుర్” ఇంజెర్ వెహ్త.</verse>
				<verse number="57">బతి పేతురు, “బాయి! వోర్ బోర్ ఆందురొ నాకున్ అసలె టావ సెలె” ఇంజెర్ వెహ్తొర్.</verse>
				<verse number="58">అహన్ జులుక్ ఆత పెజె, ఉండె వొరొర్, “నిమె గిర్ వోనుర్ సిస్యలిర్‌గటల్ వొరొని ఆంది సెలెయ్?” ఇంజెర్ పూసి కీతొర్. బతి పేతురు, “నన ఆయొన్ దాద!” ఇంజెర్ జవబ్ సీతొర్.</verse>
				<verse number="59">లగ్-బగ్ ఉంది గంట ఆత పెజె, ఉండె వొరొర్ మాయ్నల్ గిర్, “వేర్ గలిలయ యేరియతొర్ ఆత కాడ్కి, యేసున్ సంగ తప్వక్ మత్తొరె ఆందుర్!” ఇంజెర్ జోర్తె ఇత్తొర్.</verse>
				<verse number="60">అద్ కేంచి పేతురు, “దాద! నిమె బతతున్ బారెతె వడ్క్‌సెర్ మంతియొ, నాకున్ టావ సెలె” ఇంజెర్ ఇత్తొర్. అహన్ ఇనెకెన్ గొగ్డి కూస్త.</verse>
				<verse number="61">అస్కె యేసు తిరిసి నీటమ్ పేతుర్తున్ సూడ్తొర్. తె, “నేండ్ గొగ్డి కూస్వక్ మునె, నన బోన ఆందునొ టావ సెలె ఇంజి నా బారెతె మూంద్ జోకంగ్ లబడ్ వెహంతి” ఇంజెర్ పర్బు వెహ్చి మత్త అద్ గొస్టి, పేతుర్తున్ హేతు వాత.</verse>
				<verse number="62">అస్కె పేతురు బహ్రి సొంజి, బెయ్ దుక్సతె జొడ జొడ ఆడ్తొర్.</verse>
				<verse number="63">యేసున్ కేప్సెర్ మన్వలిర్ సిపాయిర్ వోన్ చేడి కీసెర్ పాయ్వల్ సురు కీతెర్. అహన్ వోనంగ్ కడ్కున్ కపిడె ముచ్చి పాసెర్, “మహ్గటల్ నీకున్ బోర్ పాతొమొ, పుంద?” ఇంజెర్ పూసి కీతెర్.</verse>
				<verse number="64"></verse>
				<verse number="65">యేసున హిజత్ వోసెర్, ఇన్వ ఆతంగ్ గొస్టింగ్ ఇత్తెర్.</verse>
				<verse number="66">పోడ్ద్ పెసిత పెజె పెదొల్క్, డగుక్ కటొడలిర్ అని సాస్తిరిర్ మీరె మాసి ఉత్తెర్. అద్ పంచ్నగ యేసున్ కేయుసి నిపుస్తెర్.</verse>
				<verse number="67">అస్కె వూర్ పంచ్నుర్, “బచి కియ్వల్ కిరిస్తుని కరల్ మంద్కితె మాకున్ వెహ!” ఇంజెర్ ఇత్తెర్. తె యేసు, “నన వెహ్తెకె మిరట్ నమ్విట్.</verse>
				<verse number="68">అని నన ఉంది సవల్ మీకున్ పూసి కీతెకె, తాన్ జవబ్ సియ్విట్.</verse>
				<verse number="69">బతి ఇంగెడల్ సర్వ సక్తి వాలె బగవంతన తిన బగ్ల స్వర్గ్‌నొర్ మాయ్నల్ ఉచ్చి మందంతొర్” ఇంజెర్ జవబ్ సీతొర్.</verse>
				<verse number="70">అస్కె వూర్ సమ్దిర్, “అహన్ తె నిమె, బగవంతనొర్ మరిని ఆంది కి?” ఇంజెర్ పూసి కీతెర్. తె యేసు, “మిరటె అహన్ ఇంతిట్” ఇంజెర్ జవబ్ సీతొర్.</verse>
				<verse number="71">అస్కె వూర్, “మాకున్ దుస్రొక్ ఉండె బవ్ గవంగ్ పహ్జె? వోర్ ఇత్త అదెన్, కుద్ మరటె కేంజ్తట్ కి?” ఇంజెర్ వెహ్తెర్.</verse>
			</chapter>
			<chapter number="23">
				<verse number="1">అహన్ ఇత్త పెజె, వూర్ సమ్దిర్ తేచ్చి, యేసున్ పియ్సి, రోమ సర్కార్‌తొర్ గవర్నర్ పిలాతునగ వోతెర్.</verse>
				<verse number="2">అని పిలాతున్, “మా పర్జతున్ సరి బహ్కి కియ్వల్ వేరె ఆందుర్. ‘మహ రాజన్ టెక్స దొహ్వ’ ఇంజెర్ ఇన్వల్ అని ‘రాజల్ ఆయ్వల్ కిరిస్తున’ ఇంజెర్ వెహ్వల్ వేరె ఆందుర్” ఇంజి పిరది కీతెర్.</verse>
				<verse number="3">అద్ కేంచి పిలాతు, “నిమె యూదుల్క్‌నొర్ రాజని ఆంది కి?” ఇంజెర్ పూసి కీతొర్. అస్కె యేసు, “నిమెయ్ అహన్ ఇంతి” ఇంజెర్ జవబ్ సీతొర్.</verse>
				<verse number="4">తె పిలాతు డగుక్ కటొడలిర్ అని మాందితున్ సంగ, “వేర్ మాయ్ననగ నాకున్ బదె గల్తి దిసెర్ సెలె” ఇంజెర్ వెహ్తొర్.</verse>
				<verse number="5">బతి వూర్ పట్ పియ్సి, “వేర్ తన్వ బోదతె యూదయ యేరియతగ మన్వలిర్ సమ్దిర్‌కున్ బుజ్డి కీసెర్ మంతొర్. వేర్ తన్వ బోద కరుస్వల్, గలిలయ యేరియతగ సురు కీసి, ఇంకె ఇగె వాతొర్” ఇంజెర్ వెహ్తెర్.</verse>
				<verse number="6">అద్ కేంచి పిలాతు, “వేర్ గలిలయ యేరియతొర్ ఆందుర్ బెహెతె, వేన గొస్టి అగటొర్ హేరొద్ రాజలె సూడ్సి యేత లాగర్. అని ఇంకె హేరొద్ వాసి, ఉండె గిర్ యెరుసలెమ్నగన్ మంతొర్. వేన్ వోన్గనె వోమ్ట్” ఇంజెర్ వెహ్తొర్. తె వూర్ హేరొద్నగ యేసున్ వోతెర్.</verse>
				<verse number="7"></verse>
				<verse number="8">అస్కె హేరొదు వోన్ సూడ్సి, బెయ్ కుసి ఆతొర్. బారితెకె బస్కెడలెయొ వోన్ సూడ్క ఇంజెర్ మత్తొర్. యేసు కియ్వలిక్ మయ్మతంగ్ కామ్కున్ కేంచి మత్త కాడ్కి, తన్వ మునె బదె ఉంది మయ్మత కామ్ కియ్మడ్ మందర్ ఇంజెర్ ఆస కీసి మత్తొర్.</verse>
				<verse number="9">యేసున్ వోర్ వెలె సవల్క్ పూసి కీతొర్. బతి యేసు ఉందితున్ గిర్ జవబ్ సియ్మకి.</verse>
				<verse number="10">తె అగ నిల్సి మన్వలిర్ డగుక్ కటొడలిర్ అని సాస్తిరిర్ బెయ్ సోంగ్నె, వోన్ పొరొ ఆయొంగ్-సొనొంగ్ అవ్ కసుక్ వాట్సెర్ మత్తెర్.</verse>
				<verse number="11">అస్కె హేరొద్ అని వోనుర్ సిపాయిర్ యేసున్, రాజలిర్ పోండ్వలిక్ బారితంగ్ పాంగుక్ పోండుసి, కమి-పాన్దె సూడ్సెర్, చెహ్టెంగ్ కీతెర్. అద్ ఆత పెజె, మల్సి పిలాతునగ వోన్ సారి కీతొర్.</verse>
				<verse number="12">అస్కెడల్ హేరొద్ అని పిలాతు సోప్తలిర్ ఆతెర్. అదెన్ మునె వూర్ ఇవిర్కున్ అర్సి వాయ్వెకె సొందు.</verse>
				<verse number="13">పిలాతు డగుక్ కటొడలిర్కున్, అదికారిర్కున్ అని పర్జతున్ కేయుస్తొర్.</verse>
				<verse number="14">అని వూర్ సంగ, “సర్కార్‌దున్ ఉల్ట తిరినల్ పర్జతున్ హక్లి కీసెర్ మంతొర్ ఇంజెర్, వేర్ మాయ్నన్ మిరట్ నహ్గ పియ్సి వాతిట్. మీ మునెనె వేన్ సవల్క్ పూసి కీతొన్. బతి కేంజట్! మిరట్ పిరది కియ్వలిక్ బదె కసుర్ వేన్గ నాకున్ దిస్మకి.</verse>
				<verse number="15">అని హేరొదున్ గిర్ బదె తప్ వేన్గ దిస్వ కాడ్కి, వేన్ మల్సి నహ్గ సారి కీతొర్. ఇదెన్ కుద్ మిరటె సూడ్తిట్. మరన్త సిక్స వాట్నల్ వేర్ బదె తప్ కియ్మకి.</verse>
				<verse number="16">అదెన్ సాటి, వేన్ చాటల్క్‌నె పాయుసి సుటి కియుసంతొన్” ఇంజెర్ వెహ్తొర్.</verse>
				<verse number="17">[హర్ సాల్ పిలాతు యూదుల్కున్ సాటి, పస్క సడ్ద జేవున్తున్ నేటి టానెతల్ బోర్తెర్ వొరొన్ సుటి కియ్వల్ రివజ్ తాక్సెర్ మత్త.]</verse>
				<verse number="18">బతి వూర్ సమ్దిర్ మీరె మాసి ఉంది తీర్, “వేన్ జకట్ అని మా సాటి బరబన్ సుటి కీమ్ట్!” ఇంజెర్ కిలితెర్.</verse>
				<verse number="19">వోర్ బరబల్ సర్కార్‌దున్ ఉల్ట తేచ్చి, మాయ్నన జీవ యేచ్చి, జేల్దె అర్సి మన్వల్ ఆందుర్.</verse>
				<verse number="20">యేసున్ సుటి కియన ఇంజి, పిలాతు పర్జతున్ సంగ ఉండె ఉంది జోక వడ్క్‌తొర్.</verse>
				<verse number="21">బతి వూర్ పర్జ, “వేన్ మొద్నగ టాంగి కీసి జకనయె! మొద్నగ టాంగి కీసి జకనయె!” ఇంజెర్ జోర్తె కిలిసెరెన్ మత్తెర్.</verse>
				<verse number="22">తెర్ బతి పిలాతు, మూడవ జోక వూర్ సంగ, “బారి? వేర్ బతల్ తప్ కీతొర్? వేన్ మరన్త సిక్స వాట్నల్ నాకున్ బదె కసుర్ దిసెర్ సెలె. అదెన్ సాటి, వేన్ చాటల్క్‌నె పాయుసి సుటి కియుసంతొన్” ఇంజెర్ వెహ్తొర్.</verse>
				<verse number="23">బతి వూర్ సమ్దిర్ యేసున్ మొద్నగ మోలనె పాసి జకనయె ఇంజెర్ జోర్తె కిలిసెరెన్ మత్తెర్. ఆక్రిత్ వూర్ కిలిసిన్ మెయ్తెర్.</verse>
				<verse number="24">తె పిలాతు వూర్ పట్ పియ్తతున్ వొప్సి, నిర్నయ్ యేత్తొర్.</verse>
				<verse number="25">అని వూర ఇచ తీర్ కియ్లె, యేసున్ వూర్గ హవ్లి కీతొర్. బతి సర్కార్‌దున్ ఉల్ట తేచ్చి, మాయ్నన జీవ యేత్వల్ బరబన్ వూర్ కోర్త కాడ్కి, వోన్ సుటి కీతొర్.</verse>
				<verse number="26">అద్ ఆత పెజె, సిపాయిర్ యేసున్ జక్లె నగుడున్ బహ్రి వోసెర్ మత్తెర్. అస్కెనె కురెని చహర్తొర్ సీమొన్ బహిడల్ నగుడె వాసెర్ మత్తొర్. తె వోన్ నడ్డుమ్ సర్దె పియ్సి, యేసు కాంజ్త మొదున్ జుల్మతె వోన్ కాంజుసి, యేసున్ పెజెయ్ తాకుస్తెర్.</verse>
				<verse number="27">బెయ్ వెలె మాంది యేసున్ పెజెయ్ సొత్తెర్. అద్ మాందితగ కహితంగ్ వెయ్లొక్ గిర్ మత్తంగ్. యేసున్ సాటి అవ్ వెయ్లొక్ సాతింగ్ పాసెర్, బెయ్ ఆడ్సెర్, పెజెయె సొంజెర్ మత్తంగ్.</verse>
				<verse number="28">తె యేసు అవెనెకె తిరిసి, “యెరుసలెమ్నంగ్ బాయిక్నిట్! నా సాటి ఆడ్మట్. బతి మీ సాటి, మీ మరి-మియడున్ సాటి ఆడట్.</verse>
				<verse number="29">బారితెకె, ‘బస్కెన్ పీటె మన్మకి అని బస్కెన్ తమ్వంగ్ బొమ్క్‌నె పాల్ సియ్మకి, అవ్ గొడ్డు వెయ్లొక్ ఆసిర్‌వాద్ యేత్తంగ్’ ఇంజెర్ వెహ్వలిక్ దివొస్క్ వాంతంగ్.</verse>
				<verse number="30">అద్ గట్కతె పర్జ, తక్‌లిబ్క్ బోగె మాయ్వడున్ తెర్ సాయ్వలె నయమ్ ఇంజి, ‘మా పొరొ అరట్’ ఇంజెర్ డంగలిక్ గుటన్ సంగ ఇందనిర్. ‘మాకున్ ముచట్’ ఇంజెర్ గుటన్ సంగ ఇందనిర్.</verse>
				<verse number="31">‘నహ్గ బతయ్ తప్ సెల్వెకె గిర్ ఇచొర్ ఇహిన్ కీంతెర్ తె, తప్ కీతొర్ వోన్ ఉండె బచొర్-బహన్ కీంతెరెయొ?’ ” ఇంజెర్ యేసు ఇత్తొర్.</verse>
				<verse number="32">యేసున్ బరొబర్ జక్లె, తప్ కీసి మన్వలిర్ దుస్రుర్ ఇవిర్కున్ గిర్ సిపాయిర్ పియ్సి వాతెర్.</verse>
				<verse number="33">అహన్ వూర్ కల్వరి (తల-టోక్రె) ఇన్వల్ జాగతగ యెవ్తెర్. అని అగ యేసున్ మొద్నగ మోలనె పాసి టాంగి కీతెర్. తప్ కీసి మన్వలిర్ దుస్రుర్ ఇవిర్కున్ యేసున తిన బగ్ల వొరొన్ అని డెమ బగ్ల వొరొన్ మొద్నగ మోలనె పాసి టాంగి కీతెర్.</verse>
				<verse number="34">అస్కె యేసు తనకున్ దుక్స సియ్వలిర్ సాటి, “బాబగొ! వీర్ బతల్ కీసెర్ మంతెరొ, వీర్కున్ టావ సెలె. అదెన్ సాటి వీర్కున్ మాపి కీమ్” ఇంజెర్ పార్తన కీతొర్. వోనంగ్ పాంగుక్నల్ బోన్ బద్ ఈస వాంత ఇంజెర్ చిటింగ్ వాట్సి, తూస్తెర్.</verse>
				<verse number="35">పర్జ అగ జర్గ్‌వడున్ నిల్సి సూడ్సెర్ మత్తెర్. బతి అదికారిర్, “వేర్ దుస్రుర్‌కున్ బచి కీంతొర్ అలె! ఉంది మోక బగవంతల్ నేమి కీతొర్ కిరిస్తు వేరె మందనుర్తె, అద్ మొద్నల్ బూడ్ రెయ్సి, వేన వోర్ బచి కియిర్” ఇంజెర్ చేడి కీతెర్.</verse>
				<verse number="36">అని సిపాయిర్ గిర్ పులిత ఆంగుర్ రస సీసెర్, “నిమె యూదుల్క్‌నొర్ రాజని మంద్కితె, నీవ నిమె బచి కీమ్!” ఇంజెర్ వోన్ చేడి కీతెర్.</verse>
				<verse number="37"></verse>
				<verse number="38">“వేర్ యూదుల్క్‌నొర్ రాజల్” ఇంజెర్ లిహి కీత చెకతున్ గిర్, యేసున తలత్ పొరొ మొద్నగ పాతెర్.</verse>
				<verse number="39">తప్ కీతుర్ ఇవిర్కున్ గిర్ యేసున్ బరొబర్ దుస్రొక్ మొద్క్‌నగ టాంగి కీతెర్. వూర్గటల్ వొరొర్, “నిమె కిరిస్తుని మంద్కితె, నీవ నిమ్ బచి కీసి, మాకున్ గిర్ బచి కీమ్!” ఇంజెర్ యేసున హిజత్ వోతొర్.</verse>
				<verse number="40">ఉండె వొరొర్ మొదొడొన్ రాంగి సీసెర్, “నిమె బగవంతన్ వెరివి కి? మరట్ గిర్ అదె సిక్స బోగె మాసెర్ మంతట్.</verse>
				<verse number="41">మరట్ కీత తపున్ సాటి, ఇద్ సిక్స బోగె మాయ్వల్ బరొబర్ ఆంద్. బతి వేర్ బతయ్ తప్ కియ్వక్‌నెన్, బోగె మాసెర్ మంతొర్” ఇంజెర్ వెహ్తొర్.</verse>
				<verse number="42">అని వోర్, “యేసు! నిమె రాజన్ మోడి వానెకె, నాకున్ హేతు ఇర” ఇంజెర్ ఇత్తొర్.</verse>
				<verse number="43">తె యేసు, “ఇద్ సతెమ్ ఆంద్. నిమె నేండ్ నా సంగ బస్కెట్ మన్వల్ సోబత వాడితగ మందంతి” ఇంజెర్ వెహ్తొర్.</verse>
				<verse number="44">అస్కె పోడ్ద్ దిస్వక్ ఆత కాడ్కి, దుపరి లగ్-బగ్ బార (12) నేక్నెకెడల్‌తె మూంద్ (3) నేక్నల్ వేరి, అద్ దేస్ పూరొ సిమ్నె సికటి ఆత. అద్ వకత్నె మందిర్త పడ్ద నడ్డుమ్‌నల్ సర్సి, రండ్ టుక్డెంగ్ ఆత.</verse>
				<verse number="45"></verse>
				<verse number="46">అస్కె యేసు, “బాబగొ! నావ ఆత్మతున్ నీవ కెయ్దె ఇర్సెర్ మంతొన్” ఇంజెర్ బెయ్ జోర్తె కిలిసి, తన్వ పరన్ సుటి కీతొర్.</verse>
				<verse number="47">అద్ సమ్దొ సిపాయిరొర్ కమండర్ కుద్ సూడ్సి, బగవంతన్ డగుర్-పాన్ సీసెర్, “వేర్ మాయ్నల్ కరలెన్ నియత్నొర్ ఆందుర్” ఇంజెర్ వొప్తొర్.</verse>
				<verse number="48">అగ వాతుర్ వూర్ లోకుర్ జర్గ్‌త అద్ సమ్దొ సూడ్సి, దుక్సతె సాతింగ్ పాసెర్ ఆడ్సెర్ మల్సి సొత్తెర్.</verse>
				<verse number="49">బతి యేసునుర్ వొడ్‌క్యలిర్ అని గలిలయ యేరియతల్ వోన్ పెజెయ్ వాతంగ్ అవ్ వెయ్లొక్ గిర్, ఇద్ జర్గ్‌వల్ సమ్దొతున్ లంగ్ నిల్సి సూడ్సెర్ మత్తంగ్.</verse>
				<verse number="50">అరిమతయ చహర్తొర్ యోసెప్ ఇన్వల్ చొకొట్నొర్ మాయ్నల్ మత్తొర్. వోర్ సన్‌హెద్రిన్‌తుర్ అదికారిర్గటల్ వొరొర్ ఆసి గిర్, బగవంతన వెరెతె మన్వల్ నియత్నొర్ ఆందుర్. సన్‌హెద్రిన్‌తుర్ నిర్నయ్ కీత అదెన్ వోర్ వొప్మకి. అని వాయ్వల్ బగవంతన రాజున్ సాటి సూడ్సెర్ మన్వల్ ఆందుర్.</verse>
				<verse number="51"></verse>
				<verse number="52">వోర్ యోసెపు పిలాతునగ సొంజి, “యేసున కూర్దున్ వోయ సీమ్” ఇంజెర్ పూసి కీతొర్.</verse>
				<verse number="53">తె పిలాతు వొప్తొర్. అస్కె యేసున కూర్దున్ అద్ మొద్నల్ బూడ్ రెహ్చి, బారిత కాది కపిడె గూండి కీతొర్. అని ఇదెన్ మునె బోనయ్ కూర్ ఇర్మకి అద్, నార్యుసీత బండత పూన వీచ్న బుయరితగ వోసి ఇర్తొర్.</verse>
				<verse number="54">ఇద్ కార్య సప-సిప కీతొర్. బారితెకె, అద్ నేటి ఆరమ్న దివొస్ సురు ఆయ్వల్ మత్త. తాన్ సాటి సమ్దొ తయరి కియ్వల్ మత్త.</verse>
				<verse number="55">గలిలయతల్ వాతంగ్ అవ్ వెయ్లొక్ యోసెపున్ పెజెయ్ సొంజి, యేసున కూర్దున్ వీచ్న బుయరితగ బహన్ ఇర్తొర్ ఇన్వల్ సూడ్తంగ్.</verse>
				<verse number="56">అద్ ఆత పెజె, అవ్ రోన్ సొంజి, యేసున కూర్దున్ సోక్లె, సెంట్ అని గమ గమ గాడి సియ్వలిక్ చీజ్క్ తయర్ కీతంగ్. బగవంతల్ సీత ఆగె తీర్ ఆరమ్న దివొసున్ నేటి రోమ్తంగ్.</verse>
			</chapter>
			<chapter number="24">
				<verse number="1">ఆయ్త్‌వర్‌తున్ నేటి బయ్ బయ్ ఆనెకెన్ అవ్ వెయ్లొక్ యేసున కూర్దున్ సోక్లె, తమ తయర్ కీతంగ్ గమ గమ గాడి సియ్వలిక్ చీజ్కున్ పియ్సి, వోన కూర్ ఇర్త బుయరితగ సొత్తంగ్.</verse>
				<verse number="2">తె అద్ బుయరితున్ అడ్డమ్ ఇర్త బండ, బగ్ల కూడుసి దిస్త.</verse>
				<verse number="3">బతి రొపొ సొంజి సూడ్తెకె, యేసు పర్బున కూర్ అవెన్ దిస్మకి.</verse>
				<verse number="4">తె అవ్ గుల్ ఆసెర్ మనెకె, ఇచుల కేంజట్! ఎక్దమ్ ఇవిర్ మాయ్నలిర్ అవెన్ బగ్ల పావె మాతెర్. వూరంగ్ పాంగుక్ బెయ్ దవ్రలిక్ మంజి, జగ జగ మిడ్చెర్ మత్తంగ్.</verse>
				<verse number="5">అవ్ వెయ్లొక్ బెయ్ వెరిసెర్ మొకొమ్క్ బూడ్ వాడ్తంగ్. తె వూర్ మాయ్నలిర్, “జీవతె మన్వన్ సానలిర్గ బారి మహ్క్‌సెర్ మంతిట్?</verse>
				<verse number="6">వోర్ ఇగె సెలొర్. వోర్ నేండ్తొర్. వోర్ యేసు గలిలయ మనెకె, ‘ స్వర్గ్‌నొర్ మాయ్నన్ పాపెస్తలిర కెయ్దె హవ్లి కీంతెర్. వూర్ వోన్ మొద్నగ మోలనె పాసి, జీవ యేతంతెర్. అని మూడవ దివొస్నె నేండ లాగర్’ ఇన్వల్ గొస్టి మీకున్ హేతు సెలెయ్?” ఇంజెర్ వెహ్తెర్.</verse>
				<verse number="7"></verse>
				<verse number="8">అస్కె యేసు వెహ్చి మత్తంగ్ గొస్టింగ్ అవ్ వెయ్లొకున్ హేతు వాతంగ్.</verse>
				<verse number="9">మగ్దలేనె నాట్న మరియల్, యోహన్నల్, యాకొబ్న అవల్ మరియల్ అని ఉండె మెయ్తంగ్ వెయ్లొక్ అద్ వీచ్న బుయరితల్ మల్సి వాతంగ్. అని ఇవ్ సమ్దొ గొస్టిన్ అక్ర (11) జన్క్ అపొస్‌తుల్కున్ అని అగ మన్వలిర్ దుస్రుర్ సమ్దిర్‌కున్ వెహ్తంగ్.</verse>
				<verse number="10"></verse>
				<verse number="11">బతి అవ్ వెయ్లొక్‌నంగ్ గొస్టిన్ వూర్ నమ్‌మకి. బారితెకె పిసెక్ వడ్క్‌తపినయ్ వడ్కంతంగ్ ఇంజి మత్తెర్.</verse>
				<verse number="12">తెర్ బతి పేతురు తేచ్చి, కూర్దున్ ఇర్త బుయరితగ విచ్చెర్ సొత్తొర్. అని మాడ్క్‌సి సూడ్తెకె, సిరిప్ కూర్దున్ గూండి కీతంగ్ కప్డింగె దిస్తంగ్. తె, ‘బతల్ జర్గ్‌సి మందర్ బెహె?’ ఇంజెర్ గుల్ ఆసెర్ మల్సి రోన్ సొత్తొర్.</verse>
				<verse number="13">అదె నేటి యేసునుర్ బక్తలిర్‌గటల్ ఇవిర్ ఎమ్మాయి ఇన్వల్ నాటె సొంజెర్ మత్తెర్. అద్ నార్ యెరుసలెమ్నల్ యేడుంగ్ కోస్క్ లంగ్ మంత.</verse>
				<verse number="14">జర్గ్‌తంగ్ అవ్ సమ్దొ గట్నన్ బారెతె, వూర్ వడ్క్‌సెర్ తాక్సెర్ మత్తెర్.</verse>
				<verse number="15">అహన్ వడ్క్‌సెర్, చర్చ కీసెర్ తాక్సెర్ మనెకె, యేసుయె వూర్గ వాసి, వూర్ బరొబర్ తాక్తొర్.</verse>
				<verse number="16">బతి వోరె యేసు ఆందుర్ ఇంజెర్ వూర్ వొడ్కి పియ పర్మకి. బారితెకె బగవంతల్ వూర నదుర్ బంద్ కీసి మత్తొర్.</verse>
				<verse number="17">యేసు వూర్కున్, “మిరట్ సరియ్ తాక్సెర్ బతతున్ బారెతె వడ్క్‌సెర్ మంతిట్?” ఇంజెర్ పూసి కీతొర్. తె అద్ కేంచి, వూర్ దుక్సతె గట్కమెన్ ఆగ్తెర్.</verse>
				<verse number="18">అస్కె వూర్గటల్ కెలెయోప ఇన్వల్, “ఇవ్ దివొస్క్‌నగ యెరుసలెమ్నగ జర్గ్‌తంగ్ గట్నన్ బారెతె, టావ సెలొర్ వోర్ వెర్తని, నిమె వొరొనియొ బతలొ?” ఇంజెర్ వోన్ ఇత్తెర్.</verse>
				<verse number="19">అస్కె యేసు, “బవ్ గట్నంగ్?” ఇంజెర్ పూసి కీతొర్. తె వూర్, “నజరేత్నొర్ యేసున్ బారెతంగ్ గట్నంగ్. బగవంతన అని సమ్దిర్ పర్జత నదుడె, వడ్క్‌వడగ అని కామ్క్ కీసి తొహ్వడగ, వోర్ సక్తివంతల్ పర్‌వక్తల్ ఆతొర్.</verse>
				<verse number="20">మావుర్ డగుక్ కటొడలిర్, అదికారిర్ వోన్ మరన్త సిక్స వాటుస్తెర్. అని వోసి మొద్నగ టాంగి కీసి, జీవ యేత్తెర్. బతి ఇజ్రయేల్ లోకుర్కున్ సుటి కియ్వల్ వోరె ఆందుర్ ఇంజి, ఆస కీసి మత్తొమ్. ఇవ్ గట్నంగ్ జర్గ్‌సి మూంద్ రోజ్కె ఆతంగ్.</verse>
				<verse number="21"></verse>
				<verse number="22">అచొరె ఆయ్వ, మా సంగ మత్తంగ్ అవ్ బాయిక్, మమొట్ గుల్ ఆనల్ ఉంది గొస్టి వెహ్తంగ్. బతల్ ఇత్తెకె, నేండ్ బెయ్ సక్రెన్ కూర్ ఇర్త బుయరితగ అవ్ సొత్తంగ్ అలె. తె యేసున కూర్ అవెన్ దిస్మకి. అస్కె అవ్ బాయిక్ మహ్గ వాసి, ‘బగవంతనుర్ దూతలిర్కున్ సూడ్తొమ్. తె వూర్ మాకున్, “పర్బు నేండ్తొర్” ఇంజెర్ వెహ్తెర్’ ఇంజి మాకున్ వెహ్తంగ్.</verse>
				<verse number="23"></verse>
				<verse number="24">మా సంగ మన్వలిర్ కహితుర్ అద్ బుయరితగ సొంజి, సూడ్తెర్. వెయ్లొక్ వెహ్త తీరె సమ్దొ మత్త. బతి వూర్కున్ యేసు దిస్మకి” ఇంజెర్ వెహ్తెర్.</verse>
				<verse number="25">అస్కె యేసు, “పిసలిర్నిట్! జర్గంతంగ్ ఇంజెర్ పర్‌వక్తలిర్ వెహ్తంగ్ సమ్దొ నమ్లె, కోరుమ్ కియ్వలిర్‌నిట్!</verse>
				<verse number="26">కిరిస్తు ఇవ్ సమ్దొ బోగె మాసి, సాసి-నేండ లాగర్ అని స్వర్గ్‌నగ మయ్మ వాయయ్ లాగర్” ఇంజెర్ వూర్కున్ వెహ్తొర్.</verse>
				<verse number="27">అద్ ఆత పెజె తొలె మోసెనల్ మొదొల్ కీసి, మెయ్తుర్ సమ్దిర్ పర్‌వక్తలిర్ తన్వ బారెతె దర్మ-గ్రంత్‌క్నగ బతల్ లిహి కీతెరొ, వూర్కున్ అర్తమ్ ఆనల్ పోడి కీసి వెహ్తొర్.</verse>
				<verse number="28">వూర్ సొన్వల్ నాటున్ కరుమ్ యెవ్తెర్. అస్కె యేసు ఉండె గిర్ యాత్ర కియ్వన్ మోడి, మునె సొన్లె ఆతొర్.</verse>
				<verse number="29">బతి వూర్, “దాద! పోడ్ద్ సొంజి, సికటి ఆసెర్ మంత. నేండ్ మా సంగన్ ఆరమ్ కీమ్” ఇంజెర్ బెయ్ జుల్మ కీతెర్. తె అదెన్ వొప్సి, వూర్ బరొబర్ రోతగ నేంగ్తొర్.</verse>
				<verse number="30">బస్కెతె జేవున్ కియ్లె ఉత్తొరొ, అస్కె ఉంది సారి పియ్సి బగవంతన్ దనెవాద్ వెహ్తొర్. అని ఉరుసి, వూర్కున్ సీతొర్. తె బగవంతల్ వూర నదుర్ కోలి కీత కాడ్కి, వోర్ యేసు ఆందుర్ ఇంజెర్ వొడ్కి పియ్తెర్. బతి వోర్ మయడ్ ఆతొర్.</verse>
				<verse number="31"></verse>
				<verse number="32">అస్కె వూర్, “హో కరలె! సరియ్ వానెకె, మాకున్ వోర్ దర్మ-గ్రంత్‌క్నగ లిహి కీతంగ్ గొస్టిన్ పోడి కీసి వెహ్నెకె, ఉండె జరసి కేంజ్తెకె చొకొటొయ్ బతలొ ఇత్తప్ మావంగ్ దిల్క్‌నగ లాగ్త సెలెయ్? ” ఇంజెర్ వొరొన్ వొరొర్ ఇత్తెర్.</verse>
				<verse number="33">అని అదె గట్కతె తేచ్చి యెరుసలెమ్ మల్సి సొత్తెర్. అగ అక్ర (11) జన్క్ సిస్యలిర్‌కున్ అని మెయ్తుర్ వూర్కున్ బేటె మాతెర్.</verse>
				<verse number="34">అని, “హో! పర్బు నేండ్తొర్ ఇన్వల్ సతెమ్ ఆంద్. సీమొన్-పేతుర్తున్ గిర్ దిస్తొర్” ఇంజెర్ వూర్ అపొస్‌తుల్క్ వెహ్తెర్.</verse>
				<verse number="35">అస్కె వీర్ ఇవిర్, తమ సరియ్ సొనెకె, జర్గ్‌త గట్నతున్ అని ఎమ్మాయితగ సారి ఉరుస్నెకె, తమ పర్బున్ బహన్ వొడ్కి పియ్తెర్ ఇన్వల్ గొస్టితున్ వూర్కున్ వెహ్తెర్.</verse>
				<verse number="36">అహన్ అవ్ గట్నన్ బారెతె వడ్క్‌సెర్ మనెకె, యేసు వూర్ నడ్డుమ్ పావె మాసి, “మీకున్ సాంతి వాయి!” ఇంజెర్ వెహ్తొర్.</verse>
				<verse number="37">బతి వూర్ సమ్దిర్ దడ్కి తింజి, బూతున్ సూడ్తపినయ్ తర తర ఆతెర్.</verse>
				<verse number="38">అస్కె యేసు వూర్ సంగ, “మిరట్ బారి మీవంగ్ దిల్క్‌నగ పరెసన్ ఆసెర్ మంతిట్? నన నేండ్తొన్ అద్ గొస్టితున్ బారి నమ్సెర్ సెల్విట్?</verse>
				<verse number="39">నావంగ్ కెయ్కున్ అని కాల్కున్ సూడట్. ననయ్ పర్బున ఆందున్. నాకున్ ఇట్సి, ననయ్ వోన ఆందున్ ఇంజెర్ కరి కియ వచొ. బారితెకె నాకున్ మత్తపినయ్, మేందొల్ అని బొకంగ్ బూతున్ మనొంగ్” ఇంజెర్ వెహ్తొర్.</verse>
				<verse number="40">అహన్ వెహ్త పెజె, తన్వంగ్ కెయ్కున్ అని కాల్కున్ వూర్కున్ తొహ్తొర్.</verse>
				<verse number="41">తె వూర్ గుల్ ఆసి, ఆనంద్ యేత్తెర్. బతి నమ్లె తకపిక ఆసెరెన్ మత్తెర్. అదెన్ సాటి యేసు, “తిన్లె మిహ్గ బతయ్ మంతయ్?” ఇంజెర్ పూసి కీతొర్.</verse>
				<verse number="42">తె వూర్ చొకొట్ బొడ్స్‌త ఉంది మీన్ అందుస్తెర్.</verse>
				<verse number="43">అస్కె యేసు తాన్ యేచ్చి, వూర్ మునెనె తితొర్.</verse>
				<verse number="44">అని వూర్ సంగ, “మోసెన కానున్తగ, దుస్రుర్ పర్‌వక్తలిరంగ్ గ్రంత్క్‌నగ అని కీర్తన్క్‌నగ నా బారెతె లిహి కీతంగ్ సమ్దొ వచన్క్ బర్పుర్ జర్గంతంగ్ ఇంజి, మీ సంగ మనెకెన్ వెహ్చి మత్తొన్” ఇంజెర్ వెహ్తొర్.</verse>
				<verse number="45">అని అస్కె దర్మ-గ్రంత్‌నంగ్ వచన్క్ అర్తమ్ కీనల్, వూర్కున్ గియన్ సీతొర్.</verse>
				<verse number="46">అని వూర్ సంగ, “‘కిరిస్తు తప్వక్ దుక్సంగ్ బోగె మాసి, పరన్ సియన అని మూంద్ రోజ్క్‌నె నేండన.</verse>
				<verse number="47">అని యెరుసలెమ్ మొదొల్ కీసి, సమ్దిర్ కీతంగ్ పాప్కున్ కబ్లె మాయ్వల్ అని అవెన మాపితున్ బారెతె వోన పొరొడ అదికార్దె దునియతుర్కున్ బోద వెహన’ ఇంజెర్ లిహి కీసి మంత.</verse>
				<verse number="48">ఇవ్ సమ్దొన్ మిరటె గవ మంతిట్.</verse>
				<verse number="49">ఇచుల కేంజట్! నా బాబల్ వాగ్దన్ సియ్వల్ బగవంతన ఆత్మతున్, మిహ్గ రొహంతొన్. బతి స్వర్గ్‌నల్ బగవంతన ఆత్మత సక్తి, మీ పొరొ రెయ్నల్ వేరి, మిరట్ యెరుసలెమ్ నగుడున్ సుటి కీసి, అసలె సొన్మట్” ఇంజెర్ వెహ్తొర్.</verse>
				<verse number="50">అహన్ వెహ్వల్ ఆత పెజె, వూర్ సమ్దిర్‌కున్ అగటల్ బెతనియ నార్ వేరి వోసి, తన్వంగ్ కెయ్క్ తహ్చి, వూర్కున్ ఆసిర్‌వాద్ సీతొర్.</verse>
				<verse number="51">అహన్ ఆసిర్‌వాద్ సీసెరెన్, వూర్గటల్ అలగ్ ఆసి, స్వర్గ్‌నెకె పొరొ తాచ్చి సొత్తొర్.</verse>
				<verse number="52">అస్కె వూర్ యేసున్ పార్తన-వింతి కీసి, వెలె ఆనంద్నె యెరుసలెమ్ మల్సి సొత్తెర్.</verse>
				<verse number="53">హర్ దివొస్ వూర్ మందిర్త యేరియతగ సొంజి, బగవంతన్ డగుర్-పాన్ సీసెర్ మందిర్.</verse>
			</chapter>
		</book>
		<book number="43">
			<chapter number="1">
				<verse number="1">కలి గడె మాయ్వక్ మునెనె వచన్ ఇన్వల్ మత్తొర్. బగవంతన్ సంగ వోర్ వచన్ ఇన్వల్ మత్తొర్. వోర్ వచన్ బగవంతలె ఆందుర్.</verse>
				<verse number="2">వోర్ వచన్ ఇన్వల్ మొదొడలె బగవంతన్ సంగ మత్తొర్.</verse>
				<verse number="3">కలిత సమ్దొతున్ బగవంతల్ వోర్ వచన్తున్ హిందలె గడి కీతొర్. వోర్ సెల్వ ఉంది గిర్ వస్తు గడె మాయ్మకి.</verse>
				<verse number="4">వోన్గ జీవ మంత. అద్ జీవ సమ్దిర్‌కున్ వేడ్చి సీత.</verse>
				<verse number="5">వేడ్చి సికటితగ బహన్తె పారంతయొ, అహ్నె పర్జతంగ్ దిల్క్‌నగ వోర్ వేడ్చి సీసెర్ మంతొర్. బతి బస్కెట్‌కె అద్ వేడ్చితున్ సికటి పిహ పరొ.</verse>
				<verse number="6">బగవంతల్ వొరొర్ మాయ్నన్ సారి కీతొర్. వోన పొరొల్ బాప్తిస్‌మ సియ్వల్ యోహన్.</verse>
				<verse number="7">అద్ వేడ్చితున్ బారెతె తన వెహ్వల్ గవతున్ కేంచి, సమ్దిర్ వోర్ వేడ్చితున్ దాత్నొన్ పొరొ బరొస ఇరనిర్ ఇంజెర్ వాతొర్.</verse>
				<verse number="8">అద్ వేడ్చి సియ్వల్ యోహన్ ఆయొర్. బతి వేడ్చితున్ దాత్నొన్ బారెతె, వెహ్లె వాతొర్ వోర్, సిరిప్ గవదారల్ ఆందుర్.</verse>
				<verse number="9">ఇద్ దునియతుర్కున్, బోర్తె జీవత సతె వేడ్చి సీసెర్ మంతొరొ, వోర్ వాసెర్ మంతొర్.</verse>
				<verse number="10">వోర్ వచన్ ఇన్వల్ ఇద్ దునియతె వాతొర్. వోన కెయ్దెనె బగవంతల్ సమ్దొ గడి కియుస్తొర్. బతి ఇద్ దునియతుర్ వోర్ కరల్ బోర్ ఆందుర్ ఇన్వల్ వొడ్కి కియ్మకి.</verse>
				<verse number="11">వోర్ తన్వుర్‌గ వాతొర్, బతి వూర్ ఇజ్రయేల్ లోకుర్ వోన్ వొప్మకి.</verse>
				<verse number="12">తెర్ బతి, బోర్-బోర్తె తన్వ పొరొ బరొస ఇర్తెరొ, వూర్ సమ్దిర్‌కున్ బగవంతనుర్ మరి-మియడ్ ఆయ్లె అదికార్ సీతొర్.</verse>
				<verse number="13">ఆడ్-మాడ్సొన్ మరి-మియడ్ జల్మ ఆతపినయ్ మేందొల్ అని నెతుడె వూర్ జల్మ ఆయ్మకి. బతి బగవంతల్ వూర్కున్ నేమి కీతతున్ హిందలె వోనుర్ మరి-మియడ్ ఆతెర్.</verse>
				<verse number="14">వోర్ వచన్ మాయ్నల్ ఆసి, దర్తురిత్ పొరొ వాసి, మా నడ్డుమ్ పిస్తొర్. బాప్తిస్‌మ సియ్వల్ యోహన్ వోర్ వచన్తున్ బారెతె, “‘నా పెజెటల్ బోర్తె వాంతొర్’ ఇంజి వెహ్తొనొ, వోర్ వేరె ఆందుర్. వేర్ నాకున్ తెర్ మొదొడలె పిసి మత్త కాడ్కి, నాకున్ తెర్ డగుర్ ఆందుర్” ఇంజెర్ జోర్తె గవ వెహ్తొర్. వోర్ వచన్ మాకున్ బగవంతన బర్పుర్ సతెమున్ అని బర్పుర్ పెర్మత-దయతున్ తొహ్తొర్. ఇద్ సత్ అని పెర్మత-దయతున్ సూడ్సి, బగవంతన మయ్మతున్ కరి కీతట్. బగవంతల్ తన్వొర్ వొరొరె మన్వల్ మరిన్ సీత మయ్మ ఇదె ఆంద్.</verse>
				<verse number="15"></verse>
				<verse number="16">వోన బర్పుర్ పెర్మత-దయతున్ హిందల్, మరట్ సమ్దిర్ ఆసిర్‌వాదున్ పెజెయ్ ఆసిర్‌వాద్ యేచ్చెర్ మంతట్.</verse>
				<verse number="17">అవ్ బవ్ ఇత్తెకె, మొదొడ ఆసిర్‌వాద్ తన్వ ఇచ తీర్ పర్జ పిసనిర్ ఇంజెర్ బగవంతల్ మోసెన కెయ్దె, దర్మత కానున్ సీసి మత్తొర్. బతి ఇంకె, రెండవ ఆసిర్‌వాద్ యేసు కిరిస్తున కెయ్దె అద్ కానున్తున్ తెర్ చొకొట్నంగ్ పెర్మత-దయ అని సతెమ్ ఇన్వలికున్ సీతొర్.</verse>
				<verse number="18">బోరె బస్కెనె బగవంతన్ సూడ్మకి. బతి బస్కెట్ బాబొన్ సంగ మన్వల్ వొరొరె మరి ఆయ్వల్, మాకున్ బగవంతన్ బారెతె వెహ్చి తొహ్తొర్.</verse>
				<verse number="19">యెరుసలెమ్నల్ యూదుల్క్‌నుర్ అదికారిర్, మోక వేర్ కిరిస్తు మందర్ ఇంజెర్ పూసి కియ్లె, కటొడలిర్కున్ అని లేవియుల్కున్ యోహన్తగ సారి కీతెర్.</verse>
				<verse number="20">తె యోహన్, “నన కిరిస్తున ఆయొన్” ఇంజెర్ మకుస్వక్ వూర్కున్ గవ వెహ్తొర్.</verse>
				<verse number="21">అస్కె వూర్, “తె నిమె బోని ఆంది? యేలియ పర్‌వక్తని కి?” ఇంజెర్ పూసి కీతెర్. తె, “నన ఆయొన్” ఇంజెర్ ఇత్తొర్. “మంజె బవిసత్నె వాంతొర్ ఇంజి వెహ్తెర్ వోర్ పర్‌వక్తని కి?” ఇంజెర్ వూర్ పూసి కీతెర్. బతి యోహన్ “నన ఆయొన్” ఇంజెర్ వెహ్తొర్.</verse>
				<verse number="22">అస్కె వూర్, “అసల్ నిమె బోని ఆంది? మాకున్ సారి కీతుర్కున్ మమొట్ జవబ్ సియ లాగర్. నీ బారెతె బతల్ వెహన ఇంతియొ అద్ మాకున్ వెహ” ఇంజెర్ యోహన్తున్ పూసి కీతెర్.</verse>
				<verse number="23">తె యోహన్, “యెసయ పర్‌వక్తల్ మొదొల్ వెహ్తపినయ్, ‘బగవంతల్ వాయన్ సాటి సరి సుద్రి కీమ్ట్’ ఇంజెర్ బోడి గుటనగ కిలివల్ లేంగ్న ననయ్ ఆందున్” ఇంజెర్ వూర్కున్ వెహ్తొర్.</verse>
				<verse number="24">అస్కె సవల్క్ పూసి కియ్లె వాతుర్గటల్ కహితుర్ పరిసయుల్క్, “నిమె కిరిస్తుని ఆయ్వి, యేలియని ఆయ్వి, బవిసత్నె వాయ్వల్ పర్‌వక్తని గిర్ ఆయ్వి. తె నిమె బద్ అదికార్దె బాప్తిస్‌మ సీసెర్ మంతి?” ఇంజెర్ యోహన్తున్ పూసి కీతెర్.</verse>
				<verse number="25"></verse>
				<verse number="26">తె యోహన్, “నన యేతె బాప్తిస్‌మ సీసెర్ మంతొన్. బతి నా పెజెటల్ వాయ్వల్ మీ నడ్డుమ్ మంతొర్. మిరట్ వోన్ వొడ్కి కియ్విట్.</verse>
				<verse number="27">నా పెజెటల్ వాయ్వల్ నాకున్ తెర్ డగుర్ సక్తివంతల్ ఆందుర్. వోనంగ్ చెపుల్క్‌న పటి రెహ్లె గిర్ నన కామి సియొన్ ” ఇంజెర్ వెహ్తొర్.</verse>
				<verse number="28">ఇవ్ గట్నంగ్ యోహన్ బాప్తిస్‌మ సీసెర్ మత్తొర్ అద్ యోర్దన్ లవిడున్ సిడయింగ్ బాజ్ మన్వల్ బెతనియ ఇన్వల్ చహర్తగ జర్గ్‌తంగ్.</verse>
				<verse number="29">దుస్రొ నేటి యోహన్ తన్గ వాయ్వల్ యేసున్ సూడ్సి, “ఇచుల! వేరె దునియతురంగ్ పాప్కున్ కాంచి వోయ్వల్ బగవంతన గొరె పిల ఆందుర్.</verse>
				<verse number="30">ఇదెన్ మునె, ‘నా పెజెటల్ బోర్తె వాంతొర్ ఇంజి వెహ్తొనొ, వోర్ వేరె ఆందుర్. వేర్ నాకున్ తెర్ మొదొడలె పిసి మత్త కాడ్కి, నాకున్ తెర్ డగుర్ ఆందుర్’ ఇంజెర్ వేన్ బారెతెన్ వెహ్చి మత్తొన్.</verse>
				<verse number="31">అసల్ వోర్ బోర్ ఆందుర్ ఇన్వల్ నన వోన్ వొడ్కి కీసి మనొన్. బతి ఇజ్రయేల్ లోకుర్కున్ వోర్ తన్వ వొడ్కి అరుసీనుర్ ఇంజి బాప్తిస్‌మ సీతొన్.</verse>
				<verse number="32">అస్కెనె హాబర్ కోలె మాసి, బగవంతన పవిత్ర ఆత్మ ఉంది పారెవత్ దాత్ యేసున్ పొరొ రెయ్వల్ సూడ్తొన్.</verse>
				<verse number="33">యేతె బాప్తిస్‌మ సియ్లె నాకున్ సారి కీతొర్ వోర్ బగవంతలె, ‘బోన్ పొరొ పవిత్ర ఆత్మ పారెవత్ దాత్ రెయ్సి ఉద్వల్ సూడంతియొ, వోరె లోకుర్కున్ పవిత్ర ఆత్మతె బాప్తిస్‌మ సియ్వల్ ఆందుర్’ ఇంజెర్ వెహ్తొర్. అహన్ వెహ్వక్ ఇత్తెకె, వోన్ నన వొడ్కి కీసి మనొన్.</verse>
				<verse number="34">ఇద్ సమ్దొ సూడ్సినె, ‘వేరె బగవంతనొర్ మరి ఆందుర్ ’” ఇంజెర్ బాప్తిస్‌మ సియ్వల్ యోహన్ యేసున్ బారెతె గవ వెహ్తొర్.</verse>
				<verse number="35">దుస్రొ నేటి దుపరిత నాలుంగ్ నేక్నెకె యోహన్ అని వోనుర్ ఇవిర్ సిస్యలిర్ గిరె అగనె నిల్సి మత్తెర్.</verse>
				<verse number="36">అదె వకత్నె యేసు అగటల్ వీడ్సెర్ మత్తొర్. వోన్ సూడ్సి, “ఇచుల! బగవంతన గొరె పిల” ఇంజెర్ యోహన్ సిస్యలిర్‌కున్ వెహ్తొర్.</verse>
				<verse number="37">అద్ కేంచి వూర్ ఇవిర్ సిస్యలిర్, యేసున్ పెజెయ్ సొత్తెర్.</verse>
				<verse number="38">తె అస్కె వూర్ తన్వ పెజెయ్ వాయ్వల్ సూడ్సి, యేసు పెజె మల్సి, “మీకు బతల్ పహ్జె?” ఇంజెర్ పూసి కీతొర్. తె వూర్ “గురుజి! నిమె బగ మందంతి?” ఇంజెర్ పూసి కీతెర్.</verse>
				<verse number="39">తె యేసు, “వాసి సూడట్” ఇంజెర్ ఇత్తొర్. అస్కె లగ్-బగ్ పోద్రెక్ నాలుంగ్ నేక్సెర్ మత్త. తె వోర్ మన్వల్ జాగతగ సొంజి, అంటిత్క్ అగన్ మత్తెర్.</verse>
				<verse number="40">యోహన్త గొస్టి కేంచి యేసున్ పెజెయ్ సొత్తుర్ ఇవిర్గటల్ వొరొన పొరొల్ ఆంద్రెయల్. వేర్ సీమొన్-పేతుర్తొర్ తముర్ ఆందుర్.</verse>
				<verse number="41">వేర్ ఆంద్రెయల్ తన్వొర్ తాదల్ సీమొన్-పేతుర్తున్ బేటె మాసి, “దాద! కిరిస్తున్ సూడ్తొమ్” ఇంజెర్ వెహ్తొర్.</verse>
				<verse number="42">అని వోన్ యేసునగ పియ్సి వాతొర్. తె యేసు వోన్ సూడ్సి, “నిమె యోహన్తొర్ మరి సీమొన్తి ఆంది. బతి ఇంగెడల్ నీకున్ కెపా ఇంజి కేయనిర్” ఇంజెర్ ఇత్తొర్. వేన్ పేతురు గిర్ ఇంతెర్.</verse>
				<verse number="43">దుస్రొ నేటి యేసు గలిలయ యేరియతె సొన్లె నిర్నయ్ కీతొర్. తె నడ్డుమ్ పిలిపున్ సూడ్సి, “నా సంగ వర” ఇంజెర్ యేసు కేయ్తొర్.</verse>
				<verse number="44">వేర్ పిలిప్, ఆంద్రెయల్ అని పేతురు మువిర్తె బెత్సయిద చహర్తుర్ ఆందిర్.</verse>
				<verse number="45">పిలిప్ నతనియేల్తున్ మహ్క్‌లె సొత్తొర్. వోర్ బేటె మాత పెజె, “మోసెన దర్మత కానున్తగ అని దుస్రుర్ పర్‌వక్తలిర్ లిహి కీతనగ బోన్ బారెతె లిహి కీతెరొ, వోర్ మాకున్ బేటె మాతొర్. వోరె నజరేత్ చహర్తొర్ యోసెప్నొర్ మరి యేసు ఆందుర్” ఇంజెర్ పిలిప్ వెహ్తొర్.</verse>
				<verse number="46">అద్ కేంచి నతనియేల్, “ఎహె! నజరేత్నల్ బతయ్ చొకొట్న పుటరియ్?” ఇంజెర్ పిలిపున్ పూసి కీతొర్. తె “వాసి సూడ” ఇంజెర్ పిలిపు ఇత్తొర్.</verse>
				<verse number="47">తె నతనియేల్ యేసునగ వాసెర్ మనెకె వోన్ సూడ్సి, “ఇచులట్! వేర్ కరల్ ఇజ్రయేల్ జాతితొర్ ఆందుర్. వేన్గ కపట్ బతయ్ సెలె” ఇంజెర్ వోన్ బారెతె యేసు వెహ్తొర్.</verse>
				<verse number="48">తె నతనియేల్, “నా బారెతె నీకున్ బహన్ టావ?” ఇంజెర్ పూసి కీతొర్. తె యేసు, “పిలిపు, నీకున్ కేయ్వక్ మునె, నిమె అంజురి మరత్ బూడ్ మనెకెన్ నీకున్ సూడ్తొన్” ఇంజెర్ వెహ్తొర్.</verse>
				<verse number="49">అస్కె నతనియేల్, “యే గురుజి! నిమె బగవంతనొర్ మరిని అని ఇజ్రయేల్ లోకురొర్ రాజని ఆంది!” ఇంజెర్ జవబ్ సీతొర్.</verse>
				<verse number="50">తె యేసు, “నీకున్ అంజురి మరత్ బూడ్ మనెకెన్ సూడ్తొన్ ఇంజెర్ వెహ్తతున్ హిందలె, బరొస ఇర్సెర్ మంతి కి బతల్? ఇవెన్ తెర్ డగుక్ కామ్క్ సూడంతి.</verse>
				<verse number="51">అవ్ బవ్ ఇత్తెకె, హాబర్ కోలె మాయ్వల్, బగవంతనుర్ దూతలిర్ స్వర్గ్‌నల్ స్వర్గ్‌నొర్ మాయ్ననగ బూడ్ రెయ్వల్, వర్వల్ మిరట్ సూడ్కిట్. ఇద్ సతెమ్ ఆంద్” ఇంజెర్ వెహ్తొర్.</verse>
			</chapter>
			<chapter number="2">
				<verse number="1">ఇద్ జర్గ్‌సి రండ్ రోజ్క్ ఆత పెజె, గలిలయ యేరియత, కాన ఇన్వల్ చహర్తె, ఉంది మర్మి-పొరొల్ జర్గ్‌త. యేసున అవల్ అగ మత్త.</verse>
				<verse number="2">అవ్ మర్మినగ యేసున్ అని వోనుర్ సిస్యలిర్‌కున్ గిర్ కేయ్సి మత్తెర్. తె అగ వూర్ సొత్తెర్.</verse>
				<verse number="3">అద్ జేవున్తగ ఆంగుర్క్‌న రస మార్త. తె అవల్, “వూర్గ ఆంగుర్ రస మార్త” ఇంజెర్ యేసున్ వెహ్త.</verse>
				<verse number="4">తె యేసు, “నాకున్ బారి వెహంతి వో? నన బోన ఆందున్ ఇన్వల్ వొడ్కి అరుస్వల్ వకత్ అజున్ వాయొయె” ఇంజెర్ అవన్ వెహ్తొర్.</verse>
				<verse number="5">అస్కె అవల్ సర్బరెయ్ కియ్వలిర్ సంగ, “వోర్ వెహ్త తీర్ కీమ్ట్” ఇంజెర్ వెహ్త.</verse>
				<verse number="6">యూదుల్క్ సుదుడ్ కియ్వల్ కామున్ సాటి, అగ నారితంగ్ బండనంగ్ సారుంగ్ సోరంగ్ మత్తంగ్. ఉంది ఉంది సోర యేడుంగ్-ఆట్ బిందెన యేర్ పియ్న్‌దుంగ్.</verse>
				<verse number="7">యేసు, “అవ్ సోరన్ యేతె నిహట్” ఇంజెర్ సర్బరెయ్ కియ్వలిర్‌కున్ వెహ్తొర్. తె వూర్ అవ్ సోరంగ్ సిగ సిగ నిహ్తెర్.</verse>
				<verse number="8">అస్కె యేసు, “ఇంగె మిరట్! ఇచుసి ముడుసి జేవున్త ఇంతజమ్ కియుస్వనగ వోమ్ట్” ఇంజెర్ వెహ్తొర్. తె వూర్ వోతెర్.</verse>
				<verse number="9">వోర్ ఇంతజమ్ కియుస్వల్ యేతల్ మారిత అద్ ఆంగుర్ రసతున్ సవద్ సూడ్తొర్. అద్ రస బగటల్ వాత అని బహన్ తయర్ ఆత ఇన్వల్ వూర్ సర్బరెయ్ కియ్వలిర్‌కున్ టావ. బతి వోర్ ఇంతజమ్ కియుస్వన్ టావ సెలె. తె వోర్ మాయ్నల్ నొవ్రన్ కేయ్సి, “దుస్రుర్ సమ్దిర్ మొదొల్ చొకొట్న రస వెడిసి, మాందితున్ నిస వర్త పెజె, చప్డి ఆంగుర్ రస వెడియంతెర్. బతి నిమె ఆక్రి వేరి గిర్ బెయ్ చొకొట్న రస వెడ్యుసీతి” ఇంజెర్ ఇత్తొర్.</verse>
				<verse number="10"></verse>
				<verse number="11">ఇహిన్ యేసు గలిలయ యేరియత కాన ఇన్వల్ నాటె అద్ మయ్మత కామ్ కీసి, తన్వ సక్తితున్ తొహ్తొర్. అదెన్ సాటి వోనుర్ సిస్యలిర్ వోన్గ బరొస ఇర్తెర్.</verse>
				<verse number="12">అద్ ఆత పెజె యేసు, వోన అవల్, తముక్ అని సిస్యలిర్ మీరె మాసి కపెర్నహోమ్ ఇన్వల్ చహర్తె సొత్తెర్. అని కహి రోజ్క్ వూర్ అగన్ మత్తెర్.</verse>
				<verse number="13">యూదుల్క్‌న పస్క ఇన్వల్ సడ్ కరుమ్ వాత. తె యేసు యెరుసలెమ్ సొత్తొర్. అగ యెవ్త పెజె, బగవంతన మందిర్తగ యేసు సొత్తొర్. అద్ మందిర్త ఆవ్రతగ బలిదాన్ సియ్లె కోందన్, గొరెన్ అని పారెవన్ వొమ్వలిర్ బేపరిదార్క్ అని దుస్రొ దేస్నంగ్ కొతన్ బద్లి కియ్వలిర్ గిర్ అగ ఉచ్చి మత్తెర్.</verse>
				<verse number="14"></verse>
				<verse number="15">అద్ సూడ్సి, యేసు నోడెనె చాటున్ మోడి కీసి గొరెన్, కోందన్ అని సమ్దిర్‌కున్ మందిర్తల్ పూడి సీతొర్. వూర్ కొతంగ్ బద్లి కియ్వలిరంగ్ కొతన్ రీక్సి, వూరంగ్ టేబల్కున్ ఉల్టి కీతొర్.</verse>
				<verse number="16">వూర్ పారెవంగ్ వొమ్వలిర్ సంగ యేసు, “నావొర్ బాబొన రోతున్ హాటుమున్ దాత్ కియ్మట్. ఇవ్ సమ్దిన్ ఇగెటల్ బహ్రి వోమ్ట్” ఇంజెర్ వెహ్తొర్.</verse>
				<verse number="17">అద్ సూడ్సి, “నీవ రోతున్ పర్జ వెలె మాని కియన ఇంజెర్ ఆస కీత కాడ్కి, దుస్రుర్ నాకున్ బెయ్ ఉల్ట ఆసెర్ మంతెర్ ” ఇంజెర్ దర్మ-గ్రంత్‌నగ లిహి కీసి మంత ఇంజి, సిస్యలిర్ యాది కీతెర్.</verse>
				<verse number="18">బతి యూదుల్క్‌నుర్ అదికారిర్ యేసునగ వాసి, “నీకున్ బగవంతల్ అదికార్ సీసి మత్తెకె, మాకున్ ఉంది నిసని తొహ” ఇంజెర్ పూసి కీతెర్.</verse>
				<verse number="19">తె యేసు, “ఇద్ మందిర్తున్ ఉల్టి కీమ్ట్. తేన్ నన తిరిసి మూంద్ రోజ్క్‌నె దొహంతొన్” ఇంజెర్ వెహ్తొర్.</verse>
				<verse number="20">అద్ కేంచి యూదుల్క్ గుల్ ఆసి, “ఇద్ మందిర్తున్ దొహ్లె చాలిస్ సారుంగ్ (46) సాల్క్ పియ్త. నిమె మూంద్ రోజ్క్‌నె దొహ పరంతియ్?” ఇంజెర్ యేసున్ ఇత్తెర్.</verse>
				<verse number="21">బతి యేసు తన్వ మేందొడ మందిర్తున్ బారెతె ఇద్ గొస్టి వెహ్తొర్.</verse>
				<verse number="22">సిస్యలిర్, యేసు సాసి-నేండ్త పెజె, ఇదెన్ హేతు కీసి, దర్మ-గ్రంత్‌నగ లిహి కీసి మన్వడున్ అని యేసు వెహ్త గొస్టితున్ పొరొ బరొస ఇర్తెర్.</verse>
				<verse number="23">పస్క సడ్దంగ్ దివొస్కున్ రొపొ యెరుసలెమ్నగ, వోర్ యేసు కీతంగ్ మయ్మతంగ్ కామ్కున్ సూడ్సి, వెలెటిర్ వోన్గ బరొస ఇర్తెర్.</verse>
				<verse number="24">బతి యేసు వూర్కున్ నమ్‌మకి. బారితెకె సమ్దిరంగ్ దిల్కున్ తన కరి కియ్వల్ ఆత కాడ్కి, దుస్రుర్ బారెతె యేసున్ బోరె గవ వెహ లాగొ.</verse>
				<verse number="25"></verse>
			</chapter>
			<chapter number="3">
				<verse number="1">పరిసయుల్క్‌న బాజ్నొర్ నికొదేమ్ ఇన్వల్ యూదుల్క్‌నొర్ ముకె అదికారి మత్తొర్.</verse>
				<verse number="2">వోర్ ఉంది రాత్న యేలతె యేసునగ సొంజి, “గురుజి, ‘నిమె బగవంతనగటల్ వాతొని ఆంది’ ఇంజెర్ మాకున్ టావయె. బారితెకె, నిమె కియ్వలిక్ మయ్మతంగ్ కామ్క్ బగవంతన సాత్ సెల్వ బోరె కియ పరొర్” ఇంజెర్ వెహ్తొర్.</verse>
				<verse number="3">అస్కె యేసు, “వొరొర్ పూన జల్మ యేత బీగర్, బగవంతన రాజ్నగ ఈస యేత పరొర్. ఇద్ గొస్టి సతెమ్ ఆంద్” ఇంజెర్ నికొదేమున్ వెహ్తొర్.</verse>
				<verse number="4">అస్కె నికొదేమ్, “బుడియల్ ఆతొర్ మాయ్నల్ బహన్ జల్మ యేత పరనుర్? ఉండె ఉంది జోక అవన పీటె నేంగ్సి జల్మ యేత పరనుర్ కి బతల్?” ఇంజెర్ యేసున్ పూసి కీతొర్.</verse>
				<verse number="5">తె యేసు, “వొరొర్ యేతె అని ఆత్మతె జల్మ ఆయ బీగర్, బగవంతన రాజ్నగ నేంగ పరొర్. ఇద్ గొస్టి సతెమ్ ఆంద్” ఇంజెర్ వెహ్తొర్.</verse>
				<verse number="6">“అవల్-బాబొ మేందొడున్ జల్మ సియ పరంతెర్. బతి ఆత్మతున్ బగవంతన ఆత్మ జల్మ సియ పరంత.</verse>
				<verse number="7">అదెన్ సాటి, ‘పూన జల్మ యేత లాగర్’ ఇత్తెకె నిమె గుల్ ఆయ్మ.</verse>
				<verse number="8">వడి తనకున్ ఇస్టమ్ వాత అద్ బాజ్నల్ వాంత. మిరట్ అద్ వడిత ఆవజ్ కేంజంతిట్ బతి, అద్ వడి బగటల్ వాంతయొ, బేకె దాంతయొ ఇన్వల్ మీకున్ టావ సెలె. అహ్నె బగవంతన ఆత్మతె జల్మ ఆయ్వల్ గిర్ మందంత” ఇంజెర్ యేసు వెహ్తొర్.</verse>
				<verse number="9">తె నికొదేమ్, “ఇద్ బహన్ జర్గ్‌మడ్ మందర్?” ఇంజెర్ యేసున్ పూసి కీతొర్.</verse>
				<verse number="10">అస్కె యేసు, “ఇజ్రయేల్క్‌నొర్ డగుర్ గురుని ఆంది. ఇదెన్ బారెతె నీకున్ కరె మాయొ కి?” ఇంజెర్ ఇత్తొర్.</verse>
				<verse number="11">“మాకున్ కరె మాత అదెన్ బారెతె అని సూడ్తతున్ బారెతె వెహంతొమ్. ఇద్ గొస్టి సతెమ్ ఆంద్. బతి మావ గవతున్ మిరట్ నమ్విట్.</verse>
				<verse number="12">నన మీకున్ ఇద్ దునియతంగ్ గొస్టిన్ బారెతె వెహ్నెకెన్ బరొస కియ్విట్. తె స్వర్గ్‌నంగ్ గొస్టిన్ బారెతె వెహ్తెకె బహన్ బరొస కీకిట్?” ఇంజెర్ వెహ్తొర్.</verse>
				<verse number="13">“స్వర్గ్‌నల్ రెయ్సి వాయ్వల్ స్వర్గ్‌నొర్ మాయ్నల్ ఆయ్వల్ నాకున్ తపుసి, దుస్రొర్ బోరె పొరొ స్వర్గ్‌నగ సొన్మకి.</verse>
				<verse number="14">మోసె బోడి గుటనగ పితుడ ఉంది తరస్ కీసి, డంగల్ కటెతగ బహన్తె లిమ్-లొమ్ కీతొరొ, అహ్నె స్వర్గ్‌నొర్ మాయ్నల్ ఆయ్వల్ నాకున్ గిర్ మొద్నగ టాంగి కియ లాగర్.</verse>
				<verse number="15">అహన్ కీతెకెన్, నా పొరొ బరొస ఇర్వలిర్‌కున్ బస్కెట్ పిస్వల్ జీవ పుటంత.</verse>
				<verse number="16">“బగవంతల్ దునియతుర్కున్ బెయ్ లాడ్ కీత కాడ్కి, తన్వొర్ వొరొరె మన్వల్ మరిన్ ఇద్ దర్తురితగ సారి కీతొర్. వోన్ పొరొ బరొస ఇర్వల్ హర్ వొరొర్ నాసెడమ్ ఆయ్వక్‌నె, వూర్కున్ బస్కెట్ గిర్ పిస్వల్ జీవ పుటన ఇంజెరెన్‌తె ఇహిన్ కీతొర్.</verse>
				<verse number="17">దునియతెర్కున్ సిక్స వాట్లె బగవంతల్ వోర్ మరిన్ సారి కియ్మకి బతి, బచి కియ్లెనె సారి కీతొర్.</verse>
				<verse number="18">“వోన్గ బరొస ఇర్వన్ సిక్సత తస్వ మనొ. బతి బరొస కియొర్ వోన్, బగవంతనొర్ వొరొరె మన్వల్ మరిన్ బరొస కియ్వ కాడ్కి, ఇదెన్ మునెనె వోన సిక్సత తస్వ ఆత.</verse>
				<verse number="19">బారితెకె వోర్ దునియతుర్ సమ్దిర్‌గ వేడ్చితున్ పియ్సి వాతొర్. బతి లోకుర్ తమ్వంగ్ కామ్క్ కరబ్నంగ్ కీనెకె, సికటితె మన్లెనె పసంద్ కీతెర్. అద్ తస్వత కారన్ ఇదె ఆంద్.</verse>
				<verse number="20">కరబ్ కామ్ కియ్వల్ హర్ మాయ్నల్ వేడ్చితున్ పసంద్ కియొర్. తన్వంగ్ కరబ్ కామ్కున్ మకుసి ఇరన్ సాటి, వోర్ వేడ్చితగ వాయొర్.</verse>
				<verse number="21">బతి సత్నె తాక్వల్ తన్వంగ్ కామ్క్ బగవంతన కెయ్దె జర్గ్‌సెర్ మంతంగ్ ఇంజి, అవెన్ బహ్రి తొహ్లె, వేడ్చితె వాంతొర్” ఇంజెర్ వెహ్తొర్.</verse>
				<verse number="22">అద్ ఆత పెజె, యేసు అని వోనుర్ సిస్యలిర్ యూదయ యేరియతగ సొంజి, పర్జతున్ బాప్తిస్‌మ సియుసెర్, కహి రోజ్క్ అగనె మత్తొర్.</verse>
				<verse number="23">సలిమున్ కరుమ్న అయ్నొన్ ఇన్వల్ జాగతగ కూబ్ యేర్ మత్త కాడ్కి, అగ యోహన్ బాప్తిస్‌మ సీసెర్ మత్తొర్.</verse>
				<verse number="24">తె లోకుర్ సొంజి బాప్తిస్‌మ యేచ్చెర్ మత్తెర్. ఇద్ గట్న యోహన్ జేల్తగ అర్వక్ మునెన్ జర్గ్‌త.</verse>
				<verse number="25">ఉంది దియ యోహన్తుర్ సిస్యలిర్‌కున్ అని యూదుల్క్‌న జాతితొన్ నడ్డుమ్ సుదుడ్ ఆయ్వల్ రివజున్ బారెతె జట్-పట్ లాగ్త.</verse>
				<verse number="26">తె వూర్ సిస్యలిర్ యోహన్తగ వాసి, “గురుజి! యోర్దన్ లవిడున్ హంద బాజ్, నీ సంగ బోర్తె మత్తొరొ అని నిమె బోన్ బారెతె గవ వెహ్తియొ, వోర్ ఇంకె బాప్తిస్‌మ సీసెర్ మంతొర్. సమ్దిర్ వోన్గన్ సొంజెర్ మంతెర్” ఇంజెర్ వెహ్తెర్.</verse>
				<verse number="27">తె యోహన్, “స్వర్గ్‌నల్ బగవంతల్ సీతెకెన్ తప బోరె బతయ్ యేత పరొర్.</verse>
				<verse number="28">‘నన కిరిస్తున ఆయొన్. బతి వోన్ మునె సారి కీతొర్ వోర్ కబ్రియన ఆందున్’ ఇన్వడున్ మిరటె గవ మంతిట్.</verse>
				<verse number="29">నమునతున్ మర్మినగ నొవ్రల్ ముకె ఆందుర్ ఇంట్. వోరె నొవ్రినొర్ మాల్కల్ ఆందుర్. వోర్ నొవ్రన్ కరుమ్, వోనొర్ సోప్తల్ నిల్సి మన్లె అని, నొవ్రల్ వెహ్త తీర్ కియ్లె, వోన్ వెలె ఆనంద్ లాగంత. అదె తరికతె నన వెలె కుసితె మంతొన్. నావ ఆనంద్ బర్పుర్ ఆత.</verse>
				<verse number="30">బారితెకె నాకున్ చుడుర్-పాన్ వాయన అని వోర్ యేసున్ డగుర్-పాన్ వాయన.</verse>
				<verse number="31">“స్వర్గ్‌నల్ వాతొర్ వోర్ సమ్దిర్‌కున్ పొరొడొర్ ఆంతొర్. మరట్ దర్తురిత్ పొరొడుర్ ఆందట్ అని దర్తురిత్ పొరొ జర్గ్‌వలిక్ గొస్టిన్ బారెతెన్ వడ్కంతట్. బోరెయ్తె స్వర్గ్‌నల్ వాతొరొ, వోర్ సమ్దిర్‌కున్ పొరొడొర్ ఆంతొర్.</verse>
				<verse number="32">వోర్ అగ సూడ్తతున్ కేంజ్తతున్ బారెతె గవ వెహంతొర్. బతి వోన గవతున్ బోరె వొపుర్.</verse>
				<verse number="33">బగవంతల్ తన్వొర్ మరిన్ లాడ్ కీత కాడ్కి, సమ్దొ అదికార్ వోన కెయ్దెన్ హవ్లి కీతొర్. వోన్గ తన్వ ఆత్మతున్ బర్పుర్ సీత కాడ్కి, వోర్ సిరిప్ బగవంతనంగె గొస్టింగ్ వెహంతొర్. బోర్తె వోన గవతున్ వొపంతొరొ వోర్, బగవంతన్ బారెతంగ్ యేసు వెహ్తంగ్ గొస్టింగ్ సతెమ్ ఇంజి తొహంతొర్.</verse>
				<verse number="34"></verse>
				<verse number="35"></verse>
				<verse number="36">బోర్తె బగవంతనొర్ మరిన్ పొరొ బరొస కీంతొరొ, వోన్ బస్కెట్ పిస్వల్ జీవ పుటంత. బోర్తె వోన్ పొరొ బరొస కియొరొ, వోన్ బస్కెట్ పిస్వల్ జీవ పుటొ. బతి బగవంతన సోంగ్ వోన్ పొరొ నిల్సి మందంత” ఇంజెర్ బాప్తిస్‌మ సియ్వల్ యోహన్ వెహ్తొర్.</verse>
			</chapter>
			<chapter number="4">
				<verse number="1">యోహన్తున్ తెర్ అదిక్ సిస్యలిర్‌కున్ యేసు తయర్ కీసి, వూర్కున్ బాప్తిస్‌మ సీసెర్ మంతొర్ ఇంజెర్ పరిసయుల్క్ కేంజ్తెర్.</verse>
				<verse number="2">(కరల్ బతల్ ఇత్తెకె, యేసు బాప్తిస్‌మ సియ్మకి, బతి వోనుర్ సిస్యలిర్ సీసెర్ మత్తెర్.)</verse>
				<verse number="3">ఇద్ గొస్టితున్ యేసు కేంజ్త పెజె, యూదయ యేరియతున్ సుటి కీసి, గలిలయ యేరియతె సొన్లె పెసితొర్.</verse>
				<verse number="4">బతి ఇంకె సమరయ యేరియతున్ వీడ్సి సొంద లాగర్.</verse>
				<verse number="5">అహన్ అద్ సమరయ యేరియతల్ వీడ్సి సొంజెర్ మనెకె, యాకొబ్ తన్వొర్ మరి యోసెపున్ సీత, ఈసత బొమిత్ కరుమ్ మన్వల్ సుకరు ఇన్వల్ చహర్తగ యెవ్తొర్.</verse>
				<verse number="6">అగ యాకొబ్ కాచుస్త కుహి మత్త. లంగ్నల్ తాక్సెర్ వాత కాడ్కి, యేసు అవిసి దుపరిత యేలతె అద్ కుహిత్ బగ్ల ఉచ్చి మత్తొర్.</verse>
				<verse number="7">అద్ వకత్నె, వోనుర్ సిస్యలిర్ కానె యేత్లె చహర్తె సొత్తెర్. అద్ గట్కతెన్ సమరయ జాతిత ఉంది వెయ్లొ యేర్ వోయ్లె, కుహితగ వాత. తె యేసు, “బాయి, నాకున్ ఉండన్ సాటి యేర్ సీమ్” ఇంజెర్ అద్ వెయ్లొన్ తల్క్‌తొర్.</verse>
				<verse number="8"></verse>
				<verse number="9">యూదుల్క్ అని సమరయ జాతితుర్ అలగ్ పిసెర్ మందిర్. అదెన్ సాటి యేసున గొస్టి కేంచి అద్ వెయ్లొ గుల్ ఆసి, “యెయా! నిమె యూదుల్క్‌న జాతితొని ఆంది. నన సమరయ జాతితొన ఆందున్. ఉన్లె యేర్ సీమ్ ఇంజి, నాకున్ బహన్ తల్కంతి?” ఇంజెర్ యేసున్ ఇత్త.</verse>
				<verse number="10">అద్ కేంచి యేసు, “‘ఉన్లె యేర్ సీమ్’ ఇంజెర్ తల్క్‌వన్ బారెతెన్ ఆయి అని బగవంతన వరమున్ బారెతెన్ ఆయి నీకున్ టావ సెలె. ఇవ్ టావ మన్మడ్ ఇత్తెకె, నిమెయ్ ఉల్ట అదెన్ నాకున్ తల్క్‌న్‌ది అని నీకున్ జీవ వాలె యేర్ సీందున్” ఇంజెర్ తాన్ సంగ వెహ్తొర్.</verse>
				<verse number="11">అస్కె అద్ వెయ్లొ, “సాబ్! నిహ్గ యేర్ చేంది కియ్లె పొహ్రయ్ ఆయి నోడెయ్ ఆయి సెలె. ఇద్ కుహి బెయ్ కోల్ మంత. అద్ జీవ వాలె యేర్ నీకున్ బగటల్ పుటర్?</verse>
				<verse number="12">మా తొత్తొర్ బాబొ యాకొబ్ ఇద్ కుహి మాకున్ సీతొర్. ఇద్ కుహిత యేర్ తన, తన్వుర్ మర్క్ ఉటెర్ అని వూరంగ్ పియంగ్-కాల్క్ గిర్ ఉట్టంగ్. నిమె యాకొబున్ తెర్ డగుని కి బతల్?” ఇంజెర్ యేసున్ పూసి కీత.</verse>
				<verse number="13">తె యేసు, “ఇద్ యేర్ ఉన్వల్ హర్ వొరొర్ ఉండె వట్కంతొర్.</verse>
				<verse number="14">బతి నన సియ్వల్ యేర్ ఉన్వన్ బస్కెట్‌కె వట్క వసొ. నన సియ్వల్ యేర్ బస్కెట్ జీవతె మందన్ సాటి, వోన్ రొపొ బస్కెట్ గిర్ పోంగ్సెర్ మన్వల్ జలత్ దాత్ మందంత” ఇంజెర్ వెహ్తొర్.</verse>
				<verse number="15">తె అద్ వెయ్లొ, “సాబ్! బస్కెట్ యేర్ వట్క్‌వక్‌నె అని చేంది కియ్లె వాయ్వక్‌నె, అద్ యేర్ నాకున్ సీమ్” ఇంజెర్ యేసున్ తల్క్‌త.</verse>
				<verse number="16">అస్కె యేసు, “నిమె సొంజి, నీ మాడ్సొన్ కేయ్సి, తర” ఇంజెర్ వెహ్తొర్.</verse>
				<verse number="17">తె అద్ వెయ్లొ, “నాకున్ మాడ్సొ సెలొర్” ఇంజెర్ వెహ్త. అద్ కేంచి యేసు, “హో కరలె,</verse>
				<verse number="18">మొదొల్ నీకున్ సియ్విర్ మాడ్సుర్ మత్తెర్. ఇంకె నీ సంగ మంతొర్ వోర్, నీవొర్ మాడ్సొ ఆయొర్. బాయి, నిమె మత్త అదెన్ కరల్ వెహ్తి” ఇంజెర్ అద్ వెయ్లొన్ ఇత్తొర్.</verse>
				<verse number="19">అస్కె అద్ వెయ్లొ, “సాబ్! నిమె పర్‌వక్తని ఆంది ఇంజెర్ సమ్జె మాసెర్ మంతొన్.</verse>
				<verse number="20">తె నాకున్ ఇద్ గొస్టి వెహ: మమొట్ ఇద్ గెరాజిమ్ గుటత్ పొరొ పార్తన-వింతి కీంతొమ్. ఇగెనె మా తొత్తుర్ గిర్ పార్తన-వింతి కీతెర్. బతి మీ యూదుల్క్ సిరిప్ యెరుసలెమె కరల్ పార్తన-వింతి కియ్వల్ జాగ ఇంజెర్ బారి వెహంతిట్?” ఇంజెర్ యేసున్ సంగ ఇత్త.</verse>
				<verse number="21">తె యేసు, “బాయి! బోన పార్తన-వింతి కీంతిట్ ఇన్వల్, మీ సమరయతుర్కున్ టావ సెలె. బతి బోన పార్తన-వింతి కీంతొమ్ ఇన్వల్ మాకున్ టావ. బారితెకె మా యూదుల్క్‌నగటలె బచె మాయ్వల్ కార్య వాయ్వల్ మంత. అద్ వకత్నె ఇద్ గుటత్ పొరొన్ ఆయి, యెరుసలెమ్నగన్ ఆయి, మిరట్ బాబొ బగవంతన పార్తన-వింతి కియ్విట్. బతి కరల్ పార్తన-వింతి కియ్వలిర్ తమ్వ ఆత్మతగ సత్నె పార్తన-వింతి కీంతెర్. అద్ వకత్ ఇంకె వాసిన్ మంత. ఇద్ నన వెహ్త గొస్టిత్ పొరొ బరొస ఇర. తనకున్ పార్తన-వింతి కియ్వలిర్ ఆతుర్ మందన ఇంజెర్, బాబొ బగవంతల్ సూడ్సెర్ మంతొర్.</verse>
				<verse number="22"></verse>
				<verse number="23"></verse>
				<verse number="24">బగవంతల్ ఆత్మ రూప్నె మన్వల్ ఆత కాడ్కి, పార్తన-వింతి కియ్వలిర్ తమ్వ ఆత్మతగ సత్నె వోన పార్తన-వింతి కియన” ఇంజెర్ అద్ వెయ్లొన్ వెహ్తొర్.</verse>
				<verse number="25">అస్కె అద్ వెయ్లొ, “కిరిస్తు వాంతొర్ ఇన్వల్ నాకున్ టావ. వోర్ వాత పెజె, సమ్దిర్‌కున్ సమ్దొ కుల కుల వెహంతొర్ బెరె” ఇంజెర్ యేసున్ వెహ్త.</verse>
				<verse number="26">తె, “ననయ్ వోన ఆందున్” ఇంజెర్ యేసు తాన్ వెహ్తొర్.</verse>
				<verse number="27">అదె వకత్నె వోనుర్ సిస్యలిర్ అగ వాతెర్. వోర్ యేసు ఉంది వెయ్లొన్ సంగ వడ్క్‌వల్ సూడ్సి, బెయ్ గుల్ ఆతెర్. బతి, ‘నీకున్ బతల్ పహ్జె?’ ఇంజెర్ అద్ వెయ్లొనె ఆయి, ‘నిమె అద్ వెయ్లొన్ సంగ బారి వడ్క్‌తి?’ ఇంజెర్ వోర్ యేసునె ఆయి, వూర్గటల్ వొరొర్ గిర్ పూసి కియ్మకి.</verse>
				<verse number="28">అద్ వెయ్లొ బుడ్డితున్ అగనె సుటి కీసి, చహర్తె సొత్త.</verse>
				<verse number="29">అని పర్జతున్ సంగ, “ఇంకె వేరి నన కీత సమ్దొతున్ బారెతె వెహ్తొర్. వోరె మాయ్నల్ మోక కిరిస్తు ఆందురెయ్ బతలొ? మిరట్ వాసి సూడట్” ఇంజెర్ వెహ్త.</verse>
				<verse number="30">తె వూర్ చహర్తల్ పెసిసి యేసు మన్వల్ జాగతగ వాసెర్ మత్తెర్.</verse>
				<verse number="31">అద్ గట్కతె వూర్ సిస్యలిర్, “గురుజి! జరతెర్ తిన్” ఇంజెర్ యేసున్ జుల్మ కీతెర్.</verse>
				<verse number="32">బతి యేసు, “మీకున్ టావ సెలె అద్ చంది తిందన్ సాటి, నహ్గ మంత” ఇంజెర్ వెహ్తొర్.</verse>
				<verse number="33">తె సిస్యలిర్, “గురుజిన్ తిందన్ సాటి, బోరె చంది తతెరెయ్ బతలొ?” ఇంజెర్ తమ్వ తమ ఇత్తెర్.</verse>
				<verse number="34">అస్కె యేసు, “నాకున్ సారి కీతొర్ బగవంతన ఇచ పియ్సి తాక్వల్ అని వోన కామున్ బర్పుర్ కియ్వలె నావ చంది ఆసి మంత.</verse>
				<verse number="35">నమునతున్ మిరట్, ‘వావ్టె విజ వీత్త పెజె, ఉండె నాలుంగ్ మహిననె పంట కొయ్లె వాంత’ ఇంతిట్. బతి వహుక్నెకె సూడట్. ఇంకె అద్ పంట కొయ్లెన్ తయర్ మంత ” ఇంజెర్ మీకున్ వెహ్చెర్ మంతొన్.</verse>
				<verse number="36">“పంట కొయ్వలిర్‌కున్ ఇంకె బూతి పుట్సెరెన్ మంత. బస్కెట్ పిస్వల్ జీవతగ లోకుర్కున్ తర్వలె, అద్ పంట కొయ్వలిర్‌కున్ పుట్వల్ పండి. ఇదెన్ హిందల్, విజ వీత్వలిర్ అని పంట కొయ్వలిర్ ఆనంద్నె మంద పరంతెర్.</verse>
				<verse number="37">‘విజ వీత్వల్ వొరొర్ అని పంట కొయ్వల్ ఉండె వొరొర్’ ఇన్వల్ సాస్తుర్ కరల్ ఆంద్.</verse>
				<verse number="38">మిరట్ కస్టమ్ కీసి వీత్మకి అద్ పంట కొయ్లె, మీకున్ సారి కీతొన్. అద్ విజ వీత్లె దుస్రుర్ కస్టమ్ కీతెర్. వూర కస్టమ్‌న పండితున్ మిరట్ యేచ్చెర్ మంతిట్” ఇంజెర్ ఇత్తొర్.</verse>
				<verse number="39">“నన కీత సమ్దొతున్ బారెతె, నన వెహ్వక్ మనెకెన్ నాకున్ వెహ్తొర్” ఇంజెర్ అద్ వెయ్లొ వెహ్త. తె అద్ గవతున్ పియ్సి, సమరయ యేరియత చహర్తుర్ వెలెటిర్ లోకుర్ యేసున్ పొరొ బరొస ఇర్తెర్.</verse>
				<verse number="40">వూర్ సమరయతుర్ వోన్గ వాసి, “గురుజి! నిమె మహ్గ వాసి, మందయ్ లాగర్” ఇంజెర్ జుల్మ కీతెర్. తె యేసు వూర్గ రండ్ రోజ్క్ మత్తొర్.</verse>
				<verse number="41">యేసు వెహ్తంగ్ గొస్టింగ్ కుద్ కేంచి, ఉండె వెలెటిర్ బక్తలిర్ ఆతెర్.</verse>
				<verse number="42">“నిమె వెహ్త గొస్టి పియ్సిన్ ఆయొ బతి, మమొట్ వోనంగ్ గొస్టింగ్ కుద్ కేంచి, వేరె దునియతున్ బచి కియ్వల్ కిరిస్తు ఇంజెర్ కరి కీసి, నమ్తొమ్” ఇంజి వెయ్లొన్ వెహ్తెర్.</verse>
				<verse number="43">రండ్ రోజ్క్ ఆత పెజె, యేసు గలిలయ యేరియతె సొన్లె పెసితొర్.</verse>
				<verse number="44">(అస్కె యేసు, ‘పర్‌వక్తన్ తన్వ సొంత యేరియతగ మాన్ పుటొ’ ఇంజెర్ మునెనె వెహ్చి మత్తొర్.)</verse>
				<verse number="45">తెర్ బతి వోర్ గలిలయ యెవ్త పెజె, అగటుర్ లోకుర్ చొకొట్ మాన్ సీసి, వోన్ కరుమ్ కీతెర్. బారితెకె పస్క సడ్ జర్గ్‌నెకె, వూర్ యెరుసలెమ్నగ సొంజి మత్తెర్ అని యేసు కీతంగ్ మయ్మతంగ్ కామ్క్ సూడ్సి మత్తెర్.</verse>
				<verse number="46">అహన్ సొనెకె సొనెకె, ఇదెన్ మునె యేతున్ ఆంగుర్క్‌న రసత్ దాత్ మార్యుసీతొర్ అద్, గలిలయత కాన చహర్దె యెవ్తొర్. కపెర్నహోమ్ ఇన్వల్ చహర్తె రాజనొర్ వొరొర్ అదికారి మత్తొర్. వోనొర్ మరి బేమరితె సానల్ మీండ్సి మత్తొర్.</verse>
				<verse number="47">తె వోర్ అదికారి, యూదయతల్ గలిలయ యేరియతె యేసు వాతొర్ ఇంజెర్ కేంచి, యేసునగ సొత్తొర్. అని, “నా మరి బేమరితె సానల్ మీండ్సి మంతొర్. నిమె వాసి, చొకొట్ కియయ్ లాగర్” ఇంజెర్ యేసున్ వినంతి కీతొర్.</verse>
				<verse number="48">తె యేసు, “చమత్‌కార్క్‌ అని మయ్మతంగ్ కామ్క్ సూడ బీగర్, నా పొరొ బరొస కియ్విట్ సెలెయ్?” ఇంజెర్ ఇత్తొర్.</verse>
				<verse number="49">తెర్ బతి వోర్ అదికారి, “పర్బు! నా మరిన పరన్ సొన్వక్ మనెకెన్ వర” ఇంజెర్ ఇత్తొర్.</verse>
				<verse number="50">అస్కె, “నిమె రోన్ సొన్. నీ మరి పిసంతొర్” ఇంజెర్ యేసు వెహ్తొర్. తె వోర్ అదికారి, యేసున గొస్టిత్ పొరొ బరొస ఇర్సి పెసితొర్.</verse>
				<verse number="51">వోర్ అహన్ సరియ్ సొంజెర్ మనెకెన్, వోనుర్ సేవ్కలిర్ మునెత్క్ వాసి, “నీవొర్ మరి చొకొట్ ఆతొర్” ఇంజెర్ వెహ్తెర్.</verse>
				<verse number="52">తె వోర్ అదికారి, “బద్ వకత్నె చొకొట్ ఆతొర్?” ఇంజెర్ సేవ్కలిర్‌కున్ పూసి కీతొర్. అస్కె వూర్, “నినె దుపరి ఉంది నేక్నెకె, చొకొట్ ఆతొర్” ఇంజెర్ వెహ్తెర్.</verse>
				<verse number="53">బరొబర్ అదె వకత్నె యేసు తనకున్, ‘నీవొర్ మరి పిసంతొర్’ ఇన్వల్ గొస్టి వెహ్తొర్ ఇంజెర్ సమ్జె మాసి, వోర్ అదికారి అని వోన రోతుర్ యేసున్ పొరొ బరొస ఇర్తెర్.</verse>
				<verse number="54">యూదయ యేరియతల్ గలిలయ వాసి, యేసు కీత రెండవ మయ్మత కామ్ ఇద్ ఆంద్.</verse>
			</chapter>
			<chapter number="5">
				<verse number="1">అద్ ఆత పెజె, యూదుల్క్‌న ఉంది సడ్ కరుమ్ వాత కాడ్కి, యేసు యెరుసలెమ్ నగుడె, వర్సి సొత్తొర్.</verse>
				<verse number="2">యెరుసలెమ్న గొరెన పాటక్ ఇన్వల్ జాగతున్ కరుమ్ హెబ్రి బాసతె బెతెస్త ఇన్వల్ కోనెర్ మత్త. అద్ కోనెర్తగ సియుంగ్ మండొప్క్ మత్తంగ్.</verse>
				<verse number="3">[అద్ కోనెర్తగ కహి యేలనె బగవంతనొర్ దూతల్ రెయ్సి యేతున్ హాలి కీందుర్. అస్కె బోర్ మునె రెయంతొరొ వోర్ బాతల్ బేమరి మత్తెకె గిర్ చొకొట్ ఆందుర్.] అవ్ మండొప్క్‌నగ గుడ్డిర్, లెంగ్డల్-తుంగ్డలిర్ అని కెయ్-కాల్క్ అర్సి సొత్తుర్, సమ్ది తీర్క్‌నంగ్ బేమరింగ్ వాలిర్ జాగ పియ్సి మందిర్.</verse>
				<verse number="4"></verse>
				<verse number="5">వూర్ రొపొ తీస ఆట్ (38) సాల్క్‌నల్ బేమరితె మన్వల్ వొరొర్ మాయ్నల్ మత్తొర్.</verse>
				<verse number="6">వోర్ మాయ్నన్ యేసు సూడ్సి, వెలె సాల్క్‌నల్ బేమరితె మంతొర్ ఇన్వల్ కరి కీసి, “చొకొట్ ఆయన ఇంతి కి?” ఇంజెర్ వోన్ పూసి కీతొర్.</verse>
				<verse number="7">తె వోర్ మాయ్నల్, “పర్బు! అద్ కోనెర్త యేర్ హాలె మానెకె, నాకున్ అగ రెహ్వలిర్ బోరె సెలుర్. అదెన్ సాటి నన రెయ్లె వానెకెతె, నాకున్ తెర్ మునెన్ దుస్రొర్ బోర్తెర్ అగ రెయంతొర్” ఇంజెర్ జవబ్ సీతొర్.</verse>
				<verse number="8">అస్కె యేసు, “తేద! అని నీవ చాప్రతున్ పియ్సి రోన్ సొన్” ఇంజెర్ ఇత్తొర్.</verse>
				<verse number="9">అహన్ ఇత్త బరొబర్, వోర్ చొకొట్ ఆసి, తన్వ చాప్రతున్ పియ్సి తాక్సెర్ సొత్తొర్. ఇద్ గట్న యూదుల్క్‌న ఆరమ్న దివొసున్ నేటి జర్గ్‌త.</verse>
				<verse number="10">తె యూదుల్క్‌నుర్ అదికారిర్, “నీవ చాప్ర పియ్సి తాక్వల్, నేండ్ ఆరమ్న దివొస్ ఆత కాడ్కి, దర్మత కానున్తున్ ఉల్ట తాక్తప్ ఆంత” ఇంజెర్ చొకొట్ ఆతొన్ సంగ ఇత్తెర్.</verse>
				<verse number="11">బతి వోర్, “నాకున్ చొకొట్ కియ్వల్, ‘నీవ చాప్ర పియ్సి సొన్ ఇత్తొర్’ ” ఇంజెర్ వూర్కున్ వెహ్తొర్.</verse>
				<verse number="12">తె వూర్, “‘నీకున్ చాప్ర పియ్సి సొన్’ ఇంజెర్ బోర్ వెహ్తొర్?” ఇంజి పూసి కీతెర్.</verse>
				<verse number="13">బతి వోర్ వెహ పర్మకి. బారితెకె అగ వెలె మాంది మత్తెర్ అని యేసు మాందితగ మిస్డె మాసి సొత్తొర్.</verse>
				<verse number="14">అద్ ఆత పెజె యేసు, వోన్ మందిర్త ఆవ్రతగ సూడ్సి, “ఇచుల కేంజ! నిమె చొకొట్ ఆతి. ఉండె వెలె దుక్స వాయ్వక్‌నె మన్లె, పాప్నంగ్ కామ్క్ కియ్మ” ఇంజెర్ వెహ్తొర్.</verse>
				<verse number="15">అస్కె, వోర్ మాయ్నల్ యూదుల్క్‌నుర్ అదికారిర్గ సొంజి, “నాకున్ చొకొట్ కియ్వల్ యేసు ఆందుర్” ఇంజెర్ వెహ్తొర్.</verse>
				<verse number="16">యేసు ఆరమ్న దివొసున్ నేటి ఈతంగ్ కామ్క్ కీతతున్ హిందల్, వూర్ యూదుల్క్‌నుర్ అదికారిర్ యేసున్ దుక్స సియ్వల్ మొదొల్ కీతెర్.</verse>
				<verse number="17">బతి యేసు, “నా బాబొ హర్ గట్క కామ్ కీసెర్ మత్త కాడ్కి, నన గిర్ కామ్ కీసెర్ మంతొన్” ఇంజెర్ వెహ్తొర్.</verse>
				<verse number="18">ఇద్ కారన్తున్ హిందల్, యూదుల్క్‌నుర్ అదికారిర్, “వేర్ సిరిప్ ఆరమ్న దివొస్న మా నేకితున్ బహ్కె మాయ్వలె ఆయ్వ, బగవంతన్ తన్వొర్ బాబొ ఇంజెర్ వెహ్చి, తనకున్ బగవంతన్ బరొబర్ బడి కీసెర్ మంతొర్” ఇంజి, ఇవ్ రండ్ కారన్కున్ హిందల్, యేసున్ జకన ఇంజెర్ వూర్ నిర్నయ్ కీతెర్.</verse>
				<verse number="19">తె యేసు ఇహిన్ పోడి కీసి వెహ్తొర్: “ఇద్ సతెమ్ ఆంద్. బగవంతనొర్ మరి తన్వ తన బతయ్ కియ పరొర్. బాబొ బతల్ కీంతొరొ, సిరిప్ అదెనె సూడ్సి మరి కీంతొర్. బాబొ బగవంతల్ బతంగ్ బహన్ కీంతొరొ, అవెన్ మరి అహ్నె కీంతొర్.</verse>
				<verse number="20">బాబొ మరిన్ లాడ్ కీత కాడ్కి, తన కియ్వలిక్ సమ్దొ కామ్కున్ మరిన్ తొహ్చెర్ మంతొర్. ఉండె వెలె డగుక్ కామ్క్ మునె బవిసత్నె మరిన్ సంగ బాబొ కియుస్వల్ సూడ్సి, బెయ్ గుల్ ఆకిట్.</verse>
				<verse number="21">బాబొ సాతుర్కున్ బహన్ నేండుసంతొరొ, అహ్నె మరి గిర్ తన నేమి కీతుర్కున్ పిసుసంతొర్.</verse>
				<verse number="22">బాబొ బోనె తస్వ కియొర్. బతి తస్వ కియ్లె బర్పుర్ అదికార్ తన్వొర్ మరిన్ సీతొర్.</verse>
				<verse number="23">తనకున్ బహన్తె సమ్దిర్ మాని కీంతెరొ, అహ్నె మరిన్ గిర్ మాని కియన ఇంజెరెన్, అద్ అదికార్ మరిన కెయ్దె బగవంతల్ సీతొర్. బోరె ఆయి మరిన్ మాని కియ్వెకె, మరిన్ సారి కీతొర్ బాబొన్ గిర్ మాని కీత లెకతగ వాయొర్.</verse>
				<verse number="24">నావ గొస్టి కేంచి, నాకున్ సారి కీతొనగ బరొస ఇర్వన్, బస్కెట్ పిస్వల్ జీవ పుటంత. ఆతొన్ పాప్కున్ హిందల్, వాయ్వల్ సిక్స తపంత. మరన్తల్ తప్సి, వోన్ బస్కెట్ పిస్వల్ జీవ పుట్త.</verse>
				<verse number="25">“ఇద్ సతెమ్ ఆంద్. సానలిర్ బగవంతనొర్ మరిన గొస్టి కేంజ్వల్ వకత్ వాసెర్ మంత. అద్ ఇంకె వాసిన్ మంత. అద్ గొస్టి కేంచి, తాక్వలిర్ బస్కెట్ పిసంతెర్.</verse>
				<verse number="26">బహన్తె బగవంతల్ జీవతొర్ మాల్కల్ ఆందురొ, అహ్నె బస్కెట్ పిస్వల్ జీవతున్ సియ్వల్ అదికార్ మరిన్ సీతొర్.</verse>
				<verse number="27">వోర్ మరి స్వర్గ్‌నొర్ మాయ్నల్ ఆత కాడ్కి, లోకుర్కున్ తస్వ కియ్వల్ అదికార్ బాబొ వోన్ సీతొర్.</verse>
				<verse number="28">మిరట్ గుల్ ఆయ్మట్! ఉంది వకత్ వాసెర్ మంత. అద్ వకత్నె వీచ్క్‌నగ మన్వలిర్ సానలిర్ సమ్దిర్ గిర్ బగవంతనొర్ మరిన గొస్టి కేంచి, నేండ్సి బహ్రి వాంతెర్.</verse>
				<verse number="29">నేండ్సి బహ్రి వాతుర్ సమ్దిర్‌కున్ వోర్ మరి తస్వ కీసి, వూర్గటల్ పునెవంతలిర్కున్ బస్కెట్ పిస్వల్ జీవ సీంతొర్ అని పాపెస్తలిర్‌కున్ సిక్స వాటంతొర్.</verse>
				<verse number="30">అద్ తస్వ నావ ఇచతున్ పియ్సి ఆయొ బతి, నాకున్ సారి కీతొన ఇచతున్ పియ్సిన్ కీంతొన్. నావ నన బతయ్ కియ పరొన్. బాబల్ నాకున్ వెహ్త తీరె, లోకుర్కున్ నాయ్ద తస్వ కీంతొన్. నన కియ్వల్ తస్వ నాయ్ద ఆంద్.</verse>
				<verse number="31">“మోక నా బారెతె ననయ్ గవ వెహ్కతె, నావ గవతున్ కరల్ ఇంజెర్ వొపుర్.</verse>
				<verse number="32">నా బారెతె గవ వెహ్లె వొరొర్ మంతొర్. వోర్ వెహ్వల్ గవ సతెమ్ ఇంజెర్ నాకున్ టావ.</verse>
				<verse number="33">“మిరట్ యోహన్తగ కహితుర్కున్ రొహ్తిట్. వోన గవ సతెమె ఆంద్.</verse>
				<verse number="34">యోహన్ డివెత్ దాత్ పొచ్చెర్ వేడ్చి సీసెర్ మత్తొర్. మిరట్ వోన వేడ్చితె జులుక్ వేరి, బెయ్ ఆనంద్నె మత్తిట్. మిరట్ బచె మాయన ఇంజెరెన్ ఇవ్ గొస్టింగ్ వెహ్చెర్ మంతొన్. “బతి నాకున్ నరిమన్కన గవ జురత్ సెలె.</verse>
				<verse number="35"></verse>
				<verse number="36">బారితెకె యోహన్తున్ తెర్ డగుర్ గవ నహ్గ మంత. అద్ బతల్ ఇత్తెకె: నన కీతంగ్ మయ్మతంగ్ కామ్క్. ఇవ్ కామ్కున్ బగవంతల్ నాకున్ కీమ్ ఇంజెర్ హవ్లి కీతొర్. ఇవె నాకున్ బాబొ సారి కీతొర్ ఇంజెర్ నిరుపన్ కీంతంగ్.</verse>
				<verse number="37">వోరె బాబొ నా బారెతె ఇద్ గవ వెహ్చెర్ మంతొర్. బతి మిరట్ బస్కెన్ వోన వచన్ కేంజ్మకి అని బస్కెన్ వోన రూప్ సూడ్మకి.</verse>
				<verse number="38">సారి కియ్వన్ పొరొ మిరట్ బరొస ఇర్వ కాడ్కి, వోన బోద మీవంగ్ దిల్క్‌నగ మనొ.</verse>
				<verse number="39">బస్కెట్ పిస్వల్ జీవ దర్మ-గ్రంత్‌నగ పుటంత ఇంజెర్ సోంచ్ కీసి, మిరట్ చొకొటె మహ్కంతిట్. బతి అవె వచన్క్ నా బారెతె గవ వెహ్చెర్ మంతంగ్.</verse>
				<verse number="40">తెర్ బతి మిరట్ అద్ బస్కెట్ పిస్వల్ జీవతున్ సాటి నహ్గ వాయ్లె వొప్విట్.</verse>
				<verse number="41">“నాకున్ మాయ్నలిర్ సియ్వల్ డగుర్-పాన్ లాగొ.</verse>
				<verse number="42">బారితెకె మిరట్ బగవంతన్ పెర్మ కియ్విట్ ఇన్వల్ నాకున్ టావయె.</verse>
				<verse number="43">నన నావొర్ బాబొన పొరొడె వాతొన్. నాకున్ మిరట్ వొప్మకి. బతి ఉండె బోరె తన్వ పొరొడె తనయ్ వాతెకె, వోన్ మిరట్ ఆనంద్నె వొపంతిట్.</verse>
				<verse number="44">మీకున్ దుస్రుర్ డగుర్-పాన్ సియ్వల్ ఇస్టమ్ బతి, వొరొరె మన్వల్ బగవంతల్ సియ్వల్ డగుర్-పాన్దున్ సాటి కోసిద్ కియ్విట్. తె నా పొరొ బహన్ బరొస ఇర పర్కిట్?</verse>
				<verse number="45">నన బాబొనగ మీ పొరొ పిరది కీంతొన్ బతలొ ఇంజెర్ సోంచ్ కియ్మట్. బతి దర్మత కానున్తున్ లిహి కీతొర్ మోసె పర్‌వక్తన్ పొరొ మిరట్ ఆస ఇర్తిట్. వోర్ మోసెయ్ మీ పొరొ పిరది కీంతొర్.</verse>
				<verse number="46">వోర్ మోసె నా బారెతె లిహి కీత కాడ్కి, మిరట్ మోక వోన్ బరొస కీందిట్‌తె, నాకున్ గిర్ బరొస కీందిట్.</verse>
				<verse number="47">బతి మోసె లిహి కీత దర్మత కానున్తంగ్ గొస్టినె మిరట్ నమ్విట్‌తె, నావంగ్ గొస్టిన్ బహన్ నమ పర్కిట్?” ఇంజెర్ యూదుల్క్‌నుర్ అదికార్కున్ వెహ్తొర్.</verse>
			</chapter>
			<chapter number="6">
				<verse number="1">అద్ ఆత పెజె, యేసు గలిలయ సమ్దుర్‌తున్ హంద బాజ్నెకె, తన్వుర్ సిస్యలిర్ సంగ సొత్తొర్.</verse>
				<verse number="2">బేమరి వాలిర్కున్ యేసు చొకొట్ కీతంగ్ మయ్మతంగ్ కామ్కున్ సూడ్సి, వెలెటిర్ మాంది వోన్ పెజెయ్ వాసెర్ మత్తెర్.</verse>
				<verse number="3">తె యేసు గుట తెర్గ్‌సి తన్వుర్ సిస్యలిర్ తోడొ ఉద్‌తొర్.</verse>
				<verse number="4">అవ్ దివొస్క్‌నగ యూదుల్క్‌న పస్క సడ్ కరుమ్ వాసి మత్త.</verse>
				<verse number="5">అద్ వకత్నె యేసు తల తహ్చి సిర్ముట్ సూడ్తొర్, తె వెలెటిర్ మాంది తన్గ వాసెర్ దిస్తెర్. “వీర్ సమ్దిర్ తిన్లె బగటల్ కానె యేచ్చి తర్కట్?” ఇంజెర్ పిలిపున్ యేసు పూసి కీతొర్.</verse>
				<verse number="6">తన బతల్ కియ్వల్ మంతొర్ ఇన్వల్ తనకున్ టావయ్. బతి వోర్ పిలిప్న మన్దె బతల్ మంతయొ కరి కియన ఇంజెరెన్ యేసు అహన్ పూసి కీతొర్.</verse>
				<verse number="7">తె పిలిపు, “రండ్ నుహ్క్ (200) కూరతంగ్ బిలనె చంది యేచ్చి తత్తెకె తెర్ బతి, హర్ వొరొన్ జరజర తిన్లె గిర్ యెవొ” ఇంజెర్ జవబ్ సీతొర్.</verse>
				<verse number="8">అస్కె వోనుర్ సిస్యలిర్‌గటల్ సీమొన్-పేతుర్తొర్ తముర్ ఆంద్రెయల్, “ఇగె వొరొర్ కాండినగ సియుంగ్ సారింగ్ అని రండ్ చుడుక్ మీన్క్ మంతంగ్. బతి ఇచొర్ వెలె మాందితున్ ఇవ్ బేకెన్ యెవొంగ్” ఇంజెర్ యేసున్ వెహ్తొర్.</verse>
				<verse number="9"></verse>
				<verse number="10">తె యేసు, అగ ఉద్నల్ జాడి మత్త కాడ్కి, “తాన్ పొరొ పర్జతున్ ఉపుసట్” ఇంజెర్ వెహ్తొర్. తె మరి-మియడ్ అని వెయ్లొకున్ లెక కియ్వకె, లగ్-బగ్ సియుంగ్ హజర్క్ (5,000) మాడ్స పంగత్ ఉత్తెర్.</verse>
				<verse number="11">అస్కె యేసు, అవ్ సారింగ్ పియ్సి, బగవంతన్ దనెవాద్ వెహ్చి, పంగత్ ఉద్‌తుర్కున్ వహ్డి కియ్లె సీతొర్. అహ్నె మీన్కున్ గిర్ సీతొర్. వూర్ తిందనచ్చొర్ తిత్తెర్.</verse>
				<verse number="12">పర్జ పెటిమెన్ తిత పెజె, “ఇచుర్ గిర్ కరబ్ ఆయ్వక్‌నె, మెయ్తంగ్ టుక్డెంగ్ సమ్దొ మీరి కీమ్ట్” ఇంజెర్ సిస్యలిర్‌కున్ యేసు వెహ్తొర్.</verse>
				<verse number="13">తె సిస్యలిర్, తిత్తంగ్ అవ్ సియుంగ్ సారినల్ మెయ్తంగ్ టుక్డెన్ మీరి కీతెకె, బార డాలంగ్ నింతంగ్.</verse>
				<verse number="14">అద్ మయ్మత కామున్ సూడ్సి, పర్జ గుల్ ఆతెర్. అని “కరల్ ఇద్ దునియతె వాయ్లె మత్తొర్ వోర్ పర్‌వక్తల్ వేరె ఆందుర్” ఇంజెర్ పర్జ ఇత్తెర్.</verse>
				<verse number="15">తె యేసు, వూర్ పర్జ తనకున్ హటున్ రాజల్ కియ్లె ఆంతెర్ ఇన్వల్ కరి కీసి, అద్ గుటతెకె వొరొరె సొత్తొర్.</verse>
				<verse number="16">అద్ నేటి పోడ్ద్ సొనెకె, యేసునుర్ సిస్యలిర్ గలిలయ సమ్దుర్‌త డర్డిత్ కరుమ్ సొంజి, యేసున సరి సూడ్సెర్ మత్తెర్. అస్కె సికటి ఆసెర్ మత్త తెర్ బతి, యేసు వూర్గ వాయ్లెకె మత్తొర్. తె వూర్ సిస్యలిర్, ఉంది రూకతగ ఉచ్చి, సమ్దుర్‌తున్ హంద బాజున్ మన్వల్ కపెర్నహోమ్ చహర్తె సొన్లె పెసితెర్.</verse>
				<verse number="17"></verse>
				<verse number="18">అదె వకత్నె డగుర్ వడి-దూందడ్ తేచ్చి, సమ్దుర్‌తంగ్ హెల్వంగ్ బడె మాతంగ్.</verse>
				<verse number="19">వూర్ లగ్-బగ్ మూంద్-నాలుంగ్ కోస్క్ లక్ రూకతున్ తాకుస్త పెజె, యేత్ పొరొ తాక్సెర్ యేసు తమ్వ రూకతగ వాయ్వల్ సూడ్సి, బెయ్ వెరితెర్.</verse>
				<verse number="20">బతి యేసు, “వెరిమట్! ననయ్ ఆందున్” ఇంజెర్ వూర్కున్ వెహ్తొర్.</verse>
				<verse number="21">అస్కె వోన్ ఆనంద్నె అద్ రూకతగ ఉపుసీతెర్. అస్కె యెంటనె వూర్ సొన్వల్ జాగతె అద్ రూక యెవ్త.</verse>
				<verse number="22">పర్బు వింతి కీసి జేవున్ దొస్తొర్ అద్ జాగతె, దుస్రొ నేటి కహి రూకంగ్ తిబెరియ నగుడల్ వాతంగ్. తె సమ్దుర్‌త హంద బాజున్ రెహె మాయ్వలిర్ లోకుర్, సిస్యలిర్ సిరిప్ ఉందియ్ రూకతె సొత్తెర్. బతి వూర్ తర్సొతె యేసు సొన్మకి ఇంజెర్ కరి కీతెర్.</verse>
				<verse number="23"></verse>
				<verse number="24">వూర్ మాంది యేసున్ అని సిస్యలిర్‌కున్ మహ్క్‌తెర్ బతి, బోరె పుట్మకి. తె అవ్ రూకనగ ఉచ్చి, యేసున్ మహ్క్‌సెర్ కపెర్నహోమ్ సొత్తెర్.</verse>
				<verse number="25">సమ్దుర్‌త హంద డర్డితె యేసు వూర్కున్ దిస్త పెజె, “గురుజి! ఇగె బస్కె వాతి?” ఇంజెర్ పూసి కీతెర్.</verse>
				<verse number="26">తె యేసు, “మయ్మతంగ్ కామ్కున్ అర్తమ్ కియ్వడున్ హిందల్ ఆయొ బతి, బర్పుర్ కానె తిత్తతున్ హిందలె మిరట్, నాకున్ మహ్క్‌సెర్ మంతిట్. సవ్సి కరబ్ ఆయ్వల్ కానెతున్ సాటి పర్పెడె మాయ్మట్. బతి స్వర్గ్‌నొర్ మాయ్నల్ సియ్వల్ బస్కెట్ పిస్వల్ జీవ వాలె కానెతున్ సాటి పర్పెడె మామ్ట్. అహన్ సియన్ సాటినె, బగవంతల్ తన్వ అదికార్ద మోర్ నా పొరొ వాడ్తొర్. ఇద్ సతెమ్ ఆంద్” ఇంజెర్ వెహ్తొర్.</verse>
				<verse number="27"></verse>
				<verse number="28">అస్కె వూర్, “బగవంతల్ మాకున్ బతల్ కియన ఇంతొర్?” ఇంజెర్ పూసి కీతెర్.</verse>
				<verse number="29">తె యేసు, “బగవంతల్ బోన్తె సారి కీతొరొ, వోన్గ బరొస ఇరన ఇంజెర్ కోరంతొర్” ఇంజి వెహ్తొర్.</verse>
				<verse number="30">అద్ కేంచి వూర్, “మా తొత్తుర్ ఈజిప్ట్‌నల్ వానెకె, బోడి గుటనగ మన్న ఇన్వల్ కానె తిత్తెర్. దర్మ-గ్రంత్‌నగ లిహి కీత తీరె వోర్ స్వర్గ్‌నల్, అద్ కానెతున్ తిన్లె సీతొర్. తె మమొట్ నీ పొరొ బరొస ఇర్నల్ ఇంకె మా సాటి, బాతల్ మయ్మత కామ్ కీసి తొహంతి?” ఇంజెర్ పూసి కీతెర్.</verse>
				<verse number="31"></verse>
				<verse number="32">అస్కె యేసు, “అద్ కానెతున్ స్వర్గ్‌నల్ మోసె సియ్మకి బతి, నా బాబొయె సీతొర్. ఇంకె అద్ కరల్ కానెతున్, నా బాబొ స్వర్గ్‌నల్ సీసెర్ మంతొర్.</verse>
				<verse number="33">బాబొ స్వర్గ్‌నల్ బతతున్ సారి కీతొరొ, అదె దునియతుర్కున్ జీవదాన్ సీంత. బగవంతల్ సారి కీత కరల్ కానె ఇదె ఆంద్” ఇంజెర్ వెహ్తొర్.</verse>
				<verse number="34">తె వూర్, “పర్బు! అద్ కానెతున్ మాకున్ బస్కెట్ సీమ్” ఇంజెర్ కోర్తెర్.</verse>
				<verse number="35">అస్కె యేసు, “ననయ్ జీవదాన్ సియ్వల్ కానెత ఆందున్. నా పొరొ బరొస ఇర్సి, నావ చర్నతె వాయ్వలిర్ బస్కెట్‌కె వూరంగ్ దిల్కున్ రొపొ కరుసాయుర్ అని వూర్కున్ బస్కెట్‌కె యేర్ వట్క వసొ.</verse>
				<verse number="36">బతి నన ఇదెన్ మునె వెహ్తపినయ్, మిరట్ నాకున్ సూడ్త పెజె గిర్ నా పొరొ బరొస ఇర్మకి.</verse>
				<verse number="37">తెర్ బతి, బోన్ బోన్తె బాబొ నహ్గ సారి కీంతొరొ, వూరె నహ్గ వాంతెర్. నహ్గ వాతుర్కున్ బస్కెనె బహ్రి డగ్లి కియొన్.</verse>
				<verse number="38">బారితెకె, నన నావ ఇచ తీర్ కియ్లె స్వర్గ్‌నల్ రెయ్సి వాయ్మకి. బతి నాకున్ సారి కీతొన ఇచ తీర్ కియ్లెనె వాతొన్.</verse>
				<verse number="39">నాకున్ సారి కీతొన ఇచ బతల్ ఇత్తెకె, నహ్గ సారి కీతుర్గటల్ వొరొర్ గిర్ తప్సి సొన్వక్‌నె నన కాబాడ లాగర్. వూర్కున్ తస్వ కియ్వల్ దివొసున్ నేటి నన నేండుస లాగర్.</verse>
				<verse number="40">బారితెకె, తన్వొర్ మరిన్ బాజ్ సూడ్సి, బరొస కియ్వన్ బస్కెట్ పిస్వల్ జీవ పుటన ఇన్వలె బాబొన ఇచ ఆంద్. అహన్ బరొస ఇర్వన్ తస్వ కియ్వల్ దివొసున్ నేటి నేండుసంతొన్” ఇంజెర్ వూర్కున్ వెహ్తొర్.</verse>
				<verse number="41">అస్కె వూర్ యూదుల్క్‌న జాతితుర్, “ ‘నన స్వర్గ్‌నల్ రెయ్సి వాత కానెత’ ఇంతొర్. వేర్ యేసుతె యోసెప్నొరె మరి ఆందుర్ కి రా! వేనుర్ అవల్-బాబొ మాకున్ టావయ్. ‘నన స్వర్గ్‌నల్ రెయ్సి వాతొన ఆందున్’ ఇంజెర్ బారి ఇంతొర్?” ఇంజి గొల్గ్‌తెర్.</verse>
				<verse number="42"></verse>
				<verse number="43">తె యేసు, “మీవ మిరట్ గొల్గ్‌మట్” ఇంజెర్ వూర్కున్ ఇత్తొర్.</verse>
				<verse number="44">“నాకున్ సారి కీతొర్ వోర్ బాబొ, బూర దిల్తగ ఇచ పుటుసంతొరొ, వూరె నహ్గ వాంతెర్. దుస్రుర్ వాయుర్. నహ్గ వాతుర్కున్ తస్వ కియ్వల్ దివొసున్ నేటి నేండుసంతొన్” ఇంజెర్ వెహ్తొర్.</verse>
				<verse number="45">“‘బగవంతలె వూర్కున్ కరుసీంతొర్’ ఇంజెర్ పర్‌వక్తలిర్ లిహి కీతెర్. బూర్తె అవ్ గొస్టింగ్ కరిసి, అవెన్ పియ్సి తాకంతెరొ, సిరిప్ వూరె నహ్గ వాంతెర్.</verse>
				<verse number="46">బగవంతన్ సూడ్తొర్ వోర్ బోరె సెలొర్ ఇంజెర్ వెహ్చెర్ మంతొన్. సిరిప్ ననయ్ బగవంతన్ సూడ్సి, వాతొన ఆందున్.</verse>
				<verse number="47">బోర్తె నహ్గ బరొస ఇరంతొరొ, వోన్ బస్కెట్ పిస్వల్ జీవ పుటంత ఇన్వల్ సతెమ్ ఆంద్.</verse>
				<verse number="48">ననయ్ జీవదాన్ సియ్వల్ కానెత ఆందున్.</verse>
				<verse number="49">మీ తొత్తుర్ అద్ బోడి గుటనగ మన్న ఇన్వల్ కానె తిత్తెర్ తెర్ బతి మార్తెర్.</verse>
				<verse number="50">బతి ఇద్ స్వర్గ్‌నల్ రెయ్సి వాత కానెతున్ బోర్తె తింతెరొ, వోన్ బస్కెట్ మరన్ మనొ.</verse>
				<verse number="51">స్వర్గ్‌నల్ రెయ్సి వాత జీవదాన్ సియ్వల్ కానెత ననయ్ ఆందున్. బోర్తె ఇద్ కానెతున్ తింతొరొ, వోర్ బస్కెట్ పిసంతొర్. అద్ కానె నా మేందొల్ ఆంద్. అద్ మేందొడున్ దునియతుర్కున్ బస్కెట్ పిసుసి ఇర్లె, అర్పన సీంతొన్” ఇంజెర్ వెహ్తొర్.</verse>
				<verse number="52">ఇద్ కేంచి వూర్ యూదుల్క్, “మరట్ తిన్లె వేర్ తన్వ మేందొడున్ బహన్ సియ పరంతొర్?” ఇంజెర్ తమ్వ తమ సోంగ్నె చర్చ కీతెర్.</verse>
				<verse number="53">తె యేసు, “స్వర్గ్‌నొర్ మాయ్నన మేందొల్ తిన్వెకెన్ ఆయి, వోన నెతుర్ ఉన్వెకెన్ ఆయి, మీకున్ బస్కెట్ పిస్వల్ జీవ పుట పరొ. ఇద్ సతెమ్ ఆంద్.</verse>
				<verse number="54">బతి బోర్తె నావ మేందొడున్ తింజి, నావ నెతుడున్ ఉంటొరొ, వోర్ బస్కెట్ జీవతె మందంతొర్. వోర్ సాతెకె గిర్, తస్వ కియ్వల్ దివొస్నె నన వోన్ నేండుసంతొన్.</verse>
				<verse number="55">బారితెకె నావ మేందొల్ కరల్ తిన్వల్ కానె ఆంద్ అని నావ నెతుర్ కరల్ ఉన్వల్ చీజ్ ఆంద్.</verse>
				<verse number="56">బోర్తె నావ మేందొడున్ తింజి, నావ నెతుడున్ ఉంటొరొ, వోన్గ నన నహ్గ వోర్ ఉంది ఆసి, మందంతొమ్.</verse>
				<verse number="57">జీవతె మన్వల్ బాబొ నాకున్ సారి కీత కాడ్కి, నన జీవతె మంతొన్. అహ్నె నావ మేందొడున్, బోర్తె తింతొరొ వోర్, నా హిందల్ జీవతె మందంతొర్.</verse>
				<verse number="58">స్వర్గ్‌నల్ రెయ్సి వాత కరల్ కానెత ననయ్ ఆందున్. తొత్తుర్ మన్న ఇన్వల్ కానె తింజి గిర్ మార్తెర్. బతి ఇద్ కానెతున్ తిత్తుర్ బస్కెట్ జీవతెన్ మందంతెర్ ఇంజి, మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="59">ఇవ్ గొస్టింగ్ కపెర్నహోమ్‌న సునగోగ్నగ బోద కీనెకె యేసు వెహ్తొర్.</verse>
				<verse number="60">ఇవ్ గొస్టింగ్ కేంచి వూర్ బక్తలిర్, “ఇద్ బోద వెలె కటిన్‌త మంత. ఇద్ బోదతున్ బోర్ వొపనిర్?” ఇంజెర్ గొల్గ్‌తెర్.</verse>
				<verse number="61">తె యేసు అద్ కరి కీసి, “మిరట్ ఇద్ గొస్టి కేంచిన్ సోంగున్ వాతెకె, స్వర్గ్‌నొర్ మాయ్నల్, వాత జాగతెకె తాచ్చి సొన్వల్ సూడ్తెకె, ఉండె బహన్ ఆంతిటొ?” ఇంజెర్ బక్తలిర్‌కున్ ఇత్తొర్.</verse>
				<verse number="62"></verse>
				<verse number="63">“మేందొల్ జీవతున్ సియ పరొ. సిరిప్ బగవంతన ఆత్మతున్ హిందలె, జీవతె మంతిట్. నన వెహ్వలిక్ జీవ సియ్వల్ ఆత్మతంగ్ గొస్టింగ్ ఆందుంగ్.</verse>
				<verse number="64">బతి మీ రొపొ కహితుర్ బరొస కియుర్ వూర్ మంతెర్” ఇంజెర్ వూర్కున్ వెహ్తొర్. బారితెకె, తనకున్ బోర్ నమ్మొర్ అని బోర్ పసి కీంతొర్ ఇన్వల్ యేసున్ మొదొడలె టావ మత్త.</verse>
				<verse number="65">అని ఉండె యేసు, “మీకున్ నా బాబొ సారి కీతెకె తప, నహ్గ బోరె వాయ పర్విట్. అదెన్ సాటినె ఇవ్ గొస్టింగ్ మీ సమ్దిర్‌కున్ వెహ్తొన్” ఇంజెర్ ఇత్తొర్.</verse>
				<verse number="66">అస్కెడల్ యేసునుర్ వెలెటిర్ బక్తలిర్ పెజె మల్సి సొత్తెర్ అని వూర్ ఉండె బస్కెన్ వోన బక్తి పియ్మకి.</verse>
				<verse number="67">అదెన్ సాటి, యేసు బార జన్క్ సిస్యలిర్ బాజున్ మల్సి, “మిరట్ గిర్ దాకొమ్ ఇంతిట్ కి బతల్?” ఇంజెర్ పూసి కీతొర్.</verse>
				<verse number="68">అస్కె సీమొన్-పేతురు, “బోన్గ ఇంజెర్ దాకొమ్ పర్బు? బస్కెట్ పిస్వల్ జీవ సియ్వలిక్ గొస్టింగ్ వెహ్వని నిమెయ్ ఆంది.</verse>
				<verse number="69">‘బగవంతల్ రొహ్తొర్ వోర్ పవిత్ర వాలెని నిమెయ్ ఆంది’ ఇంజి బరొస ఇర్సి కరి కీతొమ్” ఇంజెర్ వెహ్తొర్.</verse>
				<verse number="70">తె యేసు, “మీ బార జన్కున్ ననయ్ నేమి కీతొన్ కి సెలె? బతి మిహ్గటల్ వొరొనగ సయ్తన్‌ద మన్ మంత” ఇంజెర్ వెహ్తొర్.</verse>
				<verse number="71">సీమొన్తొర్ మరి ఇస్కరియోత్ నాట్నొర్ యూదల్, బార జన్క్ సిస్యలిర్‌గటల్ వొరొర్ ఆసి గిర్ దోక సియ్వల్ ఆతొర్. అదెన్ సాటినె వోన్ బారెతె ఇద్ గొస్టి వెహ్తొర్.</verse>
			</chapter>
			<chapter number="7">
				<verse number="1">ఇద్ ఆత పెజె, యూదుల్క్‌నుర్ అదికారిర్ యేసున్ జక్లె సూడ్సెర్ మత్త కాడ్కి, యూదయ యేరియతగ వోర్ సొన్మకి. సిరిప్ గలిలయ యేరియతగన్ తిరిసెర్ మత్తొర్.</verse>
				<verse number="2">బతి అద్ గట్కతె యూదుల్క్‌న డేరన సడ్ కరుమ్ వాసెర్ మత్త.</verse>
				<verse number="3">తె యేసునుర్ తముక్, “నిమె ఇగెటల్ యూదయ సొన్. అస్కెన్ అగటుర్ నీ బక్తలిర్ నీవంగ్ మయ్మతంగ్ కామ్క్ సూడంతెర్.</verse>
				<verse number="4">ఇగెన్ మత్తెకె నీకున్ డగుర్-పాన్ వాయొ. నిమె కరలెనె ఇవ్ మయ్మతంగ్ కామ్క్ కీతెకె, దునియతుర్కున్ తొహ” ఇంజెర్ తాదన్ వెహ్తెర్.</verse>
				<verse number="5">ఇత్తెకె, వోనుర్ తముక్ గిర్ యేసునగ బరొస ఇర్మకి.</verse>
				<verse number="6">తె యేసు, వూర్కున్ ఇత్తొర్, “నా బారెతె వొడ్కి అరుస్వల్ వకత్ అజున్ వాయొయె. బతి మిరట్ బస్కె గిర్ అగ సొంద వచొ.</verse>
				<verse number="7">దునియతుర్ మీకున్ మెచ్వక్ మంద పరుర్. బతి వూర్ కియ్వలిక్ కామ్క్ కరబ్ మంతంగ్ ఇంజెర్ నన వెహ్త కాడ్కి, నాకున్ వూర్ మెచుర్.</verse>
				<verse number="8">మిరట్ సడ్దున్ సాటి సొంటు. నావ వాయ్వల్ వకత్ నింద్వ కాడ్కి, నన ఇంకె మీ సంగ వాయొన్” ఇంజెర్ వూర్కున్ వెహ్తొర్.</verse>
				<verse number="9">ఇహిన్ వెహ్చి, యేసు గలిలయతగన్ ఆగ్తొర్.</verse>
				<verse number="10">బతి వోనుర్ తముక్ సడ్దున్ సాటి సొత్త పెజె, యేసు గిర్ ఉజగిరితె ఆయ్వ, మక్డితె అగ సొత్తొర్.</verse>
				<verse number="11">అద్ సడ్ జర్గ్‌నెకె యూదుల్క్‌నుర్ అదికారిర్, “వోర్ బగ మంతొర్?” ఇంజెర్ వోన్ సాటి మహ్క్‌తెర్.</verse>
				<verse number="12">తె అద్ మాందితల్ కహితుర్, “యేసు చొకొట్నొర్ మాయ్నల్ ఆందుర్” ఇంజెర్ అని, ఉండె కహితుర్, “సెలె-సెలె వోర్ పర్జతున్ పసి కియ్వల్ ఆందుర్” ఇంజెర్ కుస కుస చర్చ కీతెర్.</verse>
				<verse number="13">బతి యూదుల్క్‌నుర్ అదికారిర వెరెతె, యేసున్ బారెతె బోరె ఉజగిరి వడ్క్‌మకి.</verse>
				<verse number="14">అద్ సడ్ మొదొల్ ఆసి అర్దొ దివొస్క్ ఆత పెజె, యేసు మందిర్తగ సొంజి, బోద కరుస్వల్ సురు కీతొర్.</verse>
				<verse number="15">అద్ కేంచి వూర్, “అసల్ వేర్ బోరె గురునగ సిక్సాన్ యేత్మకి. బతి వేన్ ఇచొర్ వెలె గియన్ బగటల్ వాత?” ఇంజెర్ వూర్ యూదుల్క్ గుల్ ఆతెర్.</verse>
				<verse number="16">తె యేసు, “నన వెహ్వలిక్ గొస్టింగ్ నావంగ్ ఆయొంగ్. బతి నాకున్ సారి కియ్వల్ బగవంతనంగ్ ఆందుంగ్.</verse>
				<verse number="17">మిహ్గటల్ బోరె ఆయి బగవంతన ఇచ తీర్ తాకన ఇందనుర్తె, ఇవ్ గొస్టింగ్ నహ్గటల్ వాసెర్ మంతంగ్ కి సెలెకె, బగవంతనల్ వాసెర్ మంతంగ్ ఇన్వల్ కరి కీంతొర్.</verse>
				<verse number="18">బోర్తె సొంత గొస్టింగ్ కరుసంతొరొ, వోర్ తన్వయ్ డగుర్-పాన్దున్ కోరంతొర్. బతి బోర్తె తనకున్ సారి కియ్వనె డగుర్-పాన్ వాయన ఇంతొరొ, వోర్ బరొసతొర్ ఆందుర్. వోన్గ కరబ్ బతయ్ సెలె.</verse>
				<verse number="19">మోసె దర్మత కానున్తున్ మీకున్ సీతొర్. తెర్ బతి మిహ్గటల్ వొరొర్ గిర్ అవెకున్ పియ్సి తాక్సెర్ సెల్విట్. ఇదెన్ బద్లి నాకున్ జక్లె సూడ్సెర్ మంతిట్” ఇంజెర్ యేసు ఇత్తొర్.</verse>
				<verse number="20">అద్ కేంచి దుస్రొక్ నహ్క్‌నల్ వాతుర్ వూర్, “ఎహె! నీకున్ బూర్ జక్లె సూడ్సెర్ మంతెర్? నిహ్గ బూత్ సోప్రె మాసి మంత కి బతల్?” ఇంజెర్ ఇత్తెర్.</verse>
				<verse number="21">తె యేసు, “నన ఆరమ్న దివొసున్ నేటి, కీత మయ్మత కామున్ సూడ్సి, మిరట్ సమ్దిర్ వెలె గుల్ ఆతిట్.</verse>
				<verse number="22">మీ మర్కున్ తోల్ కత్రి కియన ఇంజెర్ మోసెన కానున్తగ మంత. ఇద్ రివజ్ మోసె మొదొల్ కియ్మకి. బతి తొత్తుర్‌గటల్ వాత. తెర్ బతి ఆరమ్న దివొసున్ నేటి గిర్, మిరట్ ఇద్ కార్య కీసెర్ మంతిట్.</verse>
				<verse number="23">నా పొరొ బారి సోంగున్ వాంతిట్? మిరట్ వొరొర్ కాండిన్, ఆరమ్న దివొసున్ నేటి తోల్ కత్రి కీతెకె, మోసెన కానున్తున్ బహ్కె మాతప్ ఆయొ ఇంతిట్. బతి అంటిత్క్ వొరొర్ మాయ్నన్ నన చొకొట్ కీతెకె, నాకున్ బహ్కె మాతొర్ ఇంతిట్.</verse>
				<verse number="24">పొరొ దిస్వడున్ హిందల్, తస్వ కియ్మట్. బతి సోంచ్-విచార్ కీసి, బరొబర్ తస్వ కీమ్ట్” ఇంజెర్ యేసు వెహ్తొర్.</verse>
				<verse number="25">అస్కె యెరుసలెమ్నుర్ కహి జన్క్, “వూర్ అదికారిర్ జక్లె, మహ్క్‌వల్ వేరె ఆందుర్ సెలెయ్?” ఇన్వల్ మొదొల్ కీతెర్.</verse>
				<verse number="26">“ఇచుల సూడట్! వోర్ ఉజగిరి వడ్క్‌సెర్ మంతొర్. తెర్ బతి, బోరె బతయ్ ఇంజెర్ సెలుర్. వేరె కరల్ కిరిస్తు ఇంజెర్ అదికారిర్ కరి కీతెరొ బతలొ?</verse>
				<verse number="27">బతి కిరిస్తు వానెకె, వోర్ బగటల్ వాంతొర్ ఇన్వల్, బోనె కరె మాయొ. వేర్తె బగటొర్ ఇన్వల్ మాకున్ టావయె” ఇంజెర్ వడ్క్‌తెర్.</verse>
				<verse number="28">అస్కె యేసు మందిర్తగ బోద కరుసెర్, “నన బోన ఆందున్ అని బగటల్ వాతొన్ ఇన్వల్ మాకున్ టావయె ఇంజెర్ సోంచ్ కీంతిట్. బతి నావ నన ఇగె వాయ్మకి. నాకున్ సారి కియ్వల్ సతెవంతల్ ఆందుర్. వోర్ బోర్ ఆందురొ మీకున్ టావ సెలె.</verse>
				<verse number="29">బతి వోర్ నాకున్ టావ. వోర్ సొన్ ఇంజెర్ హుకుమ్ సీత కాడ్కినె, ఇగె వాతొన్” ఇంజెర్ జోర్తె వెహ్తొర్.</verse>
				<verse number="30">అద్ వకత్నె వూర్ అదికారిర్ వోన్ పియ్లె కోసిద్ కీతెర్. బతి వొరొర్ గిర్ వోన్ పొరొ కెయ్ వాట పర్మకి. బారితెకె వోన వకత్ నింద్లెకె మత్త.</verse>
				<verse number="31">తెర్ బతి “కిరిస్తు వానెకె, వేన్ తెర్ అదిక్ మయ్మతంగ్ కామ్క్ కీంతొరియ్?” ఇంజి, వెలెటిర్ పర్జ వోన్ పొరొ బరొస ఇర్తెర్.</verse>
				<verse number="32">ఇవ్ కుస కుస ఇన్వలిక్ గొస్టింగ్ పరిసయుల్క్ కేంజ్తెర్ అని వీర్ పరిసయుల్క్, డగుక్ కటొడలిర్ మీరె మాసి, యేసున్ పియ్లె మందిర్తగ కేప్వలిర్‌కున్ సారి కీతెర్.</verse>
				<verse number="33">అస్కె యేసు, “నన ఉండె జరసి వకత్ వేరి, మీ సంగ మందంతొన్. అద్ వకత్ నింత పెజె, నాకున్ సారి కియ్వనగ మల్సి దాంతొన్.</verse>
				<verse number="34">మిరట్ నాకున్ మహ్కకిట్ బతి, నన మీకున్ పుటొన్. నన సొంజి మన్వడగ మిరట్ వాయ పర్విట్” ఇంజెర్ వెహ్తొర్.</verse>
				<verse number="35">యూదుల్క్‌నుర్ అదికారిర్ తమ్వ తమ, “మరట్ మహ్క్‌తెకె గిర్ పుట్వక్‌నె వేర్ బగ సొన్మడ్ మందర్ బెహె? మోక దుస్రొక్ దేస్క్‌నగ పగ్రె మాసి మన్వలిర్ యూదుల్క్‌నగ సొంజి, బగవంతన్ బారెతె టావ సెలుర్ వూర్కున్ బగవంతన బోద వెహ్మడ్ మందర్ కి?</verse>
				<verse number="36">‘మిరట్ నాకున్ మహ్కకిట్ బతి, నన మీకున్ పుటొన్. నన సొంజి మన్వడగ మిరట్ వాయ పర్విట్’ ఇన్వడ అర్తమ్ బతలెయొ?” ఇంజెర్ వడ్క్‌తెర్.</verse>
				<verse number="37">అద్ సడ్ద ఆక్రిత దివొస్ బెయ్ ముకె మందంత. తె అద్ దివొసున్ నేటి యేసు నిల్సి, “వట్క వస్తొర్ వోర్, నహ్గ వాసి యేర్ ఉండన.</verse>
				<verse number="38">నా పొరొ బరొస ఇర్తొనగ, దర్మ-గ్రంత్‌నగ వెహ్తపినయ్, ‘వోన పెటిత్ రొపొడల్ జీవ నిపుస్వల్ యేర్ పోంగ్సెర్ మందంత’” ఇంజెర్ వెహ్తొర్.</verse>
				<verse number="39">వోన్గ బరొస ఇర్తుర్‌కున్ పుట్వల్ బగవంతన ఆత్మతున్ బారెతె, యేసు అద్ జీవ నిపుస్వల్ యేర్ పోంగ్వల్ గొస్టి వెహ్తొర్. యేసు ఉండె గిర్ సాసి-నేండ్లెకె మత్తొర్. అదెన్ సాటి వూర్గ అద్ ఆత్మ వాయ్లెకె మత్త.</verse>
				<verse number="40">ఇవ్ గొస్టింగ్ కేంజ్తుర్ కహితుర్, “బవిసత్నె వాయ్వల్ పర్‌వక్తల్ కరలెన్ వేరె ఆందుర్” ఇంజెర్ ఇత్తెర్.</verse>
				<verse number="41">ఉండె కహితుర్, “వేర్ కిరిస్తు ఆందుర్” ఇంజెర్ ఇత్తెర్. తె ఉండె కహితుర్, “ఎహె! కిరిస్తు గలిలయతల్ బహన్ వాంతొర్?</verse>
				<verse number="42">‘కిరిస్తు దావిద్న కాన్‌దాన్తల్ పుటంతొర్ అని దావిద్ మత్త బెత్లెహమ్ చహర్తలె వాంతొర్’ ఇంజెర్ దర్మ-గ్రంత్‌ వెహంతి కి?” ఇంజెర్ ఇత్తెర్.</verse>
				<verse number="43">యేసున్ హిందల్, పర్జతున్ నడ్డుమ్ బేద్-బావ్ పుట్త.</verse>
				<verse number="44">తె కహితుర్ వోన్ పియ్కొమ్ ఇంజెర్ సూడ్తెర్. బతి వొరొర్ గిర్ వోన్ పొరొ కెయ్ వాట పర్మకి.</verse>
				<verse number="45">మందిర్తగ కేప్వలిర్ రికమ్ కెయ్క్‌నె మల్సి వాత పెజె, “మిరట్ వోన్ బారి తర్మకి?” ఇంజెర్ డగుక్ కటొడలిర్ అని పరిసయుల్క్ పూసి కీతెర్.</verse>
				<verse number="46">తె మందిర్తగ కేప్వలిర్, “వోర్ మాయ్నల్ వడ్క్‌తప్ ఇంకె వేరి బోరె బస్కెన్ వడ్క్‌మకి” ఇంజెర్ జవబ్ సీతెర్.</verse>
				<verse number="47">తె పరిసయుల్క్, “వోర్ మీకున్ గిర్ పసి కీతొరియ్?</verse>
				<verse number="48">మా అదికారిర్గటలె ఆయి, సెలెతె పరిసయుల్క్‌నగటలె ఆయి, వొరొర్ తెర్ వోన్ పొరొ బరొస ఇర్తెరియ్? సెలె బోరె ఇర్మకి.</verse>
				<verse number="49">బతి దర్మత కానున్ టావ సెల్వక్‌నె, వీర్ పిసలిర్ లోకుర్ వోన్గ బరొస ఇర్తెర్. తె వూర్కున్ బగవంతన సాపెన లాగంత” ఇంజెర్ మందిర్తగ కేప్వలిర్‌కున్ వెహ్తెర్.</verse>
				<verse number="50">ఇదెన్ మునె, యేసునగ సొంజి, వాతుర్గటల్ వొరొర్ నికొదేమ్ ఇన్వల్ వూర్ అదికారిర్ నడ్డుమ్ మత్తొర్.</verse>
				<verse number="51">తె నికొదేమ్, “వోన గవ కేంజ్వక్‌నె అని వోర్ బతల్ కీతొర్ ఇన్వల్ కరి కియ్వక్‌నె, దర్మత కానున్తున్ పియ్సి, మరట్ తస్వ కియ పర్కట్ కి? తప్వక్ మరట్ కియ పర్వట్!” ఇంజెర్ వూర్కున్ వెహ్తొర్.</verse>
				<verse number="52">తె వూర్, “యే పిస! నిమ్ గిర్ గలిలయతొని ఆంది కి బతల్? దర్మ-గ్రంతున్ చొకొట్ వాచి కీమ్. గలిలయతల్ బోరె పర్‌వక్తల్ వాయొర్ ఇంజి మందంత” ఇంజెర్ చేడి కీతెర్.</verse>
				<verse number="53">[అద్ ఆత పెజె వూర్ సమ్దిర్ బోన రోన్ వోర్ సొత్తెర్.</verse>
			</chapter>
			<chapter number="8">
				<verse number="1">బతి యేసు ఒలివ మరక్న గుటత్ పొరొ సొత్తొర్.</verse>
				<verse number="2">దుస్రొ నేటి బెయ్ సక్రెన్, వోర్ మల్సి మందిర్తగ వాతొర్. అస్కె వెలెటిర్ లోకుర్ వోన్గ మీరె మాతెర్. తె యేసు, వూర్కున్ బోద కరుసన్ సాటి ఉద్‌తొర్.</verse>
				<verse number="3">అస్కెనె, బోద వెహ్వలిర్ సాస్తిరిర్ అని పరిసయుల్క్ పీర్ కీనెకె సాప్డె మాత అద్ వెయ్లొన్ తత్తెర్. అని అద్ వెయ్లొన్ సమ్దిర్ నడ్డుమ్ నిపుసీసి,</verse>
				<verse number="4">“గురుజి! ఇద్ వెయ్లొ పీర్ కీనెకె సాప్డె మాత.</verse>
				<verse number="5">ఈతల్ వెయ్లొన్ బండనె పాసి జకన ఇంజెర్ మోసెన కానున్తగ హుకుమ్ మంత. తె నిమె బతల్ ఇంతి?” ఇంజెర్ యేసున్ పూసి కీతెర్.</verse>
				<verse number="6">వోన్ పొరొ పిరది కియ్లె, తప్నగ పియన ఇంజెర్ అద్ సవల్ యేసున్ పూసి కీతెర్. బతి యేసు బూడ్ వరిసి, బొమితగ లిహి కీసెర్ మత్తొర్.</verse>
				<verse number="7">వూర్ తమ్వ జిద్ సుటి కియ్మకి. తె యేసు తల తహ్చి వూర్కె సూడ్సెర్, “మిహ్గటల్ బస్కెన్ పాప్ కియ్మకి, వోర్ మొదొల్ ఇద్ వెయ్లొన్ పొరొ బండ వాట వచొ” ఇంజెర్ వెహ్తొర్.</verse>
				<verse number="8">అని ఉండె బూడ్ వరిసి, బొమితగ లిహి కీసెర్ మత్తొర్.</verse>
				<verse number="9">అద్ గొస్టి కేంచి తాన్ తత్తుర్ వూర్, మాత్రలిర్‌గటల్ మొదొల్ కీసి, సమ్దిరె వొరొన్ పెజెయ్ వొరొర్ అగటల్ సొత్తెర్. తె సిరిప్ అద్ వెయ్లొయె యేసున్ మునె నిల్సి మత్త.</verse>
				<verse number="10">తె యేసు ఉండె ఉంది జోక తల తహ్చి, “బాయి! నీకున్ తత్తుర్ వూర్ బేందిర్? నీకున్ బోరె సిక్స వాట్మకియ్?” ఇంజెర్ పూసి కీతొర్.</verse>
				<verse number="11">తె అద్ వెయ్లొ, “వాట్మకి పర్బు!” ఇంజెర్ జవబ్ సీత. అస్కె యేసు, “నన గిర్ నీకున్ సిక్స వాటొన్. ఇగెటల్ సొన్ అని ఇంగెడల్ పాప్ కియ్మ” ఇంజెర్ వెహ్తొర్.]</verse>
				<verse number="12">మర్ల యేసు, వూర్ పర్జతున్ సంగ, “నన దునియతుర్కున్ వేడ్చి ఆసి మంతొన్. నా పెజెయ్ తాక్వలిర్ సికటితగ తాకుర్. బతి వూర్కున్ జీవత సరి తొహ్లె వేడ్చి సీంతొన్” ఇంజెర్ వెహ్తొర్.</verse>
				<verse number="13">తె పరిసయుల్క్, “నీవ నిమె గవ వెహ్చెర్ మంతి. అద్ గవ కరల్ ఇంజి వొప పరొమ్” ఇంజెర్ ఇత్తెర్.</verse>
				<verse number="14">అస్కె యేసు, “నన వెహ్వల్ గవ కరల్ ఇంజి వొపయ్ లాగర్. బారితెకె నన బగటల్ వాతొనొ, బగ దాంతొనొ నాకున్ టావ. బతి అదెన్ బారెతె మీకున్ టావ సెలె.</verse>
				<verse number="15">సాదరన్ మాయ్నలిర్ మోడి మిరట్ బహ్రి దిస్తతున్ పియ్సి, తస్వ కీంతిట్. బతి నన అహన్ బోనె తస్వ కియొన్.</verse>
				<verse number="16">మోక తస్వ కీతెకె గిర్, నావ తస్వ కరలె ఆంత. బారితెకె తస్వ కీనెకె, నాకున్ సారి కియ్వల్ బాబొ గిర్ నా సంగ మందంతొర్.</verse>
				<verse number="17">‘ఇవిర్ మాయ్నలిర గవ సతెమె’ ఇంజెర్ మీవ దర్మత కానున్తగన్ లిహి కీసి మంత.</verse>
				<verse number="18">నావ నన మొదొడొర్ గవదారన అని నాకున్ సారి కియ్వల్ బాబొ రెండవ గవదారల్ ఆందుర్” ఇంజెర్ వూర్కున్ వెహ్తొర్.</verse>
				<verse number="19">అస్కె వూర్ కేంచి, “నీ బాబొ బగ మంతొర్?” ఇంజెర్ పూసి కీతెర్. తె యేసు, “ననయ్ ఆయి, నా బాబొయ్ ఆయి, మీకున్ టావ సెలె. నాకున్ కరి కీందిట్‌తె, నా బాబొన్ గిర్ కరి కీందిట్” ఇంజెర్ వూర్కున్ వెహ్తొర్.</verse>
				<verse number="20">ఇవ్ గొస్టింగ్ మందిర్తున్ రొపొ హుండిత జాగతున్ కరుమ్ నిల్సి వెహ్తొర్. తెర్ బతి వోన్ బోరె పియ్మకి. బారితెకె, వోన వకత్ నింద్లెకె మత్త.</verse>
				<verse number="21">అస్కె ఉండె ఉంది జోక యేసు, “నన దాంతొన్. మిరట్ నాకున్ మహ్కకిట్ బతి, నన మీకున్ పుటొన్. మిరట్ మీ పాప్క్ మాపి ఆయ్వక్‌నెన్ సాంతిట్. ఇదెన్ హిందల్ నన సొన్వడగ మిరట్ వాయ పర్విట్” ఇంజెర్ వూర్కున్ వెహ్తొర్.</verse>
				<verse number="22">తె వూర్ యూదుల్క్, “వోర్ సొన్వడగ మాకున్ వాయ పర్విట్ ఇంతొర్. మోక తన్వ తనయ్ సాంతొరొయ్ బతలొ?” ఇంజెర్ వడ్క్‌తెర్.</verse>
				<verse number="23">అస్కె యేసు, “మిరట్ ఇద్ దునియతుర్ ఆందిట్. అని మీవ సోంచ్ ఇద్ దునియతున్ బారెతెన్ మందంత. నన స్వర్గ్‌నొన ఆందున్. అని నావ సోంచ్-విచర్ అలగ్ మందంత.</verse>
				<verse number="24">అదెన్ సాటినె, మీవంగ్ పాప్క్ మాపి ఆయ్వక్‌నెన్ సాంతిట్ ఇంజెర్ వెహ్తొన్. నా బారెతె వెహ్త గొస్టిత్ పొరొ బరొస ఇర్వెకె, మీవంగ్ పాప్క్ మాపి ఆయ్వక్‌నెన్ సాంతిట్” ఇంజెర్ వెహ్తొర్.</verse>
				<verse number="25">తె వూర్, “అసల్ నిమె బోని ఆంది?” ఇంజెర్ పూసి కీతెర్. అస్కె యేసు, “నన మొదొడల్ బోన ఆందున్ ఇంజెర్ వెహ్చెర్ వాతొనొ, వోనయ్ ఆందున్.</verse>
				<verse number="26">మీకున్ తస్వ కియ్లె, మీ బారెతె వెలె గొస్టింగ్ నహ్గ మంతంగ్. బతి సిరిప్ నాకున్ సారి కీతొనల్ కేంజ్తంగ్ గొస్టినె దునియతుర్కున్ వెహ్చెర్ మంతొన్. వోర్ సతెవంతల్ ఆత కాడ్కి, వోర్ కియ్వల్ తస్వ గిర్ సతెమె ఆంత” ఇంజెర్ వెహ్తొర్.</verse>
				<verse number="27">బతి, యేసు తన్వొర్ బాబొ బగవంతన్ బారెతె వెహ్తొర్ ఇన్వల్ వూర్ అర్తమ్ కియ్మకి.</verse>
				<verse number="28">తె యేసు, “ స్వర్గ్‌నొర్ మాయ్నన్ బస్కెతె మొద్నగ టాంగి కీంతిటొ అస్కె, ననయ్ వోన ఆందున్ ఇన్వల్ కరి కీంతిట్. అచొరె ఆయ్వ, నావ నన బతయ్ కియ పరొన్. బతి బాబొ బవ్తె నాకున్ కరుసీతొరొ, అవె గొస్టింగ్ మీకున్ వెహ్తొన్ ఇంజెర్ గిర్ మిరట్ కరి కీకిట్.</verse>
				<verse number="29">నాకున్ సారి కియ్వల్, నా సంగ మంతొర్. వోన్ ఆనంద్ సియ్వలిక్ కామ్క్ బస్కెట్ నన కీత కాడ్కి, వోర్ నాకున్ వొరొనె బస్కెన్ సుటి కియ్మకి” ఇంజెర్ వెహ్తొర్.</verse>
				<verse number="30">ఇవ్ గొస్టింగ్ కేంచి, వెలెటిర్ వోన్గ బరొస ఇర్తెర్.</verse>
				<verse number="31">అదెన్ సాటి, యేసు తన్వ పొరొ బరొస ఇర్తుర్ యూదుల్కున్ సంగ, “నా గొస్టి పియ్సి తాక్తెకె, కరలెనె నా సిస్యలిర్ ఆంతిట్.</verse>
				<verse number="32">అస్కె మిరట్ సతున్ కరి కీంతిట్. అద్ సతెమ్ మీకున్ మోక్డొ సుటి కీంత” ఇంజెర్ వూర్కున్ వెహ్తొర్.</verse>
				<verse number="33">“మమొట్ అబ్రాహమ్‌న కాన్‌దాన్తుర్ ఆందుమ్. ఇంకె వేరి మమొట్ బోన్గ‌న్ దాసిపాన్ కియ్మకి. బతి మాకున్ మోక్డొ సుటి కీంత ఇంజి బహన్ వెహ్తి?” ఇంజెర్ యేసున్ పూసి కీతెర్.</verse>
				<verse number="34">తె యేసు, “పాప్ కియ్వల్ హర్ వొరొర్, పాపున్ దాసి ఆంతొర్.</verse>
				<verse number="35">దాసి-మాయ్నల్ బస్కెట్ రోతుర్ సంగ మనొర్. బతి మరి బస్కెట్ గిర్ రోతుర్ సంగనె మందంతొర్.</verse>
				<verse number="36">అదెన్ సాటి, బగవంతనొర్ మరి మీకున్ పాప్నల్ మోక్డొ సుటి కీనుర్తె, మిరట్ రోతుర్ దాత్ కరలెనె మోక్డొ ఆంతిట్.</verse>
				<verse number="37">మిరట్ అబ్రాహమ్‌న కాన్‌దాన్తుర్ ఆందిట్ ఇంజెర్ నాకున్ టావయె. తెర్ బతి, నాకున్ జక్లె మిరట్ సూడ్సెర్ మంతిట్. బారితెకె మీ రొపొ నావ గొస్టితున్ జాగ సెలె.</verse>
				<verse number="38">నా బాబొనగ సూడ్తనె నన వెహ్చెర్ మంతొన్. అహ్నె మిరట్ గిర్, మీ బాబొనల్ కేంజ్తంగ్ గొస్టిన్ పియ్సి కీసెర్ మంతిట్. ఇద్ సతెమ్ ఆంద్” ఇంజెర్ వూర్కున్ వెహ్తొర్.</verse>
				<verse number="39">తె వూర్, “మా బాబొ అబ్రాహమ్ ఆందుర్” ఇంజెర్ వెహ్తెర్. అస్కె యేసు, “మిరట్ అబ్రాహమ్‌న కాన్‌దాన్తుర్ ఆతెకె, అబ్రాహమ్ కీతపె మిరట్ గిర్ కీందిట్.</verse>
				<verse number="40">నన బగవంతనల్ కేంజ్త సతున్ వెహ్త కాడ్కి, మిరట్ నాకున్ జక్లె సూడ్సెర్ మంతిట్. బతి అబ్రాహమ్ అహన్ కియ్మకి.</verse>
				<verse number="41">మిరట్ మీ బాబొ కీతపె కీసెర్ మంతిట్” ఇంజెర్ వెహ్తొర్. తె వూర్, “మమొట్ పీర్ కీనెకె పుట్తుర్ ఆయొమ్. బగవంతల్ వొరొరె మా బాబొ” ఇంజెర్ యేసున్ వెహ్తెర్.</verse>
				<verse number="42">అస్కె యేసు వూర్కున్, “బగవంతల్ మీ బాబొ ఆతెకె, మిరట్ నాకున్ పెర్మతె సూడ్న్‌దిట్. నావ నన ఇగె వాయ్మకి. బగవంతలె నాకున్ రొహ్తొర్.</verse>
				<verse number="43">నన వెహ్తంగ్ గొస్టిన్ మిరట్ వొప్వ కాడ్కినె, మీకున్ అర్తమ్ ఆసెర్ సెలెంగ్.</verse>
				<verse number="44">మిరట్ సయ్తన్‌ద బాజ్నుర్ ఆందిట్. వోరె మీ బాబొ ఆందుర్. మీ బాబొనంగ్ కరబ్ ఆసన్ పూరి కియ్లెనె మిరట్ సూడంతిట్. వోర్ మొదొడలె మాయ్నలిర్‌కున్ జక్వల్ ఆసి, సత్నె నిల్వల్ ఆయొర్. వోన్గ సతెమ్ ఇన్వల్ అసలె సెలె. వోర్ తన్వ బుది పియ్సినె పకట్ వడ్కంతొర్. వోర్ పకట్ ఆత కాడ్కి, లబడున్ పయ్దొస్ కీసి నిల్తొర్.</verse>
				<verse number="45">అదెన్ సాటి, నన మీకున్ సతెమ్ వెహ్తెకె గిర్ బతి, నా పొరొ బరొస ఇర్విట్.</verse>
				<verse number="46">నహ్గ పాప్ మంత ఇంజెర్ వొరొర్ గిర్ నిరుపన్ కియ పర్విట్. నన సతెమె వెహ్చెర్ మంతొన్. బతి బారి నా పొరొ బరొస ఇర్విట్?</verse>
				<verse number="47">బగవంతనుర్ బగవంతనంగ్ గొస్టింగ్ కేంజంతెర్. బతి మిరట్ బగవంతనుర్ ఆయ్వ కాడ్కినె, నన వెహ్త కేంజ్విట్” ఇంజెర్ వెహ్తొర్.</verse>
				<verse number="48">అస్కె వూర్ యూదుల్క్, “నిమె సమరయతొని అని బూత్క్ సోప్రె మాసి మంతంగ్ ఇన్వల్ కరలె ఆంద్ సెలెయ్?” ఇంజెర్ యేసున్ రాంగ్తెర్.</verse>
				<verse number="49">తె యేసు, “నన బూత్క్ సోప్రె మాతొన ఆయొన్. నా బాబొన్ మాన్ సియ్వన ఆందున్. మిరట్ నాకున్ మాని కీసెర్ సెల్విట్.</verse>
				<verse number="50">నావ పొరొల్ బడె మాయన ఇన్వల్ నాకున్ సెలె. బతి నాకున్ డగుర్-పాన్ వాయన ఇన్వల్ వొరొర్ మంతొర్. వోరె నాయ్ద తస్వ కియ్వల్ ఆందుర్” ఇంజెర్ వెహ్తొర్.</verse>
				<verse number="51">“బోరె ఆయి నా గొస్టి పియ్సి తాకనుర్తె, వోర్ బస్కెన్ మరన్తున్ సూడొర్. ఇద్ గొస్టి సతెమ్ ఆంద్” ఇంజెర్ వూర్కున్ వెహ్తొర్.</verse>
				<verse number="52">అద్ కేంచి వూర్ యూదుల్క్, “నిహ్గ కరలెన్ బూత్ సోప్రె మాసి మంత ఇన్వల్ ఇంకె మాకున్ అర్తమ్ ఆత. అబ్రాహమ్ అని తొత్తుర్ పర్‌వక్తలిర్ గిర్ మార్తెర్. తెర్ బతి ‘బోర్తె నా గొస్టి పియ్సి తాకంతొరొ, వోర్ బస్కెన్ మరన్తున్ సూడొర్’ ఇంతి.</verse>
				<verse number="53">మా బాబొ అబ్రాహమ్ మార్తొర్. నిమె వోన్ తెర్ డగుని ఆంది కి? అని వూర్ పర్‌వక్తలిర్ గిర్ మార్తెర్. నీవ నిమె బోన ఆందున్ ఇంజెర్ సోంచ్ కీంతి?” ఇంజెర్ పూసి కీతెర్.</verse>
				<verse number="54">తె యేసు, “నావ ననయ్ డగుర్-పాన్ సీతెకె, తాన్ విలువ మనొ. మా బగవంతల్ ఇంజెర్ బోన్తె మిరట్ కేయంతిటొ, వోరె నా బాబొ ఆందుర్. వోర్ నాకున్ డగుర్-పాన్ సీసెర్ మంతొర్.</verse>
				<verse number="55">వోర్ మీకున్ టావ సెలొర్. బతి నాకున్ వోర్ టావయె. వోర్ నాకున్ టావ సెలొర్ ఇంద్కతె, నన గిర్ మీ దాతె లపంగిన ఆంతొన్. బతి వోర్ నాకున్ టావయె, వోన గొస్టి నన పియ్సి తాకంతొన్.</verse>
				<verse number="56">మీ బాబొ అబ్రాహమ్ నావ వాయ్వల్ దివొసున్ సూడంతొన్ ఇంజెర్ ఆనంద్నె మత్తొర్. అద్ దివొసున్ సూడ్సి ఆనంద్ యేత్తొర్” ఇంజెర్ ఇత్తొర్.</verse>
				<verse number="57">అస్కె వూర్ యూదుల్క్, “నీకున్ అజున్ పనస్ (50) సాల్క్ గిర్ సెలెంగ్. నిమె అబ్రాహమున్ సూడ్తి కి?” ఇంజెర్ యేసున్ ఇత్తెర్.</verse>
				<verse number="58">తె యేసు, “అబ్రాహమ్ పుటన్ మొదొడలె నన మన్వన ఆందున్. ఇద్ గొస్టి సతెమ్ ఆంద్” ఇంజెర్ వెహ్తొర్.</verse>
				<verse number="59">అస్కె వూర్, వోన్ పొరొ బండంగ్ జురుసి వాట్లె బండంగ్ పియ్తెర్. బతి యేసు మక్సి మందిర్తల్ బహ్రి సొత్తొర్.</verse>
			</chapter>
			<chapter number="9">
				<verse number="1">అహన్ యేసు సరియ్ సొంజెర్ మనెకె, వొరొర్ పుటి-గుడ్డిన్ సూడ్తొర్.</verse>
				<verse number="2">అస్కె సిస్యలిర్, “గురుజి! వేర్ గుడ్డి ఆసి పుట్లె కారన్, వేర్ పాప్ కీతొర్ కి, సెలెకె వేనుర్ అవల్-బాబొ కీతెర్?” ఇంజెర్ యేసున్ పూసి కీతెర్.</verse>
				<verse number="3">తె యేసు, “వేరె ఆయి, వేనుర్ అవల్-బాబొయ్ ఆయి, కీత పాపున్ హిందల్, వేర్ గుడ్డిన జల్మ ఆయ్మకి. బతి బగవంతన సక్తి వేన్ హిందల్ దిసన ఇంజెరెన్ గుడ్డిన్ దాత్ పుట్తొర్.</verse>
				<verse number="4">పోడ్ద్ సొనల్ వేరి, నాకున్ సారి కీతొనంగ్ కామ్క్ మరట్ కియ లాగర్. రాత్ ఆయ్లె కరుమ్ వాసెర్ మంత. అస్కె బోరె కామ్ కియ పరొర్.</verse>
				<verse number="5">బతి ఇద్ దునియతె మనల్ వేరి, పర్జతున్ వేడ్చిత్ దాత్ నన మంతొన్” ఇంజెర్ సిస్యలిర్‌కున్ వెహ్తొర్.</verse>
				<verse number="6">అహన్ యేసు వెహ్చి, తోడితగ ఉస్క్‌తొర్. అద్ ఊచ్నె ఇచుసి చిక్ల కీసి, గుడ్డినంగ్ కడ్కున్ పొరొ సోక్తొర్.</verse>
				<verse number="7">అహన్ సోక్సి యేసు, “నిమె సిలొయమ్ ఇన్వల్ కోనెర్తగ సొంజి నొర” ఇంజెర్ వోన్ వెహ్తొర్. సిలొయమ్ ఇత్తెకె, ‘రొహ్తొర్ వోర్’ ఇంజెర్ అర్తమ్. తె వోర్ సొంజి నొర్సి, నదుర్ వాలె ఆసి వాతొర్.</verse>
				<verse number="8">అద్ జర్గ్‌త పెజె, ఆజు-బాజుతుర్ అని వోర్ బిచెమ్ తల్క్‌నెకె సూడ్తుర్, “వేర్ ఉచ్చికున్ బిచెమ్ తల్క్‌వలె ఆందుర్ కి?” ఇంజెర్ ఇత్తెర్.</verse>
				<verse number="9">“ఒహొ! వేరె ఆందుర్” ఇంజెర్ కహితుర్ ఇత్తెర్ అని, “ఎహె! వోన్ మోడి మన్వల్ దుస్రొర్ ఆందుర్” ఇంజెర్ ఉండె కహితుర్ ఇత్తెర్. బతి వోర్, “ననయ్ వోన ఆందున్!” ఇంజెర్ వెహ్చెరెన్ మత్తొర్.</verse>
				<verse number="10">తె, “నీకున్ నదుర్ బహన్ వాత?” ఇంజెర్ వూర్ పూసి కీతెర్.</verse>
				<verse number="11">అస్కె వోర్, “యేసు ఇన్వల్ వొరొర్ మాయ్నల్ చిక్ల కీసి, నా కడ్కున్ పొరొ సోక్తొర్ అని ‘సిలొయమ్ కోనెర్తగ సొంజి, నొర్సి వర’ ఇంజెర్ వెహ్తొర్. అస్కె నన సొంజి నొర్తొన్. తె నాకున్ నదుర్ వాత” ఇంజెర్ వెహ్తొర్.</verse>
				<verse number="12">“వోర్ యేసు బగ మంతొర్?” ఇంజెర్ వోన్ పూసి కీతెర్. తె వోర్, “నాకున్ టావ సెలె” ఇంజెర్ వూర్కున్ వెహ్తొర్.</verse>
				<verse number="13">ఆరమ్న దివొసున్ నేటి, యేసు చిక్ల కీసి, వోనంగ్ కడ్కున్ నదుర్ వాయుస్త కాడ్కి, వూర్ పుటి-గుడ్డి మంజి చొకొట్ ఆతొర్ వోన్ పరిసయుల్క్‌నగ వోతెర్.</verse>
				<verse number="14"></verse>
				<verse number="15">నదుర్ వాయ్వడున్ బారెతె, పరిసయుల్క్ గిర్ వోన్ పూసి కీతెర్. తె వోర్, “నా కడ్కున్ పొరొ యేసు చిక్ల సోక్తొర్. తె నన సొంజి నొర్తొన్. అస్కె నాకున్ నదుర్ వాత” ఇంజెర్ వూర్కున్ వెహ్తొర్.</verse>
				<verse number="16">ఇద్ కేంచి కహితుర్ పరిసయుల్క్, “వోర్ ఆరమ్న దివొస్న నేకి పియ్సి తాక్వ కాడ్కి, బగవంతనల్ వాతొర్ వోర్ ఆయొర్” ఇంజెర్ ఇత్తెర్. ఉండె కహితుర్, “వోర్ పాపెస్తల్ మత్తెకె, ఈతంగ్ మయ్మతంగ్ కామ్క్ బహన్ కియ పరంతొర్?” ఇంజెర్ ఇత్తెర్. ఇహిన్ వూర్ పరిసయుల్కున్ నడ్డుమ్ బేద్-బావ్ పుడ్త.</verse>
				<verse number="17">అస్కె వూర్ ఉందుంది జోక నదుర్ వాతొన్ సంగ, “నీకున్ నదుర్ వాయుస్త కాడ్కి, వోన్ బారెతె నిమ్ బతల్ ఇంతి?” ఇంజెర్ పూసి కీతెర్. తె, “వోర్ పర్‌వక్తల్ ఆందుర్” ఇంజెర్ వెహ్తొర్.</verse>
				<verse number="18">పుటి-గుడ్డి మంజి, నదుర్ వాత అద్ గొస్టితున్ నమ్వ కాడ్కి, వూర్ యూదుల్క్‌నుర్ అదికారిర్, వోనుర్ అవల్-బాబొన్ కేయుస్తెర్. అని, “పుటి-గుడ్డి ఆసి పుట్తొర్ వోర్ మరి, వేరె ఆందుర్ కి బతల్? వేరె మత్తెకె, వేర్ ఇంకె బహన్ సూడ్సెర్ మంతొర్?” ఇంజెర్ పూసి కీతెర్.</verse>
				<verse number="19"></verse>
				<verse number="20">తె వూర్ అవల్-బాబొ, “పుటి-గుడ్డి ఆసి పుట్తొర్ వోర్ మరి, వేరె ఆందుర్ ఇంజెర్ మాకున్ టావ.</verse>
				<verse number="21">బతి ఇంకె వేన్ బహన్ నదుర్ వాత అని వేన్ బోర్ చొకొట్ కీతొర్ ఇన్వల్ మాకున్ టావ సెలె. వోర్ తన్వ తన వెహ పర్నల్ బెర్స్‌తొర్. ఇద్ గొస్టితున్ మిరటె వోన్ పూసి కీమ్ట్” ఇంజెర్ వూర్ అదికారిర్కున్ వెహ్తెర్.</verse>
				<verse number="22">వోనుర్ అవల్-బాబొ యూదుల్క్‌నుర్ అదికారిర్కున్ వెరిసి, అహన్ వెహ్తెర్. బారితెకె, వోర్ యేసుయె, కిరిస్తు ఆందుర్ ఇంజెర్ బోరె వొప్తెకె, వోన్ సమాజ్నల్ అలది వాటంతొమ్ ఇంజెర్, అదెన్ మునెన్ వూర్ నిర్నయ్ యేచ్చి మత్తెర్.</verse>
				<verse number="23">అదెన్ సాటినె అవల్-బాబొ, “వోర్ వెహ పర్నల్ బెర్స్‌తొర్. వోనె పూసి కీమ్ట్” ఇంజెర్ వూర్కున్ వెహ్తెర్.</verse>
				<verse number="24">అదెన్ సాటి, వోర్ నదుర్ వాతొన్ ఉందుంది జోక కేయుసి, “కరల్ వెహ. ఇద్ కామ్న డగుర్-పాన్ బగవంతనె వాయన. బారితెకె, వోర్ మాయ్నల్ పాపెస్తల్ ఇంజి మాకున్ టావ” ఇంజెర్ వెహ్తెర్.</verse>
				<verse number="25">తె వోర్, “వోర్ పాపి ఆందురొ, ఆయొరొ నాకున్ టావ సెలె. బతి నాకున్ ఉందియ్ టావ. బతల్ ఇత్తెకె, ఇదెన్ మునె గుడ్డిన మత్తొన్ బతి, ఇంకె సూడ పర్సెర్ మంతొన్” ఇంజెర్ ఇత్తొర్.</verse>
				<verse number="26">తెర్ బతి వూర్, “వోర్ నీకున్ బతల్ కీతొర్? నీకున్ నదుర్ బహన్ వాత?” ఇంజెర్ ఉండె ఉంది జోక పూసి కీతెర్.</verse>
				<verse number="27">తె అస్కె వోర్, “సూడట్! ఇదెన్ మునెన్ మీకున్ వెహ్తొన్. బతి మిరట్ కేంజ్మకి. ఉందుంది జోక బారి పూసి కీసెర్ మంతిట్? మిరట్ గిర్ వోనుర్ సిస్యలిర్ ఆకొమ్ ఇంతిట్ కి బతల్?” ఇంజెర్ ఇత్తొర్.</verse>
				<verse number="28">అస్కె వూర్, “నిమెయ్ వోనొర్ సిస్యని ఆంది. మమొట్ మోసెనుర్ సిస్యలిర్ ఆందుమ్” ఇంజెర్ వోన లజ వోతెర్.</verse>
				<verse number="29">అని వూర్, “బగవంతల్ మోసెన్ సంగ వడ్క్‌తొర్ ఇన్వల్ మాకున్ టావయె. బతి వేర్ మాయ్నల్ బగటల్ వాతొర్ ఇన్వల్ మాకున్ టావ సెలె” ఇంజెర్ వెహ్తెర్.</verse>
				<verse number="30">తె వోర్ అద్ కేంచి, “ఇద్ గొస్టి వెలె చమత్‌కార్త ఆంద్. వోర్ బగటల్ వాతొర్ ఇన్వల్ మీకున్ టావ సెలె బతి, నావంగ్ కడ్కున్ మాత్రమ్ నదుర్ వాయుస్తొర్.</verse>
				<verse number="31">బగవంతల్ పాపెస్తలిర వినంతి కేంజొర్. బతి బోర్తె బగవంతనొర్ బక్తల్ ఆసి, వోన ఇచ పియ్సి తాకంతొరొ, వోనయ్ వినంతి కేంజంతొర్ ఇంజెర్ మాకున్ టావ.</verse>
				<verse number="32">ఇద్ కలి గడె మాతగటల్‌తె ఇంకె వేరి, దుస్రొర్ బోరె మాయ్నల్ పుటి-గుడ్డిన్ చొకొట్ కీతొర్ ఇన్వల్ మరట్ బస్కెన్ కేంజ్మకి.</verse>
				<verse number="33">మోక వేర్ బగవంతనగటల్ వాయ్వెకె, ఈతంగ్ బవె కామ్క్ కియ పర్సి మనొర్” ఇంజెర్ వూర్కున్ వెహ్తొర్.</verse>
				<verse number="34">అద్ కేంచి వూర్, “ఎహె! నిమె పాప్నగ పుట్సి, బెర్స్‌తొని ఆంది. మాకున్ బోద వెహ్లె వాతి కి?” ఇంజెర్ అగటల్ వోన్ బహ్రి తెండ్సి పూడ్తెర్.</verse>
				<verse number="35">వోన్ తెండ్సి పూడ్తెర్ ఇంజెర్ యేసు కేంచి, వోన్ మహ్క్‌సి పుటుసి, “నిమె స్వర్గ్‌నొర్ మాయ్నన్ పొరొ బరొస ఇర్సెర్ మంతి కి?” ఇంజెర్ పూసి కీతొర్.</verse>
				<verse number="36">తె వోర్ మాయ్నల్, “వోన్గ నన బరొస ఇర్లె, వోర్ బోర్ ఆందురెయ్? వెహ పర్బు” ఇంజెర్ యేసున్ పూసి కీతొర్.</verse>
				<verse number="37">అస్కె యేసు, “నిమె ఇంకె వోన్ సూడ్సెర్ మంతి. నీ సంగ వడ్క్‌వల్ వోరె ఆందుర్” ఇంజెర్ వెహ్తొర్.</verse>
				<verse number="38">అద్ కేంజ్త బరొబర్ వోర్, “పర్బు నన బరొస ఇర్సెర్ మంతొన్” ఇంజి, ముర్-టొంగ్రంగ్ కొట్సి గప్నె కాల్ కర్తొర్.</verse>
				<verse number="39">అస్కె యేసు, “గుడ్డిర్ సూడన అని నదుర్ వాలిర్ గుడ్డిర్ ఆయన. ఇద్ తీర్దె తస్వ జర్గన ఇంజెరెన్, ఇద్ దునియతె వాతొన్” ఇంజి వెహ్తొర్.</verse>
				<verse number="40">తె వోన్ సంగ మంజి, అవ్ గొస్టింగ్ కేంజ్తుర్ కహితుర్ పరిసయుల్క్, “మమొట్ గిర్ గుడ్డిర్ ఆందుమ్ ఇంతి కి బతల్?” ఇంజెర్ పూసి కీతెర్.</verse>
				<verse number="41">అస్కె యేసు, “మిరట్ గుడ్డిర్ ఆందిట్ తె, మిహ్గ పాప్ మన్వెకె సొందు. బతి మిరట్ సూడ్సెర్ మంతొమ్ ఇంజెర్ ఇత్త కాడ్కినె, మీ రొపొ పాప్ నిల్సి మంత” ఇంజెర్ వూర్కున్ వెహ్తొర్.</verse>
			</chapter>
			<chapter number="10">
				<verse number="1">తె యేసు, “గొరెన గావ్టనతగ పాటక్నల్ నేంగ్వక్‌నె, దుస్రొ బాజ్నల్ తెర్గ్‌సి వాయ్వల్, కలె అని లూటి కియ్వల్ ఆందుర్.</verse>
				<verse number="2">బతి బోర్తె పాటక్నల్ నేంగంతొరొ వోర్ గొరెంగ్ గాయ్కి ఆందుర్.</verse>
				<verse number="3">గాయ్కిన్ సాటి గావ్టన కేప్వల్ పాటక్ తెరియంతొర్. గొరెంగ్ వోన లేంగ్ వొడ్కి కీంతంగ్. వోర్ తన్వంగ్ గొరెన్ పొరొల్ ముట్సి కేయ్సెర్ బహ్రి వోంతొర్.</verse>
				<verse number="4">అహన్ తన్వంగ్ గొరెన్ బహ్రి వోనెకె, వోర్ గాయ్కి బస్కెట్ గిర్ అవెన్ మునె తాకంతొర్. వోన లేంగ్ వొడ్కె మాత కాడ్కి, అవ్ గొరెంగ్ వోన్ పెజెయ్ దాంతంగ్.</verse>
				<verse number="5">బతి దుస్రొన లేంగ్ వొడ్కె మాయ్వ కాడ్కి, బుజ్డె మాసి వోన్గటల్ పరర్ ఆంతంగ్. ఇద్ సతెమ్ ఆంద్” ఇంజెర్ వూర్కున్ వెహ్తొర్.</verse>
				<verse number="6">యేసు ఇద్ నమున యేచ్చి వూర్కున్ వెహ్తొర్. బతి బతన్ బారెతె వెహ్తొర్ ఇన్వల్ వూర్కున్ అర్తమ్ ఆయ్మకి.</verse>
				<verse number="7">తె యేసు ఉందుంది జోక ఇహిన్ వెహ్వల్ మొదొల్ కీతొర్. “ఇద్ గొస్టి సతెమ్ ఆంద్. గొరెంగ్ నేంగ్వల్ పాటకున్ దాత్నొన ఆందున్.</verse>
				<verse number="8">నాకున్ తెర్ మునె వాతుర్ సమ్దిరె కలిర్ అని లూటి కియ్వలిర్ ఆందిర్. వూర లేంగ్ అవ్ కరల్ గొరెంగ్ కేంచి తాక్మకి.</verse>
				<verse number="9">ననయ్ పాటకున్ దాత్నొన ఆందున్. నహ్గటల్ రొపొ నేంగ్తంగ్ అవ్ బచె మాంతంగ్ అని రొపొ-బహ్రి వాసెర్ రంది సెల్వక్ మందంతంగ్. అవ్ గొరెన్ హిర్వల్ జాడి పుటంత.</verse>
				<verse number="10">కలె సిరిప్ కల్‌లెక్, జక్లెక్ అని నాసెడమ్ కియ్లెకె వాంతొర్. బతి నన పూన అని బర్పుర్ జిన్గనితున్ గొరెన్ సియ్లె వాతొన్.</verse>
				<verse number="11">నన చొకొట్నొర్ గొరెంగ్ గాయ్కిన ఆందున్. చొకొట్నొర్ గాయ్కి గొరెన్ సాటి, తన్వ పరన్ గిర్ సీంతొర్.</verse>
				<verse number="12">బతి బూయ్తల్ గొరెనొర్ కరల్ గాయ్కి ఆయొర్. అవ్ గొరెంగ్ తన్వంగ్ ఆయ్వ కాడ్కి, లాండిగల్ బదె వోన్ దిస్తెకె గిర్ పరర్ ఆంతొర్. అస్కె అద్ లాండిగల్ అవెన్ పొరొ ముచ్లి అర్సి, బుజిడి కీంత.</verse>
				<verse number="13">బూయ్తల్ సిరిప్ బూతిత్ సాటి వాత కాడ్కి, గొరెన చొకొట్-వాయుట్ పటి కియ్వక్‌నె పరర్ ఆంతొర్.</verse>
				<verse number="14">బతి నన చొకొట్నొర్ గాయ్కిన ఆందున్. బాబొ నాకున్ అని నన బాబొన్ టావ. అహ్నె నాకున్ గొరెంగ్ అని నావంగ్ గొరెన్ నన టావ. నా గొరెన్ సాటి నావ పరన్ సీంతొన్.</verse>
				<verse number="15"></verse>
				<verse number="16">ఇద్ గావ్టనతంగె ఆయ్వ, ఉండె దుస్రొక్ గొరెంగ్ గిర్ నాకున్ మంతంగ్. అవెన్ గిర్ నన పియ్సి వాయ లాగర్. అవ్ నా లేంగ్ కేంజంతంగ్. అస్కె ఇవ్ అని అవ్ ఉందియ్ మంద ఆంతంగ్. అవ్ సమ్దిన్ వొరొరె గాయ్కి మందంతొర్.</verse>
				<verse number="17">నన సాసి-నేండ్లె, నావ పరన్ సీసెర్ మంతొన్. ఇదెన్ హిందలె, బాబొ నాకున్ వెలె లాడ్ కీసెర్ మంతొర్.</verse>
				<verse number="18">నావ పరన్ బోరె యేత పరుర్. నావ ననయ్ పరన్ సీసెర్ మంతొన్. బగవంతల్ నాకున్ హుకుమ్ సీత కాడ్కి, అద్ పరన్తున్ సియ్లె అని ఉందుంది జోక తాన్ యేత్లె గిర్ నాకున్ అదికార్ మంత” ఇంజెర్ వెహ్తొర్.</verse>
				<verse number="19">ఇవ్ గొస్టిన్ హిందల్, యూదుల్కున్ నడ్డుమ్ ఉందుంది జోక బేద్-బావ్ పుడ్త.</verse>
				<verse number="20">వూర్గటల్ వెలెటిర్, “వేన్గ బూత్ సోప్రె మాత కాడ్కి, వోనంగ్ పిసంగ్ అదిక్ ఆతంగ్. వేన గొస్టి బారి కేంజంతిట్?” ఇంజెర్ ఇత్తెర్.</verse>
				<verse number="21">బతి ఉండె కహితుర్, “ఇవ్ గొస్టింగ్ బూత్ సోప్రె మాతొనంగ్ ఆయొంగ్. బూత్ గుడ్డిర్‌కున్ నదుర్ బహన్ సియ పరర్” ఇంజెర్ ఇత్తెర్.</verse>
				<verse number="22">అద్ పీని-గాలుమ్న గట్కతె, యెరుసలెమ్న మందిర్తగ నేంగ్వల్ హానుక్ ఇన్వల్ సడ్ జర్గ్‌సెర్ మత్త.</verse>
				<verse number="23">తె ఉంది దియ యేసు మందిర్త ఆవ్రతగ మన్వల్ సొలొమొన్ మండొప్నగ తాక్సెర్ మత్తొర్.</verse>
				<verse number="24">అదె వకత్నె, యూదుల్క్‌నుర్ అదికారిర్ వోన్ గేర్ పాసి, “నిమె బచెజెల్ మాకున్ అనమిన కీసెర్ ఇరంతి? నిమె బచి కియ్వల్ కిరిస్తుని మత్తెకె, కుల కుల వెహ” ఇంజెర్ పూసి కీతెర్.</verse>
				<verse number="25">తె యేసు, “ఇదెన్ మునె మీకున్ వెహ్తొన్ బతి మిరట్ బరొస ఇర్మకి. బాబొన పొరొడె నన కియ్వలిక్ కామ్క్, నా బారెతె గవ వెహ్చెర్ మంతంగ్.</verse>
				<verse number="26">బతి మిరట్ నావంగ్ గొరెన మందతుర్ ఆయ్విట్. అదెన్ సాటినె నా పొరొ బరొస ఇర్విట్.</verse>
				<verse number="27">నావంగ్ గొరెంగ్ నా లేంగ్ కేంజంతంగ్. నావంగ్ బవ్ ఇన్వల్ నాకున్ టావయె. అవ్ నా పెజెయ్ వాంతంగ్.</verse>
				<verse number="28">నన అవెకున్ బస్కెట్ పిస్వల్ జీవ సీంతొన్, అవ్ బస్కెన్ నాసెడమ్ ఆయొంగ్. నా కెయ్దల్ బోరె అవెన్ ఊంద పరొర్.</verse>
				<verse number="29">బారితెకె, అవ్ గొరెన్ నా బాబొ నాకున్ సీతొర్. బాబొ సమ్దిర్‌కున్ డగుర్ ఆత కాడ్కి, నా బాబొన కెయ్దల్ అవెన్ బోరె ఊంద పరొర్.</verse>
				<verse number="30">నన అని నా బాబొ ఉందియ్ ఆసి మంతొమ్” ఇంజెర్ వూర్కున్ వెహ్తొర్.</verse>
				<verse number="31">అస్కె వూర్ యూదుల్క్, వోన్ పాసి జక్లె బండంగ్ తహ్తెర్.</verse>
				<verse number="32">తె యేసు, “నా బాబొనల్ బెయ్ వెలె మయ్మతంగ్ కామ్క్ తొహ్తొన్. అవెనల్ బద్ కామున్ సాటి, నాకున్ బండనె పాకొమ్ ఇంతిట్” ఇంజెర్ వూర్కున్ పూసి కీతొర్.</verse>
				<verse number="33">తె వూర్ యూదుల్క్, “నిమె కీతంగ్ చొకొట్నంగ్ కామ్కున్ హిందల్ ఆయొ బతి, మాయ్నని ఆసి బగవంతన ఇంజెర్ వెహ్త కాడ్కినె, బండనె పాయ్లెన్ ఆంతొమ్” ఇంజెర్ వెహ్తెర్.</verse>
				<verse number="34">అస్కె యేసు, “ దర్మ-గ్రంత్‌ బస్కెట్‌కె లబడ్ వెహొ. తొలె మీవ దర్మ-గ్రంత్‌నగ, ‘మిరట్ బగవంతన్ దాత్నుర్ ఆందిట్’ ఇంజి, కహి నాయదికారిర్కున్ బగవంతల్ వెహ్తొర్ ఇంజెర్ మంత. తె నాకున్ బాబొ నేమి కీసి, తన్వ కామ్ కియ్లె, ఇద్ దునియతగ సారి కీతొర్ అస్కె, బగవంతనొర్ మరిన ఆందున్ ఇంజెర్ వెహ్వల్ బహన్ రెహ్చి వడ్క్‌తప్ ఆంత?</verse>
				<verse number="35"></verse>
				<verse number="36"></verse>
				<verse number="37">నన నా బాబొనంగ్ కామ్క్ కియ్వెకె, నా పొరొ బరొస ఇర్మట్.</verse>
				<verse number="38">బతి నన అవ్ కామ్క్ కీకతె, నా గొస్టిత్ పొరొ బరొస ఇర్వెకె గిర్, నన కియ్వలిక్ కామ్కున్ పొరొ తెర్ బరొస కీమ్ట్. అహన్ కీకిట్‌తె, బాబొ నా రొపొ అని నన బాబొన్ రొపొ మంతొమ్ ఇంజెర్ కుల కుల కరె మాంత” ఇంజెర్ వెహ్తొర్.</verse>
				<verse number="39">తె వూర్ ఉండె ఉంది జోక, వోన్ పియన ఇంజెర్ కోసిద్ కీతెర్. బతి వూర కెయ్దల్ తపుసీసి అగటల్ సొత్తొర్.</verse>
				<verse number="40">యోర్దన్ లవిడున్ హంద బగ్లత యోహన్ మొదొల్ బాప్తిస్‌మ సీతొర్ అద్ జాగతగ సొంజి, అగనె మత్తొర్.</verse>
				<verse number="41">అస్కె వోన్గ వెలెటిర్ మాంది వాసి, “యోహన్ బదె మయ్మత కామ్ కియ్మకి. బతి వేన్ బారెతె బతంగ్‌తె వోర్ యోహన్ వెహ్తొరొ, అవ్ సమ్దొ సతెమ్ ఆందుంగ్” ఇంజెర్ తమ్వ తమ వడ్క్‌తెర్.</verse>
				<verse number="42">అగ వెలెటిర్ యేసున్ పొరొ బరొస ఇర్తెర్.</verse>
			</chapter>
			<chapter number="11">
				<verse number="1">బెతనియ ఇన్వల్ నాటె లాజర్ ఇన్వల్ వొరొర్ బేమరితె అర్సి మత్తొర్. వోనంగ్ తకక్ మార్తల్ అని మరియల్ గిర్, అదె నాటె పిసెర్ మత్తంగ్.</verse>
				<verse number="2">పర్బున్ సెంట్ సోక్సి, వోనంగ్ కాల్కున్ తన్వంగ్ కెల్క్‌నె ఉసుమ్త అద్ మరియల్ ఇదె ఆంద్. వేర్ లాజర్ తానొరె తముర్ ఆందుర్.</verse>
				<verse number="3">అదెన్ సాటి అవ్ రండ్ తకక్, “పర్బు, నిమె లాడ్ కియ్వల్ బేమరితె అర్సి మంతొర్” ఇంజెర్ యేసునగ కబుర్ సారి కీతంగ్.</verse>
				<verse number="4">అద్ కబుర్ కేంచి యేసు, “ఇద్ బేమరి వోన్ జక్లె వాయ్మకి. బతి బగవంతనొర్ మరిన్ మాన్ సీసి, బగవంతనె మయ్మ తర్లె వాత” ఇంజెర్ వెహ్తొర్.</verse>
				<verse number="5">యేసు మార్తన్, తాన సేలడున్ అని లాజర్తున్ లాడ్దె సూడ్న్‌దుర్.</verse>
				<verse number="6">వోర్ లాజర్ బేమరితె మత్త అద్ కబుర్ యేసున్ కేంజ వాత. తెర్ బతి, ఉండె రండ్ రోజ్క్ అగనె ఆగ్తొర్.</verse>
				<verse number="7">అహన్ ఆగ్త పెజె, “యూదయ యేరియతె మల్సి దాకట్” ఇంజెర్ సిస్యలిర్‌కున్ ఇత్తొర్.</verse>
				<verse number="8">అస్కె సిస్యలిర్, “గురుజి! అగటుర్ యూదుల్క్ ఇంద్కెట్‌కె నీకున్ బండనె పాయ్లె సూడ్సెర్ మంతెర్. ఉండె అగ దాక ఇంతియ్?” ఇంజెర్ యేసున్ పూసి కీతెర్.</verse>
				<verse number="9">తె యేసు, “ఉంది దివొసున్ బార గంటంగ్ వేడ్చి మందంత. ఇద్ దిహతె తాక్వల్ దునియత వేడ్చి సూడ్త కాడ్కి, కొద పాయొర్.</verse>
				<verse number="10">బతి రాత్నె తాక్వల్ వేడ్చి సెల్వ కాడ్కి, వోర్ కొద పాంతొర్” ఇంజెర్ వెహ్తొర్.</verse>
				<verse number="11">ఇహిన్ వెహ్త పెజె యేసు, “మావొర్ సోప్తల్ లాజర్ మీండ్సి మంతొర్. వోన్ జోప్నల్ తెహ్లె దాంతొన్” ఇంజెర్ ఇత్తొర్.</verse>
				<verse number="12">అస్కె సిస్యలిర్, “పర్బు, వోర్ మీండ్సి మత్తెకె, తప్వక్ తేచ్చి చొకొట్ ఆంతొర్!” ఇంజెర్ వెహ్తెర్.</verse>
				<verse number="13">యేసు లాజర్త మరన్తున్ బారెతె వెహ్తొర్ బతి, వూర్ సిస్యలిర్ సాదరన్ జోపున్ బారెతె వెహ్తొర్ ఇంజి మత్తెర్.</verse>
				<verse number="14">తె యేసు, “లాజర్ మార్తొర్” ఇంజి కుల కుల వెహ్చి,</verse>
				<verse number="15">“అగ నన మన్మకి అచొర్ చొకొట్ ఆత. మీ సాటినె ఇహిన్ జర్గ్‌త. మీవ బరొస బడె మాయన ఇన్వలె నావ ఇచ. ఇంగె మరట్ అగ దాకట్ దెట్!” ఇంజెర్ వూర్కున్ ఇత్తొర్.</verse>
				<verse number="16">అస్కె యేమల్ ఇంజెర్ కేయ్వల్ తోమల్, “యేసున్ తోడొ మరన్ ఆయ్లె, మరట్ గిర్ దాకట్ దెట్” ఇంజెర్ తన్వ బరొబర్ మన్వలిర్ సిస్యలిర్‌కున్ ఇత్తొర్.</verse>
				<verse number="17">బెతనియ నార్ యెరుసలెమ్నల్ కరుమ్ కరుమ్ రండ్ కోస్క్ లంగ్ మత్త. అగ తమున మరన్తున్ హిందల్, దుక్సతె మన్వలిక్ మార్తన్ అని మరియన్ సుమ్జి కియ్లె, వెలెటిర్ యూదుల్క్ వాసి మత్తెర్. తె యేసు అద్ నాటున్ కరుమ్ యెవ్త పెజె, లాజర్త కూర్దున్ నారిత బండత వీచ్న బుయరితగ ఇర్సి, నాలుంగ్ రోజ్క్ ఆత ఇంజెర్ కరి కీతొర్.</verse>
				<verse number="18"></verse>
				<verse number="19"></verse>
				<verse number="20">మార్తల్, యేసు వాసెర్ మంతొర్ ఇన్వల్ కేంచి బేటె మాయ్లె మునెత్క్ సొత్త. బతి మరియల్ రోతగన్ రెహె మాత.</verse>
				<verse number="21">మార్తల్ యేసున్ బేటె మాసి, “పర్బు! నిమె ఇగె మంది ఇత్తెకె, నావొర్ తముర్ సాసి మనొర్.</verse>
				<verse number="22">బతి ఇంకె ఆతెకె గిర్ బతయ్ ఆయొ. నిమె బగవంతన్ బతల్ తల్కకి అదెన్, నీకున్ సీంతొర్” ఇంజెర్ ఇత్త.</verse>
				<verse number="23">అస్కె యేసు, “నీ తముర్ నేండంతొర్” ఇంజెర్ వెహ్తొర్.</verse>
				<verse number="24">తె మార్తల్, “హో పర్బు, తస్వ కియ్వల్ దివొస్నె వోర్ నేండంతొర్ ఇన్వల్ నాకున్ టావయె” ఇంజెర్ ఇత్త.</verse>
				<verse number="25">అద్ కేంచి యేసు, “జీవత అని నేండుస్వన ననయె ఆందున్. నా పొరొ బరొస ఇర్వల్ సాతెకె గిర్ మర్ల పిసంతొర్.</verse>
				<verse number="26">జీవతె మంజి నా పొరొ బరొస ఇర్వన్ బస్కెట్ మన్వల్ మరన్త సిక్స పుటొ. ఇదెన్ బరొస కీంతి కి?” ఇంజెర్ పూసి కీతొర్.</verse>
				<verse number="27">తె అద్, “హో పర్బు! నిమెయ్ బగవంతనొర్ మరి కిరిస్తుని ఆంది అని ఇద్ కలితె వాయ్లె మత్తొని గిర్ నిమెయ్ ఆంది. ఇదెన్ బరొస కీంతొన్” ఇంజెర్ వెహ్త.</verse>
				<verse number="28">యేసు అస్కె వేరి నాటె నేంగ్మకి. మార్తల్ బగతె బేటె మాతయొ అగనె ఆగ్సి మత్తొర్. తె మార్తల్ రోన్ సొత్త అని మరియన్ కుసయె కేయ్సి, “గురుజి వాతొర్. నీకున్ కేయంతొర్” ఇంజెర్ సేలడున్ సంగ వెహ్త. ఇద్ గొస్టి కేంజ్త బరొబర్ మరియల్ తేచ్చి, యేసునగ సొత్త.</verse>
				<verse number="29"></verse>
				<verse number="30"></verse>
				<verse number="31">కహితుర్ యూదుల్క్ మరియన్ సుమ్జి కీసెర్ రోన్ మత్తెర్. అస్కె అద్ సప-సిప తేచ్చి సొన్వల్ సూడ్సి, వీచ్నగ సొంజి ఆడంత బతలొ ఇంజెర్, తాన్ పెజెయ్ సొత్తెర్.</verse>
				<verse number="32">మరియల్ యేసు మన్వల్ జాగతె సొంజి, వోనంగ్ కాల్కున్ పొరొ అర్సి, “పర్బు! నిమె ఇగె మంది ఇత్తెకె, నావొర్ తముర్ మార్సి మనొర్” ఇంజెర్ ఇత్త.</verse>
				<verse number="33">మరియల్ అని తాన్ సంగ వాతుర్ యూదుల్క్ సమ్దిర్ ఆడ్వల్ సూడ్సి, యేసున దిల్తె బెయ్ దుక్స లాగ్త.</verse>
				<verse number="34">అస్కె యేసు, “వోన కూర్దున్ బగ ఇర్తిట్?” ఇంజెర్ పూసి కీతొర్. తె వూర్, “పర్బు, వాసి సూడ” ఇంజెర్ వెహ్తెర్.</verse>
				<verse number="35">అద్ కేంచి, యేసు జొడ జొడ కాడెర్ తుహ్తొర్.</verse>
				<verse number="36">అద్ సూడ్సి వూర్ యూదుల్క్, “లాజర్తున్ బచొర్ లాడ్ కీతొరొ సూడట్” ఇంజెర్ ఇత్తెర్.</verse>
				<verse number="37">వూర్గటల్ కహి లోకుర్, “వేర్ యేసు, గుడ్డిర్‌కున్ నదుర్ వాయుస్తొర్. తె వేర్ లాజర్తున్ సాయ్వక్‌నె ఇర పర్సి మనొర్ కి బతల్?” ఇంజెర్ ఇత్తెర్.</verse>
				<verse number="38">యేసున దిల్తె ఉందుంది జోక దుక్స లాగ్త. తె వీచ్నగ సొత్తొర్. అద్ ఉంది నారిత బండత బుయరి ఆంద్. ఉంది బండ తాన్గ అడ్డమ్ ఇర్సి మత్త.</verse>
				<verse number="39">తె యేసు, “అద్ బండతున్ తెండట్!” ఇంజెర్ వూర్కున్ వెహ్తొర్. అస్కె సాతొర్ వోన తక్క మార్తల్, “పర్బు, ఇంకె వోన కూర్ కడిసి గాడి వాసెర్ మందర్. బారితెకె వోర్ మార్సి నాలుంగ్ రోజ్క్ ఆసెర్ మంతొర్” ఇంజెర్ వెహ్త.</verse>
				<verse number="40">అస్కె యేసు, “నిమె బరొస ఇర్కితె, బగవంతన మయ్మతున్ సూడ్కి, ఇంజి నీకున్ వెహ్తొన్ కి?” ఇంజెర్ ఇత్తొర్.</verse>
				<verse number="41">తె వూర్ అద్ బండతున్ తెండ్తెర్. అస్కె యేసు పొరొ సూడ్సెర్, “బాబ, నావ పార్తనతున్ కేంజ్త కాడ్కి, నీకున్ దనెవాద్.</verse>
				<verse number="42">నిమె బస్కెట్ నావ పార్తనంగ్ కేంజంతి ఇన్వల్ నాకున్ టావయె. బతి నిమెయె నాకున్ సారి కీతి ఇంజెర్ కరి కీసి, నా సిర్ముట్‌నుర్ బరొస ఇరనిర్ ఇంజి వూర్ సాటినె, ఇద్ గొస్టి వెహ్తొన్” ఇంజెర్ ఇత్తొర్.</verse>
				<verse number="43">ఇహిన్ ఇత్త పెజె యేసు, “లాజర్, బహ్రి వర!” ఇంజెర్ జోర్తె కేయ్తొర్.</verse>
				<verse number="44">అస్కె తన్వ కూర్దున్ గూండి కీతంగ్ కప్డినెన్ లాజర్ బహ్రి వాతొర్. వోన మొకొమ్ సేలతె గూండి కీసి మత్త. “గూండి కీతంగ్ కప్డిన్ ఊలి కీసి, వోన్ సొంద సీమ్ట్” ఇంజెర్ యేసు వెహ్తొర్.</verse>
				<verse number="45">అద్ కామున్ సూడ్సి, మరియన్ సుమ్జి కియ్లె వాతుర్ యూదుల్క్‌నగటల్ వెలెటిర్ యేసున్ పొరొ బరొస ఇర్తెర్.</verse>
				<verse number="46">బతి వూర్గటల్ కహి జన్క్, పరిసయుల్క్‌నగ సొంజి, యేసు కీత కామున్ బారెతె వెహ్తెర్.</verse>
				<verse number="47">అదెన్ సాటి డగుక్ కటొడలిర్ అని పరిసయుల్క్ పంచ్నుర్‌కున్ కేయుసి, “మరట్ బతల్ కీకట్? వోర్ మాయ్నల్ వెలె మయ్మతంగ్ కామ్క్ కీసెర్ మంతొర్.</verse>
				<verse number="48">మరట్ వోర్ కియ్వలికున్ ఇహినె సూడ్సెర్ మత్తెకె, వోరె రాజల్ ఇంజెర్ సమ్దిరె వోన్ పొరొ బరొస ఇరంతెర్. అస్కె రోమ రాజ్నుర్ అదికారిర్ వాసి, మా మందిర్తున్ నాసెడమ్ కీంతెర్ అని మా జాతితుర్కున్ ఇగెటల్ పూడి సీంతెర్” ఇంజెర్ వెహ్తెర్.</verse>
				<verse number="49">అహన్ వెహ్త బరొబర్, “పిసలిర్నిట్! మా జాతితుర్ నాసెడమ్ ఆయ్వక్‌నె, వొరొర్ మాయ్నల్ పర్జత్ సాటి పరన్ సియ్వల్ చొకొట్ ఇంజి సమ్జె మాయ్విటియ్?” ఇంజెర్ అద్ గట్కతె పెర్సొర్ కటొడల్ ఆయ్వల్ కయపల్ ఇత్తొర్.</verse>
				<verse number="50"></verse>
				<verse number="51">సిరిప్ యూదుల్క్‌న లాబమున్ సాటినె ఆయొ. బతి దునియ పూరొ పగ్రె మాసి మన్వలిర్ బగవంతనుర్ లోకుర్ సమ్దిర్‌కున్ మీరి కియ్లెనె, యేసు పరన్ సీంతొర్ ఇంజెర్ మునె జర్గ్‌వల్ వచన్ వెహ్తొర్. ఇద్ గొస్టి తన్వ తన ఆసి వెహ్మకి. బతి అద్ సాల్ పెర్సొర్ కటొడల్ ఆసి మత్త కాడ్కినె, వెహ పర్తొర్.</verse>
				<verse number="52"></verse>
				<verse number="53">అద్ నేటితల్ వోన్ జక్లె పిలన్ వాట్వల్ మొదొల్ కీతెర్.</verse>
				<verse number="54">అదెన్ సాటి యేసు అస్కెడల్ యూదుల్క్‌నగ ఉజగిరి వెలివక్నె, బోడి గుటన్ కరుమ్ మన్వల్ ఎప్‌రాయిమ్ ఇన్వల్ చహర్తె సొంజి, అగ సిస్యలిర్ సంగ కహి రోజ్క్ మత్తొర్.</verse>
				<verse number="55">అస్కె యూదుల్క్‌న పస్క సడ్ కరుమ్ వాసెర్ మత్త. తె, “బోనె యేసున పత లాగ్తెకె వెహన. మమొట్ వోన్ పియంతొమ్” ఇంజెర్ డగుక్ కటొడలిర్ అని పరిసయుల్క్ హుకుమ్ సీసి మత్తెర్. సడ్దున్ సాటి తమ్వ తమ సుదుడ్ కియ్లెన్, మునెనె వెలెటిర్ లోకుర్ ఆజు-బాజుతంగ్ నహ్క్‌నల్ యెరుసలెమ్ వాతెర్. వూర్ యేసున్ మహ్క్‌సెర్ మందిర్తున్ రొపొ నిల్సి, “వోర్ ఇద్ సడ్దున్ వాంతొర్ కి, వాయొర్? మిరట్ బతల్ ఇంతిట్?” ఇంజెర్ వొరొన్ వొరొర్ పూసి కీతెర్.</verse>
				<verse number="56"></verse>
				<verse number="57"></verse>
			</chapter>
			<chapter number="12">
				<verse number="1">అదెన్ సాటి, సాసి-నేండ్తొర్ లాజర్త నార్ బెతనియతగ పస్క సడ్దున్ సారుంగ్ రోజ్క్ మునెనె యేసు వాతొర్.</verse>
				<verse number="2">అగ వోన్ సాటి జేవున్ తయర్ కీతెర్. మార్తల్ సర్బరెయ్ కీత. అని లాజర్ గిర్ జేవున్ తిన్వలిర్ బరొబర్ ఉత్తొర్.</verse>
				<verse number="3">అస్కె మరియల్ బెయ్ బారిత అని వెలె మహ్గ్‌న లగ్-బగ్ అర్దొ లీటర్ సెంట్ పియ్సి వాత అని యేసునంగ్ కాల్కున్ పొరొ వెడిసి, తన్వంగ్ కెల్క్‌నె ఉసుమ్త. అద్ సెంట్న గాడి పూరొ రోన్ గమ్స్‌త.</verse>
				<verse number="4">అస్కె సిస్యలిర్‌గటల్ వొరొర్ ఇత్తెకె, యేసున్ దోక సియ్వల్ ఇస్కరియోత్ నాట్నొర్ యూదల్,</verse>
				<verse number="5">“అరెరె! ఇద్ సెంటున్ మూంద్ నుహ్క్ కూరతంగ్ బిలన్ వొమ్సి, గరిబున్ బారి సియ్మకి?” ఇంజెర్ తాన్ ఇత్తొర్.</verse>
				<verse number="6">వోర్ గరిబున్ మదత్ కియన ఇన్వల్ కాడ్జితె అహన్ ఇన్మకి. బతి వోన కలె బుదితున్ హిందలె అని కొతన తెయ్ల వోన్గన్ మన్వల్ కీనెకె, అగటంగ్ కొతంగ్ కల్సెర్ మత్త కాడ్కినె అహన్ ఇత్తొర్.</verse>
				<verse number="7">తె యేసు, “అద్ నావ మేందొడున్ మాతి కియ్వల్ దివొసున్ సాటి సెంటున్ వొజి కీసి ఇర్సి మత్త.</verse>
				<verse number="8">గరిబ్ లోకుర్ బస్కెట్ మీ నడ్డుమ్ మందంతెర్. బతి నన బస్కెట్ మేందొడ రూప్నె మీ నడ్డుమ్ మనొన్” ఇంజెర్ వెహ్తొర్.</verse>
				<verse number="9">అదె వకత్నె, యేసు అగ మంతొర్ ఇంజెర్ కరి కీసి, బెయ్ వెలెటిర్ యూదుల్క్, యేసునె ఆయ్వ, యేసు నేండుస్తొర్ వోర్ లాజర్తున్ గిర్ సూడ్లె వాతెర్.</verse>
				<verse number="10">లాజర్తున్ హిందల్, యూదుల్క్‌నగటల్ వెలెటిర్ లోకుర్ యేసున్ పొరొ బరొస ఇర్తెర్. అదెన్ సాటి, డగుక్ కటొడలిర్ లాజర్తున్ గిర్ జవ్కన ఇంజెర్ పిలన్ వాడ్తెర్.</verse>
				<verse number="11"></verse>
				<verse number="12">సడ్దున్ సాటి వాత, ఉంది డగుర్ గుబ్డతుర్, యేసు యెరుసలెమ్ వాంతొర్ ఇన్వల్ కేంచి, సీంది మరక్నంగ్ కాందంగ్ పియ్సి వోన్ మునెత్క్ సొత్తెర్. అహన్ సొంజి, “జెయ్ జెయ్ కార్! పర్బున అదికార్దె వాయ్వల్ ఇజ్రయేల్ పర్జతొర్ రాజనె బగవంతల్ ఆసిర్‌వాద్ సియిర్” ఇంజెర్ కిలితెర్.</verse>
				<verse number="13"></verse>
				<verse number="14">“యెరుసలెమ్నుర్ లోకుర్నిట్ వెరిమట్! ఇచుల మీ రాజల్ గాదిత్ పొరొ ఉచ్చి వాసెర్ మంతొర్” ఇంజెర్ దర్మ-గ్రంత్‌నగ లిహి కీసి మత్త తీర్, యేసు ఉంది గాదిత్ పొరొ ఉచ్చి వాసెర్ మత్తొర్.</verse>
				<verse number="15"></verse>
				<verse number="16">ఇవ్ గట్నంగ్ జర్గ్‌నెకె సిస్యలిర్‌కున్ సమ్జె మాయ్మకి. బతి యేసు మయ్మతె నేండ్సి స్వర్గ్‌నగ సొత్త పెజె, ఇవ్ గట్నన్ బారెతె దర్మ-గ్రంత్‌నగ మత్త తీర్ సమ్దొ జర్గ్‌తంగ్ ఇంజెర్ సమ్జె మాతెర్.</verse>
				<verse number="17">యేసు లాజర్తున్ కూర్దల్ నేండుస్నెకె, వోన్ సంగ మత్తుర్ లోకుర్ ఇద్ గవతున్ పచర్ కీతెర్.</verse>
				<verse number="18">యేసు ఇద్ మయ్మత కామ్ కీతొర్ ఇంజెర్ లోకుర్ కేంజ్త కాడ్కినె, వోన్ బేటె మాయ్లె మునెత్క్ సొత్తెర్.</verse>
				<verse number="19">అదెన్ సాటినె పరిసయుల్క్, “సూడట్! మరట్ వాడ్తంగ్ పిలన్క్ బతయ్ కామి సియ్మకి. దునియతుర్ సమ్దిర్ వోన్ పెజెయ్ సొంజెర్ మంతెర్” ఇంజెర్ తమ్వ తమ వడ్క్‌తెర్.</verse>
				<verse number="20">అద్ సడ్దున్ రొపొ పార్తన-వింతి కియ్లె, వాతుర్గటల్ కహితుర్ యూదుల్క్ ఆయుర్ వూర్ గిర్ మత్తెర్.</verse>
				<verse number="21">వూర్ గలిలయ యేరియత బెత్సయిద నాట్నొర్ పిలిపున్ బేటె మాసి, “సాబ్! మమొట్ యేసున్ బేటె మాయ్లె వాతొమ్” ఇంజెర్ వోన్ వెహ్తెర్.</verse>
				<verse number="22">ఇద్ గొస్టితున్ పిలిప్ సొంజి, ఆంద్రెయన్ వెహ్తొర్. వూర్ ఇవిర్ ఆసి అద్ గొస్టి యేసునగ సొంజి వెహ్తెర్.</verse>
				<verse number="23">అద్ కేంచి యేసు, “ స్వర్గ్‌నొర్ మాయ్నన్ మయ్మ వాయ్వల్ వకత్ ఇంకె కరుమ్ వాత.</verse>
				<verse number="24">గొహ్క్‌న దానతున్ బొమితగ ఉర్స్‌వెకె ఉందియ్ మందంత. అద్ దాన ఉర్స్‌నెకె సాతపినయ్ దిసంత. బతి బొమితల్ అద్ మొలొక ఆసి పిరంత అని బెర్సి, గొల్కమెన్ దానంగ్ సీంత. అదె తీర్దె నావ పరన్ సీతెకెన్, వెలెటిర్కున్ పూన జిన్గని పుటంత. అహ్నె మిహ్గటల్ బోరె ఆయి, తన్వ జీవతున్ బచి కీక ఇన్వల్, తాన్ సుటి కియ లాగర్. బతి బోరె ఆయి ఇద్ కలితంగ్ ఆసన్ కాత్రి కియ్వక్‌నె మన్వల్, బస్కెట్ పిస్లె తన్వ జీవతున్ బచి కియ పరంతొర్. నావ సేవ కీక ఇన్వల్ నా సరి-మారగ్నె తాకన. అస్కెనె నన బగ మందంతొనొ, అగ నా సేవ కియ్వల్ గిర్ మందంతొర్. నా సేవ కియ్వన్ నా బాబొ మాని కీంతొర్. ఇద్ సతెమ్ ఆంద్” ఇంజెర్ సిస్యలిర్‌కున్ వెహ్తొర్.</verse>
				<verse number="25"></verse>
				<verse number="26"></verse>
				<verse number="27">“ఇంకె నావ దిల్ పూరొ తకపిక ఆసెర్ మంత. బతల్ ఇంజెర్ వెహ్క? నా బాబ! ఇద్ గండమ్ నా పొరొ వాయ్వక్‌నె నాకున్ బచి కీమ్. తెర్ బతి, ఇద్ గండమున్ సోసి కియ్లెనె నన వాతొన్.</verse>
				<verse number="28">బాబగొ! నీవ పొరొడునె మాని కియుస” ఇంజెర్ వెహ్తొర్. అస్కె పొరొడల్, “ఇదెన్ మునె డగుర్-పాన్ వాయుస్తొన్. ఉండె గిర్ డగుర్-పాన్ వాయుసంతొన్” ఇంజెర్ ఉంది లేంగ్ కేంజ వాత.</verse>
				<verse number="29">తె అద్ కేంచి అగ నిల్సి మన్వలిర్ కహితుర్, “గర్జ్‌త” ఇంజెర్ ఇత్తెర్. ఉండె కహితుర్, “బగవంతనొర్ వొరొర్ దూతల్ వోన్ సంగ వడ్క్‌తొర్” ఇంజెర్ ఇత్తెర్.</verse>
				<verse number="30">అదెన్ సాటి యేసు, “ఇద్ లేంగ్ నాకున్ మదత్ కియ్లె వాయ్మకి. మీకున్ మదత్ కియ్లెనె వాత.</verse>
				<verse number="31">ఇద్ దునియతుర్కున్ తస్వ కియ్వల్ వకత్ వాత. ఇద్ దునియతున్ ఆగుటి కీసి, మన్వల్ అదికారిన్ తెండ్సి పూడ్వల్ వకత్ వాత.</verse>
				<verse number="32">బస్కెతె నాకున్ బొమితల్ పొరొ తహంతెరొ, అస్కె నా బాజున్ సమ్దిర్‌కున్ ఊమంతొన్” ఇంజెర్ వెహ్తొర్.</verse>
				<verse number="33">తన్వ మరన్ బహన్ జర్గ్‌వల్ మంతయొ అదెన్ బారెతె ఇద్ గొస్టి వెహ్తొర్.</verse>
				<verse number="34">తె పర్జత గుబ్డ, “‘కిరిస్తు బస్కెట్ జీవతె మందంతొర్’ ఇంజి, దర్మ-గ్రంత్‌నల్ కేంజ్తొమ్. బతి నిమె స్వర్గ్‌నొర్ మాయ్నన్ బొమితల్ పొరొ తహ్చి బహన్ జకంతెర్ ఇంతి? వేర్ స్వర్గ్‌నొర్ మాయ్నల్ బోర్ ఆందుర్?” ఇంజెర్ యేసున్ పూసి కీతెర్.</verse>
				<verse number="35">అస్కె యేసు, “ఉండె జరసి కాలమ్ వేరిన్ మీ నడ్డుమ్ వేడ్చి మందంత. సికటి పగ్రె మాయ్వక్ మునెనె, వేడ్చితగ తాకట్. అస్కె మిరట్ కొద పాయ్విట్. సికటితె తాక్వల్ తన బగ దాంతొరొ టావ సెలె.</verse>
				<verse number="36">మిరట్ ఇద్ వేడ్చిత సంతాన్ ఆయ్లె, అద్ వేడ్చి మనెకెన్ మిరట్ తాన్గ బరొస ఇరట్” ఇంజెర్ యేసు వూర్కున్ వెహ్తొర్. అహన్ వెహ్చి, వూర్కున్ దిస్వక్‌నె లంగ్ సొడితొర్.</verse>
				<verse number="37">యేసు వూర్ మునె ఇచొంగ్ వెలె మయ్మతంగ్ కామ్క్ కీతొర్ తెర్ బతి, వోన్ పొరొ బరొస ఇర్మకి.</verse>
				<verse number="38">“బగవంత! మమొట్ వెహ్త కబుడగ బోరె బరొస ఇర్మకి. బగవంత! నీవ సక్తితున్ బోరె వొడ్కి కియ్మకి” ఇంజెర్ యెసయ పర్‌వక్తల్ లిహి కీత బర్పుర్ ఆయన్ సాటినె ఇహిన్ జర్గ్‌త.</verse>
				<verse number="39">వూర్ బరొస ఇర పర్మకి బారితెకె, యెసయ పర్‌వక్తల్ ఉండె ఉంది జాగ ఇహిన్ లిహి కీతొర్:</verse>
				<verse number="40">“వూర నదుర్ బంద్ కీత కాడ్కి, వూర్ సూడ పర్సెర్ సెలుర్. వూర మన్దున్ బంద్ కీత కాడ్కి, వూర్కున్ అర్తమ్ ఆసెర్ సెలె. అహన్ కియ్వక్ ఇత్తెకె, వూర్ నా బాజున్ తిరిన్దిర్. నన వూర్కున్ చొకొట్ కీందున్” ఇంజెర్ మంత.</verse>
				<verse number="41">యెసయ పర్‌వక్తల్ బవిసత్నె వాయ్వల్ యేసున మయ్మతున్ సూడ్త కాడ్కినె, వోన్ బారెతె ఇవ్ గొస్టింగ్ వెహ్తొర్.</verse>
				<verse number="42">తెర్ బతి యేసున్ పొరొ బరొస ఇర్తుర్‌గటల్ వెలెటిర్ అదికారిర్ గిర్ మత్తెర్. బతి పరిసయుల్క్ తమకున్ సమాజ్నల్ అలది వాటనిర్ ఇంజెర్ వెరిసి బోరె ఉజగిరి వొప్మకి.</verse>
				<verse number="43">వూర్ బగవంతల్ సియ్వల్ డగుర్-పాన్దున్ తెర్ అదిక్ మాయ్నలిర్ సియ్వల్ డగుర్-పాన్దున్ లాడ్ కీతెర్.</verse>
				<verse number="44">అస్కె యేసు జోర్తె, “నా పొరొ బరొస ఇర్వల్ సిరిప్ నహ్గనె ఆయొ బతి నాకున్ సారి కీతొనగ గిర్ బరొస ఇర్సెర్ మంతొర్.</verse>
				<verse number="45">నాకున్ సూడ్వల్ నాకున్ సారి కీతొనె సూడ్సెర్ మంతొర్.</verse>
				<verse number="46">నహ్గ బరొస ఇర్వల్ హర్ వొరొర్ సికటితగ నిల్సి మన్వక్‌నె, ఇద్ దునియతగ వేడ్చిత్ మోడి నన వాతొన్.</verse>
				<verse number="47">బోరె ఆయి నావంగ్ గొస్టింగ్ కేంచి, అవెన్ పియ్సి తాక్వెకె, నన వోన్ తస్వ కియొన్. నన ఇద్ దునియతుర్కున్ తస్వ కియ్లె వాయ్మకి. బతి బచి కియ్లెనె వాతొన్.</verse>
				<verse number="48">నాకున్ అని నావంగ్ గొస్టిన్ వొపొర్ వోన్, తస్వ కియ్వల్ దుస్రొ ఉంది మంత. నన వెహ్త గొస్టియె తస్వ కియ్వల్ దివొస్నె వోన తస్వ కీంత.</verse>
				<verse number="49">బారితెకె, నా ఇచతె నన వడ్క్‌మకి బతి, నన బతల్ వడ్కన ఇన్వడున్ బారెతె నాకున్ సారి కియ్వల్ బాబొయె అహన్ హుకుమ్ సీతొర్.</verse>
				<verse number="50">అని అద్ హుకుమ్ బస్కెట్ పిస్వల్ జీవతెకె తాకుసీంత ఇంజెర్ నాకున్ టావ మత్త కాడ్కి, నన వెహ్వలిక్ సమ్దొ గిర్ బాబొ నా సంగ వెహ్త తీరె మీకున్ వెహ్చెర్ మంతొన్” ఇంజెర్ ఇత్తొర్.</verse>
			</chapter>
			<chapter number="13">
				<verse number="1">యేసు పస్క సడ్దున్ తెర్ మునెనె ఇద్ దునియతల్ మల్సి బాబొనగ సొన్వల్ వకత్ కరుమ్ వాత ఇంజెర్ కరి కీతొర్. దునియతగ మన్వలిర్ తన్వుర్‌కున్ వెలె లాడ్ కీతొర్. అద్ లాడ్దున్ ఆక్రి వేరి వూర్కున్ బర్పుర్ తొహ్తొర్.</verse>
				<verse number="2">బతి యేసున్ దోక సియన ఇన్వల్ సోంచ్, సీమొన్తొర్ మరి ఇస్కరియోత్ నాట్నొర్ యూదన దిల్తె జేవున్ కియ్వడున్ తెర్ మునెతలె సయ్తన్ ఇర్సి మత్తొర్.</verse>
				<verse number="3">తన్వ కెయ్దె సమ్దొ అదికార్ బాబొ సీతొర్ ఇన్వల్, తన బగవంతనల్ వాతొర్ అని బగవంతనగ మల్సి దాంతొర్ ఇన్వలిక్ సమ్దొ గిర్ యేసున్ టావ.</verse>
				<verse number="4">అహన్ టావ మత్త కాడ్కి, వూర్గటల్ తేచ్చి తన్వ సాలువతున్ బగ్ల ఇర్సి, తన్వ నడిదున్ ఉంది సేలతె దొహ్తొర్.</verse>
				<verse number="5">దొహ్త పెజె, ఉంది పరత్నగ సిస్యలిరంగ్ కాల్కున్ యేతె నొర్సెర్, నడితున్ దొహ్త సేలతె వూరంగ్ కాల్కున్ ఉసుమ్వల్ మొదొల్ కీతొర్.</verse>
				<verse number="6">అహన్ కీసెర్ యేసు సీమొన్-పేతుర్తగ వాతొర్. అస్కె వోర్, “పర్బు నావంగ్ కాల్క్ నొర్లె ఆంతి కి?” ఇంజెర్ పూసి కీతొర్.</verse>
				<verse number="7">తె యేసు, “నన కియ్వల్ ఇంకె నీకున్ అర్తమ్ ఆయొ, బతి మునె వాయ్వల్ గట్కతె కరి కీంతి” ఇంజెర్ వెహ్తొర్.</verse>
				<verse number="8">అస్కె పేతురు, “వటిన్ పర్బు! నిమె నావంగ్ కాల్క్ బస్కెన్ నొర్వ” ఇంజెర్ ఇత్తొర్. తె యేసు, “నన నీకున్ నొర బీగర్ నా సంగ నీకున్ ఈస సెలె” ఇంజెర్ పేతుర్తున్ వెహ్తొర్.</verse>
				<verse number="9">తె సీమొన్-పేతురు, “పర్బు! సిరిప్ నా కాల్కె ఆయ్వ, నా కెయ్క్ అని నా తల గిర్ నొర” ఇంజెర్ ఇత్తొర్.</verse>
				<verse number="10">అస్కె యేసు, “యేర్ తుంగ్తొర్ వోర్ సిరిప్ కాల్క్ నొర్తెకె ఆయర్. దుస్రొ బతయ్ నొర లాగొ. వోర్ సుదుడె మంతొర్. మిరట్ గిర్ సుదుడ్ మంతిట్ బతి, మిహ్గటల్ సమ్దిర్ సుదుడ్ ఆయ్విట్” ఇంజెర్ వెహ్తొర్.</verse>
				<verse number="11">తనకున్ బోర్ దోక సియ్వల్ మంతొర్ ఇన్వల్ టావ మత్త కాడ్కినె, యేసు “మిహ్గటల్ సమ్దిర్ సుదుడ్ ఆయ్విట్” ఇంజెర్ ఇత్తొర్.</verse>
				<verse number="12">అని వూరంగ్ కాల్క్ నొర్సి, తన్వ సాలువతున్ సెటనగ వాట్సి, ఇదెన్ మునె ఉచ్చి మత్త జాగతగ సొంజి ఉద్‌తొర్. అహన్ ఉచ్చి, “నన ఇంకె కీత అద్ కామ్ మీకున్ అర్తమ్ ఆత కి?” ఇంజెర్ సిస్యలిర్‌కున్ పూసి కీతొర్.</verse>
				<verse number="13">“మిరట్ నాకున్ ‘గురుజి’ అని ‘పర్బు’ ఇంజెర్ కేయంతిట్. నన గురున అని పర్బున ఆత కాడ్కి, మిరట్ ఇహిన్ కేయ్వల్ బరొబరె ఆంద్.</verse>
				<verse number="14">నన పర్బున అని గురున ఆసి గిర్ మీవంగ్ కాల్క్ నొర్త కాడ్కి, మిరట్ గిర్ వొరొనంగ్ వొరొర్ కాల్క్ నొరయ్ లాగర్.</verse>
				<verse number="15">దాసి తన్వొర్ మాల్కన్ తెర్ డగుర్ ఆయొర్. అహ్నె కబ్రియల్ తనకున్ సారి కీతొన్ తెర్ డగుర్ ఆయొర్. నన మీవంగ్ కాల్క్ నొర్త తీర్, మిరట్ గిర్ కియన ఇంజెర్ మీకున్ నమునత రూప్నె తొహ్తొన్. ఇద్ సతెమ్ ఆంద్.</verse>
				<verse number="16"></verse>
				<verse number="17">ఇంకె మిరట్ ఇవ్ గొస్టింగ్ కరి కీత కాడ్కి, ఇవెన్ పియ్సి తాకకిట్తె, బగవంతల్ మీకున్ ఆసిర్‌వాద్ సీంతొర్” ఇంజెర్ వెహ్తొర్.</verse>
				<verse number="18">“మీ సమ్దిర్ బారెతె నన వెహ్మకి. నన నేమి కీతుర్ బారెతె నాకున్ టావ. బతి, ‘నా సంగ సారి తితొర్ వోర్, నాకున్ బయ్మన్ ఆసి దోక సీతొర్’ ఇంజెర్ దర్మ-గ్రంత్‌న గొస్టి బర్పుర్ ఆయ్లె ఇహిన్ జర్గంత.</verse>
				<verse number="19">ఇవ్ జర్గ్‌త పెజె, ‘కిరిస్తున ననయె ఆందున్’ ఇంజెర్ బరొస కీకిట్ ఇంజెర్, మునెనె మీకున్ వెహ్చెర్ మంతొన్.</verse>
				<verse number="20">ఇద్ సతెమ్ ఆంద్. నన బోన్తె సారి కీంతొనొ, వోన్ కరుమ్ కియ్వల్, నాకున్ గిర్ కరుమ్ కీంతొర్. నాకున్ కరుమ్ కియ్వల్, నాకున్ రొహ్తొర్ వోర్ బాబొన్ గిర్ కరుమ్ కీంతొర్ ఇంజి వెహ్చెర్ మంతొన్” ఇంజెర్ ఇత్తొర్.</verse>
				<verse number="21">ఇవ్ గొస్టింగ్ వెహ్త పెజె యేసు, ఆత్మతగ తల్‌మెలె మాసి, “మిహ్గటల్ వొరొర్ నాకున్ పగ-దార్క్‌న కెయ్దె హవ్లి కీంతొర్. ఇద్ గవ సతెమ్ ఆంద్” ఇంజెర్ వెహ్తొర్.</verse>
				<verse number="22">బోన్ బారెతె వెహ్తొరొ ఇంజెర్ సిస్యలిర్ కరి కియ్వ సొంజి, వొరొన మొకొమ్ వొరొర్ సూడ్తెర్.</verse>
				<verse number="23">సిస్యలిర్‌గటల్ యేసున్ వెలె పెర్మ కియ్వల్ యేసున తిన బగ్ల బెయ్ కరుమ్ ఉచ్చి మత్తొర్.</verse>
				<verse number="24">తె సీమొన్-పేతురు వోర్ సిస్యన్, “యేసు బోన్ బారెతె వెహ్తొరొ పూసి కీమ్” ఇంజెర్ కెయ్దె ఇసర కీతొర్.</verse>
				<verse number="25">అస్కె వోర్ సిస్యల్ యేసున్ కరుమ్ ఉండె ఇచుర్ కరుమ్ ఉర్న్‌గె మాసెర్, “పర్బు! వోర్ బోర్ ఆందుర్?” ఇంజెర్ పూసి కీతొర్.</verse>
				<verse number="26">తె యేసు, “కోజతగ ముడుసి బోన్తె నన సారి టుక్డె సీంతొనొ వోరె” ఇంజెర్ వెహ్తొర్. అహన్ వెహ్చి, సారి టుక్డె ముడుసి సీమొన్తొర్ మరి ఇస్కరియోత్ నాట్నొర్ యూదన్ సీతొర్.</verse>
				<verse number="27">అస్కె వోర్ సారి టుక్డె యేత్త పెజె, “నిమె కీక ఇన్వల్ కామ్ సప్నె కీమ్” ఇంజెర్ యేసు వోన్ వెహ్తొర్. యేసు అహన్ బారి వెహ్తొరెయ్, జేవున్ ఉద్‌తుర్గటల్ వొరొన్ గిర్ టావ సెలె. యూదనగ కొతన తెయ్ల మత్త కాడ్కి యేసు, ‘సడ్దున్ పహ్జె మత్తంగ్ చీజ్క్ యేత’ ఇంజి ఇత్తొర్ బతలొ ఇంజెర్ కహితుర్ సోంచ్ కీతెర్. ‘గరిబ్ లోకుర్కున్ బతయ్ సీమ్’ ఇంజి ఇత్తొర్ బతలొ ఇంజెర్ ఉండె కహితుర్ సోంచ్ కీతెర్. వోర్ సారి టుక్డె యేత్త పెజె సయ్తన్ సోప్రె మాసి, బహ్రి సొడితొర్. అస్కె రాత్ ఆసి మత్త.</verse>
				<verse number="28"></verse>
				<verse number="29"></verse>
				<verse number="30"></verse>
				<verse number="31">యూదల్ సొత్త పెజె యేసు, “ఇంకె స్వర్గ్‌నొర్ మాయ్నన్ మాన్ పుట్వల్ వకత్ వాత. వేర్ తాదన్ హిందల్ బగవంతన్ డగుర్-పాన్ వాంత.</verse>
				<verse number="32">మోక బగవంతన్ మరిన్ హిందల్ డగుర్-పాన్ వాతెకె, బగవంతల్ తన్వొర్ మరిన్ మాన్ సీంతొర్. అద్ డగుర్-పాన్ యెంటనె వోర్ మరిన్ సీంతొర్.</verse>
				<verse number="33">నా మర్క్‌నిట్! ఉండె జరసి కాలమ్ వేరి మీ సంగ మందంతొన్. అద్ ఆత పెజె, మిరట్ నాకున్ మహ్కంతిట్. బతి నన బగ దాంతొన్ అగ మిరట్ ఇంకె వాయ పర్విట్ ఇంజెర్ యూదుల్కున్ వెహ్త తీరె, మీకున్ గిర్ వెహ్చెర్ మంతొన్.</verse>
				<verse number="34">ఇంకె మీకున్ ఉంది పూన హుకుమ్ సీసెర్ మంతొన్. నన మీకున్ లాడ్ కీతపె, మిరట్ గిర్ వొరొన్ వొరొర్ లాడ్దె సూడట్.</verse>
				<verse number="35">వొరొన్ వొరొర్ లాడ్దె సూడ్వడున్ హిందలె, మిరట్ నా సిస్యలిర్ ఆందిట్ ఇంజెర్ సమ్దిర్ కరి కీంతెర్” ఇంజెర్ యేసు వెహ్తొర్.</verse>
				<verse number="36">సీమొన్-పేతురు, “పర్బు! నిమె బగ దాంతి?” ఇంజెర్ పూసి కీతొర్. తె యేసు, “నన సొన్వడగ నిమె ఇంకె వాయ పర్వి. బతి పెజెటల్ వాంతి” ఇంజెర్ జవబ్ సీతొర్.</verse>
				<verse number="37">అస్కె పేతురు, “పర్బు! నన బారి వాయ పరొన్? నీ సాటి పరన్ సియ్లె గిర్ తయర్ మంతొన్” ఇంజెర్ వెహ్తొర్.</verse>
				<verse number="38">అస్కె యేసు, “ఎహె! నిమె నా సాటి పరన్ సీంతియ్? నా బారెతె నిమె, ‘వోర్ బోర్ ఆందురొ టావ సెలె’ ఇంజెర్, మూంద్ జోకంగ్ లబడ్ వెహ బీగర్, నేట రాతున్ అసలె గొగ్డి కూసొ. ఇద్ సతెమ్ ఆంద్” ఇంజెర్ పేతుర్తున్ వెహ్తొర్.</verse>
			</chapter>
			<chapter number="14">
				<verse number="1">“మిరట్ మీ దిల్కున్ పరెసన్ ఆయ సియ్మట్. బగవంతనగ బరొస ఇరట్ అని నహ్గ గిర్ బరొస ఇరట్.</verse>
				<verse number="2">నా బాబొన రోన్ వెలె కమ్రంగ్ మంతంగ్. అవెన్ తయర్ కీసి ఇర్లె, మునె సొంజెర్ మంతొన్. అహన్ సెల్వక్ ఇత్తెకె, మీకున్ వెహ్చి మనొన్.</verse>
				<verse number="3">నన సొంజి మీ సాటి జాగ తయర్ కీత పెజె, నన బగతె మందంతొనొ, అగ మిరట్ గిర్ మన్లె, ఉందుంది జోక వాసి, మీకున్ వోంతొన్.</verse>
				<verse number="4">నన సొన్వల్ జాగత సరి మీకున్ టావయె” ఇంజెర్ వూర్కున్ వెహ్తొర్.</verse>
				<verse number="5">అస్కె తోమల్, “పర్బు! నిమె బగ దాంతియొ మాకున్ టావ సెలె. తె అగ సొన్వల్ సరి మాకున్ బహన్ వొడ్కి ఆయర్?” ఇంజెర్ ఇత్తొర్.</verse>
				<verse number="6">అస్కె యేసు, “ననయె సరిత, సతెమ్న అని జీవత ఆందున్. నా బీగర్ బాబొనగ బోరె వాయ పరొర్.</verse>
				<verse number="7">మిరట్ నాకున్ వొడ్కి కీందిట్‌తె, నా బాబొన్ గిర్ వొడ్కె మాందిట్. ఇంకె వోన్ సూడ్తిట్ అని వోర్ మీకున్ టావయె” ఇంజెర్ వెహ్తొర్.</verse>
				<verse number="8">అస్కె పిలిప్, “మాకున్ బాబొన్ తొహ పర్బు. అచొరె మాకున్ ఆయర్” ఇంజెర్ ఇత్తొర్.</verse>
				<verse number="9">తె యేసు పిలిపున్, “ఇంకె వేరి మీ సంగనె మంతొన్ తెరె నాకున్ వొడ్కి కియ్విటియ్? నాకున్ సూడ్తొర్ వోర్, బాబొన్ సూడ్తపె. ‘బాబొన్ మాకున్ తొహ’ ఇంజెర్ బహన్ పూసి కీసెర్ మంతి?</verse>
				<verse number="10">నన బాబొనగ అని బాబొ నహ్గ మంతొర్ ఇంజెర్ బరొస కియ్వి కి బతల్? నన మీ సంగ వెహ్వలిక్ గొస్టింగ్ నా ఇచతె వెహ్చెర్ సెలొన్. నా రొపొ మన్వల్ బాబొయె తన్వంగ్ కామ్క్ కియుసెర్ మంతొర్.</verse>
				<verse number="11">బాబొనగ నన అని నహ్గ బాబొ మీరె మాసి మంతొమ్ ఇంజెర్ బరొస కీమ్ట్. నన వెహ్తంగ్ గొస్టిన్ పియ్సి బరొస కియ్వకె, నన కీతంగ్ మయ్మతంగ్ కామ్క్ సూడ్సి తెర్ బరొస కీమ్ట్.</verse>
				<verse number="12">నన బాబొనగ సొన్వడున్ హిందల్, నహ్గ బరొస ఇర్వల్ నన కీతంగ్ మయ్మతంగ్ కామ్క్ కీంతొర్. వోర్ నన కీతన్ తెర్ డగుక్ కామ్క్ కీంతొర్. ఇద్ గొస్టి సతెమ్ ఆంద్.</verse>
				<verse number="13">నా పొరొడె బతల్ తల్కకిట్ తెర్ మరిన హిందల్, బాబొన్ మాన్ పుటన్ సాటి, మిరట్ కోర్త తీర్ కీంతొన్.</verse>
				<verse number="14">మిరట్ నా పొరొడె బతల్ కోర్తెకె గిర్ అదెన్ కీంతొన్.</verse>
				<verse number="15">“మిరట్ నాకున్ పెర్మ కీకిట్తె, నావ హుకుమ్ పియ్సి తాకంతిట్.</verse>
				<verse number="16">నా బద్లి మీకున్ మదత్ కీసెర్, బస్కెట్ మీ సంగ మన్లె, ఉందితున్ సారి కీమ్ ఇంజెర్ నన బాబొన్ వినంతి కీంతొన్.</verse>
				<verse number="17">అద్ మదత్ కియ్వల్ పవిత్ర ఆత్మ ఆంద్. సతెమున్ బారెతె అద్ మీకున్ వెహంత. ఇదెన్ హిందల్, మీకున్ బగవంతన ఆత్మ టావ. అద్ ఆత్మ ఇంకె మీ సంగ మంత అని మర్ల మీ రొపొ మందంత. బతి దునియతుర్ తాన్ సూడ్సెర్ సెలుర్ అని కరి కీసెర్ సెలుర్. అదెన్ సాటి వూర్, అద్ ఆత్మతున్ వొపుర్.</verse>
				<verse number="18">“మీకున్ పోసటిర్ దాత్ సుటి కియొన్. మిహ్గ వాంతొన్.</verse>
				<verse number="19">ఉండె కహి రోజ్క్‌నె ఇద్ దునియతుర్ నాకున్ బస్కెనె సూడుర్. బతి మిరట్ నాకున్ సూడంతిట్. బారితెకె నన పిస్త తీరె, మిరట్ గిర్ పిసంతిట్.</verse>
				<verse number="20">అద్ నేటి నన బాబొనగ, మిరట్ నహ్గ అని నన మిహ్గ మంతొన్ ఇంజెర్ కరి కీంతిట్.</verse>
				<verse number="21">నావంగ్ హుకుమ్క్ వొప్సి, అవెన్ పియ్సి తాక్వల్ నాకున్ లాడ్ కీంతొర్. నాకున్ పెర్మ కియ్వన్ నా బాబొ పెర్మ కీంతొర్. నన గిర్ వోన్ లాడ్ కీసి, నావ ననయ్ వెహ్చి తొహంతొన్” ఇంజెర్ వెహ్తొర్.</verse>
				<verse number="22">అస్కె యూదల్ (ఇస్కరియోత్ నాట్నొర్ యూదల్ ఆయొర్), “పర్బు! దునియతున్ ఆయ్వ సిరిప్ మాకె బారి పావె మాంతొన్ ఇంతి?” ఇంజెర్ యేసున్ పూసి కీతొర్.</verse>
				<verse number="23">తె యేసు, “నాకున్ పెర్మ కియ్వల్ నావ గొస్టి పియ్సి తాకంతొర్. ఆతొన్ నా బాబొ లాడ్ కీంతొర్. వోన్గ వాసి మమొట్ మందంతొమ్.</verse>
				<verse number="24">బతి నాకున్ పెర్మ కియొర్ వోర్, నావ గొస్టి పియ్సి తాకొర్. మిరట్ కేంజ్వలిక్ గొస్టింగ్ నావంగ్ ఆయొంగ్ బతి, నాకున్ సారి కియ్వల్ బాబొనంగ్ ఆందుంగ్.</verse>
				<verse number="25">నన మీ సంగ మనెకెనె, ఇవ్ గొస్టింగ్ మీకున్ వెహ్తొన్.</verse>
				<verse number="26">బతి బాబొ నా పొరొడె సారి కియ్వల్ పవిత్ర ఆత్మ మీకున్ సమ్దొ కరుసంత. అని అద్ నన వెహ్తంగ్ సమ్దొన్ గిర్ మీకున్ హేతు కియుసంత.</verse>
				<verse number="27">“సాంతితున్ మీకున్ సీసి దాంతొన్. నావ సాంతితునె మీకున్ సీసెర్ మంతొన్. దునియ సీసెర్ మత్త తీర్ నన మీకున్ సీసెర్ సెలొన్. మీవంగ్ దిల్కున్ తకపిక ఆయ సియ్మట్ అని వెరిమట్.</verse>
				<verse number="28">‘నన సొంజి, మిహ్గ వాంతొన్’ ఇంజెర్ వెహ్త గొస్టి కేంజ్తిట్. బాబొ నాకున్ తెర్ డగుర్-పాన్ వాలె ఆత కాడ్కి, మిరట్ నాకున్ లాడ్ కీతెకె, బాబొనగ సొంజెర్ మంతొర్ ఇంజెర్ వెలె ఆనంద్నె మందిట్.</verse>
				<verse number="29">మిరట్ బరొస ఇర్కిట్ ఇంజెర్ ఇవ్ జర్గ్‌వక్ మునెన్, వెహ్చెర్ మంతొన్.</verse>
				<verse number="30">ఇద్ దునియతొర్ అదికారి సయ్తన్ వాసెర్ మంతొర్. అదెన్ సాటి ఉండె వెలె జేల్ మీ సంగ వడ్కొన్. నా పొరొ వోన్ బతయ్ అదికార్ సెలె.</verse>
				<verse number="31">బతి నన బాబొన్ లాడ్ కీసెర్ మంతొన్ ఇంజెర్, ఇద్ దునియతుర్కున్ కరె మానల్, బాబొన హుకుమున్ పియ్సినె ఇహిన్ కీసెర్ మంతొన్. తేదట్! ఇగెటల్ దాకట్” ఇంజెర్ ఇత్తొర్.</verse>
			</chapter>
			<chapter number="15">
				<verse number="1">సిస్యలిర్ యేసున్ సంగ అహన్ సొంజెర్ మనెకె, “నన కరల్ ఆంగుర్ వేలిత ఆందున్. నా బాబొ అద్ ఆంగుర్ వాడితున్ మాల్కల్ ఆందుర్.</verse>
				<verse number="2">నహ్గటల్ కొడ్సి, ఆంగుర్క్ సాదొంగ్ అవ్ కాందన్ బాబొ పాసి వాటంతొర్. సాద్వలిక్ కాందన్ ఉండె ఇచుర్ వెలె సాదన ఇంజెర్ అవెనంగ్ కొడ్డింగ్ కత్రి కీంతొర్.</verse>
				<verse number="3">నన మీకున్ వెహ్తంగ్ గొస్టిన్ హిందల్, మీవంగ్ పాప్క్ ఇన్వలిక్ కొడ్డింగ్ కత్రె మాసి, సుదుడ్ ఆసి తయర్ మంతిట్.</verse>
				<verse number="4">నహ్గ ఉంది ఆసి మంట్. మిహ్గ నన మందంతొన్. కాంద ఆంగుర్ వేలితగ జోడె మాసి మంద బీగర్ బహన్తె సాదొయొ, అహ్నె నహ్గ ఉంది ఆసి మంద బీగర్ మిరట్ చొకొట్నంగ్ కామ్క్ కియ పర్విట్.</verse>
				<verse number="5">“నన ఆంగుర్ వేలిత ఆందున్. మిరట్ నహ్గ కొడ్స్‌తంగ్ కాందంగ్ ఆందిట్. బోర్తె నహ్గ మందంతొరొ అని వోన్గ నన మందంతొనొ, వోర్ ఉండె వెలె చొకొట్నంగ్ కామ్క్ కీంతొర్. నాకున్ టూటె మాసి మిరట్ బతయ్ కియ పర్విట్.</verse>
				<verse number="6">బోర్తె నహ్గ మనొరొ వోర్, పాసి వాడ్త కాంద వత్తపినయ్ వత్తంతొర్. ఆతంగ్ వత్తంగ్ కాందన్ మాయ్నలిర్ మీరి కీసి తడ్మితగ వాటంతెర్ అని అవ్ వేంతంగ్.</verse>
				<verse number="7">నహ్గ మిరట్ అని మిహ్గ నావంగ్ గొస్టింగ్ మత్తెకె, మీకున్ ఇస్టమ్ వాతతున్ కోరట్. అద్ మీకున్ పుటంత.</verse>
				<verse number="8">మిరట్ చొకొట్నంగ్ కామ్క్ కియ్వడున్ హిందల్, నా బాబొన్ మయ్మ వాంత. ఇవ్ సూడ్సి, మిరట్ నా సిస్యలిర్ ఇంజెర్ దుస్రుర్ కరి కీంతెర్.</verse>
				<verse number="9">బాబొ నాకున్ బహన్ లాడ్ కీతొరొ, అహ్నె నన మీకున్ లాడ్ కీతొన్. నావ లాడ్దగ నిల్సి మంట్.</verse>
				<verse number="10">నన బహన్తె బాబొనంగ్ హుకుమ్క్ పియ్సి, తాక్సెర్ బాబొన లాడ్దగ నిల్సి మత్తొనొ, అహ్నె మిరట్ గిర్ నావంగ్ హుకుమ్క్ పియ్సి తాకకిట్తె, నావ లాడ్దగ నిల్సి మందంతిట్.</verse>
				<verse number="11">నావ ఆనంద్ మీ రొపొ మందన అని అద్ ఆనంద్ బర్పుర్ ఆయన ఇంజెరెన్, ఇవ్ గొస్టింగ్ మీకున్ వెహ్చెర్ మంతొన్.</verse>
				<verse number="12">“నన మీకున్ లాడ్దె సూడ్త తీరె, మిరట్ గిర్ వొరొన్ వొరొర్ పెర్మతె సూడన. ఇదె నావ హుకుమ్ ఆంద్.</verse>
				<verse number="13">సోప్తలిర్ సాటి తన్వ పరన్ సియ్వడున్ తెర్ అదిక్ పెర్మ కియ్వల్ బోరె సెలొర్.</verse>
				<verse number="14">నన మీకున్ హుకుమ్ సీత తీర్ తాక్తెకె, మిరట్ నావుర్ సోప్తలిర్ ఆసి మందంతిట్.</verse>
				<verse number="15">నన ఇంగెడల్ మీకున్ దాసిర్ ఇంజి కేయ్వక్‌నె, సోప్తలిర్ ఇంజెర్ కేయంతొన్. బారితెకె మాల్కనంగ్ పిలన్క్ దాసిర్కున్ టావ మనొ. బతి నన నా బాబొనల్ కేంజ్తంగ్ సమ్దొ గొస్టింగ్ మీకున్ వెహ్తొన్.</verse>
				<verse number="16">నాకున్ మిరట్ ఆచ్మకి బతి, ననయ్ మీకున్ ఆచ్చి, నేమి కీతొన్. బస్కెట్ నిచ్చి మన్వల్ పండి సీనల్ మిరట్ చొకొట్నంగ్ కామ్క్ కియన ఇన్వలె నావ ఇచ. అహన్ కీతెకె, నా పొరొడె బాబొన్ బతల్ తల్క్‌తెకె గిర్, అద్ మీకున్ పుటంత.</verse>
				<verse number="17">మిరట్ వొరొన్ వొరొర్ పెర్మ కియన ఇంజెరెన్ ఇద్ హుకుమ్ మీకున్ సీతొన్.</verse>
				<verse number="18">“దునియతుర్ మీకున్ మెచ్వెకె, మీకున్ తెర్ మునె నాకున్ మెచ్మకి ఇంజెర్ హేతు ఇరట్.</verse>
				<verse number="19">మిరట్ దునియతుర్ దాత్ మన్మడ్ ఇత్తెకె, వూర్ మీకున్ పసంద్ కీందిర్. బతి మిరట్ దునియతుర్ ఆయ్విట్. బారితెకె మీకున్ దునియతుర్గటల్ ఆచ్తొన్. అదెన్ సాటినె ఇద్ దునియతుర్ మీకున్ పసంద్ కియుర్.</verse>
				<verse number="20">‘దాసి తన్వొర్ మాల్కన్ తెర్ డగుర్ ఆయొర్’ ఇంజి, ఇదెన్ మునె వెహ్త గొస్టితున్ హేతు ఇరట్. లోకుర్ నాకునె దుక్స బోగి కియుస్త కాడ్కి, మీకున్ గిర్ దుక్స బోగి కియుసంతెర్. వూర్ నావ గొస్టి పియ్సి తాక్తెకె, మీవ గిర్ గొస్టి పియ్సి తాకంతెర్.</verse>
				<verse number="21">నాకున్ రొహ్తొర్ బాబొన్ వూర్ వొడ్కి కియ్వ కాడ్కి, నా హిందల్ ఇవ్ సమ్దొ మీకున్ కీంతెర్.</verse>
				<verse number="22">“నన బోద వెహ్లె వాయ్వక్ ఇత్తెకె, వూర్ పొరొ పాప్న కసుర్ మన్వెకె సొందు. బతి నన వాత కాడ్కి, ఇంకె వూర్కున్ తమ్వ పాప్న కసుడల్ తపుసియ్లె మోక సెలె.</verse>
				<verse number="23">నాకున్ మెచొర్ వోర్, నా బాబొన్ గిర్ మెచొర్.</verse>
				<verse number="24">బోరె కియుర్ అవ్ చమత్‌కార్క్‌ నన కియ్వక్ ఇత్తెకె, వూర్గ పాప్న కసుర్ మన్వెకె సొందు. బతి నన కీతంగ్ చమత్‌కార్క్‌ వూర్ సూడ్తెర్. తెర్ బతి నాకున్ అని నా బాబొన్ మెచ్చెర్ సెలుర్.</verse>
				<verse number="25">‘బతయ్ కారన్ సెల్వెకె గిర్ నాకున్ మెచ్చెర్ సెలుర్’ ఇంజెర్ దర్మ-గ్రంత్‌న వచన్ బర్పుర్ ఆయన్ సాటినె ఇహిన్ జర్గ్‌త.</verse>
				<verse number="26">బాబొనగటల్ మీకున్ మదత్ కియ్లె పవిత్ర ఆత్మతున్ రొహంతొన్. అద్ వాత పెజె నా బారెత సత్న గవ మీకున్ వెహంత.</verse>
				<verse number="27">మిరట్ గిర్ నా బారెతె గవ వెహంతిట్. బారితెకె, మొదొడల్ నా సంగ మత్తుర్ ఆందిట్.</verse>
			</chapter>
			<chapter number="16">
				<verse number="1">“మిరట్ బరొసతల్ బహ్కె మాయ్వక్‌నె మందన ఇంజెరెన్ ఇవ్ గొస్టింగ్ వెహ్తొన్.</verse>
				<verse number="2">వూర్ మీకున్ సమాజ్నల్ అలది వాటంతెర్. మీకున్ జక్వల్ హర్ వొరొర్ తన బగవంతన సేవ కీసెర్ మంతొన్ ఇన్వల్ వకత్ వాసెర్ మంత.</verse>
				<verse number="3">బాబొన్ అని నాకున్ వూర్ కరి కియ్వ కాడ్కి, ఇహిన్ కీంతెర్.</verse>
				<verse number="4">ఇహిన్ జర్గ్‌నెకె, ఇవెన్ బారెతె మునెనె మీకున్ వెహ్తొన్ ఇంజెర్ హేతు కీకిట్, ఇంజెర్ వెహ్చెర్ మంతొన్. “ఇచొంగ్ రోజ్క్ నన మీ సంగనె మత్త కాడ్కి, మొదొల్ ఇవ్ గొస్టిన్ బారెతె వెహ్మకి.</verse>
				<verse number="5">బతి ఇంకె నన నాకున్ రొహ్వల్ బాబొనగ సొంజెర్ మంతొన్. తెర్ బతి, మిహ్గటల్ వొరొర్ గిర్ ‘నిమె బగ దాంతి?’ ఇంజెర్ పూసి కీసెర్ సెల్విట్.</verse>
				<verse number="6">ఇవ్ గొస్టింగ్ నన మీకున్ వెహ్త కాడ్కి, మీవంగ్ దిల్క్ పూరొ దుక్సతె నించి మంతంగ్.</verse>
				<verse number="7">నన సొత్తెకెన్, మీకున్ పాయ్ద ఆంత. నన సొంద బీగర్, మీ సంగ మంజి మదత్ కియ్వల్ పవిత్ర ఆత్మ మిహ్గ వాయొ. నన సొత్తెకెన్ అద్ ఆత్మతున్ మిహ్గ రొహంతొన్. ఇద్ సతెమ్ ఆంద్.</verse>
				<verse number="8">అద్ పవిత్ర ఆత్మ వాసి, పాపున్ బారెతె, నియతున్ బారెతె అని తస్వతున్ బారెతె దునియతుర్కున్ తొహంత.</verse>
				<verse number="9">నా పొరొ బరొస ఇర్వ కాడ్కి, వూర్ పాప్ కీతెర్ ఇంజెర్ పవిత్ర ఆత్మ తొహంత.</verse>
				<verse number="10">నన బాబొనగ దాంతొన్ అని ఇంగెడల్ నాకున్ మిరట్ సూడ్వ కాడ్కి, నన నియత్నొన ఇంజెర్ అద్ పవిత్ర ఆత్మ తొహంత.</verse>
				<verse number="11">ఇద్ దునియతొర్ అదికారి సయ్తన్‌దున్ తస్వ జర్గ్‌త. అదెన్ సాటి, బగవంతల్ గిర్ ఇద్ దునియతుర్కున్ తస్వ కీంతొర్ ఇంజెర్ పవిత్ర ఆత్మ తొహంత.</verse>
				<verse number="12">నన మీకున్ వెహ్వలిక్ ఉండె వెలె గొస్టింగ్ మంతంగ్ బతి, మిరట్ అవెన్ సోసి కియ పర్విట్.</verse>
				<verse number="13">అద్ పవిత్ర ఆత్మ వాసి, సతెమున్ బారెతె వెహంత. అద్ మీకున్ బర్పుర్ సత్నెకె తాకుసంత. అద్ తన్వ తనయ్ బతయ్ వెహొ. తన కేంజ్తంగ్ అవెనె వెహంత. బవిసత్నె జర్గ్‌వలికున్ బారెతె గిర్ వెహంత.</verse>
				<verse number="14">అద్ ఆత్మ నన వెహ్తంగ్ గొస్టింగ్ యేచ్చి మీకున్ వెహ్త కాడ్కి, నాకున్ మాన్ పుటంత.</verse>
				<verse number="15">బాబొనగ మన్వలిక్ సమ్దొ గిర్ నావంగ్ ఆంతంగ్. అదెన్ సాటి, పవిత్ర ఆత్మ నన వెహ్తనల్ యేచ్చి వెహంత ఇత్తొన్.</verse>
				<verse number="16">“కహి రోజ్క్ ఆత పెజె నాకున్ మిరట్ సూడ్విట్ బతి, ఉండె కహి రోజ్క్ ఆత పెజె నాకున్ సూడంతిట్” ఇంజెర్ సిస్యలిర్‌కున్ వెహ్తొర్.</verse>
				<verse number="17">ఇద్ గొస్టి కేంచి కహితుర్ సిస్యలిర్, “‘కహి రోజ్క్ ఆత పెజె నాకున్ మిరట్ సూడ్విట్ బతి, ఉండె కహి రోజ్క్ ఆత పెజె నాకున్ సూడంతిట్. నన బాబొనగ దాంతొన్’ ఇంజెర్ మా సంగ బతతున్ సాటి వెహ్చెర్ మంతొర్?” ఇంజెర్ తమ్వ తమ వడ్క్‌తెర్.</verse>
				<verse number="18">“‘కహి రోజ్క్ ఆత పెజె’ ఇంజెర్ బతతున్ బారెతె వెహ్చెర్ మంతొర్? వోర్ వెహ్వల్ గొస్టి మాకున్ అర్తమ్ ఆసెర్ సెలె” ఇంజెర్ ఇత్తెర్.</verse>
				<verse number="19">తనకున్ పూసి కియ్లె ఆయ్వల్ గొస్టితున్ యేసు కరి కీసి, “‘కహి రోజ్క్ ఆత పెజె నాకున్ మిరట్ సూడ్విట్. బతి ఉండె కహి రోజ్క్ ఆత పెజె నాకున్ సూడంతిట్’ ఇంజెర్ వెహ్త గొస్టితున్ బారెతె మీవ మిరట్ బతంగ్ వడ్క్‌సెర్ మంతిట్?” ఇంజెర్ ఉల్ట వూర్కున్ పూసి కీతొర్.</verse>
				<verse number="20">అని, “మిరట్ దుక్సతె ఆడంతిట్ బతి, దునియ ఆనంద్ యేతంత. మిరట్ ఆడంతిట్ బతి, మీ దుక్స మారిసి ఆనంద్ ఆయర్. ఇద్ సతెమ్ ఆంద్.</verse>
				<verse number="21">వెయ్లొ యేర్ పూర్వల్ గట్క వాత కాడ్కి, వాతంగ్ నొపిన దుక్సతున్ బోగె మాంత. బస్కెతె మొడ్డె సెలెకె మొడ్డన్ జల్మ సీంతయొ, అస్కె దునియతె ఉంది జీవతున్ జల్మ సీతొన్ ఇన్వల్ ఆనంద్నె, తన బోగె మాత దుక్సతున్ మర్న్‌గంత.</verse>
				<verse number="22">అహ్నె మిరట్ ఇంకె దుక్స యేచ్చెర్ మంతిట్. బతి మీకున్ ఉందుంది జోక సూడంతొన్. అస్కె మీవంగ్ దిల్క్‌నె మన్వల్ ఆనందున్ బోరె తెండ్సి వాట పరుర్.</verse>
				<verse number="23">అద్ యేలతె మిరట్ నాకున్ బతయ్ పూసి కియ లాగొ” ఇంజెర్ వూర్కున్ వెహ్తొర్. అస్కె యేసు, “మిరట్ నా పొరొడె బాబొన్ బతల్ తల్క్‌తెకె గిర్, అద్ మీకున్ పుటంత. ఇద్ సతెమ్ ఆంద్.</verse>
				<verse number="24">ఇంకె వేరి మిరట్ నా పొరొడె బతయ్ కోర్మకి. మీ ఆనంద్ బర్పుర్ ఆయన్ సాటి, తల్క్‌సెరెన్ మంట్ - మీకున్ తప్వక్ సియ్వల్ జర్గంత.</verse>
				<verse number="25">ఇవ్ గొస్టింగ్ మీ సంగ నమునన రూప్నె వెహ్తొన్. బతి ఉండె బస్కెనె నమునన రూప్నె వెహొన్. బాబొన్ బారెతె, మత్త తీర్ నన మీకున్ అర్తమ్ ఆనల్ వెహ్వల్ వకత్ వాసెర్ మంత.</verse>
				<verse number="26">నన బాబొనగటల్ ఇద్ దునియతె వాతొన్. ఇంకె దునియతున్ సుటి కీసి బాబొనగ సొంజెర్ మంతొన్. మిరట్ నాకున్ పెర్మ కీసి, నన బగవంతనల్ వాతొన్ ఇంజెర్ బరొస ఇర్త కాడ్కి, బాబొయె మీకున్ లాడ్ కీసెర్ మంతొర్. అద్ వకత్నె నన బాబొన్ మీ సాటి కోర్వల్ జురత్ సెలె. బతి మిరట్ నా పొరొడె బాబొన్ కోరంతిట్. వోర్ మీకున్ సీంతొర్” ఇంజెర్ వూర్కున్ వెహ్తొర్.</verse>
				<verse number="27"></verse>
				<verse number="28"></verse>
				<verse number="29">అస్కె సిస్యలిర్, “ఇచుల! ఇంకె నిమె నమునన రూప్నె ఆయ్వ కుల కుల వెహ్చెర్ మంతి.</verse>
				<verse number="30">బోరె వొరొర్ సవల్క్ పూసి కియ్వల్ జురత్ సెలె. ఇంకె నీకున్ సమ్ది టావ ఇంజెర్ మాకున్ అర్తమ్ ఆత. ఇదెన్ హిందల్ నిమె బగవంతనల్ వాతి ఇన్వడున్ బరొస కీంతొమ్” ఇంజెర్ వెహ్తెర్.</verse>
				<verse number="31">తె యేసు, “ఇంకె నహ్గ కరల్ బరొస కీసెర్ మంతిట్ కి?</verse>
				<verse number="32">సూడట్! నాకున్ వొరొనె సుటి కీసి, మిరట్ బెందుర్ హకె పరర్ ఆయ్వల్ వకత్ వాసెర్ మంత. అద్ ఇంకె వాసిన్ మంత తెర్ బతి, నన వొరొన ఆయొన్. బాబొ నా సంగ మంతొర్.</verse>
				<verse number="33">నా హిందల్, మీకున్ సాంతి వాయన ఇంజెర్ ఇవ్ గొస్టింగ్ వెహ్చెర్ మంతొన్. దునియతగ మీకున్ దుక్సంగ్ అని తక్‌లిబ్క్ వాంతంగ్. బతి అవ్ సమ్దిన్ నన మెయ్సి మంతొన్. అదెన్ సాటి మిరట్ గటి-దీర్యతె మంట్” ఇంజెర్ వూర్కున్ వెహ్తొర్.</verse>
			</chapter>
			<chapter number="17">
				<verse number="1">యేసు ఇవ్ గొస్టింగ్ వెహ్చి, పొరొ హాబడెకె సూడ్సెర్ ఇహిన్ పార్తన కీతొర్: “బాబ! నిమె దునియతుర్ సమ్దిర్ మాయ్నలిర్ పొరొ నాకున్ అదికార్ సీతి. ఇదెన్ హిందల్, నిమె నాకున్ సీతుర్కున్ బస్కెట్ పిస్వల్ జీవ సియ పరంతొన్. వొరొనియ్ సతె బగవంతల్ ఆయ్వల్ నీకున్ అని నిమె రొహ్తి వోర్ యేసు కిరిస్తున్ కరి కియ్వలిర్‌కునె బస్కెట్ పిస్వల్ జీవ పుటంత. బొమిత్ పొరొ నాకున్ సీత సమ్దొ కామున్ బర్పుర్ కీసి, నీకున్ మయ్మ తత్తొన్. అద్ వకత్ ఇంకె వాసిన్ మంత. నాకున్ నీవ మయ్మ వాయుస. ఇద్ తీర్దె నీకున్ నన మయ్మ వాయుసంతొన్.</verse>
				<verse number="2"></verse>
				<verse number="3"></verse>
				<verse number="4"></verse>
				<verse number="5">యే బాబ! ఇద్ కలి గడె మాయ్వక్ మునె నన నిహ్గ మనెకె, బాతల్ మయ్మ మత్తయొ, ఆతలె మయ్మ ఇంకె నాకున్ వాయ సీమ్.</verse>
				<verse number="6">“ఇద్ దునియతల్ నాకున్ సీతి వూర్ నీకున్ కరి కీనల్ కీతొన్. వూర్ లోకుర్ నీవుర్ ఆందిర్, బతి నిమె వూర్కున్ నహ్గ హవ్లి కీతి. వూర్ నీవ వచన్ పియ్సి తాక్తెర్.</verse>
				<verse number="7">నిమె నాకున్ సీతంగ్ గొస్టిన్ వూర్కున్ వెహ్తొన్. అదెన్ వూర్ వొప్సి, నిమెయ్ నాకున్ సారి కీతి ఇంజెర్ బరొస ఇర్తెర్. నన కరలెనె నిహ్గటల్ వాతొన్ ఇంజెర్ వూర్కున్ కరె మాత. తె నన వడ్క్‌లె గొస్టింగ్ అని మయ్మతంగ్ కామ్క్ కియ్లె సక్తి సమ్దొ నిమెయ్ సీతి ఇంజెర్, ఇంకె వూర్కున్ కరె మాత.</verse>
				<verse number="8"></verse>
				<verse number="9">వూర్ సాటినె పార్తన కీసెర్ మంతొన్. బతి దునియతుర్ సాటి పార్తన కీసెర్ సెలొన్. నిమె నాకున్ సీతి వూర్, నీవుర్ ఆత కాడ్కి, వూర్ సాటినె పార్తన కీసెర్ మంతొన్.</verse>
				<verse number="10">నహ్గ మన్వలిర్ సమ్దిర్ నీవురె ఆందిర్ అని వూర్కున్ నిమెయ్ నాకున్ సీతి. వూర్ నా పొరొ ఇర్త బరొసతున్ హిందల్ నాకున్ మాన్ పుట్త.</verse>
				<verse number="11">నన ఉండె మునె దునియతగ మనొన్. బతి వీర్ దునియతగన్ మంతెర్. నన నిహ్గ వాసెర్ మంతొన్. పవిత్ర వాలె బాబొ బగవంత! మరట్ ఇంకె ఉంది ఆసి మత్తపె, వీర్ గిర్ ఉంది ఆసి మనల్, నిమె నాకున్ సీత నీవ పొరొల్త సక్తితె వీర్కున్ కాబాడ.</verse>
				<verse number="12">నన ఇగె మనెకె, నాకున్ సీతి వూర్కున్ నీ పొరొల్త సక్తితె కాబాడ్తొన్. దర్మ-గ్రంత్‌న వచన్ పూరె మానల్ నాసెడమ్ ఆయ్వల్ బోర్తె మత్తొరొ, వోరె నాసెడమ్ ఆతొర్.</verse>
				<verse number="13">ఇంకె నన నిహ్గ వాసెర్ మంతొన్. నావ ఆనంద్ వూర్గ బర్పుర్ ఆయన ఇంజెరెన్, నన ఇద్ దునియతగ మనెకెన్, ఇవ్ గొస్టింగ్ వెహ్చెర్ మంతొన్.</verse>
				<verse number="14">నీవ వచన్ వూర్కున్ వెహ్తొన్. నన ఇద్ దునియతొన ఆయొన్. అహ్నె వూర్ గిర్ ఇద్ దునియతుర్ ఆయ్వ కాడ్కి, ఇద్ దునియతుర్ వూర్కున్ మెచుర్.</verse>
				<verse number="15">ఇద్ దునియతల్ వీర్కున్ వోమ్ ఇంజెర్ నీకున్ పార్తన కీసెర్ సెలొన్. బతి సయ్తన్ ఇన్వల్ కరెబనగటల్ వీర్కున్ కాబాడ ఇంజెర్ పార్తన కీసెర్ మంతొన్.</verse>
				<verse number="16">నన దునియతొన బహన్తె ఆయొనొ, అహ్నె వూర్ గిరె ఇద్ దునియతుర్ ఆయుర్.</verse>
				<verse number="17">నీవయ్ గొస్టి సతెమ్ ఆంద్. అద్ సత్నె నీవ సేవ కియ్లె, వూర్కున్ అలగ్ కీమ్.</verse>
				<verse number="18">నిమె నాకున్ బద్ తీర్దె దునియతగ రొహ్తియొ, అదె తీర్దె నన వూర్కున్ దునియతగ రొహ్తొన్.</verse>
				<verse number="19">నావ నన అర్పన ఆయ్వడున్ హిందల్, వూర్ కరల్ పవిత్ర ఆసి, నీవ సేవ కియన ఇన్వలె నావ ఇచ.</verse>
				<verse number="20">“నన సిరిప్ వీర్ సిస్యలిర్ సాటినె ఆయొ బతి, వీర గొస్టి కేంచి బోర్-బోర్తె నా పొరొ బరొస ఇరంతెరొ, వూర్ సమ్దిర్ సాటి పార్తన కీసెర్ మంతొన్.</verse>
				<verse number="21">యే బాబ! నన నిహ్గ, నిమె నహ్గ బహన్ ఉంది ఆసి మంతటొ, అహ్నె బరొస కియ్వలిర్ వూర్ సమ్దిర్ గిర్ ఉంది ఆసి మందన ఇంజెర్ పార్తన కీసెర్ మంతొన్. నిమె నాకున్ రొహ్తి ఇంజెర్ దునియతుర్ కరి కియన ఇత్తెకె, వూర్కున్ మహ్గ మీరి కీమ్.</verse>
				<verse number="22">నిమె నహ్గ మంతి. నన నిహ్గ మంతొన్. నాకున్ సీతి అద్ మయ్మతున్ వూర్కున్ సీతొన్. మరట్ ఇంకె ఉంది ఆసి మత్తపె, వూర్ గిర్ ఉంది ఆసి మందన. అస్కెన్ నిమె నాకున్ సారి కీతి ఇంజెర్ అని నాకున్ లాడ్ కీతపె, వూర్కున్ కీసెర్ మంతి ఇంజెర్ దునియతుర్ కరి కీంతెర్.</verse>
				<verse number="23"></verse>
				<verse number="24">“బాబ! నిమె నాకున్ సీతి వూర్, నా బరొబర్ మంజెర్, నాక్ సీత మయ్మతున్ వూర్ సూడన ఇంజెర్ కోర్సెర్ మంతొన్. బారితెకె, కలి గడె మాయ్వక్ మునెతలె నాకున్ లాడ్ కీతి.</verse>
				<verse number="25">నియత్నొర్ బాబ! దునియతుర్ నీకున్ కరి కీసెర్ సెలుర్ బతి, నన కరి కీతొన్. నిమెయ్ నాకున్ రొహ్తి ఇంజెర్, వీర్ సిస్యలిర్ కరి కీతెర్.</verse>
				<verse number="26">నిమె బోని ఇన్వల్ వూర్కున్ తొహ్చెరెన్ మంతొన్ అని ఉండె వెలె తొహంతొన్. నాకున్ నిమె లాడ్ కీతి. అహ్నె వూర్ గిర్ నాకున్ పెర్మ కియన అని వూరంగ్ దిల్క్‌నగ నన కుద్ మందన ఇన్వలె నావ ఇచ” ఇంజెర్ యేసు పార్తన కీతొర్.</verse>
			</chapter>
			<chapter number="18">
				<verse number="1">యేసు పార్తన కీత పెజె, తన్వుర్ సిస్యలిర్ సంగ కెద్రొను లవ్డిత లొదితున్ వీడ్సి సొత్తొర్. అగ ఉంది వాడి మత్త. అద్ వాడిత్ రొపొ తన అని వోనుర్ సిస్యలిర్ నేంగ్తెర్.</verse>
				<verse number="2">యేసు తన్వుర్ సిస్యలిర్ సంగ వెలెన్ జోకంగ్ అగ సొంజి మత్తొర్. అదెన్ సాటి, యేసున్ దుస్రుర కెయ్దె హవ్లి కీసి, దోక సియ్వల్ యూదన్ గిర్, అద్ వాడి టావ మత్త.</verse>
				<verse number="3">డగుక్ కటొడలిర్ అని పరిసయుల్క్ కహితుర్కున్ ఆచ్చి, యూదన్ సంగ సారి కీతెర్. వూర్ బూర్ బూర్ ఇత్తెకె, యూదల్, కహితుర్ సిపాయిర్ అని మందిర్తగ కేప్వలిర్. వూర్ డివ్టింగ్, కందిల్క్ అని ఆయ్‌తర్క్ పియ్సి వాతెర్.</verse>
				<verse number="4">తనకున్ మునె బతల్ జర్గ్‌వల్ మంత ఇన్వల్ యేసు కరి కీత కాడ్కి, వూర్గ సొంజి, “బోన్ సాటి మహ్క్‌సెర్ మంతిట్?” ఇంజెర్ పూసి కీతొర్.</verse>
				<verse number="5">అస్కె వూర్, “నజరేత్నొర్ యేసున్ సాటి” ఇంజెర్ వెహ్తెర్. తె యేసు, “ననయ్ వోన ఆందున్” ఇంజెర్ వెహ్తొర్. అద్ గొస్టి కేంచి, దోక సియ్వల్ యూదన్ బరొబర్ వూర్ పెజె జర్గ్‌సి బూడ్ అర్తెర్.</verse>
				<verse number="6"></verse>
				<verse number="7">ఉందుంది జోక యేసు, “బోన్ సాటి మహ్క్‌సెర్ మంతిట్?” ఇంజెర్ పూసి కీతొర్. తె వూర్, “నజరేత్నొర్ యేసున్ సాటి” ఇంజెర్ వెహ్తెర్.</verse>
				<verse number="8">తె యేసు, “ననయ్ వోన ఆందున్ ఇంజి, ఇదెన్ మునెనె వెహ్తొన్. మిరట్ నా సాటినె మహ్క్‌సెర్ మత్త కాడ్కి, మెయ్తుర్‌కున్ సొంద సీమ్ట్” ఇంజెర్ వూర్కున్ వెహ్తొర్.</verse>
				<verse number="9">బారితెకె, ‘నిమె నాకున్ సీతుర్గటల్ వొరొన్ గిర్ టూటి కియ్మకి’ ఇంజెర్ తన వెహ్చి మత్త అద్ వచన్ పూరి కియ్లె, యేసు ఇహిన్ వెహ్తొర్.</verse>
				<verse number="10">సీమొన్-పేతుర్తగ ఉంది లామ్ రూసి మత్త. అదెనె పెర్సొర్ కటొడనొర్ మల్కు ఇన్వల్ సేవ్కన తిన కెవితున్ తివుస్తొర్.</verse>
				<verse number="11">అస్కె యేసు, “నీవ రూసితున్ టోప్రతగ ఇర. బాబొ నాకున్ బోగె మామ్ ఇంజెర్ సీత గండమున్ బోగె మాయ్వక్ మన్కయ్?” ఇంజెర్ పేతుర్తున్ ఇత్తొర్.</verse>
				<verse number="12">అస్కె వూర్ సిపాయిర్ అని వూరొర్ అదికారి, యూదుల్క్‌నుర్ మందిర్తగ కేప్వలిర్ యేసున్ పియ్సి అన్నల్ ఇన్వల్ పెర్సొర్ కటొడనగ మొదొల్ వోతెర్.</verse>
				<verse number="13">వోర్ అన్నల్ అద్ గట్కతె పెర్సొర్ కటొడ-పాన్ కియ్వల్ కయపనొర్ కాస్ మామల్ ఆందుర్.</verse>
				<verse number="14">‘మా జాతితుర్ నాసెడమ్ ఆయ్వక్‌నె, వొరొర్ మాయ్నల్ పర్జత్ సాటి పరన్ సియ్వల్ చొకొట్న గొస్టి ఆంద్’ ఇంజెర్ యూదుల్కున్ సూచన కీతొర్ వోర్ కయపల్ వేరె ఆందుర్.</verse>
				<verse number="15">అహన్ యేసున్ పియ్సి సొనెకె, సీమొన్-పేతురు అని ఉండె వొరొర్ సిస్యల్ వూర్ పెజెయ్ సొత్తెర్. వోర్ సిస్యల్ పెర్సొర్ కటొడన్ టావ మత్త కాడ్కి, యేసున్ బరొబర్ పెర్సొర్ కటొడన రోత ఆవ్రతున్ రొపొ సొత్తొర్.</verse>
				<verse number="16">బతి పేతురు పెర్సొర్ కటొడన రోత పాటక్నగ బహ్రి నిల్సి మత్తొర్. అదెన్ సాటి, వోర్ సిస్యల్ పెజె మల్సి వాసి, పాటక్ కేప్వల్ పేడిన్ సంగ వడ్క్‌సి, పేతుర్తున్ రొపొ వోతొర్.</verse>
				<verse number="17">అద్ పాటక్నగ కేప్వల్ పేడి, “వోనుర్ సిస్యలిర్‌గటల్ వొరొని ఆంది సెలెయ్?” ఇంజెర్ పేతుర్తున్ పూసి కీత. తె పేతురు, “నన ఆయొన్” ఇంజెర్ వెహ్తొర్.</verse>
				<verse number="18">అద్ గట్కతె పీని మత్త కాడ్కి, సేవ్కలిర్ అని మందిర్తగ కేప్వలిర్ తడ్మి మాసి, పీని ఆర్సెర్ మత్తెర్. తె పేతురు గిర్ సొంజి, వూర్ బరొబర్ పీని ఆర్సెర్ మత్తొర్.</verse>
				<verse number="19">అదె యేలతె పెర్సొర్ కటొడల్ అన్నల్, వోనుర్ సిస్యలిర్ బారెతె అని వోన బోదతున్ బారెతె యేసున్ పూసి కీతొర్.</verse>
				<verse number="20">తె యేసు, “యూదుల్క్ మీరె మాయ్వలిక్ సునగోక్నగ అని మందిర్తగ మన్వలిర్ సమ్దిర్ మునె కుల కుల బోద కీతొన్. మక్డితె బతయ్ బోద కియ్మకి.</verse>
				<verse number="21">ఇద్ సవల్ నాకున్ బారి పూసి కీంతి? నన బతల్ బోద కీతొన్ ఇన్వల్ కేంజ్తుర్ వూర్కున్ పూసి కీమ్. ఇచుల! నన వెహ్త వీర్కున్ టావయె” ఇంజెర్ జవబ్ సీతొర్.</verse>
				<verse number="22">యేసు అహన్ జవబ్ సీతొర్ అస్కె, మందిర్తున్ కేప్వలిర్‌గటల్ కరుమ్ నిల్సి మన్వల్ వొరొర్, “వొరొర్ పెర్సొర్ కటొడన్ అహన్ జవబ్ సీంతి కి?” ఇంజెర్ కొర్వితగ పాతొర్.</verse>
				<verse number="23">అస్కె యేసు, “నన బతయ్ తప్ వడ్క్‌తెకె వెహ. బరొబరె వడ్క్‌సి మత్తెకె బారి నాకున్ పాతి?” ఇంజెర్ మందిర్తగ కేప్వన్ పూసి కీతొర్.</verse>
				<verse number="24">అస్కె అన్నల్, దొహ్తంగ్ నోడెంగ్ రెహ్వక్‌నె, ఇంకె మన్వల్ పెర్సొర్ కటొడల్ కయపనగ యేసున్ రొహ్తొర్.</verse>
				<verse number="25">సీమొన్-పేతురు తడ్మితగ పీని ఆర్సెర్ మనెకె, వూర్ సూడ్సి, “కరలెన్ వోనుర్ సిస్యలిర్‌గటల్ వొరొని ఆంది సెలెయ్?” ఇంజెర్ ఇత్తెర్. తె పేతురు, “నన ఆయొన్. వోర్ నాకున్ టావ సెలె” ఇంజెర్ వూర్కున్ వెహ్తొర్.</verse>
				<verse number="26">బతి పేతురు బోనతె కెవితున్ కొయ్తొరొ, వోన చుటమ్నొర్ వొరొర్ పెర్సొర్ కటొడనగ సేవ కీసెర్ మత్తొర్. వోర్ సేవ్కల్, “యేసున్ సంగ వాడితగ మనెకె, నన నీకున్ సూడ్మకి కి బతల్?” ఇంజెర్ పేతుర్తున్ ఇత్తొర్.</verse>
				<verse number="27">అస్కె పేతురు, “నాకున్ టావ సెలె” ఇంజెర్ ఉండె ఉంది జోక వెహ్తొర్. అస్కెనె గొగ్డి కూస్త.</verse>
				<verse number="28">అస్కె ఉజ్డె మాత పెజె, కయపనగటల్ యేసున్ వూర్ రోమ గవర్నర్‌త మహల్తగ వోతెర్. తమొ అస్ట్ బస్ట్ ఆయ్వక్‌నె పస్క సడ్ద జేవున్ కియన ఇంజెర్, అద్ మహల్తున్ రొపొ వూర్ నేంగ్మకి.</verse>
				<verse number="29">తె పిలాతుయ్ బహ్రి వాసి, “వేర్ మాయ్నన్ పొరొ బద్ కసుర్ వాట్సెర్ మంతిట్?” ఇంజెర్ పూసి కీతొర్.</verse>
				<verse number="30">అస్కె వూర్, “వేర్ తప్ కియ్వక్ ఇత్తెకె, నిహ్గ బారి పియ్సి వాందుమ్?” ఇంజెర్ వెహ్తెర్.</verse>
				<verse number="31">తె పిలాతు, “మిరటె వోన్ వోసి, మీవ దర్మత కానున్ పియ్సి తస్వ కీమ్ట్” ఇంజెర్ ఇత్తొర్. అద్ కేంచి యూదుల్క్, “మీ మోడి దుస్రొన్ మరన్త సిక్స వాట్వల్ అదికార్ మాకున్ సెలె” ఇంజెర్ వెహ్తెర్. అదెన్ హిందల్, యేసు బాతల్ మరన్ ఆయ్వల్ మంతొర్ ఇన్వల్ గొస్టి పూరె మాత.</verse>
				<verse number="32"></verse>
				<verse number="33">అస్కె పిలాతు మహల్తగ రొపొ సొంజి, యేసున్ కేయుసి, “నిమె యూదుల్క్‌నొర్ రాజని ఆంది కి?” ఇంజెర్ పూసి కీతొర్.</verse>
				<verse number="34">తె యేసు, “నిమెయ్ కుద్ ఇహిన్ ఇంతి కి? సెలెకె, దుస్రుర్ బోరె నా బారెతె నీకున్ వెహ్తెర్?” ఇంజెర్ ఉల్ట పూసి కీతొర్.</verse>
				<verse number="35">అదెన్ సాటి పిలాతు, “నన యూదుల్క్‌న జాతితొన ఆందున్ కి బతల్? నీ లోకుర్ అని డగుక్ కటొడలిరె, నీకున్ నహ్గ సారి కీతెర్. నిమె బతల్ కీతి?” ఇంజెర్ పూసి కీతొర్.</verse>
				<verse number="36">అస్కె యేసు, “నావ రాజ్ ఇద్ దునియతున్ బారెత ఆయొ. ఉంది మోక నావ రాజ్ దునియత బారెత ఆయ్మడ్ ఇత్తెకె, యూదుల్క్ నాకున్ పియ్సి వోయ్వక్‌నె, నావుర్ సేవ్కలిర్ లడెయ్ కీందిర్. బతి నావ రాజ్ ఇగెట ఆయొ” ఇంజెర్ వెహ్తొర్.</verse>
				<verse number="37">అద్ కేంచి పిలాతు, “తె నిమె రాజని ఆంది కి?” ఇంజెర్ పూసి కీతొర్. తె యేసు, “నిమెయ్ నాకున్ ‘రాజని ఆంది’ ఇంజెర్ ఇత్తి. ననతె సతున్ బారెతె గవ వెహ్లె జల్మ యేత్తొన్. ఇద్ కారన్తున్ హిందలె దునియతె వాతొన్. సతున్ పెర్మ కియ్వలిర్ నా గొస్టి కేంజంతెర్” ఇంజెర్ వెహ్తొర్.</verse>
				<verse number="38">తె పిలాతు, “సతెమ్ ఇత్తెకె బతల్?” ఇంజెర్ చేడి కీసెర్, పూసి కీతొర్. అని బహ్రి మన్వలిర్ యూదుల్క్‌నగ సొంజి, “వోన్గ నాకున్ బదె గల్తి దిసెర్ సెలె.</verse>
				<verse number="39">బతి మీవ పస్క సడ్ జర్గ్‌నెకె, నన జేల్దగ అర్సి మన్వలిర్‌గటల్ వొరొన్ సుటి కియ్వల్ రివజ్ తాక్సెర్ మంత. తె వేర్ యూదుల్క్‌నొర్ రాజన్ సుటి కియ్వల్ మీకున్ ఇస్టమె కి?” ఇంజెర్ పూసి కీతొర్.</verse>
				<verse number="40">అస్కె వూర్ జోర్తె, “వోన్ వటిన్, బతి బరబన్ సుటి కీమ్” ఇంజెర్ కిలితెర్. వోర్ బరబల్ లూటి కీసి జేల్దగ అర్సి మత్తొర్ ఆందుర్.</verse>
			</chapter>
			<chapter number="19">
				<verse number="1">అస్కె పిలాతు యేసున్ చాటల్క్‌నె పాయుస్తొర్.</verse>
				<verse number="2">సిపాయిర్ చహ్క్‌న కాందతున్ కిరిటున్ దాత్ గీడి కీసి, యేసున తలదగ కెరుస్తెర్. రాజల్ పోండ్వల్ సాయ్ రంగ్న పాంగుడ్ వోన్ పోండుస్తెర్.</verse>
				<verse number="3">అహన్ పోండుస్త పెజె వోన్ కరుమ్ వాసి, “యూదుల్క్‌నొర్ రాజ! నీకున్ జెయ్ జెయ్ కార్” ఇంజెర్ తాప్డంగ్ పాతెర్.</verse>
				<verse number="4">పిలాతు ఉందుంది జోక బహ్రి పెసిసి, “వేన్ మీ మునె తరంతొన్. బతి కేంజట్! వేన్ సిక్స వాట్నల్, నాకున్ బదె గల్తి దిసెర్ సెలె” ఇంజెర్ వెహ్తొర్.</verse>
				<verse number="5">యేసున్, చహ్క్‌న కిరిట్ అని అద్ రగల్ రంగ్న పాంగుడ్ పోండుసి, బహ్రి తత్తెర్. అస్కె పిలాతు, “ఇచుల! వేర్ మాయ్నన్ సూడట్!” ఇంజెర్ ఇత్తొర్.</verse>
				<verse number="6">యేసున్ సూడ్సి, వూర్ డగుక్ కటొడలిర్ అని మందిర్తగ కేప్వలిర్, “వోన్ మొద్నగ మోలనె పాసి జకన! వోన్ జకన!” ఇంజెర్ కిలితెర్. తె పిలాతు, “వేన్గ నాకున్ బదె గల్తి దిసెర్ సెలె. అదెన్ సాటి మిరటె వేన్ మొద్నగ మోలనె పాసి జకట్” ఇంజెర్ వెహ్తొర్.</verse>
				<verse number="7">అద్ కేంచి, వూర్ యూదుల్క్, “మాకున్ ఉంది కానున్ మంత. బగవంతనొర్ మరిన ఆందున్ ఇంజెర్ వేర్ ఇత్త కాడ్కి, మావ కానున్తున్ పియ్సి వేర్ తప్వక్ సాయ లాగర్” ఇంజెర్ వెహ్తెర్.</verse>
				<verse number="8">అద్ కేంచి, పిలాతు బెయ్ వెరితొర్.</verse>
				<verse number="9">అని యేసున్ మహల్తున్ రొపొ వోసి పిలాతు, “నిమె బగటల్ వాతి?” ఇంజెర్ పూసి కీతొర్. బతి యేసు జవబ్ సియ్మకి.</verse>
				<verse number="10">తె పిలాతు, “నిమె నా సంగ బారి వడ్క్‌వి? నీకున్ సుటి కియుస్లె అని మొద్నగ మోలనె పాసి జకుస్లె గిర్ నాకున్ అదికార్ మంత” ఇంజెర్ యేసున్ వెహ్తొర్.</verse>
				<verse number="11">అస్కె యేసు, “పొరొ మన్వల్ బగవంతల్ సీసి మత్తెకె తప, నా పొరొ బదె అదికార్ నీకున్ సెలె. అదెన్ సాటి, నాకున్ నిహ్గ హవ్లి కియుస్తొర్ వోన్, బెయ్ పాప్ లాగంత” ఇంజెర్ వెహ్తొర్.</verse>
				<verse number="12">అస్కెడల్ పిలాతు, యేసున్ సుటి కియుసన ఇంజెర్ కోసిద్ కీతొర్. బతి యూదుల్క్, “తన రాజన ఇంజెర్ వెహ్వల్ హర్ మాయ్నల్, మహ రాజన్ బయ్మన్ ఆతప్ ఆంత. ఉంది మోక వేన్ సుటి కీకితె, నిమె మహ రాజనొర్ దోస్తని ఆయ్వి” ఇంజెర్ కిలితెర్.</verse>
				<verse number="13">తె పిలాతు ఇవ్ గొస్టింగ్ కేంచి, యేసున్ బహ్రి తత్తొర్. తస్వ కీనెకె ఉద్వల్ చవ్తొరత్ పొరొడ కుర్సితగ ఉద్‌తొర్. యూదుల్క్‌న బాసతె అద్ జాగతున్, ‘గబ్బతా’ ఇంతెర్.</verse>
				<verse number="14">అద్ పస్క సడ్ద తయరి కియ్వల్ దివొస్ ఆంద్. అద్ వకత్నె బార్ దుపరి ఆసెర్ మత్త. తె పిలాతు, “ఇచుల! మీ రాజల్” ఇంజెర్ యూదుల్కున్ వెహ్తొర్.</verse>
				<verse number="15">అస్కె వూర్, “వోన్ జకనయె! వోన్ జకనయె! వోన్ మొద్నగ మోలనె పాసి జకన” ఇంజెర్ కిలితెర్. తె పిలాతు, “మీ రాజన్ మొద్నగ మోలనె పాసి బారి జకనయె ఇంతిట్?” ఇంజెర్ పూసి కీతొర్. తె డగుక్ కటొడలిర్, “మహ రాజల్ తప, మాకున్ దుస్రొర్ బోరె రాజల్ సెలొర్” ఇంజెర్ వెహ్తెర్.</verse>
				<verse number="16">అస్కె పిలాతు, మొద్నగ మోలనె పాసి జక్లె, వోన్ సిపాయిర కెయ్దె హవ్లి కీతొర్. తె వూర్ యేసున్ వోతెర్.</verse>
				<verse number="17">యేసు తన్వ మొద్ కాంచికున్ తల-టోక్రె ఇన్వల్ జాగతగ సొత్తొర్. యూదుల్క్‌న బాసతె ఇదెన్, ‘గొల్గొత’ ఇంతెర్.</verse>
				<verse number="18">అగ నడ్డుమ్న మొద్నగ యేసున్ మోలనె పాసి టాంగి కీతెర్. యేసున్ తిన బగ్ల వొరొన్ అని డెమ బగ్ల వొరొన్ మొద్క్‌నగ మోలనె పాసి టాంగి కీతెర్.</verse>
				<verse number="19">అస్కె పిలాతు, “నజరేత్నొర్ యేసు యూదుల్క్‌నొర్ రాజల్ ఆందుర్” ఇంజెర్ చెకతగ లిహి కియుసి, యేసున్ టాంగి కీసి మన్వల్ మొద్నగ పాయుస్తొర్.</verse>
				<verse number="20">యేసున్ మొద్నగ టాంగి కీత జాగ నగుడున్ కరుమ్ మత్త. అద్ పాటితగ హెబ్రి, లాటిన్ అని గ్రీకు బాసనె లిహి కియుస్త కాడ్కి, సడ్దున్ సాటి వాతుర్ వెలెటిర్ యూదుల్క్ వాచి కియ పర్తెర్.</verse>
				<verse number="21">అస్కె డగుక్ కటొడలిర్, “యూదుల్క్‌నొర్ రాజల్ ఆయొ బతి, ‘నన యూదుల్క్‌నొర్ రాజన ఇత్తొర్’ ఇంజి లిహి కియుసట్” ఇంజెర్ పిలాతునగ సొంజి వెహ్తెర్.</verse>
				<verse number="22">అస్కె పిలాతు, “లిహి కియుస్తొన్ అగ, లిహి కియుస్తొన్ అహ్నె మని” ఇంజెర్ ఇత్తొర్.</verse>
				<verse number="23">యేసున్ సిపాయిర్ మొద్నగ మోలనె పాత పెజె, వోనంగ్ పాంగుక్ వొరొన్ వొరొన్ ఉంది ఈస వానల్ నాలుంగ్ ఈసంగ్ కీసి తూస్తెర్. పొరొడ కమిసున్ గిర్ యేత్తెర్. అద్ కమిస్ కొట్వక్‌నె లామ్ మత్త.</verse>
				<verse number="24">తె సిపాయిర్, “ఇదెన్ సరుస్వట్. బోన పొరొల్ పెసితెకె వోరె యేతన” ఇంజెర్ చిటింగ్ వాడ్తెర్. “వూర్ నావంగ్ కప్డిన్ ఈసంగ్ కీసి తూసి, నావ కమిసున్ యేత్లె, చిటింగ్ వాటంతెర్” ఇంజెర్ దర్మ-గ్రంత్‌నగ లిహి కీత వచన్ పూరి మాయ్లె, ఇహిన్ జర్గ్‌త. అదెన్ సాటినె సిపాయిర్ ఇహిన్ కీతెర్.</verse>
				<verse number="25">యేసున్ మోలనె పాత మొదున్ కరుమ్, యేసున అవల్, వోన కాకి, క్లొపన బాయ్కొ మరియల్ అని మగ్దలేనె నాట్న మరియల్ నిల్సి మత్తంగ్.</verse>
				<verse number="26">యేసు తన్వ అవల్ అని తన్వొర్ లాడ్నొర్ సిస్యల్ కరుమ్ నిల్సి మన్వల్ సూడ్సి, “బెయె ఇచుల! నీవొర్ మరి” ఇంజెర్ వెహ్తొర్.</verse>
				<verse number="27">అని వోర్ సిస్యనెకె సూడ్సి, “ఇచుల! నీవ అవల్” ఇంజెర్ వెహ్తొర్. అద్ గట్కతల్ తాన్ తన్వ రోన్ వోసి కాస అవన్ దాత్ సూడ్తొర్.</verse>
				<verse number="28">అద్ ఆత పెజె, తన వాత కామ్ సమ్దొ మార్త ఇంజెర్ కరి కీసి, దర్మ-గ్రంత్‌నగ లిహి కీత అద్ జర్గ్‌లె, “నాకున్ వట్క వస్త” ఇంజెర్ యేసు ఇత్తొర్.</verse>
				<verse number="29">అగ పులిత ఆంగుర్ రస నిహ్చి ఉంది బుడ్డి మత్త. తె వూర్ తాన్గ దూది నహ్చి, హిస్సొప్ మరత కాందతగ తటుస్తెర్ అని యేసున తొడ్దగ అందుస్తెర్.</verse>
				<verse number="30">అస్కె యేసు, అద్ రసత సవద్ సూడ్సి, “నన వాత కామ్ మహ్తొన్” ఇంజెర్ తల వరుసి, తన్వ పరన్ సుటి కీతొర్.</verse>
				<verse number="31">అద్ పస్క సడ్ద తయరి కియ్వల్ దివొస్ ఆంద్. దుస్రొ నేటి, బెయ్ నేకిత ఆరమ్న దివొస్ మత్త కాడ్కి, అవ్ మేందొల్క్ మొద్కున్ పొరొ టాంగె మాసి మన్వల్ యూదుల్కున్ ఇస్టమ్ సెలె. అదెన్ సాటి, “వూరంగ్ కాల్క్ ఉరుసి, అవ్ మేందొల్కున్ బూడ్ రెహుస” ఇంజెర్ పిలాతున్ పూసి కీతెర్.</verse>
				<verse number="32">తె సిపాయిర్ వాసి, యేసున్ బరొబర్ మొద్క్‌నగ టాంగి కీసి మన్వలిర్ ఇవిరంగ్తె కాల్క్ ఉరుస్తెర్.</verse>
				<verse number="33">బతి వూర్ యేసునగ వాసి, అదెన్ మునెనె వోర్ సాసి మత్త సూడ్సి, వోనంగ్ కాల్క్ ఉరుస్మకి.</verse>
				<verse number="34">బతి వూర్గటల్ వొరొర్ సిపాయి యేసున డొకతున్ గొర్కతె కొట్తొర్. యెంటనె నెతుర్ అరిక్ యేర్ పోంగ్త.</verse>
				<verse number="35">మిరట్ గిర్ బరొస ఇర్నల్, ఇద్ సూడ్తొర్ వోర్ గవ వెహ్తొర్. వోన గవ కరల్ ఆంద్. వోర్ సతెమ్ వెహ్చెర్ మంతొర్ ఇంజెర్ వోన్ టావ.</verse>
				<verse number="36">“వోనంగ్ బొకనల్ ఉంది బొక గిర్ ఉర్న్‌గొంగ్” అని ఉండె ఉంది జాగ, “వోన్ కొట్తుర్ వూర్ వోన్ బాజ్ సూడంతెర్” ఇంజెర్ దర్మ-గ్రంత్‌నగ లిహి కీసి మత్తంగ్ అవ్, గొస్టింగ్ పూరె మాయ్లెనె ఇహిన్ జర్గ్‌త.</verse>
				<verse number="37"></verse>
				<verse number="38">అరిమతయ చహర్తొర్ యోసెప్ ఇన్వల్ యూదుల్క్‌న వెరెతె, యేసున బక్తి మక్డితె కీందుర్. బతి ఇంకె పిలాతునగ సొంజి, “యేసున కూర్దున్ వోయ సీమ్” ఇంజెర్ పూసి కీతొర్. తె పిలాతు వొప్త కాడ్కి, యేసున కూర్దున్ వోతొర్.</verse>
				<verse number="39">వేర్ యోసెపున్ సంగ ఉంది దియ రాత్నె యేసునగ వాసి, బేటె మాయ్వల్ నికొదేమ్ గిర్ మత్తొర్. నికొదేమ్ తన్వ సంగ లగ్-బగ్ తీస సియుంగ్ (35) కిలొంగ్ బోలమ్ అని అగర్ ఇన్వలిక్ గమ గమ గాడి సియ్వలిక్ చీజ్క్ కూర్దున్ సోక్లె తత్తొర్.</verse>
				<verse number="40">ఇవ్ చీజ్కున్ వూర్ ఇవిర్ ఆసి, యూదుల్క్‌న నేకి తీర్ యేసున కూర్దున్ సోక్తెర్ అని అద్ కూర్దున్ బారిత పూన కాది కపిడె గూండి కీతెర్.</verse>
				<verse number="41">యేసున్ మొద్నగ మోలనె పాసి టాంగి కీత జాగతగ ఉంది వాడి మత్త. అగ ఉంది నార్యుసీత బండత పూన వీచ్న బుయరి మత్త. అస్కె వేరి, అదెనగ బదె కూర్దున్ ఇర్మకి.</verse>
				<verse number="42">అద్ నేటి యూదుల్క్‌న పస్క సడ్ద తయరి కియ్వల్ మత్త కాడ్కి, లహ్కి వర్సి యేసున కూర్దున్ అద్ కరుమ్ మన్వల్ బుయరితగన్ ఇర్తెర్.</verse>
			</chapter>
			<chapter number="20">
				<verse number="1">వారమ్న మొదొడ దివొస్ ఆయ్త్‌వర్‌తున్ నేటి సక్రె బయ్ బయ్ ఆనెకెన్ మగ్దలేనె నాట్న మరియల్ యేసున కూర్ ఇర్త బుయరితగ సొత్తంగ్. తె అద్ బుయరితున్ అడ్డమ్ ఇర్త బండ కూడుసి దిస్త.</verse>
				<verse number="2">అదెన్ సాటి, అద్ మరియల్, సీమొన్-పేతుర్తగ అని యేసు లాడ్ కియ్వల్ ఉండె వొరొర్ సిస్యనగ విచ్చెర్ సొంజి, “పర్బున కూర్దున్ అద్ వీచ్న బుయరితల్ బూరెయ్ వోసి, బగ ఇర్తెరొయ్ మాకున్ టావ సెలె” ఇంజెర్ వెహ్త.</verse>
				<verse number="3">తె పేతురు అని వోన్ సంగ మన్వల్ సిస్యల్ బుయరితగ సూడ్లె పెసితెర్.</verse>
				<verse number="4">వూర్ ఇవిర్ మీరె మాసి విచ్చెర్ మనెకె, వోర్ సిస్యల్ పేతుర్తున్ తెర్ మునె విచ్చెర్ సొంజి, వీచ్న బుయరితగ యెవ్తొర్.</verse>
				<verse number="5">అని బహిడలె వరిసి సూడ్తొర్. తె అగ సిరిప్ కూర్దున్ గూండి కీతంగ్ కప్డింగె వోన్ దిస్తంగ్. బతి వోర్ రొపొ నేంగ్మకి.</verse>
				<verse number="6">అస్కెన్ సీమొన్-పేతురు అగ యెవ్సి, రొపొ వీచ్న బుయరితగ నేంగ్తొర్. కూర్దున్ గూండి కీతంగ్ కప్డింగ్ అగ మత్తంగ్. యేసున తలతున్ గూండి కీత కప్డి గడి కీసి, మెయ్తంగ్ కప్డినల్ అలది మన్వల్ సూడ్తొర్.</verse>
				<verse number="7"></verse>
				<verse number="8">అస్కె వీచ్నగ మొదొల్ యెవ్తొర్ వోర్ సిస్యల్ రొపొ నేంగ్సి, సూడ్సి బరొస కీతొర్.</verse>
				<verse number="9">అస్కె గిర్, “కిరిస్తు సాసి తప్వక్ నేండంతొర్” ఇంజెర్ దర్మ-గ్రంత్‌నగ మన్వల్ గొస్టి వూర్కున్ అర్తమ్ ఆయ్లెకె మత్త.</verse>
				<verse number="10">అస్కె వూర్ ఇవిర్ మల్సి, తమ్వుర్‌గ సొత్తెర్.</verse>
				<verse number="11">బతి మగ్దలేనె నాట్న మరియల్ బుయరితున్ బహ్రి నిల్సి ఆడ్సెర్ మత్త. అహన్ ఆడ్సెర్ బహిడలె వరిసి సూడ్త.</verse>
				<verse number="12">అస్కె బెయ్ దవ్రలిక్ కప్డింగ్ పోండ్తుర్ ఇవిర్ బగవంతనుర్ దూతలిర్ దిస్తెర్. వూర్ యేసున కూర్ మత్త అద్ జాగతగ తలవడ్డ వొరొర్ అని కాల్వడ వొరొర్ ఉచ్చి మత్తెర్.</verse>
				<verse number="13">వూర్, “బాయి! బారి ఆడంతి?” ఇంజెర్ తాన్ పూసి కీతెర్. తె అద్, “పర్బున కూర్దున్ బుయరితల్ బూరెయ్ వోసి, బగ ఇర్తెరెయొ నాకున్ టావ సెలె” ఇంజెర్ మరియల్ వెహ్త.</verse>
				<verse number="14">అహన్ వెహ్చి, పెజె తిరిత. అస్కె యేసు నిల్సి మన్వల్ సూడ్త బతి, వోరె యేసు ఇంజెర్ వొడ్కె మాయ్మకి.</verse>
				<verse number="15">అస్కె యేసు, “బాయి బారి ఆడంతి? అని బోన్ సాటి మహ్క్‌సెర్ మంతి?” ఇంజెర్ పూసి కీతొర్. తె మరియల్, వోన్ వాడితగ మన్వల్ గడియల్ ఇంజెర్ సమ్జె మాసి, “దాద! నిమె పర్బున కూర్దున్ వోసి మంద్కితె, బగ ఇర్తియో వెహ. నన సొంజి కూర్దున్ వోంతొన్” ఇంజెర్ పూసి కీత.</verse>
				<verse number="16">తె యేసు, “మరియ!” ఇంజెర్ తాన్ కేయ్తొర్. అస్కె మరియల్ వోన్ బాజున్ మల్సి హెబ్రి బాసతె, “రబుని!” ఇంజెర్ కేయ్త. ‘బోద గురు’ ఇంజెర్ ఇదెన అర్తమ్.</verse>
				<verse number="17">యేసు తాన్ సంగ, “నన పొరొ బాబొనగ సొంద లాగర్. నాకున్ పియ్సి మన్మ. బతి నా తముక్నగ సొంజి, ‘నా బాబొయె మీ బాబొ ఆందుర్. నా బగవంతలె మీ బగవంతల్ ఆందుర్. పొరొ బగవంతనగ నన సొంజెర్ మంతొన్’ ఇంజెర్ వూర్కున్ వెహ” ఇంజి తాన్ వెహ్తొర్.</verse>
				<verse number="18">తె మగ్దలేనె నాట్న మరియల్ సిస్యలిర్‌గ సొంజి, “నన పర్బున్ సూడ్తొన్. పర్బు మీకున్ ఇవ్ గొస్టింగ్ వెహ ఇత్తొర్” ఇంజెర్ సిస్యలిర్‌కున్ వెహ్త.</verse>
				<verse number="19">అంటిత్కె పోద్రెక్ సిస్యలిర్ యూదుల్క్‌నుర్ అదికారిర్కున్ వెరిసి, తమొ మీరె మాసి మత్త రోతంగ్ కావక్ కెహ్చి, గొల్స్ వాట్సి రొపొ మత్తెర్. అస్కె యేసు వూర్ నడ్డుమ్ పావె మాసి, “మీకున్ సాంతి వాయి” ఇంజెర్ వెహ్తొర్.</verse>
				<verse number="20">అహన్ వెహ్త పెజె, తన్వంగ్ కెయ్కున్ అని డొకతున్ తొహ్తొర్. తె వూర్ సిస్యలిర్ పర్బున్ వొడ్కి పియ్సి, వెలె ఆనంద్ యేత్తెర్.</verse>
				<verse number="21">అస్కె యేసు ఉండె ఉంది జోక, “మీకున్ సాంతి వాయి! బాబొ నాకున్ దునియతగ రొహ్త తీర్, నన గిర్ మీకున్ దునియతె రొహంతొన్” ఇంజెర్ సిస్యలిర్‌కున్ వెహ్తొర్.</verse>
				<verse number="22">ఇహిన్ వెహ్చి, “ పవిత్ర ఆత్మ యేతట్” ఇంజెర్ వూర్ పొరొ హూకుర్ ఉహ్క్‌తొర్.</verse>
				<verse number="23">అని “మిరట్ బోనంగ్ పాప్క్‌తె మాపి కీంతిటొ, వూర్కున్ మాపి పుటంత. బోనంగ్ పాప్క్‌తె మాపి కియ్విటొ, వూర్కున్ మాపి పుటొ” ఇంజెర్ వెహ్తొర్.</verse>
				<verse number="24">యేసు వాసి మత్తొర్ అస్కె, బార జన్క్ సిస్యలిర్‌గటల్ యేమల్ ఇన్వల్ తోమల్ సెలె మత్తొర్.</verse>
				<verse number="25">అదెన్ సాటి సిస్యలిర్, “మమొట్ పర్బున్ సూడ్తొమ్!” ఇంజెర్ తోమన్ వెహ్తెర్. బతి తోమల్, “నన కుద్ పర్బునంగ్ కెయ్క్‌నగ మోలనె పాతంగ్ అవ్ గద్దిన్ సూడ్సి, అవెనగ బొటనె ఇట బీగర్ అని గొర్కతె కొట్త డొకతగ కెయ్ ఇర బీగర్, నన నమ్మొన్ ఇత్తెకె నమ్మొన్” ఇంజెర్ ఇత్తొర్.</verse>
				<verse number="26">అహన్ ఇంజి ఆట్ రోజ్క్ ఆత పెజె, తోమల్ అని మెయ్తుర్ సిస్యలిర్ ఉంది రోన్ కావడ్ కెహ్చి, గొల్చ్ వాట్సి మత్తెర్. తెర్ బతి, యేసు వూర్గ పావె మాతొర్. అని “మీకున్ సాంతి వాయి!” ఇంజెర్ ఇత్తొర్.</verse>
				<verse number="27">అహన్ ఇత్త పెజె తోమన్, “నీవంగ్ బొటనె నా కెయ్కున్ ఇట్సి సూడ. అని నీవ కెయ్ చహ్చి, నా డొకతగ ఇర్సి, బరొస సెలొర్ వోన్ మోడి ఆయ్వక్‌నె, బరొస వాలెని ఆసి మన్” ఇంజెర్ వెహ్తొర్.</verse>
				<verse number="28">అస్కె తోమల్, “హో, నా బగవంత! నా పర్బు!” ఇంజెర్ యేసున్ జవబ్ సీతొర్.</verse>
				<verse number="29">తె యేసు, “నిమె నాకున్ సూడ్సి బరొస కీతి. సూడ్వక్‌నె బరొస కియ్వలిర్‌కున్ వెలె ఆసిర్‌వాద్క్ పుటంతంగ్” ఇంజెర్ తోమన్ వెహ్తొర్.</verse>
				<verse number="30">ఇవె ఆయ్వ, యేసు సిస్యలిర్ మునె దుస్రొక్ వెలె మయ్మతంగ్ కామ్క్ కీతొర్. అవెన్ ఇద్ పుస్తక్‌నగ లిహి కియ్మకి.</verse>
				<verse number="31">బతి యేసుయె, బచి కియ్వల్ కిరిస్తు అని వోరె బగవంతనొర్ మరి ఆందుర్ ఇంజి నమ్కిట్‌తె, బస్కెట్ పిస్వల్ జిన్గని మీకున్ పుటన ఇంజెరెన్, ఇవ్ గొస్టింగ్ లిహి కియ్వల్ జర్గ్‌త.</verse>
			</chapter>
			<chapter number="21">
				<verse number="1">అద్ ఆత పెజె, యేసు ఉండె ఉంది జోక గలిలయ సమ్దుర్‌త డర్డితగ సిస్యలిర్‌కున్ ఇద్ తరికతె దిస్తొర్:</verse>
				<verse number="2">సీమొన్-పేతురు, యేమల్ ఇన్వల్ తోమల్, గలిలయ యేరియత కాన చహర్తొర్ నతనియేల్, జెబెదయినుర్ మర్క్ అని యేసునుర్ సిస్యలిర్‌గటల్ ఉండె ఇవిర్ మీరె మాసి మత్తెర్.</verse>
				<verse number="3">అస్కె సీమొన్-పేతురు, “నన మీన్క్ పియ్లె దాంతొన్” ఇంజెర్ వూర్కున్ వెహ్తొర్. తె వూర్, “మమొట్ గిర్ నీ సంగ వాంతొమ్” ఇంజెర్ ఇత్తెర్. అని సొంజి రూకతగ ఉద్‌తెర్ బతి, అద్ రాతున్ వూర్ బతంగె పియ్మకి.</verse>
				<verse number="4">పోడ్ద్ పెసినెకె, యేసు డర్డితె నిల్సి మత్తొర్ బతి, వూర్ సిస్యలిర్ వోన్ వొడ్కె మాయ్మకి.</verse>
				<verse number="5">అస్కె యేసు, “దాదలిర్నిట్! తిన్లె మీన్క్ పియ్తిట్ కి?” ఇంజెర్ పూసి కీతొర్. తె వూర్ “పియ్మకి” ఇంజెర్ వెహ్తెర్.</verse>
				<verse number="6">తె యేసు, “రూకత తిన బగ్ల మీవ జార్ వాటట్. అస్కె మీన్క్ అరంతంగ్” ఇంజెర్ వెహ్తొర్. తె వూర్ వెహ్త తీర్ జార్ వాడ్తెర్. అస్కె బెయ్ వెలె మీన్క్ అర్తంగ్. తె అద్ జార్దున్ రూకత్ పొరొ తహ పర్మకి.</verse>
				<verse number="7">అస్కె యేసు లాడ్ కియ్వల్ సిస్యల్, “వోర్ పర్బు ఆందుర్!” ఇంజెర్ పేతుర్తున్ వెహ్తొర్. తె అద్ గొస్టి కేంజ్త బరొబర్, వోర్ డూండ్కొల మత్త కాడ్కి, ఆంగ్డె కెర్తొర్ అని డర్డితె సొన్లె సమ్దుర్‌తగ డెయ్తొర్.</verse>
				<verse number="8">మెయ్తుర్ సిస్యలిర్ డర్డితల్ రండ్ నుహ్క్ (200) కూటంగ్ లంగ్ మత్త కాడ్కి, మీన్క్ అర్సి మన్వల్ జార్ ఊమ్సెర్ అదె రూకతె వాతెర్.</verse>
				<verse number="9">రూక డర్డితె యెవ్త పెజె, వూర్ రెయ్తెర్. అస్కె వూర్కున్ ఇచుంగ్ సారింగ్ అని గొకన్ పొరొ వాట్సి మన్వలిక్ మీన్క్ దిస్తంగ్.</verse>
				<verse number="10">అస్కె యేసు, “మిరట్ ఇంకె పియ్తంగ్ మీన్క్‌నగటల్ ఇచుంగ్ పియ్సి వరట్” ఇంజెర్ ఇత్తొర్.</verse>
				<verse number="11">తె సీమొన్-పేతురు రూకతగ సొంజి, నోడె పియ్సి యేతల్ జార్దున్ డర్డితె ఊమ్తొర్. అద్ జార్ నూట పనస్ మూంద్ (153) డగుక్ మీన్క్‌నె నించి మత్త. తెర్ బతి అద్ జార్ సర్మకి.</verse>
				<verse number="12">అస్కె యేసు, “వాసి తింట్!” ఇంజెర్ సిస్యలిర్‌కున్ కేయ్తొర్. తె వోర్ పర్బు ఇంజి కరె మాత కాడ్కి, ‘నిమె బోని ఆంది?’ ఇంజెర్ బోరె వోన్ పూసి కియ్మకి.</verse>
				<verse number="13">తె యేసు సారింగ్ అని మీన్క్ వూర్కున్ తూసి సీతొర్.</verse>
				<verse number="14">యేసు సాసి-నేండ్త పెజె సిస్యలిర్‌కున్ దిస్వల్ ఇద్ మూడవ జోక ఆంద్.</verse>
				<verse number="15">వూర తిన్వల్ ఆత పెజె యేసు, “యోహన్తొర్ మరి సీమొన్! వీర్గటల్ తెర్ అదిక్ నాకున్ పెర్మ కీంతి కి?” ఇంజెర్ సీమొన్-పేతుర్తున్ పూసి కీతొర్. తె “హో పర్బు! నన పెర్మ కీంతొన్ ఇంజి నీకున్ టావయె” ఇంజెర్ పేతురు ఇత్తొర్. తె యేసు, “నా గొరె పిలన చొకొట్-వాయుట్ సూడ” ఇంజెర్ వెహ్తొర్.</verse>
				<verse number="16">ఉండె ఉంది జోక యేసు, “యోహన్తొర్ మరి సీమొన్! నాకున్ కరల్ పెర్మ కీంతి కి?” ఇంజెర్ పూసి కీతొర్. తె, “హో పర్బు! నన పెర్మ కీంతొన్ ఇంజి నీకున్ టావయె” ఇంజెర్ పేతురు ఇత్తొర్. తె యేసు, “నా గొరెన చొకొట్-వాయుట్ సూడ” ఇంజెర్ వెహ్తొర్.</verse>
				<verse number="17">మూడవ జోక యేసు, “యోహన్తొర్ మరి సీమొన్! నాకున్ కరల్ పెర్మ కీంతి కి?” ఇంజెర్ పూసి కీతొర్. ‘నాకున్ పెర్మ కీంతి కి?’ ఇంజెర్ మూడవ జోక పూసి కీత కాడ్కి, పేతురు దుక్సతె, “హో పర్బు! మీకున్ సమ్ది టావయె. నన నీకున్ పెర్మ కీంతొన్ ఇంజెర్ గిర్ టావయె” ఇంజెర్ ఇత్తొర్. తె యేసు, “నా గొరెన చొకొట్-వాయుట్ సూడ” ఇంజెర్ పేతుర్తున్ వెహ్తొర్.</verse>
				<verse number="18">అని “ఇద్ సతెమ్ ఆంద్. డియొని మనెకె నీవ నిమె నడి ఆవ్రి కీసి, నీకున్ పసంద్ వాత జాగతగ దాంతి. బతి బుడియని ఆత పెజె, నిమె కెయ్క్ చహ్చి మనెకె, ఉండె వొరొర్ నీకున్ దొహ్చి, పసంద్ సెలె అద్ జాగతె వోంతొర్” ఇంజెర్ యేసు వెహ్తొర్.</verse>
				<verse number="19">పేతురు బాతల్ మరన్ ఆసి, బగవంతన్ మయ్మ తరంతొర్ ఇన్వల్ తొహ్లె, యేసు ఇహిన్ వెహ్తొర్. అహన్ వెహ్త పెజె, “నా బక్తి పియ్సి తాక” ఇంజెర్ ఇత్తొర్.</verse>
				<verse number="20">పస్క సడ్ద జేవున్ కీనెకె, పర్బునగ ఉండె ఇచుర్ కరుమ్ ఉర్న్‌గె మాసెర్, ‘పర్బు! వోర్ బోర్ ఆందుర్?’ ఇంజెర్ పూసి కీతొర్ వోర్, యేసు లాడ్ కియ్వల్ సిస్యల్, తమ్వ పెజెయ్ వాసెర్ పేతుర్తున్ దిస్తొర్.</verse>
				<verse number="21">తె వోన్ సూడ్సి పేతురు, “పర్బు! వేన్ బతల్ జర్గంత?” ఇంజెర్ యేసున్ పూసి కీతొర్.</verse>
				<verse number="22">తె యేసు, “నన ఉందుంది జోక వానల్ వేరి, వోర్ మన్వల్ నాకున్ పసంద్ మత్తెకె, వోన్ బారెతె నీక్ బతల్ ఆయి. సిరిప్ నిమె నా బక్తి పియ్సి తాక” ఇంజెర్ పేతుర్తున్ వెహ్తొర్.</verse>
				<verse number="23">అదెన్ హిందల్, వోర్ సిస్యన మరన్ ఆయొ ఇన్వల్ గొస్టి బక్తలిర్ నడ్డుమ్ కప్త. బతి యేసు లాడ్ కియ్వల్ సిస్యన్ బారెతె, అహన్ వెహ్మకి. సిరిప్, “నన ఉందుంది జోక వానల్ వేరి, వోర్ మన్వల్ నాకున్ పసంద్ మత్తెకె, వోన్ బారెతె నీక్ బతల్ ఆయి” ఇంజెర్ వెహ్తొర్.</verse>
				<verse number="24">యేసు లాడ్ కియ్వల్ వేర్ సిస్యలె ఇవ్ గట్నన్ సూడ్సి, గవ వెహ్లె, ఇవ్ సమ్దొన్ లిహి కీతొర్. వేన గవ సతెమ్ ఇంజెర్ మాకున్ టావ.</verse>
				<verse number="25">యేసు బొమిత్ పొరొ కీతంగ్ కామ్క్ ఉండె వెలె మంతంగ్. అవెనల్ హర్ ఉందితున్ పోడి కీసి లిహి కీతెకె, అవ్ పుస్తకున్ ఇర్లె, ఇద్ దునియత జాగ యెవొ ఇంజెర్ నన సోంచ్ కీంతొన్.</verse>
			</chapter>
		</book>
		<book number="44">
			<chapter number="1">
				<verse number="1">మాన్-మర్యద వాలె తియొపిల సాబ్! యేసు సురు కీతంగ్ సమ్దొ కామ్క్ అని వెహ్తంగ్ బోదన్ బారెతె, నావ మొదొడ గ్రంత్‌నగ లిహి కీతొన్.</verse>
				<verse number="2">యేసు పర్బు స్వర్గ్‌నె మల్సి సొనల్ వేరి, తన నేమి కీతుర్ సిస్యలిర్‌కున్ పవిత్ర ఆత్మత సక్తితె సూచనంగ్ సీతొర్.</verse>
				<verse number="3">దుక్సంగ్ బోగె మాసి, సాసి-నేండ్త పెజె తన్వుర్ సిస్యలిర్‌కున్ జీవతెన్ మంతొన్ ఇన్వల్ వెలె తీర్క్‌నె నిరుపన్ కీసి తొహ్తొర్. అహన్ పర్బు చాలిస్ (40) రోజ్క్‌నగ వెలె జోకంగ్ వూర్కున్ దిసెర్ మంజి, బగవంతన రాజున్ బారెతె బోద కీతొర్.</verse>
				<verse number="4">యేసు ఉంది జోక తింజెర్ మనెకె, “యోహన్ యేతె బాప్తిస్‌మ సీతొర్ బతి, కహి రోజ్క్‌నె నా బాబొ పవిత్ర ఆత్మతె మీకున్ బాప్తిస్‌మ సీంతొర్. ఇద్ నన మొదొల్ మీకున్ వెహ్త వాగ్దన్ బర్పుర్ ఆనల్ వేరి యెరుసలెమ్ నగుడున్ సుటి కీసి, అసలె సొన్మట్” ఇంజెర్ సిస్యలిర్‌కున్ హుకుమ్ సీతొర్.</verse>
				<verse number="5"></verse>
				<verse number="6">వూర్ సిస్యలిర్ అహన్ మీరె మాసి, “పర్బు, నిమె ఇజ్రయేల్ లోకుర్ పొరొ రాజ్ తాకుస్వల్ కాలమ్ వాత కి?” ఇంజెర్ యేసున్ పూసి కీతెర్.</verse>
				<verse number="7">తె యేసు, “కాలమ్క్ అని వకత్క్ బాబొన అదికార్దె మంతంగ్. బతి అవెకున్ మిరట్ కరి కియ్వల్ జురత్ సెలె.</verse>
				<verse number="8">తెర్ బతి, పవిత్ర ఆత్మ మిహ్గ వాయర్. అస్కె మీకున్ సక్తి వాంత. ఇదెన్ హిందల్, మిరట్ యెరుసలెమ్నగ, మెయ్త యూదయతగ, సమరయతగన్ ఆయ్వ దునియతంగ్ సమ్దొ జాగనగ నా బారెత కబుర్ పచర్ కియ్లె, గవదార్క్ ఆంతిట్” ఇంజెర్ వెహ్తొర్.</verse>
				<verse number="9">అహన్ వెహ్చి, యేసు పొరొ స్వర్గ్‌నెకె తాచ్చి సొత్తొర్. అస్కె వూరంగ్ కడ్కున్ దిస్వక్‌నె ఉంది టెప కప్సి, వోన్ వోత.</verse>
				<verse number="10">అహన్ వూర్ నెహ్న పొరొ సూడ్సెర్ మత్తెర్. అస్కెనె బెయ్ దవ్రలిక్ పాంగుక్ పోండ్తుర్ ఇవిర్ మాయ్నలిర్ వూర్గ కరుమ్ నిల్సి,</verse>
				<verse number="11">“గలిలయ లోకుర్నిట్! మిరట్ బారి పొరొ హాబడెకె సూడ్సెర్ మంతిట్? వేర్ యేసు మిహ్గటల్ బహన్తె పొరొ స్వర్గ్‌నెకె తాచ్చి సొత్తొరొ, అహ్నె మల్సి ఉందుంది జోక వాంతొర్” ఇంజెర్ వెహ్తెర్.</verse>
				<verse number="12">అస్కె వూర్ సిస్యలిర్ అద్ ఒలివ మరక్న గుటతల్ యెరుసలెమ్ పెసితెర్. అద్ గుట యెరుసలెమ్నల్ ఉంది కిలొ మీటర్ లక్ మత్త.</verse>
				<verse number="13">వూర్ సిస్యలిర్ నగుడె యెవ్సి, తమ మన్వల్ మిదెత కమ్రతగ సొత్తెర్. వూర్ సిస్యలిరంగ్ పొరొల్క్: పేతురు, యోహన్, యాకొబు, ఆంద్రెయల్, పిలిపు, తోమల్, బర్తలొమయి, మత్తయి, ఆల్పయినొర్ మరి యాకొబు, జెలొతె ఇంజెర్ కేయ్వల్ సీమొను, ఉండె దుస్రొర్ యాకొబ్నొర్ మరి యూదల్.</verse>
				<verse number="14">వీర్ సిస్యలిర్ బరొబర్ యేసున అవల్ మరియల్, యేసునుర్ తముక్ అని ఉండె కహితంగ్ వెయ్లొక్, వీర్ సమ్దిరె మీరె మాసి, తమ్వ మన్-దిల్తె బస్కెట్ ఉంది తీర్ పార్తన కీందిర్.</verse>
				<verse number="15">అద్ తీర్దె ఉంది దియ, యేసున్ నమ్తుర్ వూర్ మీరె మాతెర్. వూర్ సమ్దిర్ నూట వీస (120) జన్క్ మత్తెర్. అస్కె పేతురు నిల్సి ఇహిన్ ఇత్తొర్:</verse>
				<verse number="16">“నావుర్ దాదలిర్-బాయిక్నిట్! యేసున్ పియ్సి వోయ్వలిర్‌కున్ సరి తొహ్వల్ యూదన్ బారెతె, తొలె పవిత్ర ఆత్మ దావిద్న కెయ్దె దర్మ-గ్రంత్‌నగ లిహి కియుస్తంగ్ గొస్టింగ్ తప్వక్ పూరె మాయ లాగర్.</verse>
				<verse number="17">వేర్ యూదల్ మా రొపొ వొరొర్ ఆసి, ఇద్ సేవతగ ఈస యేత్తొర్.</verse>
				<verse number="18">కరబ్-పాన్దున్ హిందల్, వోర్ యూదన్ కొతంగ్ పుడ్తంగ్. అవ్ కొతనె ఉంది పొలమ్ యేత్తొర్. అద్ ఆత పెజె, గప్-ముడ్గెంగ్ పొరొడల్ అర్త కాడ్కి, వోన పెటి పెయ్సి, పొద్దుక్ బహ్రి అర్తంగ్.</verse>
				<verse number="19">వోన మరన్త గొస్టి యెరుసలెమ్నుర్ సమ్దిర్‌కున్ కరె మాత కాడ్కి, వూర బాసతె అద్ పొలమున్ ‘అకెల్దమ’ ఇందిర్. ‘నెతుర్ బొమి’ ఇంజెర్ ఇదెన అర్తమ్.</verse>
				<verse number="20">పేతురు ఉండె గిర్ ఇహిన్ వెహ్తొర్: ‘వోర్ మాయ్నన బొమి పాడసి సొన్ని. అద్ బొమితగ బోరె మన్వెకె దానిర్’ అని అహ్నె, ‘వోన సేవత నవ్కరి ఉండె వొరొర్ ఆగుటి కియిర్’ ఇంజెర్ కీర్‌తన్క్‌న పుస్తక్‌నగ లిహి కీసి మంత.</verse>
				<verse number="21">అదెన్ సాటి, మరట్ ఇంకె యూదన్ బద్లి ఉండె వొరొన్ తప్వక్ నేమి కియ లాగర్. యోహన్ బాప్తిస్‌మ సీతొర్ అగటల్తె, వోర్ పర్బు స్వర్గ్‌నగ తాచ్చి సొనల్ వేరి, వోర్ మాయ్నల్ మా బరొబర్ అని యేసున్ సంగ మత్తొర్ ఆసి మంద లాగర్. అహన్ మన్వలిర్‌గటల్ బోన్తె నేమి కీంతటొ వోర్, పర్బు సాసి-నేండ్తొర్ ఇన్వడున్ గవదారల్ ఆంతొర్” ఇంజెర్ వెహ్తొర్.</verse>
				<verse number="22"></verse>
				<verse number="23">తె వూర్, మత్తయల్ అని బర్సబ ఇన్వల్ యోసెపున్ నిపుస్తెర్. (వేర్ యోసెపున్ యూస్తు గిర్ ఇందిర్.)</verse>
				<verse number="24">వూర్ సమ్దిర్ మీరె మాసి, “మా పర్బు, సమ్దిరంగ్ దిల్క్‌నగ బతల్ మంత ఇన్వల్ నీకున్ టావయె. యూదల్ తన్వ జాగతున్ సుటి కీసి, వోర్ కీత పాపున్ పియ్సి, బగ సొందనయొ అగ సొత్తొర్. ఇంకె వీర్ ఇవిర్గటల్ మా బరొబర్ సేవ కియ్లె, అపొస్‌తుల్క్ ఇంజి నేమి కీసి, మాకున్ తొహ” ఇంజెర్ యేసున్ పార్తన కీతెర్.</verse>
				<verse number="25"></verse>
				<verse number="26">పార్తన కీత పెజె, వూర్ ఇవిరంగ్ పొరొల్క్‌నె చిటింగ్ వాడ్తెర్. అస్కె మత్తియన పొరొల్ పెసిత. అదెన్ సాటి, వీర్ అక్ర జన్క్ అపొస్‌తుల్కున్ బరొబర్, మత్తియల్ గిర్ పర్బు నేమి కీతొర్ సిస్యల్ ఆతొర్.</verse>
			</chapter>
			<chapter number="2">
				<verse number="1">యూదుల్క్‌న పెంతెకొస్తు ఇన్వల్ సడ్ వాత. అంటిత్ యేసునుర్ సమ్దిర్ బక్తలిర్ ఉంది జాగ మీరె మాసి మత్తెర్.</verse>
				<verse number="2">అద్ వకత్నె హాబడల్ అచనక్ బెయ్ జోర్తె వడి వాతపినయ్ ఆవజ్ వాత. అద్ ఆవజ్నె వూర్ ఉచ్చి మన్వల్ రోన్ రోంజ్‌త.</verse>
				<verse number="3">అస్కె వూర్కున్ వెంజెకున్ దాత్నంగ్ తడ్మితంగ్ జార్క్ దిస్తంగ్. అవ్ పాకె మాసి, హర్ వొరొన్ పొరొ రెయ్తంగ్.</verse>
				<verse number="4">అస్కె వూర్ సమ్దిర్ పవిత్ర ఆత్మతె నించి, అద్ ఆత్మ మదత్ కీతెకమన, దుస్రొక్ దుస్రొక్ బాసనె వడ్క్‌వల్ మొదొల్ కీతెర్.</verse>
				<verse number="5">అద్ గట్కతె హాబడున్ బూడ్ మన్వలిక్ సమ్దొ దేస్క్‌నల్ యూదుల్క్‌న జాతితుర్ బక్తలిర్ యెరుసలెమ్నగ వాసి మత్తెర్.</verse>
				<verse number="6">అద్ ఆవజ్ వాతతున్ హిందల్, వూర్ బక్తలిర్ అగ మీరె మాతెర్. తమ్వ తమ్వ బాస, యేసునుర్ బక్తలిర్ వడ్క్‌వల్ కేంచి, వూర్ యూదుల్క్, “అరె వీర్కున్ సూడట్! వీర్ వడ్క్‌వలిర్ సమ్దిర్ గలిలయతురె ఆందిర్.</verse>
				<verse number="7"></verse>
				<verse number="8">తెర్ బతి, మహ్గ మన్వలిర్ హర్ వొరొన సొంత బాస బహన్ వడ్క్‌సెర్ మంతెర్?” ఇంజెర్ వెలె గుల్ ఆతెర్.</verse>
				<verse number="9">“ఇగె మరట్, పార్తియ, మాది, ఎలామి, మెసొపొటెమియ, యూదయ, కపదొకియ, పొంతు, ఆసియ, పుర్గియ, పంపులియ, ఈజిప్ట్ దేస్క్‌నల్ అని లిబియ దేస్న కురెని నగుడ ఆజు-బాజుత యేరియతల్ గిర్ మంతట్. అహ్నె రోమ్ నగుడుర్ యూదుల్క్ అని యూదుల్క్‌న దర్మతగ నేంగ్తుర్ కెర్‌తియుల్క్, అరబియుల్క్ గిర్ మంతట్. బగవంతనంగ్ మయ్మతంగ్ కామ్కున్ బారెతె, మా సమ్దిరంగ్ బాసనె వీర్ బహన్ వడ్క పర్సెర్ మంతెర్?” ఇంజెర్ తకపిక ఆసి, వొరొన్ వొరొర్ పూసి కీతెర్.</verse>
				<verse number="10"></verse>
				<verse number="11"></verse>
				<verse number="12"></verse>
				<verse number="13">బతి వూర్గటల్ కహి జన్క్, “వీర్ ఉట నిసతె, అహన్ వడ్క్‌సెర్ మంతెర్” ఇంజెర్ చేడి కీతెర్.</verse>
				<verse number="14">అద్ కేంచి, పేతురు అక్ర జన్క్ సిస్యలిర్ సంగ తేచ్చి నిల్తొర్ అని బెయ్ జోర్తె, “యూదయతగ మన్వలిర్ అని యెరుసలెమ్నగ మన్వలిర్ సమ్దిర్ నా లోకుర్నిట్! ఇద్ నన్ వెహ్వల్ గొస్టితున్ దిహన్తె కేంజట్.</verse>
				<verse number="15">మిరట్ సోంచ్ కీతపినయ్, వీర్ లోకుర్ ఉట నిసతె సెలుర్. బారితెకె, ఇంకె పోడ్ద్ పెసిసి గంటమెన్ గిర్ ఆసెర్ సెలె.</verse>
				<verse number="16">నిసతె సెలుర్ బతి, యోవెల్ పర్‌వక్తల్ వెహ్తపినయ్ ఇహిన్ జర్గ్‌సెర్ మంత:</verse>
				<verse number="17">‘ఇవ్ ఆక్రితంగ్ దివొస్క్‌నె నావ పవిత్ర ఆత్మతున్ సమ్ది జాతినుర్ మాయ్నలిర్ పొరొ వెడియంతొన్. మీవుర్ మరి-మియడ కెయ్దె నావంగ్ గొస్టింగ్ వెహుసంతొన్. మీవుర్ డియంగ్-డియుర్కున్ దర్‌సన్క్ తాత్కర్ తొహంతొన్. మీవుర్ బుడి-బుడియలిర్కున్ సప్నంగ్ వాయుసంతొన్.</verse>
				<verse number="18">వీరె ఆయ్వ వెయ్లొ-మాయ్నన బేద్-బావ్ సెల్వక్ నా సేవ్కలిర్ సమ్దిర్ పొరొ నావ ఆత్మతున్ వెడియంతొన్. అస్కె వూర్ నావంగ్ గొస్టింగ్ వెహంతెర్.</verse>
				<verse number="19">పొరొ హాబడగ అని బూడ్ బొమిత్ పొరొ వెలె తీర్క్‌నె మయ్మతంగ్ కామ్క్ తొహంతొన్. నెతుర్, తడ్మి అని పోయ వాయుసంతొన్.</verse>
				<verse number="20">పోడ్ద్ సికటిత్ దాత్ కార్యల్ ఆంత. నెలెంజ్ నెతుడున్ దాత్ రగల్ ఆంత. పర్బు వాయ్వల్ బెయ్ డగుర్ అని మయ్మ వాలె దివొసున్ మునెనె ఇవ్ సమ్దొ జర్గంతంగ్.</verse>
				<verse number="21">అస్కె పర్బున పొరొల్ ముట్సి పార్తన కియ్వల్, హర్ వొరొర్ బచె మాంతొర్’ ఇంజి బగవంతల్ వెహ్చెర్ మంతొర్” ఇంజెర్ ఇత్తొర్.</verse>
				<verse number="22">“ఇజ్రయేల్ లోకుర్నిట్! ఇవ్ గొస్టింగ్ కేంజట్. బగవంతల్ నజరేత్ చహర్దొర్ యేసున్ నేమి కీతతున్ తొహ్లె, వోన సక్తితె చమత్‌కార్క్‌ అని మయ్మతంగ్ కామ్క్ మీ నడ్డుమ్ కియుస్తొర్. అవ్ సమ్దొ మీకున్ టావయె.</verse>
				<verse number="23">బగవంతల్, తన్వ పిలన్తున్ అని బవిసత్న గియన్తున్ పియ్సి, యేసున్ మీ కెయ్దె హవ్లి కియ్లె వొప్తొర్. మిరట్ పాపెస్తలిర మదత్ యేచ్చి, మొద్నగ మోలనె పాయుసి, వోర్ యేసున్ జక్తిట్.</verse>
				<verse number="24">బతి బగవంతల్, మరన్తల్ వోన్ నేండుస్తొర్. అద్ మరన్ యేసున జీవతున్ దొహ్చి ఇర పర్మకి.</verse>
				<verse number="25">ఇదెన్ బారెతె, దావిద్ ఇహిన్ ఇత్తొర్: ‘బగవంతల్ బస్కెట్ గిర్ నా సంగన్ మంతొర్ ఇన్వల్ నాకున్ టావ. వోర్ నా కరుమ్ మన్వడున్ హిందల్, నాకున్ బతయ్ హాలి కియొ.</verse>
				<verse number="26">అదెన్ సాటి నావ దిల్ ఆనంద్నె నించి మంత. నావ వెంజెర్ బగవంతన వింతి కియ్వడె కుసితె మంత. అహ్నె నావ మేందొల్ గిర్ ఆసతె పిసంత.</verse>
				<verse number="27">బారితెకె, నావ ఆత్మతున్ సాన లోకమ్నగ సుటి కియ్వి. నిమె నీవొర్ పవిత్రవంతన మేందొడున్ కడియ సియ్వి.</verse>
				<verse number="28">నాకున్ జీవత సరి-మారగ్ తొహ్తి. నీ చర్నతె నాకున్ బర్పుర్ ఆనంద్ సీంతి’ ఇంజెర్ లిహి కీసి మంత.</verse>
				<verse number="29">“నావుర్ దాదలిర్-బాయిక్నిట్! మావ కాన్‌దాన్తొర్ దావిద్ రాజన్ బారెత గొస్టితున్ తప్వక్ మీకున్ వెహ లాగర్. బతల్ ఇత్తెకె, దావిద్ మార్త పెజె, వోన్ మాతి కీతెర్. అద్ వీచ్ నేండ్ వేరి, మా నడ్డుమ్ మంత.</verse>
				<verse number="30">వోర్ దావిద్ పర్‌వక్తల్ ఆత కాడ్కి, వోన కాన్‌దాన్త వేలితల్ పుట్తొర్ వొరొన్, వోన రాజ-గాదితగ ఉపుసంతొన్ ఇంజెర్ బగవంతల్ వాగ్దన్ సీత అద్ గొస్టి దావిదున్ టావయె.</verse>
				<verse number="31">‘బగవంతల్ వోన ఆత్మతున్ సాన లోకమ్నగ సుటి కియ్మకి. వోన మేందొడున్ కడియ సియ్మకి’ ఇంజెర్ బవిసతున్ సూడ్సి, కిరిస్తు నేండ్వడున్ బారెతె దావిద్ వెహ్తొర్.</verse>
				<verse number="32">బగవంతల్ యేసున్ మరన్తల్ నేండుస్తొర్. ఇదెన్ మమొటె గవ మంతొమ్.</verse>
				<verse number="33">యేసు స్వర్గ్‌నె సొంజి, ఇంకె బగవంతన తిన బగ్ల ఉచ్చి మంతొర్. ‘పవిత్ర ఆత్మతున్ మిహ్గ సారి కీంతొన్’ ఇంజెర్ మొదొల్ వెహ్త వాగ్దన్‌తున్ బగవంతల్ వోన్ సీతొర్. అద్ ఆత్మతున్, యేసు మా పొరొ వెడితొర్. ఇగె మిరట్ సూడ్వల్ కేంజ్వల్ అదె ఆంద్.</verse>
				<verse number="34">దావిద్ స్వర్గ్‌నగ పొరొ సొన్మకి బతి, ‘“నీ దుస్మన్-దార్కున్, నీవంగ్ కాల్కున్ బూడ్న కుతుడున్ దాత్, నన కీనల్ వేరి, నిమె నా తిన బగ్ల వాసి ఉద” ఇంజెర్ బగవంతల్ నా పర్బున్ సంగ వెహ్తొర్’ ఇంజి దావిద్ వెహ్తొర్.</verse>
				<verse number="35"></verse>
				<verse number="36">అదెన్ సాటి, మిరట్ మొద్నగ టాంగి కీతిట్ వోర్ యేసునె, పర్బు అని బచి కియ్వల్ కిరిస్తు ఇంజెర్ బగవంతల్ నేమి కీతొర్. ఇద్ గొస్టితున్ ఇజ్రయేల్ దేస్నుర్ సమ్దిర్ లోకుర్ తప్వక్ కరి కియ లాగర్” ఇంజెర్ వెహ్తొర్.</verse>
				<verse number="37">ఇవ్ పేతురు వెహ్వలిక్ గొస్టింగ్ వూర్ లోకురంగ్ దిల్కున్ లాగ్తంగ్. తె వూర్, “తాదల్-తముర్నిట్! మమొట్ బతల్ కియన ఇంతిట్?” ఇంజెర్ పేతుర్తున్ అని మెయ్తుర్ అపొస్‌తుల్కున్ పూసి కీతెర్.</verse>
				<verse number="38">తె పేతురు, “మిరట్ కీతంగ్ పాప్కున్ సాటి చుక్ చుకె మామ్టు. మీవ మన్దున్ మార్యుసి, యేసు కిరిస్తున పొరొడె బాప్తిస్‌మ యేతట్. అస్కెనె మిరట్ కీతంగ్ పాప్క్ మాపి ఆంతంగ్ అని పవిత్ర ఆత్మత వరమ్ బగవంతనల్ మీకున్ పుటంత.</verse>
				<verse number="39">ఇద్ వాగ్దన్‌తున్ మీ సాటి, మీవ మరి-మియడ్ సాటి, పర్బు ఆయ్వల్ బగవంతల్ తన్గ కేయ్తుర్ లంగ్ మన్వలిర్ మా సమ్దిర్ సాటి మంత” ఇంజెర్ వెహ్తొర్.</verse>
				<verse number="40">ఇహిన్ పేతురు వెలె తీర్క్‌నె గవంగ్ వెహ్చి, “వాక్డియల్ బుది మన్వల్ ఇద్ పిడితుర్గటల్ బచె మామ్ట్” ఇంజెర్ వూర్కున్ జుల్మ కీతొర్.</verse>
				<verse number="41">పేతురు వెహ్త బోదతున్ వొప్తుర్ వూర్ బాప్తిస్‌మ యేత్తెర్. అద్ నేటి లగ్-బగ్ మూంద్ హజర్క్ మాంది యేసున్ పొరొ బరొస ఇర్సి, బక్తలిర్ ఆతెర్.</verse>
				<verse number="42">వీర్ బక్తలిర్ అపొస్‌తుల్క్ వెహ్త బోద తీర్ తాక్సెర్, మీరె మాసెర్, కానె తూసి తింజెర్ అని పార్తన కీసెర్ మందిర్.</verse>
				<verse number="43">అస్కె వెలె చమత్‌కార్క్‌ అని మయ్మతంగ్ కామ్క్ అపొస్‌తుల్క్‌న కెయ్దె పర్బు కియుస్తొర్. హర్ వొరొనగ బగవంతన్ పొరొ బావ్-బక్తితె మందన ఇన్వల్ వెరె పుట్త.</verse>
				<verse number="44">బక్తలిర్ సమ్దిర్ ఉంది ఆసి, తమ్గ మత్త అద్ సమ్దొతున్ తూసెర్ మందిర్.</verse>
				<verse number="45">ఇదె ఆయ్వ వూర్ తమ్వ దన్-దవ్లత్ వొమ్సి, బోన్ బచొర్ జురత్ మత్తయొ అచొర్ సమ్దిర్‌కున్ తూసి సీందిర్.</verse>
				<verse number="46">వీర్ సమ్దిర్ గిరె తన్-మన్దె ఉంది తీర్ బావ్-బక్తితె, హర్ దివొస్ మందిర్తగ మీరె మాసి, బగవంతన్ డగుర్-పాన్ సీందిర్. రొహ్క్‌నగ మీరె మాసి, కానెతున్ తూసి తిందిర్. కపట్ సెలె అద్ మన్దె కుసితె మందిర్. పర్జ సమ్దిర్ గిర్ వీర్కున్ వెలె మాని కీందిర్. పర్బు తన బచి కీతుర్కున్, వూర్ బక్తలిర్‌గ రోజిత-రోజి మీరి కీందుర్.</verse>
				<verse number="47"></verse>
			</chapter>
			<chapter number="3">
				<verse number="1">పేతురు అని యోహన్, ఉంది దియ దుపరి మూంద్ నేక్నెకె పార్తన కియ్లె మందిర్తగ సొత్తెర్.</verse>
				<verse number="2">అద్ మందిర్త ‘బెయ్ సోబ’ ఇన్వల్ డెరొటతగ వొరొర్ పుట్‌-గడ్మితల్ కూటల్ మన్వన్ కహితుర్ జన్క్ రోజి తచి ఉపుసీందిర్. వోర్ కూటల్ అద్ మందిర్తగ రొపొ సొన్వలిర్‌కున్ బిచెమ్ తల్క్‌సెర్ మందుర్.</verse>
				<verse number="3">పేతురు అని యోహన్ మందిర్తగ రొపొ సొన్లె ఆనెకె, వూర్కున్ సూడ్సి వోర్ కూటల్ బిచెమ్ తల్క్‌తొర్.</verse>
				<verse number="4">తె వూర్ కూటన్ దిహన్తె సూడ్సి పేతురు, “మహ్కె సూడ” ఇంజెర్ వోన్ ఇత్తొర్.</verse>
				<verse number="5">అస్కె వూర్ బతయ్ సియ్మడ్ మందర్ ఇంజెర్ వోర్ ఆసతె వూర్కె సూడ్తొర్.</verse>
				<verse number="6">తె పేతురు, “నహ్గ సోనె-కూర సెలె బతి, నహ్గ మంత అదెనె నీకున్ సీంతొన్. నజరేత్నొర్ యేసు కిరిస్తున పొరొడె తాక” ఇంజెర్ వెహ్తొర్.</verse>
				<verse number="7">అని వోన తిన కెయ్ పియ్సి తెహ్తొర్. అహన్ తెహ్నెకె వోనంగ్ కాల్క్‌నంగ్ సిర-దోర మోక్డి ఆసి, సక్తి వాత.</verse>
				<verse number="8">తె వోర్ కూటల్ చంగ్నె తేచ్చి తాక్వల్ సురు కీతొర్. అహన్ బెయ్ కుసితె చంగ చంగ డెయ్సెర్, బగవంతన్ వింతి కీసెర్, వూర్ బరొబర్ అద్ మందిర్త ఆవ్రత్ రొపొ సొత్తొర్.</verse>
				<verse number="9">అస్కె పర్జ సమ్దిర్ వోర్ తాక్వల్ అని బగవంతన్ వింతి కియ్వల్ సూడ్తెర్.</verse>
				<verse number="10">అని మందిర్త, ‘బెయ్ సోబ’ ఇన్వల్ డెరొటతగ బిచెమ్ తల్క్‌సెర్ మందుర్ వోర్ కూటల్ వేరె ఆందుర్ ఇంజెర్ వూర్ వొడ్కి పియ్తెర్. వోర్ చొకొట్ ఆత అద్ మయ్మత కార్యతున్ సూడ్సి, వూర్ బెయ్ గుల్ ఆతెర్.</verse>
				<verse number="11">చొకొట్ ఆతొర్ వోర్ కూటల్, పేతుర్తున్ అని యోహన్తున్ సుటి కియ్వక్‌నె పియ్సిన్ మత్తొర్. వీర్ మందిర్త ఆవ్రతగ మన్వల్ సొలొమొన్ దొహ్పుసీత మండొప్నగ మత్తెర్. పర్జ గుల్ ఆసి, అగ విచ్చెర్ వాతెర్.</verse>
				<verse number="12">వూర్కున్ సూడ్సి, పేతురు, “ఇజ్రయేల్ దేస్నుర్ లోకుర్నిట్! ఇదెన్ బారెతె బారి గుల్ ఆసెర్ మంతిట్? మావ సక్తితె సెలెకె, మావ బక్తితె వేన్ చొకొట్ కీతపినయ్ మాకున్ బారి నిప్నె సూడంతిట్?</verse>
				<verse number="13">ఇహిన్ జర్గ్‌లె కారన్, అబ్రాహమ్, ఇసక్ అని యాకొబ్ ఇన్వలిర్ మా తొత్తుర్ సేవ కియ్వల్ బగవంతలె వోర్ కూటన్ చొకొట్ కీసి, తన్వొర్ సేవ్కల్ ఆయ్వల్ యేసున్ మయ్మ వానల్ కీతొర్. వోర్ యేసున్ మిరట్ అదికారిర కెయ్దె హవ్లి కీతిట్. అస్కె వోర్ పిలాతు పవిత్రవంతల్ అని నియత్నొర్ యేసున్ సుటి కియ్లె నిర్నయ్ యేత్తొర్ బతి, మిరట్ అదెన్ వొప్మకి. ఇదెన్ బద్లి, మాయ్నలిరంగ్ జీవంగ్ యేత్వన్ సుటి కీమ్ట్ ఇంజెర్ కోర్తిట్.</verse>
				<verse number="14"></verse>
				<verse number="15">బస్కెట్ పిస్వల్ జీవ సియ్వల్ మాల్కన్ మిరట్ జకుస్తిట్. బతి బగవంతల్ సాతుర్గటల్ వోన్ నేండుస్తొర్. ఇద్ గొస్టితున్ మమొటె గవ మంతొమ్.</verse>
				<verse number="16">యేసున పొరొడగ ఇర్త బరొసయె, ఇంకె కుద్ మీ కడ్క్‌నె సూడ్వల్ అని మీకున్ టావ మన్వల్ వేర్ కూటన్ చొకొట్ కియ పర్త. యేసునగ ఇర్త మా బరొసతున్ హిందలె, మీ మునె వేర్ బర్పుర్ చొకొట్ ఆసి మంతొర్.</verse>
				<verse number="17">తాదల్-తముర్నిట్! మిరట్ అని మీవుర్ అదికారిర్, అద్ వకత్నె టావ సెల్వ అహన్ కీతిట్ ఇంజెర్ నాకున్ టావయె.</verse>
				<verse number="18">బతి బగవంతల్, తన నేమి కియ్వల్ కిరిస్తు తక్‌లిబ్క్ బోగె మాయ లాగర్ ఇంజెర్ పర్‌వక్తలిర కెయ్దె వెహుస్త వచన్ పూరె మాయ్లెనె, ఇహిన్ జర్గుసీతొర్.</verse>
				<verse number="19">అదెన్ సాటి, మిరట్ కీతంగ్ పాప్కున్ చుక్ చుకె మాసి, బగవంతనెకె తిరియట్. అస్కె బగవంతల్ మీవంగ్ పాప్కున్ మాపి కీంతొర్.</verse>
				<verse number="20">అస్కెనె మీవంగ్ ఆత్మన్ పర్బు ఆరమ్ సీంతొర్. అని నేమి కీతొర్ వోర్ కిరిస్తున్ మీ సాటి బగవంతల్ రొహంతొర్. వోరె యేసు ఆందుర్.</verse>
				<verse number="21">తొలె పర్‌వక్తలిర్ వెహ్తప్ బగవంతల్ సమ్దొ పూనంగ్ కీనల్ వేరి యేసు పర్బు స్వర్గ్‌నెనె మంద లాగర్.</verse>
				<verse number="22">తొలె మోసె పర్‌వక్తల్, ‘పర్బు ఆయ్వల్ బగవంతల్ నాకున్ మిహ్గటల్ బహన్ నేమి కీతొరొ, అహ్నె వొరొర్ పర్‌వక్తన్ మీ కాన్‌దాన్‌తుర్గటల్ సారి కీంతొర్. వోర్ పర్‌వక్తల్ వెహ్త తీర్ తాకట్ ’ ఇంజెర్ వెహ్తొర్.</verse>
				<verse number="23">ఉండె మోసె, ‘ఉంది మోక వోర్ పర్‌వక్తల్ వెహ్త తీర్ తాకుర్ వూర్, బగవంతనుర్ బక్తలిర్‌గటల్ అలది ఆసి, నాసెడమ్ ఆంతెర్’ ఇంజెర్ గిర్ వెహ్తొర్.</verse>
				<verse number="24">సముయేల్ పర్‌వక్తనల్ మొదొల్ కీసి మెయ్తుర్ సమ్దిరె పర్‌వక్తలిర్, ఇవ్ దివొస్క్‌నె ఇహిన్ జర్గంత ఇంజెర్ కిరిస్తున్ బారెతె వెహ్తెర్.</verse>
				<verse number="25">అబ్రాహమున్ సంగ, ‘నీవ కాన్‌దాన్తున్ హిందల్ నన దర్తురిత్ పొరొడంగ్ సమ్ది జాతినుర్కున్ ఆసిర్‌వాద్ సీంతొన్’ ఇంజెర్ బగవంతల్ ఇత్తొర్. బగవంతల్ మా తొత్తుర్ సంగ ఇర్త నియమ్నగ మరట్ ఈసదార్క్ ఆసి మంతట్. బారితెకె మరట్ పర్‌వక్తలిర కాన్‌దాన్తుర్ ఆందట్.</verse>
				<verse number="26">బగవంతల్ తన్వొర్ సేవ్కల్ యేసున్ మహ్గ మొదొల్ సారి కీతొర్. మా సమ్దిర్‌కున్ మావ కరబ్-పాన్దల్ మలుసి, మాకున్ ఆసిర్‌వాద్ సియన ఇంజి, వోన ఇచ మత్త” ఇంజెర్ పేతురు వూర్కున్ వెహ్తొర్.</verse>
			</chapter>
			<chapter number="4">
				<verse number="1">పేతురు అని యోహన్ అహన్ పర్జతున్ బోద వెహ్చెర్ మనెకె, కటొడలిర్, మందిర్తగ కేప్వలిరొర్ అదికారి అని సదుకయుల్క్ అగ వాతెర్.</verse>
				<verse number="2">సాసి-నేండ పరంతెర్ ఇంజెర్ యేసున నమున యేచ్చి వీర్ ఇవిర్ పర్జతున్ వెహ్త కీనెకె, వూర్ అదికారిర్కున్ బెయ్ సోంగ్ వాత.</verse>
				<verse number="3">తె వూర్ అదికారిర్ పేతుర్తున్ అని యోహన్తున్ పియ్సి, అద్ పోడ్ద్ సొన్వల్ యేల ఆత కాడ్కి, ఇమున్ నేటి సక్రె వేరి జేల్దగ ఇర్తెర్.</verse>
				<verse number="4">తెర్ బతి వెలెటిర్ లోకుర్ వూర బోద కేంచి, బక్తలిర్ ఆతెర్. వూర్ బక్తలిర్ ఆతుర్ మాయ్నలిర సంకె లగ్-బగ్ సియుంగ్ హజర్క్ (5,000) మత్త.</verse>
				<verse number="5">ఇమున్ నేటి సక్రె అదికారిర్, పెదొల్క్ అని సాస్తిరిర్ యెరుసలెమ్న సన్‌హెద్రిన్‌తగ మీరె మాతెర్.</verse>
				<verse number="6">వూర్ మీరె మాతుర్గటల్ అన్నల్ ఇన్వల్ పెర్సొర్ కటొడల్, కయపల్, యోహన్, అలెగ్‌జాండర్ అని పెర్సొర్ కటొడన కుటుంబతుర్ గిర్ మత్తెర్.</verse>
				<verse number="7">అస్కె వూర్, పేతుర్తున్ అని యోహన్తున్ నడ్డుమ్ నిపుసి, “బద్ అదికార్దె అని బోన పొరొల్ వెహ్చి, ఇద్ కార్య కీతిట్?” ఇంజెర్ పూసి కీతెర్.</verse>
				<verse number="8">తె పేతురు పవిత్ర ఆత్మత సక్తితె నించి, “పర్జతుర్ అదికారిర్నిట్! పెదొల్క్‌నిట్!</verse>
				<verse number="9">కూటల్ చొకొట్ ఆతతున్ బారెతె, ‘వేర్ బహన్ చొకొట్ ఆతొర్?’ ఇంజెర్ మాకున్ సవల్ పూసి కీకొమ్ ఇంద్కిట్‌తె,</verse>
				<verse number="10">మిరట్ అని సమ్దిర్ ఇజ్రయేల్ లోకుర్ ఇద్ గొస్టి కరి కియ లాగర్. బతల్ ఇత్తెకె, నజరేత్ చహర్తొర్ యేసు కిరిస్తున పొరొడెన్ వేర్ కూటల్ చొకొట్ ఆసి, మీ మునె నిల్సి మంతొర్. మిరట్ వోర్ యేసున్ మొద్నగ మోలనె పాసి జక్తిట్ బతి, బగవంతల్ వోన్ నేండుస్తొర్.</verse>
				<verse number="11">వోర్ యేసున్ బారెతె గ్రంత్‌నగ ఇహిన్ లిహి కీసి మంత: ‘రోన్ దొహ్వలిర్ మిరట్ వాడి సీత బండ, ఇంకె సమ్దినగటల్ ముకె బండ ఆసి నిల్త’ అద్ బండ వేర్ యేసుయె ఆందుర్.</verse>
				<verse number="12">వేర్ యేసున పొరొడున్ సుటి కీసి, దర్తురిత్ పొరొ మన్వలిర బోనయ్ పొరొల్ మాకున్ బచి కియ పరొ” ఇంజెర్ వెహ్తెర్.</verse>
				<verse number="13">పేతురు అని యోహన్ సాడ కరిమకి అని యేసున్ సంగ మత్తుర్ ఆందిర్ ఇంజెర్ వూర్ అదికారిర్ కరి కీతెర్. తెర్ బతి, తమ్వ మునె వూర్ దర్యమ్‌నె వడ్క్‌వల్ సూడ్సి బెయ్ గుల్ ఆతెర్.</verse>
				<verse number="14">చొకొట్ ఆతొర్ వోర్ కూటల్ వూర్ పెజెయెన్ మత్త కాడ్కి, అదికారిర్ వూర్కున్ ఉల్ట బతయ్ ఇంద పర్మకి.</verse>
				<verse number="15">అదెన్ సాటి వూర్ అదికారిర్, “సన్‌హెద్రిన్‌తల్ బహ్రి సొంట్” ఇంజెర్ పేతురు అని యోహన్తున్ హుకుమ్ సీసి, “వీర్కున్ బతల్ కీకట్? డగుర్ మయ్మత కామ్ వూర్ హిందల్ జర్గ్‌త ఇంజెర్ యెరుసలెమ్నుర్ లోకుర్కున్ టావయ్. అద్ జర్గ్‌మకి ఇంజెర్ వెహ పర్వట్.</verse>
				<verse number="16"></verse>
				<verse number="17">బతి ఇద్ కామ్ పర్జత్ నడ్డుమ్ ఉండె పగ్రె మాయ్వక్ మన్లె, యేసున్ బారెతె బోన్ సంగన్ వడ్క్‌వ ఇంజి, వెరుసి సారి కీకట్” ఇంజెర్ తమ్వ తమ చర్చ కీతెర్.</verse>
				<verse number="18">అని వూర్ సిస్యలిర్‌కున్ ఉందుంది జోక కేయుసి, “మిరట్ యేసున పొరొడె ఇంగెడల్ వడ్క్‌మట్ అని బోద కరుస్మట్” ఇంజెర్ సన్‌హెద్రిన్‌తుర్ అదికారిర్ హుకుమ్ సీతెర్.</verse>
				<verse number="19">తెర్ బతి పేతురు అని యోహన్, “బగవంతన గొస్టి కేంజ్వడున్ తెర్, మీ గొస్టి కేంజ్వల్, బగవంతన నదుడ్ మునె బద్ నాయమ్ ఆంద్, సోంచ్ కీసి వెహట్.</verse>
				<verse number="20">మమొట్‌తె సూడ్త అదెన్, కేంజ్త అదెన్ వెహ బీగర్ మంద పరొమ్” ఇంజెర్ జవబ్ సీతెర్.</verse>
				<verse number="21">తె సన్‌హెద్రిన్‌తుర్ అదికారిర్కున్, పేతురు అని యోహన్తున్ బహన్ సిక్స వాటనయొ అర్తమ్ ఆయ్వ సొంజి, సిరిప్ ఉండె జరసి వెరుసి సుటి కీతెర్. బారితెకె, చొకొట్ ఆతొర్ వోర్ కూటల్ చాలిస్ (40) సాల్కున్ తెర్ అదిక్ వహితొర్ ఆందుర్. అని పర్జ సమ్దిర్ జర్గ్‌త అద్ కార్యతున్ పియ్సి, బగవంతన్ డగుర్-పాన్ సీసెర్ మత్తెర్.</verse>
				<verse number="22"></verse>
				<verse number="23">సుటె మాత బరొబర్ పేతురు అని యోహన్, యేసునుర్ బక్తలిర్‌గ సొంజి, డగుక్ కటొడలిర్ అని సన్‌హెద్రిన్‌తుర్ పెదొల్క్ ఇత్తంగ్ సమ్దొ గొస్టింగ్ వెహ్తెర్.</verse>
				<verse number="24">అవ్ గొస్టింగ్ కేంచి, వూర్ సమ్దిర్ తమ్వ మన్దె ఉంది తీర్, “బగవంత! నిమె హాబడున్, దర్తురితున్, సమ్దుర్‌కున్ అని అవెనగ మన్వలిక్ సమ్దొ జివ్రసున్ గడి కీతొని ఆంది.</verse>
				<verse number="25">బగవంత, ‘యూదుల్క్ ఆయుర్ వూర్ బారి సోంగ్నె హాలె మాతెర్? వూర్ పర్జ బారి వటి ఆగమె కరబ్న సోంచ్ కీతెర్? ఇద్ దునియతుర్ రాజలిర్ మీరె మాసి పర్బున్ అని వోర్ నేమి కీతొర్ కిరిస్తున్ బారి ఉల్ట ఆసి మంతెర్?’ ఇంజెర్ పవిత్ర ఆత్మతె నీవొర్ సేవ్కల్, మా తొత్తొర్ దావిద్ రాజన తొడ్దె వెహుసీతి.</verse>
				<verse number="26"></verse>
				<verse number="27">అదె తీర్దె ఇద్ నగుడె, హేరొద్ రాజల్, పొంతి పిలాతు గవర్నర్, ఇజ్రయేల్ దేస్నుర్ లోకుర్ అని యూదుల్క్ ఆయుర్ వూర్ సంగ మీరె మాతెర్. అని నిమె కిరిస్తు ఇంజెర్ నేమి కీతి. వోర్ పవిత్ర వాలె సేవ్కల్ యేసున్ దుస్మన్ ఆతెర్.</verse>
				<verse number="28">బగవంత! నీవ సక్తితె అని పిలన్తె బహన్ జర్గన ఇంజెర్ మొదొలె నిర్నయ్ కీతియొ, అహ్నె వూర్ జర్గుసీతెర్.</verse>
				<verse number="29">అని ఇంకె పర్బు, వూర వెరుస్వడున్ సూడ్సి, నీవ బోద బెయ్ దర్యమ్‌నె వెహ్లె, నీ సేవ్కలిర్ ఆయ్వలిర్ మాకున్ సక్తి సీమ్.</verse>
				<verse number="30">యెడ్కి-దుక్ వాలిర్కున్ చొకొట్ కియ్లె, నీవొర్ పవిత్ర సేవ్కల్ యేసున పొరొడె చమత్‌కార్క్‌ అని మయ్మతంగ్ కామ్క్ కియ్లె, నీ కెయ్ చహ్చి, సక్తి సీమ్” ఇంజెర్ బగవంతన్ పార్తన కీతెర్.</verse>
				<verse number="31">పార్తన కియ్వల్ ఆత పెజె, వూర్ మీరె మాత జాగ హాలె మాత. అస్కె బక్తలిర్ సమ్దిర్ గిరె పవిత్ర ఆత్మతె నించి, దర్యమ్‌నె బగవంతన వచన్ వెహ్వల్ మొదొల్ కీతెర్.</verse>
				<verse number="32">యేసునుర్ బక్తలిర్ మన్-దిల్తె ఉంది తీర్ బావ్-బక్తితె మత్తెర్. నావ నీవ ఇన్వక్‌నె హరియేక్ చీజున్ మీరె మాసి తూసెర్ పిస్వల్ సురు కీతెర్.</verse>
				<verse number="33">ఇదె ఆయ్వ, అపొస్‌తుల్క్ ఉండె అదిక్ సక్తితె, యేసు పర్బు సాసి-నేండ్తతున్ బారెతె గవంగ్ వెహ్తెర్. సమ్దిర్ బక్తలిర్ పొరొ బగవంతన పెర్మత-దయ అని ఆసిర్‌వాద్క్ వెలె మత్తంగ్.</verse>
				<verse number="34">రొహ్క్-రచంగ్ అని వావుర్-సేత్క్ మన్వలిర్ వొమ్సి, అద్ రకమ్ అపొస్‌తుల్క్‌నగ తచి సీందిర్. వూర్ బోన్ బచొర్ జురత్ మత్తయొ అచొర్ తూసి సీందిర్. ఇదెన్ హిందల్, వూర్గటల్ బోనె బతయ్ కమి సొన్మకి.</verse>
				<verse number="35"></verse>
				<verse number="36">సయ్‌పరస్ ఇన్వల్ లంకతొర్ లేవి కాన్‌దాన్తొర్ యోసెప్ మత్తొర్. వోన్ అపొస్‌తుల్క్ బర్నబ ఇన్వల్ పొరొల్ దొస్తెర్. ఇదెన అర్తమ్ మునె సొంట్ ఇంజెర్ వెహ్వల్ మాయ్నల్.</verse>
				<verse number="37">వోర్ తన్వ పొలమున్ వొమ్సి, వాత రకమున్ అపొస్‌తుల్క్‌నగ తచి సీతొర్.</verse>
			</chapter>
			<chapter number="5">
				<verse number="1">అననియ ఇన్వల్ వొరొర్ మాయ్నల్ మత్తొర్. ఉంది దియ వోర్ మాయ్నల్ అని వోన బాయ్కొ సపిరల్ మీరె మాసి, తమ్వ బొమితల్ ఇచుసి బాగమ్ వొమ్తెర్.</verse>
				<verse number="2">వొమ్త పెజె, వాత రకమ్నల్ ఇచుసి తమ్గ ఇర్లె బాయ్కొ గిర్ వొప్త. తె వోర్ ఇచుసి ఇర్సి, మెయ్త రకమ్ అపొస్‌తుల్క్‌నగ తచి సీతొర్.</verse>
				<verse number="3">అస్కె పేతురు, “అననియ, పవిత్ర ఆత్మతున్ మోసెమ్ కియ్లె, వాత రకమ్నల్ ఇచుసి ఇర్లె, నీవ దిల్తున్ సయ్తన్‌ద కెయ్దె బారి హక్లి కియుసీతి?” ఇంజెర్ పూసి కీతొర్.</verse>
				<verse number="4">“అదెన్ వొమ్వక్ మనెకె, నీవయ్ ఆంద్. వొమ్త పెజె గిర్, అద్ నిహ్గన్ మత్త. బతి బారి, నీవ దిల్తగ ఇహిన్ సోంచ్ కీతి? నిమె మాయ్నలిర్ సంగ ఆయొ బతి, బగవంతన్ సంగనె లబడ్ వడ్క్‌తి” ఇంజెర్ ఇత్తొర్.</verse>
				<verse number="5">ఇద్ గొస్టి కేంజ్నెకెనె, అననియల్ బూడ్ అర్సి, తన్వ జీవ సుటి కీతొర్. ఇదెన్ బారెతె, కేంజ్తుర్ వూర్కున్ వెలె దడ్కి పియ్త.</verse>
				<verse number="6">డియుర్ తేచ్చి, వోన కూర్దున్ పూన కప్డి గూండి కీతెర్ అని వోసి, మాతి కీతెర్.</verse>
				<verse number="7">లగ్-బగ్ మూంద్ గంటంగ్ ఆత పెజె, వోన వెయ్లొ అద్ జర్గ్‌త గట్న టావ సెల్వక్‌నెన్ అగ వాత.</verse>
				<verse number="8">పేతురు, “మిరట్ మీవ బొమితున్ ఇచొట్‌కె వొమ్తిట్ కి?” ఇంజెర్ సపిరన్ పూసి కీతొర్. తె అద్, “హో అచొట్‌కె” ఇంజెర్ వెహ్త.</verse>
				<verse number="9">తె పేతురు, “ఆడ్-మాడ్సొ ఇవిర్ ఆసి పర్బున ఆత్మతున్ బారి పరిక్స కీంతిట్? సూడ! నీ మాడ్సొన్ మాతి కీసి వాతుర్ డెరొటతగన్ మంతెర్. వూర్ నీకున్ గిర్ మాతి కియ్లె వోంతెర్” ఇంజెర్ వెహ్తొర్.</verse>
				<verse number="10">అస్కె యెంటనె సపిరల్ వోనంగ్ కాల్క్‌నగ అర్సి, తన్వ జీవ సుటి కీత. అద్ సూడ్సి, వూర్ డియుర్ తాన్ గిరె వోసి, తానొర్ మాడ్సొన్ కరుమ్ మాతి కీతెర్.</verse>
				<verse number="11">ఇదెన్ బారెతె కేంజ్తుర్ పూరొ చర్చితుర్‌కున్ అని దుస్రుర్ లోకుర్కున్ వెలె దడ్కి పియ్త.</verse>
				<verse number="12">పర్జతున్ నడ్డుమ్ వెలె చమత్‌కార్క్‌ అని మయ్మతంగ్ కామ్క్ అపొస్‌తుల్క్‌న కెయ్దె జర్గ్‌సెర్ మత్తంగ్. వూర్ అపొస్‌తుల్క్ అని బక్తలిర్ సమ్దిర్ సొలొమొన్త మండొప్నగ మన్-దిల్తె ఉంది ఆసి, హర్ రోజ్ మీరె మాందిర్.</verse>
				<verse number="13">పర్జ వూర్కున్ వెలె మాని కీందిర్ బతి, బోరె గిర్ వూర్ సంగ మీరె మాయ్లె, గటి-దీర్య కియ్మకి.</verse>
				<verse number="14">తెర్ బతి, తన్వ పొరొ బరొస ఇర్తుర్ వెలెటిర్ వెయ్లొ-మాయ్నన్ పర్బు బక్తలిర్‌గ మీరి కీతొర్.</verse>
				<verse number="15">ఇవ్ సమ్దొన్ పియ్సి పర్జ, పేతురు సరియ్ సొనెకె వోన దడ్మి అర్తెకె గిర్ యెడ్కి-దుక్నె మత్తుర్ చొకొట్ ఆంతెర్ ఇన్వల్ బరొసతె, వూర్కున్ తచి చాప్రన్ పొరొ, బీడర్కున్ పొరొ సరితున్ బగ్ల మీండుసీందిర్.</verse>
				<verse number="16">యెరుసలెమున్ సిర్ముట్‌నంగ్ చహర్క్‌నల్ వెలెటిర్ పర్జ యెడ్కి-దుక్ వాలిర్కున్, బూత్క్ సోప్రె మాతుర్కున్ పియ్సి గుబ్డంగ్ గుబ్డంగ్ వాందిర్. వూర్ సమ్దిర్ చొకొట్ ఆందిర్.</verse>
				<verse number="17">అస్కె పెర్సొర్ కటొడల్ అని వోన్ సంగ మన్వలిర్ సదుకయుల్క్‌న బాజ్నుర్ అదికారిర్, అపొస్‌తుల్కున్ పొరొ కుట కుట ఆతెర్.</verse>
				<verse number="18">వూర్ జుల్మతె అపొస్‌తుల్కున్ పియ్సి జేల్తె సోడుస్తెర్.</verse>
				<verse number="19">బతి బగవంతనొర్ దూతల్ అద్ రాతున్ వాసి, అద్ జేల్దంగ్ కావక్ తెరిసి వూర్కున్ బహ్రి వోతొర్.</verse>
				<verse number="20">బహ్రి వోసి, “మిరట్ మందిర్తగ సొంట్ అని అగ నిల్సి, ఇద్ పూన జిన్గనితున్ బారెతంగ్ సమ్దొ గొస్టింగ్ పర్జతున్ వెహట్” ఇంజెర్ వూర్కున్ ఇత్తొర్.</verse>
				<verse number="21">అద్ కేంచి బయ్ బయ్ ఆనెకె మందిర్తగ సొంజి, పర్జతున్ బోద వెహ్వల్ మొదొల్ కీతెర్. వోర్ పెర్సొర్ కటొడల్ అని వోన్ సంగ మన్వలిర్, ఇజ్రయేల్ పర్జతుర్ సన్‌హెద్రిన్‌తుర్ పెదొల్క్ సమ్దిర్‌కున్ కేయుసి ఉత్తెర్ అని అపొస్‌తుల్కున్ కేయుస్లె సిపాయిర్కున్ జేల్దగ సారి కీతెర్.</verse>
				<verse number="22">వూర్ సిపాయిర్ జేల్దగ సొంజి సూడ్తెకె, అపొస్‌తుల్క్ వూర్కున్ దిస్మకి. తె వూర్ మల్సి సొంజి,</verse>
				<verse number="23">“మమొట్ జేల్దగ సొంజి నెహ్న సూడ్తొమ్. బహన్ మత్త అహన్ కుంజి డబ వాట్సి మత్త. డెరొటనగ కేప్వలిర్ దిహన్తె కేప్సెర్ నిల్సి మత్తెర్. బతి వూర్ అపొస్‌తుల్క్ మాత్రమ్ జేల్దున్ రొపొ సెలుర్” ఇంజెర్ వెహ్తెర్.</verse>
				<verse number="24">అద్ గొస్టి కేంచి, వూర్ డగుక్ కటొడలిర్ అని మందిర్తగ కేప్వలిర్ సిపాయిరొర్ అదికారి, “అపొస్‌తుల్కున్ బతల్ ఆసి మందర్?” ఇంజెర్ గుల్ ఆతెర్.</verse>
				<verse number="25">అదె వకత్నె వొరొర్ మాయ్నల్ వాసి, “మిరట్ జేల్దగ వాట్సి మత్తిట్ వూర్, మాయ్నలిర్ మందిర్తగ నిల్సి పర్జతున్ బోద వెహ్చెర్ మంతెర్” ఇంజెర్ వెహ్తొర్.</verse>
				<verse number="26">ఇద్ కేంచి సిపాయిరొర్ అదికారి తన్వుర్ సేవ్కలిర్ సంగ సొంజి, పర్జ బండనె పానిర్ ఇంజెర్ వెరిసి, అపొస్‌తుల్కున్ జుల్మ కియ్వక్‌నె పియ్సి వాతెర్.</verse>
				<verse number="27">అని వూర్కున్ సన్‌హెద్రిన్‌తుర్ మునె నిపుస్తెర్. అస్కె పెర్సొర్ కటొడల్,</verse>
				<verse number="28">“ఇదెన్ మొదొలె యేసున పొరొడె బోద వెహ్మట్ ఇంజి, మీకున్ హుకుమ్ సీతొమ్. బతి ఇంకె సూడట్! మిరట్ యెరుసలెమ్ నగుర్ పూరొ, మీ బోదతున్ పగ్రి కీతిట్. అచొరె ఆయ్వ, యేసున మరన్త కసుర్ మా పొరొ వాట్లె సూడ్సెర్ మంతిట్” ఇంజెర్ ఇత్తొర్.</verse>
				<verse number="29">తె పేతురు అని కడ్మతుర్ అపొస్‌తుల్క్, “మమొట్ మాయ్నలిర హుకుమ్ పియ్సి ఆయొ బతి, బగవంతన హుకుమ్ పియ్సి తాక లాగర్” ఇంజెర్ వెహ్తెర్.</verse>
				<verse number="30">“మిరట్ మొద్నగ టాంగి కీసి జక్తిట్ వోర్ యేసున్, మా తొత్తురొర్ బగవంతల్ నేండుస్తొర్.</verse>
				<verse number="31">అద్ ఆత పెజె, యేసుయె రాజల్ అని బచి కియ్వల్ ఇంజెర్ మాని కీసి, బగవంతన తిన బగ్ల ఉపుస్తొర్. బారితెకె, ఇజ్రయేల్ పర్జతున్ చుక్ చుకె మాయ్లె అని వూరంగ్ పాప్క్‌నల్ మాపి పుట్లె ఉంది మోక సీసెర్ మంతొర్.</verse>
				<verse number="32">ఇవ్ గట్నన్, మమొట్ అని తన్వ హుకుమ్ పియ్సి తాక్వలిర్‌గ బగవంతల్ సీత పవిత్ర ఆత్మత గవ మంతొమ్” ఇంజెర్ వెహ్తెర్.</verse>
				<verse number="33">ఇద్ కేంచి, సన్‌హెద్రిన్‌తుర్ అదికారిర్కున్ బెయ్ సోంగ్ వాత. తె అపొస్‌తుల్కున్ జకన ఇంజెర్ నిర్నయ్ కీతెర్.</verse>
				<verse number="34">బతి దర్మత కానున్తున్ వెహ్వల్ సమ్దిర్ పర్జ మాని కియ్వల్ గురు, పరిసయుల్క్‌న బాజ్నొర్ గమలియెల్ సమ్దిర్ మునె నిల్సి, “అపొస్‌తుల్కున్ గట్కమెన్ బహ్రి రొహట్” ఇంజెర్ హుకుమ్ సీతొర్.</verse>
				<verse number="35">వూర్కున్ రొహ్త పెజె, “ఇజ్రయేల్ దేస్నుర్ నా తాదల్-తముర్నిట్! వీర్ అపొస్‌తుల్కున్ మిరట్ బతల్ కియ్లె ఆంతిటొ దిహన్తె సోంచ్ కీమ్ట్.</verse>
				<verse number="36">ఇదెన్ మునె, ‘బెయ్ డగున’ ఇంజెర్ తూదల్ ఇన్వల్ వెహ్తొర్. లగ్-బగ్ నాలుంగ్ నుహ్క్ (400) మాంది వోర్ వెహ్త తీర్ తాక్తెర్. వోన్ బోరెయ్ జక్తెర్. అస్కె వోన గొస్టి పియ్సి తాక్వలిర్ సమ్దిర్ పరర్ ఆసి, బతతునె కామి సియ్మకి.</verse>
				<verse number="37">అద్ ఆత పెజె జనొబ లెక్వల్ కాలమ్నె గలిలయతొర్ యూదల్ వాతొర్. కహితుర్ వోన గొస్టి పియ్సి తాక్తెర్. వోన్ గిర్ బోరెయ్ జక్తెర్. అస్కె వోనుర్ సిస్యలిర్ సమ్దిర్ గిర్ పరర్ ఆతెర్.</verse>
				<verse number="38">అదెన్ సాటి వీర్ అపొస్‌తుల్క్‌న జోలిత్ సొన్మట్. వీర్కున్ సుటి కీమ్ట్. బారితెకె ఉంది మోక వీర కార్య మాయ్నలిర్ తయర్ కీత మత్తెకె, అద్ నాసెడమ్ ఆంత.</verse>
				<verse number="39">బతి ఉంది మోక అద్ కార్య బగవంతన మత్తెకె, తాన్ నాసెడమ్ కియ పర్విట్. ఉంది మోక అహన్ కీకిట్‌తె, బగవంతన్ సంగ లడెయ్ కీతుర్ ఆంతిట్” ఇంజెర్ వెహ్తొర్.</verse>
				<verse number="40">వూర్ అదికారిర్ గమలియెల్ వెహ్త గొస్టితున్ వొప్తెర్. అపొస్‌తుల్కున్ కేయుసి పాయుస్తెర్ అని యేసున పొరొడె బోద వెహ్మట్ ఇంజెర్ హుకుమ్ సీసి, సుటి కీతెర్.</verse>
				<verse number="41">తె యేసున పొరొడున్ సాటి తమ్వ హిజత్ సొన్లె మోక వాత కాడ్కి, వూర్ అపొస్‌తుల్క్ వెలె కుసితె సన్‌హెద్రిన్‌తుర్గటల్ బహ్రి సొత్తెర్.</verse>
				<verse number="42">అని హర్ దివొస్ మందిర్తగ అని రొహ్క్ రొహ్క్ తిరిసెర్ యేసుయె కిరిస్తు ఆందుర్ ఇన్వల్ చొకొట్న కబుడున్ పచర్ కియ్వల్ బంద్ కియ్మకి.</verse>
			</chapter>
			<chapter number="6">
				<verse number="1">యేసునుర్ బక్తలిర జనొబ వెలె బడె మాసెర్ మత్త. అవ్ దివొస్క్‌నె గ్రీకు బాస వడ్క్‌వలిర్ యూదుల్క్, “మా రాండె వెయ్లొకున్ రోజిత కానె అని కొతన మదత్ బరొబర్ కీసెర్ సెల్విట్” ఇంజెర్ హెబ్రి బాస వడ్క్‌వలిర్ యూదుల్కున్ సంగ తగపర్ లాగ్తెర్.</verse>
				<verse number="2">తె యేసునుర్ బార జన్క్ అపొస్‌తుల్క్, బక్తలిర్ సమ్దిర్‌కున్ కేయుసీసి, “బగవంతన్ బారెత బోద వెహ్వడున్ సుటి కీసి, మమొట్ కానె అని కొతన్ సమ్దిర్‌కున్ తూసెర్ మన్వల్ బరొబర్ ఆయొ.</verse>
				<verse number="3">అదెన్ సాటి, దాదలిర్-బాయిక్నిట్! బర్పుర్ పవిత్ర ఆత్మతె అని బుది-గియన్తె మన్వలిర్ యేడ్విర్ జన్కున్ మిహ్గటల్ ఆచట్. వూర్కున్ ఇద్ కానె అని కొతంగ్ తూస్వడ సేవ కియ్లె మమొట్ నేమి కీంతొమ్.</verse>
				<verse number="4">అని మమొట్ మావ టేమున్ బస్కెట్ పార్తన కియ్లె అని బగవంతన్ బారెత బోద వెహ్వల్ సేవతున్ సాటి వాడకమ్ కీంతొమ్” ఇంజెర్ వెహ్తెర్.</verse>
				<verse number="5">వూర్ వెహ్త సమ్దిర్‌కున్ పసంద్ వాత. అదెన్ సాటి, వూర్గటల్ బగవంతన్ పొరొ బర్పుర్ బరొసతె అని పవిత్ర ఆత్మతె నించి మన్వల్ స్టీపెన్‌తున్, పిలిపున్, పొరొకొర్తున్, నికనోర్తున్, తీమొన్తున్, పర్మెనాసున్, నికొలసున్ నేమి కీతెర్. వేర్ నీకొలస్ అంతియొకయ నగుడల్ వాసి, యూదుల్క్‌న దర్మతగ మారితొర్ ఆందుర్.</verse>
				<verse number="6">బక్తలిర్ వూర్కున్ అపొస్‌తుల్కున్ మునె కేయుస్తెర్. అపొస్‌తుల్క్ సమ్దిరె వూర్ పొరొ కెయ్క్ ఇర్సి, పార్తన కీతెర్.</verse>
				<verse number="7">బగవంతన చొకొట్న కబుర్ బహన్ బహన్ పగ్రె మాతయొ, అహన్ అహన్ యెరుసలెమ్నగ బక్తలిర సంకె బడె మాత. అని వెలెటిర్ కటొడలిర్ గిర్ బరొస ఇర్తెర్.</verse>
				<verse number="8">స్టీపెన్‌తున్ పొరొ బగవంతన సక్తి అని పెర్మత-దయ మత్త కాడ్కి, వోర్ పర్జతున్ నడ్డుమ్ చమత్కార్ అని మయ్మతంగ్ కామ్క్ కీసి తొహ్తొర్.</verse>
				<verse number="9">బతి ఉంది దియ కురెని అని అలెగ్‌జాండ్రియ నగుక్నల్, కిలికియ అని ఆసియ యేరియన దాసి-పాన్దల్ సుటె మాతుర సునగోగ్నుర్ యూదుల్క్ స్టీపెన్‌తగ వాసి, జట్-పట్ లాగ్తెర్.</verse>
				<verse number="10">బతి స్టీపెన్‌తగ మన్వల్ బగవంతన ఆత్మ సీత బుది-గియన్తున్ మునె, వూర్ యూదుల్క్ నిల పర్మకి.</verse>
				<verse number="11">తె వూర్ యూదుల్క్ కహితుర్కున్ చడి కీసి, “వేర్ స్టీపెన్ మోసె పర్‌వక్తన్ అని బగవంతన్ రెహ్చి వడ్క్‌తొర్ ” ఇంజెర్ లబడ్ వెహుస్తెర్.</verse>
				<verse number="12">ఇద్ తరికతె అద్ గొస్టి పర్జతున్, పెదొల్కున్, సాస్తిరిర్‌కున్ కరె మాత. తె వూర్ సమ్దిర్ స్టీపెన్‌తున్ పొరొ సోంగున్ వాసి, సన్‌హెద్రిన్‌తుర్ అదికారిర్ మునె వోసి నిపుస్తెర్.</verse>
				<verse number="13">వోన్ బరొబర్ లబడ్ గవదార్కున్ గిర్ నిపుస్తెర్. తె వూర్, “వేర్ స్టీపెన్ ఇద్ పవిత్ర జాగతున్ బారెతె అని మోసెన కానున్తున్ బారెతె ఉల్ట వడ్క్‌సెర్ మంతొర్.</verse>
				<verse number="14">ఇదె ఆయ్వ, ‘నజరేత్నొర్ యేసు ఇద్ పవిత్ర జాగతున్ నాసెడమ్ కీసి, మోసె వెహ్తంగ్ రీతి-రివజ్కున్ మార్యుసి వాటంతొర్’ ఇంజి వెహ్తొర్” ఇంజెర్ వూర్ లబడ్ వెహ్తెర్.</verse>
				<verse number="15">అస్కె సన్‌హెద్రిన్‌తగ ఉద్‌తుర్ సమ్దిరె స్టీపెన్‌త మొకొమ్ దిహన్తె సూడ్తెర్. బారితెకె, వోన మొకొమ్ బగవంతనొర్ దూతన్ దాత్ జగ జగ మిడ్చెర్ దిస్త.</verse>
			</chapter>
			<chapter number="7">
				<verse number="1">అస్కె పెర్సొర్ కటొడల్, “ఇవ్ గొస్టింగ్ కరల్ ఆందుంగ్ కి?” ఇంజెర్ స్టీపెన్‌తున్ పూసి కీతొర్.</verse>
				<verse number="2">తె వోర్ స్టీపెన్, “నా తాదుర్-బాబుర్నిట్, కేంజట్! తొలె మావ కాన్‌దాన్తొర్ బాబొ అబ్రాహమ్ హారన్తగ వాయ్వక్ మొదొల్ మెసపొటెమియతగ మత్తొర్. అస్కె వోన్ మయ్మ వాలె బగవంతల్ దిసి, ‘నీవ దేసున్ నీవ చుటల్-బందున్ సుటి కీసి, నన తొహ్వల్ దేస్నగ సొన్’ ఇంజెర్ అబ్రాహమున్ వెహ్తొర్.</verse>
				<verse number="3"></verse>
				<verse number="4">అస్కె వోర్ కలిదియుల్క్‌న దేస్నల్, హారన్తగ సొంజి మత్తొర్. “అహన్ మనెకె, అబ్రాహమ్‌నొర్ బాబొ అగ మార్తొర్. మార్త పెజె, అబ్రాహమున్ బగవంతల్ మిరట్ ఇంకె మన్వల్, ఇద్ దేస్నగ వానల్ కీతొర్.</verse>
				<verse number="5">బతి వోన్ ఇద్ దేసున్ రొపొ కొజిమెండ్ బొమిత ఈస గిర్ సియ్మకి. బతి మరి-మియడ్ ఆయ్వక్ మనెకెనె, ‘ఇద్ బొమితున్ వోన సంతాన్దున్ సీంతొన్’ ఇంజెర్ వాగ్దన్ సీతొర్.</verse>
				<verse number="6">బతల్ ఇత్తెకె, ‘మొదొల్ నీవ సంతాన్దుర్ దుస్రొ దేస్నె దాంతెర్. అద్ దేస్నుర్ వీర్కున్ నాలుంగ్ నుహ్క్ (400) సాల్క్ దుక్స సీసెర్ దాసి-పాన్దె ఇరంతెర్.</verse>
				<verse number="7">అహన్ దాసి-పాన్దె ఇర్తుర్‌కున్ ఆక్రిత్ నన సిక్స సీంతొన్. అద్ సమ్దొ ఆత పెజె, నీవ సంతాన్దుర్ ఇగె మల్సి వాంతెర్. అస్కె నన ఇద్ దేసున్ వూర్కున్ సీంతొన్. ఇగె వూర్ నావ సేవ కీనిర్’ ఇంజెర్ బగవంతల్ అబ్రాహమున్ వెహ్తొర్.</verse>
				<verse number="8">తనకున్ అని అబ్రాహమ్‌న కాన్‌దాన్తుర్ నడ్డుమ్ తోల్ కత్రి కియన ఇన్వల్, ఉంది కార్యత నియమ్న నిసని ఆసి మందన ఇంజెర్ బగవంతల్ ఇర్తొర్. అదెన్ సాటి, అబ్రాహమ్ తన్వొర్ మరి ఇసక్ పుట్సి, ఆట్ రోజ్క్ ఆత పెజె, అద్ కార్య కియుస్తొర్. ఇసక్ తన్వొర్ మరి యాకొబున్ అని యాకొబ్ తన్వుర్ బార జన్క్ మర్కున్ అద్ కార్య కియుస్తొర్. వూర్ బార జన్క్ మర్కె బార కాన్‌దాన్కుర్ మొదొడుర్ మా బాబుర్ ఆందిర్.</verse>
				<verse number="9">వూర్ యాకొబ్నుర్ మర్క్ తమ్వొర్ తముర్ యోసెపున్ పొరొ కుట కుట ఆసి, దాసి-పాన్దె మన్లె, ఈజిప్ట్‌నుర్‌కున్ వొమ్తెర్. బతి బగవంతల్ వోన్ సాత్ సీతొర్.</verse>
				<verse number="10">వోన్ గాచర్-గండమ్నల్ బచి కీతొర్. బగవంతల్ యోసెపున్ బుది-గియన్ సీసి, ఆసిర్‌వాద్ సీతొర్. తె పరొ రాజల్ అద్ సూడ్సి, తన్వ రాజ్న అని సమ్దొ రోతున్ తాకుసన్‌ సాటి అదికారిన్ దాత్ వోన్ నేమి కీతొర్.</verse>
				<verse number="11">అస్కె ఈజిప్ట్ అని కనాన్ దేస్నగ కరు అర్త. తె మా తొత్తుర్‌కున్ తిన్లె కానె సెలె మత్త.</verse>
				<verse number="12">ఈజిప్ట్ దేస్నగ చందిత రాసి వెలె మంత ఇన్వల్ యాకొబ్ కేంచి, తన్వుర్ మర్కున్ మొదొల్ జోక అగ సారి కీతొర్.</verse>
				<verse number="13">అహన్ రెండవ జోక వూర్ వాత పెజె, యోసెప్ తన్వుర్ తాదల్-తముకున్ తన బోర్ ఇన్వల్ వెహ్తొర్. అని వూర్కున్ పరొ రాజనగ వోసి బేటి కీతొర్.</verse>
				<verse number="14">అస్కె యోసెప్ తన్వొర్ బాబొ యాకొబున్ అని కుటుంబతుర్ సమ్దొ సత్తర్ సియ్విర్ (75) జన్కున్ ఈజిప్ట్ కేయుస్తొర్.</verse>
				<verse number="15">తె యాకొబ్ అని వోన కుటుంబతుర్ ఈజిప్ట్ దేస్నె సొత్తెర్. అగ వోర్ అని మావుర్ తొత్తుర్ తాదుర్-బాబుర్ గిర్ సమ్దిర్ మార్తెర్.</verse>
				<verse number="16">అహన్ వెలె సాల్క్ ఆత పెజె, వూర కాన్‌దాన్తుర్ వూరంగ్ బొకన్ సేకెమ్ తత్తెర్. అని అబ్రాహమ్ హామొర్త సంతాన్దల్ యేత్త, వీచ్న బుయరితగ ఇర్తెర్.</verse>
				<verse number="17">“ఇదెన్ మునె, బస్కెతె బగవంతల్ అబ్రాహమున్ సీత వాగ్దన్‌తున్ పూరి కియ్వల్ వకత్ కరుమ్ వాతయొ, అస్కె ఈజిప్ట్‌నగ మా ఇజ్రయేల్ పర్జత జనొబ వెలె బడె మాత.</verse>
				<verse number="18">బతి అస్కె యోసెపున్ బారెతె వొడ్కి సెలొర్ వోర్, ఈజిప్ట్ దేస్నొర్ రాజల్ ఆతొర్.</verse>
				<verse number="19">వోర్ రాజల్ మా తొత్తుర్‌కున్ పసి కీసి, దాబి కీతొర్. బహన్ ఇత్తెకె, మొడ్డె-మొడ్డలిర్ పుడ్తెకె, వూర్కున్ బహ్రి ఇరుసి జకుసీందుర్.</verse>
				<verse number="20">అదె వకత్నె బగవంతనంగ్ కడ్కున్ బెయ్ సోబతె దిస్వల్ మోసెన జల్మ ఆత. మూంద్ మహినంగ్ వోర్ మొడ్డల్ అవల్-బాబొన రోన్ బెర్స్‌తొర్.</verse>
				<verse number="21">అద్ ఆత పెజె, మోసెన్ బహ్రి సుటి కీతెర్. అస్కె పరొ రాజన మియడ్ వోన్ వోటితె యేచ్చి, తన్వ పీటె జల్మ ఆతొర్ వోర్ మరిన్ మోడి పోసి కీత.</verse>
				<verse number="22">మోసె ఈజిప్ట్ దేస్నంగ్ సమ్దొ వియ్దంగ్ కరితొర్. వడ్క్‌వడగ అని కామ్ కియ్వడగ వెలె జేటి ఆతొర్.</verse>
				<verse number="23">“మోసెన్ చాలిస్ (40) సాల్క్ మనెకె, తన్వ ఇజ్రయేల్ పర్జతున్ సూడన ఇన్వల్ బుది పుట్త. తె వూర్కున్ సూడ్లె అగ సొత్తొర్.</verse>
				<verse number="24">అస్కె మోసె, ఇజ్రయేల్తొన్ వొరొర్ ఈజిప్ట్‌నొర్ జహ్వల్ సూడ్సి, వోర్ ఇజ్రయేల్తొన్ బచి కీతొర్. అని ఈజిప్ట్‌నొన్ జక్సి, ఇజ్రయేల్‌తొన పగ యేత్తొర్.</verse>
				<verse number="25">తన్వ హిందల్, వూర్ లోకుర్కున్ బగవంతల్ సుటి కియుసంతొర్ ఇంజెర్ సమ్జె మానిర్ ఇత్తొర్. బతి వూర్ సమ్జె మాయ్మకి.</verse>
				<verse number="26">దుస్రొ నేటి ఇవిర్ ఇజ్రయేల్ లోకుర్ జగ్డ కీసెర్ మత్తెర్. మోసె వూర్కున్ సూడ్సి, ‘దాదలిర్నిట్! మీవ మిరట్ బారి నోముర్ కీంతిట్? సాంతితె మంట్’ ఇంజెర్ మీరి కియన్ సాటి సూడ్తొర్.</verse>
				<verse number="27">బతి వూర్గటల్ తన్వొర్ సోప్తన్ నోముర్ కియ్వల్ మోసెన్ బగ్ల డగ్లి కీసి, ‘మా పొరొ అదికారిన్ దాత్ తస్వ కియ్లె, బోర్ నీకున్ నేమి కీతొర్?’ ఇంజెర్ పూసి కీతొర్.</verse>
				<verse number="28">అని ‘నినె ఈజిప్ట్‌నొన్ జక్తి. అహన్ నాకున్ గిర్ జకక ఇంతి కి బతల్?’ ఇంజెర్ ఇత్తొర్.</verse>
				<verse number="29">తె ఇద్ గొస్టి కేంచి, మోసె ఈజిప్ట్‌నల్ మిద్యాన్ దేస్నె పరర్ ఆసి సొత్తొర్. అని అగ మర్మింగ్ ఆసి, ఇవిర్ మర్కున్ జల్మ సీసి, పర్-దేసిన్ మోడి పిసెర్ మత్తొర్.</verse>
				<verse number="30">“వోర్ మోసె చాలిస్ (40) సాల్క్ ఆత పెజె, ఉంది దియ గొరెంగ్ మెహ్చెర్ సీనయి గుటత్ పొరొ సొత్తొర్. అగ ఉంది పొదెల పొచ్చెర్ మత్త. అవ్ జార్క్‌నగ బగవంతనొర్ వొరొర్ దూతల్ దిస్తొర్.</verse>
				<verse number="31">అద్ సూడ్సి మోసె గుల్ ఆసి, నెహ్న సూడ్క ఇంజెర్ కరుమ్ సొత్తొర్. తె ‘నన అబ్రాహమ్, ఇసక్ అని యాకొబ్ ఇన్వలిర్ నీవుర్ తొత్తురొర్ బగవంతన ఆందున్’ ఇన్వల్ లేంగ్ కేంజ వాత. అదెన్ సాటి, వోర్ దడ్కి తింజి, నెహ్న సూడ్లె గటి-దీర్య కియ్మకి.</verse>
				<verse number="32"></verse>
				<verse number="33">అస్కె బగవంతల్, ‘నీవంగ్ చెపుల్క్ తెండ. నిమె నిల్సి మన్వల్ పవిత్ర జాగ ఆంద్.</verse>
				<verse number="34">ఈజిప్ట్‌నగ నా పర్జ బోగె మాయ్వల్ కరబ్న దుక్సతున్ సూడ్తొన్. వూర ఆడ్వడున్ కేంజ్తొన్. వూర్కున్ అద్ దుక్సతల్ సుటి కియుస్లె, బూడ్ రెయ్సి వాతొన్. మల్సి నీకున్ ఈజిప్ట్ సారి కీంతొన్. ఇంకె సొన్’ ఇంజెర్ ఇత్తొర్.</verse>
				<verse number="35">‘మా పొరొ అదికారిన్ దాత్ తస్వ కియ్లె, బోర్ నీకున్ నేమి కీతొర్?’ ఇంజెర్ ఇజ్రయేల్ లోకుర్ మొదొల్ వేర్ మోసెన్ ఉల్ట తిరితెర్. బతి బగవంతలె, పొదెలతగ దూతన కెయ్దె వెహుసి, అదికారిన్ దాత్ అని సుటి కియుస్వన్ దాత్ మోసెన్ సారి కీతొర్.</verse>
				<verse number="36">వోర్ మోసె వూర్కున్ ఈజిప్ట్‌నల్ తర్నెకె, ఈజిప్ట్‌నగ, రగల్ సమ్దుర్‌తగ అని బోడి గుటనగ చాలిస్ (40) సాల్క్ వెలె చమత్‌కార్క్‌ అని మయ్మతంగ్ కామ్క్ కీతొర్.</verse>
				<verse number="37">‘బగవంతల్ నాకున్ మిహ్గటల్ బహన్ నేమి కీతొరొ, అహ్నె వొరొర్ పర్‌వక్తన్ మీ కాన్‌దాన్‌తుర్గటల్ సారి కీంతొర్’ ఇంజెర్ ఇజ్రయేల్ లోకుర్కున్ వెహ్వల్ వేర్ మోసెయ్ ఆందుర్.</verse>
				<verse number="38">బోడి గుటనగ మీరె మాయ్వల్ తొత్తుర సంగమ్నగ మంజి, సీనయి గుటతగ బగవంతనొర్ దూతన్ సంగ వడ్క్‌సి, మా సాటి జీవ వాలె వచన్ తర్వల్ వేర్ మోసెయ్ ఆందుర్.</verse>
				<verse number="39">“బతి మా తొత్తుర్, వోర్ వెహ్తప్ కేంజ్వక్‌నె వోన్ ఉల్ట తిరితెర్. మల్సి ఈజిప్ట్ సొందన ఇన్వల్ వూరంగ్ దిల్క్‌నె మత్త.</verse>
				<verse number="40">తె వూర్, ‘ఈజిప్ట్ దేస్నల్ మాకున్ తర్వల్ మోసెన్ బతల్ ఆతయొ టావ సెలె. మాకున్ మునె తాకుస్లె, పేన్క్‌నంగ్ మూర్తింగ్ నివ్డి కీమ్’ ఇంజెర్ అహరోన్తున్ పూసి కీతెర్.</verse>
				<verse number="41">అద్ గట్కతె వూర్ ఉంది పడ్డత మూర్తి నివ్డి కీసి, తాన్గ బలిదాన్ సీతెర్. తమ్వంగ్ కెయ్క్‌నె నివ్డి కీతత్ హిందల్ బెయ్ ఆనంద్నె మత్తెర్.</verse>
				<verse number="42">అస్కె బగవంతల్ హాబడగ మన్వలిక్‌న పూజ-పతెర కియ్లె వూర్కున్ సుటి కీతొర్. ఇద్ గొస్టి పర్‌వక్తలిర్ లిహి కీతంగ్ గ్రంత్క్‌నగ, ‘ఇజ్రయేల్ లోకుర్నిట్! మిరట్ బోడి గుటనగ చాలిస్ (40) సాల్క్ బలిదాన్క్ అని అర్పనంగ్ నా సాటి సీతిట్ కి బతల్? సియ్మకి!</verse>
				<verse number="43">మిరట్ నివ్డి కీసి పూజ కియ్లె మొలెక్ పేన్ద డేర అని రొంప ఇన్వల్ సుకుమ్ పేన్ద మూర్తితున్ తోచ్చి వోతిట్. అదెన్ సాటి మీకున్ అద్ బబులోన్ దేస్న హంద బాజ్ సారి కీంతొన్’ ఇంజెర్ మంత.</verse>
				<verse number="44">“బగవంతల్ తమ్వ సంగ మత్తొర్ ఇన్వడున్ తొహ్లె, మా తొత్తుర్ అద్ డేరతున్ బోడి గుటనగ తమ్వ పెజెయ్ తర్న్‌దిర్. ఇద్ డేర బగవంతల్ మోసెన్ తొహ్త నమున తీర్ మత్త.</verse>
				<verse number="45">అద్ ఆత పెజె, యెహోసువల్ పర్జతున్ తాకుస్తొర్ అని బగవంతల్ మా తొత్తుర కెయ్దె దుస్రుర్‌కున్ పూడుస్తొర్. అద్ గట్కతె అద్ డేరతున్ తమ్వ పెజెయ్ పియ్సి వాతెర్. దావిద్ రాజన కాలమ్ వేరి అద్ డేర మత్త.</verse>
				<verse number="46">ఇజ్రయేల్ లోకుర్ అరదన కియ్లె, ‘నీ సాటి ఉంది మందిర్ దొహ సీమ్’ ఇంజెర్ యాకొబ్న కాన్‌దాన్తొర్ బగవంతన్ దావిద్ కోర్తొర్. బగవంతన దయ దావిదున్ పొరొ మత్త.</verse>
				<verse number="47">బతి అద్ మందిర్తున్ బగవంతన్ సాటి దొహ్పుసీతొర్ మాత్రమ్ సొలొమొన్ రాజలె.</verse>
				<verse number="48">తెర్ బతి సర్వ సక్తి వాలె బగవంతల్ మాయ్నలిర్ దొహ్తంగ్ మందిర్క్‌నగ మనొర్.</verse>
				<verse number="49">ఇదెన్ బారెతె పర్‌వక్తలిర్ ఇహిన్ ఇత్తెర్: ‘హాబర్ నావ రాజ-గాది ఆంద్. దర్తురి నావ కాదున్ బూడ్న కుతుల్ ఆంద్. నా సాటి బాతల్ మందిర్ దొహ్పుసీంతిట్? నాకున్ ఆరమ్ యేత్లె జాగ బగ మంత? ఇవ్ సమ్దొ నావయ్ కెయ్దె నివ్డె మాతంగ్’ ఇంజెర్ బగవంతల్ ఇత్తొర్.</verse>
				<verse number="50"></verse>
				<verse number="51">“మూజొర్క్‌నిట్! బగవంతన వచన్తున్ మీవంగ్ దిల్క్‌నె వొప్సెర్ సెల్విట్ అని కెవ్క్‌నె కేంచెర్ సెల్విట్. మీ తొత్తుర్ దాతె మిరట్ గిర్ పవిత్ర ఆత్మతున్ బస్కెట్ మర్ల బడ్సెర్ మంతిట్.</verse>
				<verse number="52">మీ తొత్తుర్ బోర్ పర్‌వక్తన్ దుక్స సియ్వక్ మత్తెర్? వోర్ నీతివంతన వాయ్వడున్ బారెతె, వెహ్వలిర్‌కున్ జక్తెర్. అని మిరట్ ఇంకె, వోర్ నియత్నొర్ కిరిస్తున్ హవ్లి కీసి జక్తిట్.</verse>
				<verse number="53">బగవంతల్ తన్వుర్ దూతలిర కెయ్దె మీకున్ దర్మత కానున్తున్ సియుస్తొర్. బతి మిరట్ తాన్ పియ్సి తాక్సెర్ సెల్విట్” ఇంజెర్ స్టీపెన్ సన్‌హెద్రిన్‌తుర్ సమ్దిర్‌కున్ వెహ్తొర్.</verse>
				<verse number="54">అవ్ గొస్టింగ్ కేంచి, వోన్ సూడ్సి బెయ్ సోంగ్నె పల్క్ కొర్క్‌తెర్.</verse>
				<verse number="55">బతి స్టీపెన్ పవిత్ర ఆత్మత సక్తితె నించి, పొరొ హాబడెకె సూడ్తొర్. అస్కె వోర్, బగవంతన మయ్మత వేడ్చితున్ అని బగవంతన తిన బగ్ల యేసు నిల్సి మన్వల్ సూడ్తొర్.</verse>
				<verse number="56">తె స్టీపెన్, “అచుల సూడట్! హాబర్ కోలె మాసి, స్వర్గ్‌నొర్ మాయ్నల్ బగవంతన తిన బగ్ల నిల్సి మన్వల్ సూడ్సెర్ మంతొన్” ఇంజెర్ వెహ్తొర్.</verse>
				<verse number="57">అవ్ గొస్టింగ్ కేంచి, కెవ్క్ ముహ్తెర్. అని యెంటనె బెయ్ జోర్తె కిలిసెర్, వోన్ పొరొ సమ్దిర్ ముచ్లి అర్తెర్.</verse>
				<verse number="58">అని వూర్ అద్ నగుడల్ వోన్ బహ్రి యెరిసెర్ వోసి, వూర్ గవదార్క్ తమ్వంగ్ సాలువంగ్ సవ్లు ఇన్వల్ డియొనగ ఇర్తెర్.</verse>
				<verse number="59">వోన్ పొరొ బండంగ్ బిర్కిడి కియ్వల్ సురు కీతెర్. అస్కె స్టీపెన్, “యేసు పర్బు! నా ఆత్మతున్ యేత” ఇంజెర్ పార్తన కీతొర్.</verse>
				<verse number="60">అని ముర్-టొంగ్రంగ్ కొట్సి, “పర్బు! ఇద్ పాపున్ వూర్ పొరొ వాట్మ” ఇంజెర్ బెయ్ జోర్తె కిలితొర్ అని తన్వ పరన్ సుటి కీతొర్.</verse>
			</chapter>
			<chapter number="8">
				<verse number="1">కహితుర్ బక్తలిర్ జోర్తె ఆడ్సెర్, దుక్సతె స్టీపెన్‌త కూర్దున్ వోసి మాతి కీతెర్. బతి స్టీపెన్‌త మరన్ సవ్లున్ ఆనంద్ సీత. అవ్ దివొస్కున్ రొపొ సవ్లు యేసునుర్ బక్తలిరంగ్ రొహ్క్ రొహ్క్ నేంగ్సి, వెయ్లొ-మాయ్నలిర్‌కున్ యెరిసెర్ తచి, జేల్క్‌నగ వాట్సెర్ మందుర్. ఇహిన్ వూర్కున్ దుక్స సియ్వల్ సురు కీతొర్. తె అపొస్‌తుల్క్ తపుసి, మెయ్తుర్ సమ్దిర్ యూదయ అని సమరయ యేరియనగ పరర్ ఆతెర్.</verse>
				<verse number="2"></verse>
				<verse number="3"></verse>
				<verse number="4">అదెన్ సాటి, అగటల్ బేందుర్-హకె వెలెటిర్ బక్తలిర్ పగ్రె మాసి, వూర్ సొత్త హర్ జాగతగ, యేసున్ బారెత చొకొట్న కబుడున్ పచర్ కీతెర్.</verse>
				<verse number="5">పిలిపు ఇన్వల్ వొరొర్ బక్తల్ సమరయ యేరియత ఉంది నగుడె సొంజి కిరిస్తున్ బారెతె పచర్ కీతొర్.</verse>
				<verse number="6">పర్జతంగ్ గుబ్డంగ్ పిలిపు కీతంగ్ మయ్మతంగ్ కామ్క్ సూడ్సి, వోర్ వెహ్త బోద దిహన్తె కేంజ్తెర్.</verse>
				<verse number="7">అద్ గట్కతె వెలెటిర్గ సోప్రె మాసి మన్వలిక్, బూత్క్ జోర్తె కిలిసెర్ బహ్రి పెసిసి సొందుంగ్. వెలెటిర్ కెయ్-కాల్క్ అర్సి సొత్తుర్ అని కూటలిర్ చొకొట్ ఆతెర్.</verse>
				<verse number="8">అదెన్ సాటి, అద్ చహర్తుర్ వెలె కుసితె మత్తెర్.</verse>
				<verse number="9">అదె నగుడె సోదెంగ్ కియ్వల్ సీమొన్ మత్తొర్. వోర్ చమత్‌కార్క్‌ కీసెర్ తన బెయ్ డగుర్ మయ్మ వాలెన ఇంజెర్ వెహ్చెర్ మందుర్. అద్ సూడ్సి సమరయతుర్ పర్జ గుల్ ఆందిర్.</verse>
				<verse number="10">చుడుక్-డగుక్ సమ్దిరె, “బగవంతన సర్వ సక్తి ఇన్వల్ వేరె ఆందుర్” ఇంజెర్ ఇందిర్.</verse>
				<verse number="11">వోర్ వెలె సాల్క్‌నల్ తన్వంగ్ మంతర్క్‌నె చమత్‌కార్క్‌ కీసెర్ మత్త కాడ్కి, వోర్ వెహ్తంగ్ దిహన్తె కేంచెర్ మందిర్.</verse>
				<verse number="12">బతి పిలిపు బగవంతన రాజున్ బారెతె అని యేసు కిరిస్తున్ బారెతె, చొకొట్న కబుర్ పచర్ కీతొర్. అద్ కేంచి వెలెటిర్ వెయ్లొ-మాయ్నలిర్ నమ్సి, బాప్తిస్‌మ యేత్తెర్.</verse>
				<verse number="13">వోర్ సీమొన్ గిర్ నమ్సి బాప్తిస్‌మ యేత్తొర్. పిలిపున్ కరుమ్ మంజెర్ వోర్ కియ్వలిక్ చమత్‌కార్క్‌ అని మయ్మతంగ్ కామ్క్ సూడ్సి, బెయ్ గుల్ ఆతొర్.</verse>
				<verse number="14">సమరయతుర్ బగవంతన వచన్తున్ వొప్తెర్ ఇన్వల్ గొస్టితున్ యెరుసలెమ్నగ మన్వలిర్ అపొస్‌తుల్క్ కేంచి, పేతుర్తున్ అని యోహన్తున్ వూర్గ సారి కీతెర్.</verse>
				<verse number="15">బారితెకె ఇదెన్ మునె, వూర్ యేసు పర్బున పొరొడె బాప్తిస్‌మ సిరిప్ యేచ్చి మత్తెర్ అచొరె, వూర్గ పవిత్ర ఆత్మ రెయ్సి వాయ్లెకె మత్త. వూర్ వాత బరొబర్ పవిత్ర ఆత్మ వాయన ఇంజెర్, బక్తలిర్ పొరొ కెయ్క్ ఇర్సి పార్తన కీతెర్. అస్కె పవిత్ర ఆత్మ వూర్ బక్తలిర్‌గ వాత.</verse>
				<verse number="16"></verse>
				<verse number="17"></verse>
				<verse number="18">అపొస్‌తుల్క్ వూర్ పర్జత్ పొరొ కెయ్క్ ఇర్తతున్ హిందల్, పవిత్ర ఆత్మ వాయ్వల్ సూడ్సి, సీమొన్ కొతంగ్ వూర్గ ఇర్తొర్.</verse>
				<verse number="19">అని, “నన బోన్ పొరొతె కెయ్క్ ఇరంతొనొ, వూర్గ పవిత్ర ఆత్మ వానల్, ఇద్ అదికార్ నాక్ గిర్ సీమ్ట్” ఇంజెర్ అపొస్‌తుల్కున్ పూసి కీతొర్.</verse>
				<verse number="20">అస్కె పేతురు, “బగవంతన వరమున్ నిమె కొతనె యేత్లె సూడ్త కాడ్కి, కూరతంగ్ నీ కొతంగ్ నీ బరొబరె నాసెడమ్ ఆయింగ్.</verse>
				<verse number="21">బగవంతన నదుడె నీవ దిల్త బుది నీటమ్ సెలె. అదెన్ సాటి ఇద్ సేవతగ నీకున్ ఈస సెలె.</verse>
				<verse number="22">ఈతల్ నీవ కరబ్ బుదితున్ బారెతె, చుక్ చుకె మాసి పర్బున్ పార్తన కీమ్. మోక నీకున్ పర్బు మాపి కియ వచొ.</verse>
				<verse number="23">బారితెకె, నిమె పూరొ కెయ్ముల్ విక్నె అని బగడ్-నియత్నె కోండె మాసి మంతి” ఇంజెర్ సీమొన్తున్ వెహ్తొర్.</verse>
				<verse number="24">అద్ కేంచి సీమొన్, “మిరట్ వెహ్త అద్ బదె గిర్ జర్గ్‌వక్‌నె, నా హిందల్ ఆసి, పర్బున్ మాపి తల్కట్” ఇంజెర్ అపొస్‌తుల్కున్ కోర్తొర్.</verse>
				<verse number="25">అద్ ఆత పెజె, పేతురు అని యోహన్, సమరయ యేరియతంగ్ వెలె నహ్క్‌నె వెలిసెర్, పర్బున్ బారెత చొకొట్న కబుర్ పచర్ కీతెర్. అద్ ఆత పెజె, వూర్ యెరుసలెమ్ మల్సి వాతెర్.</verse>
				<verse number="26">అస్కె బగవంతనొర్ దూతల్, “నిమె తేచ్చి కాల్వడ బాజ్న, యెరుసలెమ్నల్ ఉస్కె బొమిత గాజతెకె సొన్వల్ సర్దగ సొన్” ఇంజెర్ పిలిపున్ వెహ్తొర్. ఇద్ సరి బోడి గుటనగ మత్త.</verse>
				<verse number="27">తెర్ బతి, వోర్ తేచ్చి దూతల్ వెహ్త తీర్ సొత్తొర్. అగ వొరొర్ ఇతియొపియతొర్ హిజ్డల్ మత్తొర్. వోర్ ఇతియొపియ‌త రానిన దన్-దవ్లతున్ సూడ్వల్ మంత్రి ఆందుర్. వోర్ యెరుసలెమ్ పార్తన-వింతి కియ్లె వాతొర్.</verse>
				<verse number="28">అని ఇంకె వోర్ మల్సి సొంజెర్ రతున్ రొపొ ఉచ్చి, యెసయ పర్‌వక్తల్ లిహి కీత గ్రంతున్ జోర్తె వాచి కీసెర్ మత్తొర్.</verse>
				<verse number="29">అద్ వకత్నె, “నిమె అద్ రతున్ కరుమ్ సొన్” ఇంజెర్ బగవంతన ఆత్మ పిలిపున్ వెహ్త.</verse>
				<verse number="30">తె పిలిపు విచ్చెర్ రతున్ కరుమ్ సొత్తొర్. అస్కె వోర్ మంత్రి యెసయ పర్‌వక్తల్ లిహి కీత పుస్తక్‌న బాగమ్ వాచి కియ్వల్ కేంచి, “నిమె వాచి కీతతున్ అర్తమ్ కియ పర్సెర్ మంతి కి?” ఇంజెర్ పిలిపు వోన్ పూసి కీతొర్.</verse>
				<verse number="31">తె, “బోరె పోడి కీసి, వెహ బీగర్ నాకున్ బహన్ అర్తమ్ ఆయర్” ఇంజెర్ ఇంజి, తన్వ సంగ రత్నగ ఉద ఇంజెర్ పిలిపున్ కోర్తొర్.</verse>
				<verse number="32">వోర్ మంత్రి, “వోన్ వూర్ కొయన్ సాటి వోయ్వల్ గొరెతున్ దాత్ తాకుస్తెర్. తన్వ బూర కత్రి కియ్వన్ మునె గొరె బహన్ దబ్ మందంతయొ, అహ్నె వోర్ తొడ్డి ముహ్చి మత్తొర్.</verse>
				<verse number="33">వోన హిజత్ వోసెర్, కపట్నె తస్వ కీతెర్. వోన జీవతున్ ఇద్ దర్తురిత్ పొరొ మన్వక్ తెండ్సి వాడ్త కాడ్కి, వోన కాన్‌దాన్త గొస్టితున్ బారెతె బోరె వడ్క పరుర్ ” ఇన్వల్ దర్మ-గ్రంత్‌న బాగమున్ వాచి కీసెర్ మత్తొర్.</verse>
				<verse number="34">తె వోర్ హిజ్డల్, “పర్‌వక్తల్ బోన్ బారెతె ఇగె వెహ్చెర్ మంతొర్? తన్వ బారెతె కి, సెలెకె దుస్రొన్ బారెతె? దయ కీసి, నాకున్ వెహ” ఇంజెర్ పిలిపున్ పూసి కీతొర్.</verse>
				<verse number="35">అస్కె పిలిపు యెసయ గ్రంత్‌న అద్ వచన్తల్ మొదొల్ కీసి, యేసున్ బారెత చొకొట్న కబుడున్ వోన్ వెహ్తొర్.</verse>
				<verse number="36">అహన్ వూర్ సరియ్ సొంజెర్ మనెకె, యేర్ మన్వల్ జాగతగ యెవ్తెర్. తె వోర్ హిజ్డల్, “ఇచుల! ఇగె యేర్ మంత. నాకున్ బాప్తిస్‌మ సియ్లె బతయ్ అడ్డమ్ మంత కి?” ఇంజెర్ పూసి కీతొర్.</verse>
				<verse number="37">[“నీవ బర్పుర్ దిల్తె బరొస ఇర్తెకె, బాప్తిస్‌మ యేత వచొ” ఇంజెర్ పిలిప్ ఇత్తొర్. తె వోర్ మంత్రి, “యేసు కిరిస్తుయె బగవంతనొర్ కరల్ మరి ఇంజెర్ బరొస ఇర్సెర్ మంతొన్” ఇంజి జవబ్ సీతొర్.]</verse>
				<verse number="38">అద్ రతున్ ఆపుస ఇంజెర్ హుకుమ్ సీత పెజె, పిలిపు అని హిజ్డల్ ఇవిర్తె యేతున్ రొపొ నేంగ్తెర్. అస్కె పిలిపు వోన్ బాప్తిస్‌మ సీతొర్.</verse>
				<verse number="39">అద్ యేతల్ బహ్రి వాత పెజె, అచనక్ పర్బున ఆత్మ పిలిపున్ వోత. తె వోర్ మంత్రి ఉండె బస్కెన్ పిలిపున్ సూడ్మకి. బతి వోర్ బర్పుర్ ఆనంద్నె తన్వ సరియ్ సొత్తొర్.</verse>
				<verse number="40">పిలిపు అజోతు ఇన్వల్ చహర్తె దిస్తొర్. అగటల్ సిజరియ నగుర్ వేరి, మన్వలిక్ సమ్దొ చహర్క్ తిరిసెర్ బగవంతన చొకొట్న కబుడున్ పచర్ కీతొర్.</verse>
			</chapter>
			<chapter number="9">
				<verse number="1">అద్ గట్కతె సవ్లు, యేసు పర్బునుర్ బక్తలిర్‌కున్ వెరుస్వల్ అని జక్లె సూడ్వలె తన్వ పిస్వడ కామ్ ఇత్తపినయ్, దమస్కు నగుడుర్కున్ హాత్కడి వాట్సి, యెరుసలెమ్ తరన ఇన్వల్ ఇచ మత్త. అదెన్ సాటి, “దమస్కు నగుడె మన్వలిక్ సునగోగ్‌నుర్కున్ చిటింగ్ లిహి కీసి సీమ్” ఇంజెర్ పెర్సొర్ కటొడనగ సొంజి, సవ్లు పూసి కీతొర్.</verse>
				<verse number="2"></verse>
				<verse number="3">యెరుసలెమ్నల్ దమస్కు సొన్లె తన్వ సంగ కహితుర్కున్ పియ్సి సవ్లు పెసితొర్. బతి బస్కెతె వోర్ దమస్కు నగుడున్ కరుమ్ యెవ్తొరొ, అస్కె అచనక్ హాబడల్ వేడ్చి వోన్ సిర్ముట్ గేర్ పాత.</verse>
				<verse number="4">తె సవ్లు బూడ్ అర్తొర్. అస్కె, “సవ్లు! సవ్లు! నాకున్ బారి దుక్స సీసెర్ మంతి?” ఇన్వల్ ఉంది లేంగ్ వోన్ కేంజ వాత.</verse>
				<verse number="5">అద్ కేంచి సవ్లు, “పర్బు! నిమె బోని ఆంది?” ఇంజెర్ పూసి కీతొర్. తె, “నిమె దుక్స సీసెర్ మంతి వోర్ యేసున ఆందున్.</verse>
				<verse number="6">బతి ఇంకె, నిమె తేచ్చి దమస్కు నగుడె సొన్. అగ సొత్త పెజె, బతల్ కియన ఇన్వల్ సమ్దొ నీకున్ వెహ్వల్ జర్గంత” ఇంజెర్ జవబ్ కేంజ వాత.</verse>
				<verse number="7">వోన్ సంగ మన్వలిర్ అద్ లేంగ్ కేంజ్తెర్ బతి, వూర్కున్ బోరె దిస్మకి. తె వూర్ దడ్కి తింజి మూకలిర్ దాత్ దబ్ మత్తెర్.</verse>
				<verse number="8">సవ్లు బొమితల్ తేచ్చి సూడ్తెకె గిర్ వోన్ బతయ్ దిస్మకి. తె వూర్, వోన కెయ్ పియ్సి దమస్కు వోతెర్.</verse>
				<verse number="9">సవ్లు మూంద్ రోజ్క్ గుడ్డి ఆసి మత్తొర్. అద్ వకత్నె వోర్ బతయ్ తిన్మకి, ఉన్మకి.</verse>
				<verse number="10">దమస్క్‌నగ అననియ ఇన్వల్ యేసునొర్ బక్తల్ మత్తొర్. పర్బు వోన్ దర్సన్‌తె దిసి, “అననియ” ఇంజెర్ కేయ్తొర్. తె వోర్, “వెహ పర్బు” ఇంజెర్ ఇత్తొర్.</verse>
				<verse number="11">తె పర్బు, “నిమె తేచ్చి, నీటమ్ ఇన్వల్ గలితగ మన్వల్ యూదన రోన్ సొంజి, ‘తార్సిస్ చహర్దొర్ సవ్లు బగ మంతొర్?’ ఇంజెర్ యూదన్ పూసి కీమ్. ఇంకె వోర్ సవ్లు నాకున్ పార్తన కీసెర్ మంతొర్.</verse>
				<verse number="12">అననియ ఇన్వల్ తన్గ వాసి, తన్వ తలత్ పొరొ కెయ్ ఇర్తెకె, తనకున్ నదుర్ మల్సి వాతప్ సవ్లు దర్సన్ సూడ్తొర్” ఇంజెర్ పర్బు అననియన్ వెహ్తొర్.</verse>
				<verse number="13">తె అననియల్, “బతి పర్బు! వేర్ మాయ్నల్ యెరుసలెమ్నగ మన్వలిర్ నీ బక్తలిర్‌కున్ బెయ్ తక్‌లిబ్ సీతొర్ ఇంజెర్ వెలెటిర్గటల్ కేంజ్తొన్.</verse>
				<verse number="14">ఇగె దమస్కు నగుడె మన్వలిర్ నీ బక్తలిర్‌కున్ గిర్ హాత్కడి వాట్సి వోయన్ సాటి, డగుక్ కటొడలిర్గటల్ అదికార్ద చిటి యేచ్చి వాతొర్” ఇంజెర్ జవబ్ సీతొర్.</verse>
				<verse number="15">అస్కె పర్బు, “నిమె సొన్! నీవుర్ ఇజ్రయేల్ లోకుర్ మునె, దుస్రొ జాతితెర్ మునె అని రాజలిర్ మునె గిర్, నా బారెతె వెహ్లె, వోన్ నావ ఆయ్తర్‌తున్ దాత్ నేమి కీతొన్.</verse>
				<verse number="16">నా పొరొడున్ సాటి వోర్ బచొంగ్ దుక్సంగ్ బోగె మాయ లాగరొ, నన వోన్ తొహంతొన్” ఇంజెర్ పర్బు వెహ్తొర్.</verse>
				<verse number="17">తె అననియల్ సవ్లు మన్వల్ రోతగ సొంజి, “సవ్లు దాద! నిమె సరియ్ వానెకె, నీ సంగ వడ్క్‌తొర్ వోర్ యేసు పర్బుయె, నీకున్ నదుర్ సియ్లె అని పవిత్ర ఆత్మత సక్తి నీ పొరొ వాయ్లె, నాకున్ నిహ్గ సారి కీతొర్” ఇంజెర్ వెహ్చి వోన్ పొరొ కెయ్ ఇర్సి పార్తన కీతొర్.</verse>
				<verse number="18">తె యెంటనె వోనంగ్ కడ్క్‌నల్ మీన్ సపకున్ దాత్నంగ్ బూడ్ అర్తంగ్. అస్కె వోన్ నదుర్ వాత. వోర్ తేచ్చి బాప్తిస్‌మ యేత్తొర్.</verse>
				<verse number="19">అద్ ఆత పెజె గాటొ తితొర్. తె వోన్ లగు వాత. తె దమస్కు నగుడుర్ బక్తలిర్ సంగనె కహి రోజ్క్ మత్తొర్.</verse>
				<verse number="20">అస్కె కోరుమ్ కియ్వక్ యూదుల్క్‌నంగ్ సునగోక్నగ సొంజి, “యేసుయె బగవంతనొర్ మరి” ఇంజెర్ పచర్ కియ్వల్ సురు కీతొర్.</verse>
				<verse number="21">వోనంగ్ గొస్టింగ్ కేంజ్తుర్ సమ్దిర్ బెయ్ గుల్ ఆసి, “యెరుసలెమ్నగ మన్వలిర్ యేసునుర్ బక్తలిర్‌కున్ దుక్స సీసి జక్లె సూడ్తొర్. అహ్నె ఇగెటుర్ బక్తలిర్‌కున్ గిర్ పియ్సి వోసి, డగుక్ కటొడలిర్గ నిపుసన ఇన్వలె వోన ఇచ మత్త” ఇంజెర్ ఇత్తెర్.</verse>
				<verse number="22">అద్ వకత్నె సవ్లు ఉండె ఇచుర్ అదిక్ బగవంతన ఆత్మత సక్తితె నించి, దర్మ-గ్రంతున్ పియ్సి, “యేసు పర్బుయె కిరిస్తు ఆందుర్” ఇంజెర్ నిరుపన్ కీసి తొహ్తొర్. అదెన్ సాటి, వూర్ దమస్కు నగుడుర్ యూదుల్క్ వోన్ ఉల్ట వడ్క పర్మకి.</verse>
				<verse number="23">అహన్ వెలె రోజ్క్ ఆత పెజె, వోన్ జక్లె యూదుల్క్ పిలన్ వాట్తెర్.</verse>
				<verse number="24">అని అద్ నగుడంగ్ బద్ తెర్ ఉంది పాటక్నగ గాటి కీసి, వోన్ జకన ఇంజెర్, వూర్ నర్క-పియల్ మోక సూడ్సెర్ మత్తెర్. బతి అద్ పిలన్ సవ్లున్ కరె మాత.</verse>
				<verse number="25">తె సవ్లున్ సంగ మన్వలిర్ రాత్న యేలతె ఉంది డాలతగ వోన్ ఉపుసి, గోడయె బూడ్ రెహ్తెర్.</verse>
				<verse number="26">తె సవ్లు యెరుసలెమ్ వాసి, బక్తలిర్ సంగ మీరె మాయ్లె సూడ్తొర్ బతి, వూర్ బెయ్ వెరితెర్. బారితెకె, వోర్ బక్తల్ ఆత అద్ గొస్టితున్ వూర్ నమ పర్మకి.</verse>
				<verse number="27">బతి బర్నబల్ వోన్ అపొస్‌తుల్క్‌నగ వోసి, సవ్లు దమస్కు సొన్వల్ సర్దె పర్బున్ సూడ్త, వోన్ సంగ పర్బు వడ్క్‌త అని దమస్క్‌నగ యేసున పొరొడె, దర్యమ్‌నె వెహ్త బోదతున్ బారెతె, వూర్కున్ వెహ్తొర్. తె అద్ గొస్టితున్ వూర్ నమ్తెర్.</verse>
				<verse number="28">అదెన్ సాటి సవ్లు, వూర్ సంగ యెరుసలెమ్ పూరొ వెలిసెర్, పర్బున పొరొడె దర్యమ్‌నె బోద వెహ్చెర్ మత్తొర్.</verse>
				<verse number="29">వోర్ అహన్ వెహ్చెర్ మనెకె, గ్రీకు బాస వడ్క్‌వలిర్ యూదుల్కున్ సంగ యేసున్ బారెతె తగపర్ లాగ్తొర్. తె వోన్ జకన ఇంజెర్ వూర్ నిర్నయ్ కీతెర్.</verse>
				<verse number="30">అద్ గొస్టితున్ బస్కెతె యేసునుర్ బక్తలిర్ కరి కీతెరొ, అస్కె సవ్లున్ సిజరియ నగుడె వోతెర్. అని అగటల్ వోన సొంత నగుర్ తార్సిస్ సారి కీతెర్.</verse>
				<verse number="31">అద్ గట్కతె యూదయ, గలిలయ అని సమరయ యేరియనగ చర్చితుర్‌కున్ దుక్సంగ్ సియ్వల్ బంద్ ఆత కాడ్కి, సాంతి పగ్రె మాత. తె పవిత్ర ఆత్మత మదత్నె బక్తలిర్ పర్బున బావ్-బక్తితగ బడె మాతెర్ అని పూనుర్ బక్తలిర సంకె గిర్ బడె మాత.</verse>
				<verse number="32">పేతురు సమ్దొ యేరియనగ వెలిసెర్, లుద్ద చహర్తుర్ యేసునుర్ బక్తలిర్‌కున్ సూడ్లె సొత్తొర్.</verse>
				<verse number="33">అగ వొరొర్ అయ్నెయ ఇన్వల్ మాయ్నల్ మత్తొర్. తె వోర్ ఆట్ సాల్క్‌నల్ కెయ్క్-కాల్క్ అర్సి, కటుల్ పియ్సి మత్తొర్ ఇన్వల్ పేతురు కరి కీతొర్.</verse>
				<verse number="34">అస్కె వోన్ సంగ, “అయ్నెయ! యేసు కిరిస్తున పొరొడె చొకొట్ ఆమ్. అని నిల్సి, బీడర్ ఉడుస” ఇంజెర్ పేతురు వెహ్తొర్. తె యెంటనె వోర్ చొకొట్ ఆతొర్.</verse>
				<verse number="35">అద్ సూడ్సి, లుద్ద అని సారొన్ చహర్తెర్ వెలెటిర్ పర్బున్ పొరొ బరొస ఇర్తెర్.</verse>
				<verse number="36">యొప్పెకు చహర్తె తబిత ఇన్వల్ బక్తె మత్త. తాన్ గ్రీకు బాసతె డొర్క ఇంజెర్ కేయ్న్‌దిర్. ఇద్ వెయ్లొ బస్కెట్ గిర్ గరిబ్ లోకుర్కున్ మదత్ అని సేవతంగ్ కామ్క్ కీసెర్ మత్త.</verse>
				<verse number="37">అహన్ మనెకె మనెకె, అద్ వెయ్లొ బేమరితె అర్సి మార్త. కూర్దున్ యేర్ దొసి మిదెత కమ్రతగ ఇర్తెర్.</verse>
				<verse number="38">లుద్ద చహర్ యొప్పెకు చహర్తున్ కరుమ్ మత్త కాడ్కి, పేతురు అగ మంతొర్ ఇన్వల్ పత లాగ్త. తె “దయ కీసి, నిమె కోరుమ్ కియ్వక్‌నె మహ్గ వాయన” ఇంజెర్ కోర్లె, ఇవిర్ కబ్రియలిర్‌కున్ వూర్ బక్తలిర్ సారి కీతెర్.</verse>
				<verse number="39">తె పేతురు, వూర్ సంగ సొత్తొర్. అగ వోర్ యెవ్త బరొబర్, తాన కూర్ మన్వల్ మిదెత కమ్రతగ వోన్ వోతెర్. అస్కె సమ్ది రాండె వెయ్లొక్ వోన్ సిర్ముట్ నిల్తంగ్ అని తబితల్ పిసి మనెకె, తమ్వ సాటి కొట్సి సీతంగ్ కప్డింగ్ తొహ్చెర్ ఆడ్తంగ్.</verse>
				<verse number="40">అద్ ఆత పెజె, పేతురు అగ మన్వలిర్ సమ్దిర్‌కున్ బహ్రి రొహ్చి, ముర్-టొంగ్రంగ్ కొట్సి, బగవంతన్ పార్తన కీతొర్. అని కూర్దెకె తిరిసి, “తబిత తేద” ఇంజెర్ హుకుమ్ సీతొర్. అస్కె అద్ పేతుర్తున్ సూడ్సి, తేచ్చి ఉత్త.</verse>
				<verse number="41">తె పేతురు, తబితల్ నిలన్ సాటి తన్వ కెయ్ సీసి మదత్ కీతొర్. అని బహ్రి మన్వలిర్ బక్తలిర్‌కున్ అని రాండె వెయ్లొకున్ కేయ్సి, సాసి-నేండ్త అద్ తబితన్ వూర్గ హవ్లి కీతొర్.</verse>
				<verse number="42">ఇద్ గొస్టి పూరొ యొప్పెకు చహర్తగ పగ్రె మాత కాడ్కి, వెలెటిర్ లోకుర్ పర్బునుర్ బక్తలిర్ ఆతెర్.</verse>
				<verse number="43">పేతురు అద్ యొప్పెకు చహర్దెన్ తోల్దంగ్ వస్తుంగ్ తయర్ కియ్వల్ సీమొన్త రోన్ వెలె రోజ్క్ మత్తొర్.</verse>
			</chapter>
			<chapter number="10">
				<verse number="1">సిజరియ నగుడె, ఇటలిత సిపాయిర దలమ్నొర్ కమండర్ కొర్నెలి ఇన్వల్ బక్తల్ మత్తొర్. వోర్ అని వోన కుటుంబతుర్ బగవంతన్ పొరొ వెలె బావ్-బక్తితె మందిర్. వోర్ కమండర్ గరిబ్ యూదుల్కున్ వెలె దాన్-దర్మ కీసెర్, బస్కెట్ బగవంతన్ పార్తన కీసెర్ మందుర్.</verse>
				<verse number="2"></verse>
				<verse number="3">ఉంది దియ దుపరి మూంద్ నేక్నెకె వోర్ పార్తన కీసెర్ మత్తొర్. అస్కె బగవంతనొర్ దూతల్ దర్సన్‌తె వోన్ తాత్కర్ దిసి, “కొర్నెలి!” ఇంజెర్ కేయ్తొర్.</verse>
				<verse number="4">తె కొర్నెలి వెరిసి, “బతల్ పర్బు?” ఇంజెర్ పూసి కీతొర్. అస్కె దూతల్, “నిమె ఇంకె వేరి కీతంగ్ పార్తనంగ్ అని దాన్-దర్మతంగ్ కామ్క్ బగవంతన చర్నతె నివొదున్ దాత్ యెవ్తంగ్.</verse>
				<verse number="5">ఇంకె నిమె కహితుర్కున్ యొప్పెకు చహర్దె సారి కీసి, సీమొన్ ఇన్వల్ పేతుర్తున్ కేయుస.</verse>
				<verse number="6">వోర్ పేతురు తోల్దె వస్తుంగ్ తయర్ కియ్వల్ సీమొన్త రోన్ వెర్తల్ ఆసి మంతొర్. సీమొన్త రోన్ సమ్దుర్‌త డర్డితగ మంత” ఇంజెర్ కొర్నెలిన్ వెహ్చి, దూతల్ సొడితొర్.</verse>
				<verse number="7">వోర్ దూతల్ సొడిత పెజె, కొర్నెలి, తన్వ రోతగ సేవ కియ్వలిర్ ఇవిర్కున్ అని రోన్ కేప్వలిర్‌గటల్ బావ్-బక్తితె మన్వల్ వొరొన్ కేయ్తొర్.</verse>
				<verse number="8">అని జర్గ్‌త గట్న సమ్దొ వెహ్చి, వూర్కున్ యొప్పెకు చహర్దె సారి కీతొర్.</verse>
				<verse number="9">దుస్రొ నేటి లగ్-బగ్ బార్ దుపరి వూర్ యొప్పెకు చహర్దున్ కరుమ్ యెవ్తెర్. అదె వకత్నె పేతురు పార్తన కియ్లె మిదెతగ సొత్తొర్.</verse>
				<verse number="10">పేతుర్తున్ కర్వస్‌త కాడ్కి, వోర్ తిన్లె సూడ్సెర్ మత్తొర్. రోతుర్ అట్సెర్ మనెకె, వోన్ ఉంది దర్సన్ దిస్త.</verse>
				<verse number="11">అద్ దర్‌సన్తగ హాబర్ తెరిసి, పొరొడల్ ఉంది పెరాజతి దుపటితంగ్ నాలుంగ్ మూలంగ్ లిమ్-లొమ్ ఆసి, దర్తురితగ రెయ్వల్ సూడ్తొర్.</verse>
				<verse number="12">తాన్ రొపొ దర్తురిత్ పొరొ మన్వలిక్ సమ్దొ తీర్క్‌నంగ్ నాలుంగ్ కాల్క్‌న జివ్రస్, మేందొడె పర్కెడె మాయ్వల్ జివ్రస్, వడిదె పరివల్ పిటె-పురడ్ దిస్తంగ్.</verse>
				<verse number="13">వోర్ అవెన్ సూడ్సెర్ మనెకె, “పేతురు! తేచ్చి, జక్సి తిన్” ఇంజెర్ ఉంది లేంగ్ కేంజ వాత.</verse>
				<verse number="14">తె పేతురు, “ఎహె, వటిన్ పర్బు! మా యూదుల్క్‌న దర్మతున్ పియ్సి, బే-సుదుడ్ ఇన్వలికున్ బస్కెన్ తిన్మకి” ఇంజెర్ జవబ్ సీతొర్.</verse>
				<verse number="15">అస్కె, “బగవంతల్ సుదుడ్ కీతంగ్ అవెన్ బహన్ బే-సుదుడ్ వాలెక్ ఇంతి?” ఇంజెర్ అద్ లేంగ్ ఉందుంది జోక కేంజ వాత.</verse>
				<verse number="16">అహన్ మూంద్ జోకంగ్ జర్గ్‌త. అస్కె యెంటనె అద్ పెరాజతి దుపటి హాబడెకె తాచ్చి సొత్త.</verse>
				<verse number="17">అస్కె పేతురు అద్ వాత దర్సన్‌త బావ్ బతల్ మందర్ బెహె ఇంజెర్ తన్వ తన సోంచ్ కీసెర్ మత్తొర్. అస్కెనె కొర్నెలి సారి కీతుర్ వూర్, సీమొన్త రోత పత కరి కీసి, రోత పాటకున్ మునె వాసి ఆగ్తెర్.</verse>
				<verse number="18">అని రోతుర్కున్ కేయ్సి, “సీమొన్ ఇన్వల్ పేతురు మీవయ్ రోన్ వెర్తల్ ఆసి మంతొర్ కి?” ఇంజెర్ పూసి కీతెర్.</verse>
				<verse number="19">అస్కె పేతురు ఉండె గిర్ అద్ దర్‌సన్తున్ బారెతెన్ సోంచ్ కీసెర్ మత్తొర్. బగవంతన ఆత్మ, “నీ సాటి మువిర్ మాయ్నలిర్ మహ్క్‌సెర్ మంతెర్.</verse>
				<verse number="20">వూర్కున్ ననయ్ సారి కీత కాడ్కి, బూడ్ రెయ్సి, అనమిన ఆయ్వక్‌నె వూర్ సంగ సొన్” ఇంజెర్ వెహ్త.</verse>
				<verse number="21">అస్కె పేతురు బూడ్ రెయ్తొర్ అని వూర్గ సొంజి, “మిరట్ మహ్క్‌వన ననయ్ ఆందున్. బతత్ సాటి వాతిట్?” ఇంజెర్ పూసి కీతొర్.</verse>
				<verse number="22">తె వూర్, “కొర్నెలి ఇన్వల్ కమండర్ మాకున్ సారి కీతొర్. వోర్ నియత్నొర్ అని బగవంతన్ పొరొ బావ్-బక్తి వాలె ఆందుర్. యూదుల్క్‌న జాతితుర్ వోన్ వెలె మాని కీంతెర్. నీకున్ తన్వ రోన్ కేయుసి, నిమె వెహ్వలిక్ గొస్టింగ్ కేంజన ఇంజెర్ బగవంతనొర్ దూతల్ వోర్ కమండర్తున్ హుకుమ్ సీతొర్” ఇంజెర్ వెహ్తెర్.</verse>
				<verse number="23">అస్కె పేతురు, వూర్కున్ రొపొ కేయ్సి, మాన్-పాన్ కీతొర్. అని దుస్రొ నేటి సక్రెన్ తేచ్చి, వూర్ సంగ సొత్తొర్. యొప్పెకు చహర్దుర్ కహితుర్ బక్తలిర్ గిర్ వూర్ బరొబర్ సొత్తెర్.</verse>
				<verse number="24">ఇమున్ నేటి సిజరియ నగుడె యెవ్తెర్. అహన్ యెవన్ మునెనె, కొర్నెలి తన్వుర్ చుటల్-బందున్ అని ముకె సోప్తలిర్‌కున్ తన్వ రోన్ కేయుసి పేతుర్తున్ సాటి సూడ్సెర్ మత్తొర్.</verse>
				<verse number="25">పేతురు, రోన్ నేంగ్లె ఆనెకెనె కొర్నెలి మునెత్క్ సొంజి, పేతుర్తంగ్ కాల్కున్ మునె ముర్-టొంగ్రంగ్ కొట్సి, దండొస్ దొస్తొర్.</verse>
				<verse number="26">బతి పేతురు, వోన్ తెహ్చెర్, “తేద దాద! నన గిర్ నీ దాత్నొర్ మాయ్ననయ్ ఆందున్” ఇంజెర్ కొర్నెలిన్ ఇత్తొర్.</verse>
				<verse number="27">అని వోన్ సంగ వడ్క్‌సెరెన్ పేతురు రొపొ నేంగ్తొర్. అస్కె వెలెటిర్ లోకుర్ అగ మీరె మాసి మన్వల్ సూడ్తొర్.</verse>
				<verse number="28">అస్కె పేతురు, “యూదుల్క్‌న జాతితొర్, దుస్రొ జాతితొన్ సంగ మన్వల్ అని ఇట్వల్ తప్ ఇంజెర్ మీ సమ్దిర్‌కున్ టావయె. బతి బోరె మాయ్నన్ బే-సుదుడ్ వాలె ఇన్వ ఇంజి, బగవంతల్ నాకున్ తొహ్తొర్.</verse>
				<verse number="29">అదెన్ సాటి, కబ్రియలిర్‌కున్ రొహ్తి అస్కె, నన బతయ్ ఇన్వక్‌నె వాతొన్. ఇంకె నాకున్ బారి కేయుస్తియొ వెహ?” ఇంజెర్ పూసి కీతొర్.</verse>
				<verse number="30">అస్కె కొర్నెలి, “నాలుంగ్ రోజ్కున్ మునె దుపరి మూంద్ నేక్నెకె పార్తన కీసెర్ మత్తొన్. అస్కె అచనక్ బెయ్ దవ్రలిక్ కప్డింగ్ కెర్సి, వొరొర్ మాయ్నల్ నా బగ్ల నిల్తొర్.</verse>
				<verse number="31">అని నా సంగ, ‘కొర్నెలి! నీవంగ్ పార్తనంగ్ అని దాన్-దర్మతంగ్ కామ్క్ బగవంతన చర్నతె నివొద్కున్ దాత్ యెవ్తంగ్.</verse>
				<verse number="32">అదెన్ సాటి నిమె కహితుర్కున్ యొప్పెకు చహర్దె సారి కీసి, సీమొన్ ఇన్వల్ పేతుర్తున్ కేయుస. వోర్ పేతురు తోల్దె వస్తుంగ్ తయర్ కియ్వల్ సీమొన్త రోన్ వెర్తల్ ఆసి మంతొర్. వోర్ సీమొన్త రోన్ సమ్దుర్‌త డర్డితగ మంత’ ఇంజెర్ వెహ్తొర్.</verse>
				<verse number="33">అస్కె యెంటనె నీకున్ కేయుస్లె సేవ్కలిర్‌కున్ రొహ్తొన్. నిమె వాత కాడ్కి, చొకొట్ ఆత. మమొట్ ఇంకె, బగవంతన చర్నతె ఉచ్చి మంతొమ్. పర్బు నీకున్ బతల్ హుకుమ్ సీనుర్ అద్ మాకున్ వెహ. మమొట్ కేంజ్లె తయర్ మంతొమ్” ఇంజెర్ కొర్నెలి పేతుర్తున్ వెహ్తొర్.</verse>
				<verse number="34">అస్కె పేతురు, “బగవంతల్ బోనె బేద్-బావ్ సూడ్వల్ ఆయొర్. ఇదెన్ బద్లి హర్ జాతితల్ బూర్తె బగవంతన వెరెతె, బావ్-బక్తితె అని నాయమ్నె తాకంతెరొ, వూర్కున్ వొపంతొర్ ఇంజెర్ ఇంకె నాకున్ కరల్ అర్తమ్ ఆత.</verse>
				<verse number="35"></verse>
				<verse number="36">యేసు కిరిస్తున కెయ్దె బగవంతల్ సాంతిత చొకొట్న కబుర్ ఇజ్రయేల్ లోకుర్కున్ సారి కీసి, పచర్ కీతొర్. వోరె సమ్దిరొర్ పర్బు ఆందుర్.</verse>
				<verse number="37">యోహన్ బాప్తిస్‌మతున్ బారెతె పచర్ కీత పెజె, గలిలయతల్ తె యూదయ వేరి అద్ గొస్టి పగ్రె మాత. అద్ బతల్ ఇత్తెకె, నజరేతు చహర్దొర్ యేసున్ బగవంతల్ నేమి కీసి, వోన్గ పవిత్ర ఆత్మ అని సక్తి బర్పుర్ వెడితొర్. బగవంతల్ వోన్ సాత్ మత్త కాడ్కినె, యేసు తిరిసెర్, చొకొట్నంగ్ కామ్క్ అని సయ్తన్‌ద అదికార్దున్ బూడ్ మన్వలిర్‌కున్ చొకొట్ కీతొర్ ఇన్వలిక్ సమ్దొ, మీకున్ టావయె.</verse>
				<verse number="38"></verse>
				<verse number="39">యూదుల్క్‌న దేస్నగ అని యెరుసలెమ్నగ వోర్ కీతంగ్ కామ్కున్ మమొటె గవ మంతొమ్. వూర్ వోన్ మొద్నగ మోలనె పాసి జక్తెర్.</verse>
				<verse number="40">బతి బగవంతల్ మూంద్ రోజ్క్‌నె వోన్ నేండుసి, దిస్నల్ కీతొర్.</verse>
				<verse number="41">పర్జ సమ్దిర్‌కున్ దిస్లె ఆయొ బతి, బగవంతల్ మొదొల్ నేమి కీతుర్ గవదార్క్ ఆయ్వలిర్ మాకునె దిస్తొర్. అని వోర్ నేండ్త పెజె, వోన్ సంగ ఉట్టొమ్-తితొమ్.</verse>
				<verse number="42">ఇదె ఆయ్వ, బగవంతల్ పిసి మన్వలిర్ అని సానలిర్ సమ్దిర్ పొరొ నాయదికారిన్ దాత్ వోర్ యేసున్ నేమి కీతొర్. ఇదెన్ బారెతె, సమ్దిర్‌కున్ గవ వెహ్చెర్, చొకొట్న కబుర్ పచర్ కియన ఇంజెర్ మాకున్ హుకుమ్ సీతొర్.</verse>
				<verse number="43">యేసున్ పొరొ బరొస ఇర్వలిర్‌కున్ వోన పొరొడున్ పియ్సి, పాప్క్‌న మాపి పుటంత ఇంజి, పర్‌వక్తలిర్ గవ సీతెర్” ఇంజెర్ వూర్కున్ వెహ్తొర్.</verse>
				<verse number="44">అహన్ పేతురు వెహ్చెర్ మనెకెనె, అద్ బోద కేంచ్తుర్ సమ్దిర్ పొరొ పవిత్ర ఆత్మ రెయ్త.</verse>
				<verse number="45">అద్ సక్తితె యూదుల్క్ ఆయుర్ వూర్ దుస్రొక్ దుస్రొక్ బాసనె వడ్క్‌సెర్, బగవంతన్ డగుర్-పాన్ సీసెర్ మత్తెర్. ఇహిన్ యూదుల్క్ ఆయుర్ వూర్ పొరొ గిర్ పవిత్ర ఆత్మ రెయ్వల్ సూడ్సి, పేతుర్తున్ సంగ వాతుర్ యూదుల్క్‌న జాతితుర్ బక్తలిర్ గుల్ ఆతెర్.</verse>
				<verse number="46"></verse>
				<verse number="47">అస్కె పేతురు, “మా దాతె, వీర్ పొరొ గిర్ పవిత్ర ఆత్మ రెయ్త. తె యేతె బాప్తిస్‌మ యేత్వక్‌నె బోరె ఆపుస పరనిర్ కి?” ఇంజి,</verse>
				<verse number="48">“యేసు కిరిస్తున పొరొడె బాప్తిస్‌మ యేతట్” ఇంజెర్ హుకుమ్ సీతొర్. అద్ ఆత పెజె, “మా సంగ కహి రోజ్క్ మందన” ఇంజెర్ పేతుర్తున్ వూర్ కోర్తెర్.</verse>
			</chapter>
			<chapter number="11">
				<verse number="1">వూర్ యూదుల్క్ ఆయుర్ వూర్ గిరె బగవంతన వచన్ కేంచి బక్తలిర్ ఆతెర్ ఇన్వల్ గొస్టి అపొస్‌తుల్కున్ అని యూదయతుర్ సమ్దిర్ బక్తలిర్‌కున్ కరె మాత.</verse>
				<verse number="2">తె బస్కెతె పేతురు యెరుసలెమ్ వాతొరొ, అస్కె అగటుర్ యూదుల్క్‌నగటల్ తప్వక్ తోల్ కత్రి కియన ఇన్వలిర్ బక్తలిర్, “నిమె తోల్ కత్రి కియుస్మకి, వూర్గ సొంజి, వూర్ సంగ తింజి, బాటె మాతి” ఇంజెర్ జట్-పట్ లాగ్తెర్.</verse>
				<verse number="3"></verse>
				<verse number="4">తె పేతురు మొదొడల్ జర్గ్‌త అదెన్ పోడి కీసి, ఇహిన్ వెహ్తొర్:</verse>
				<verse number="5">“యొప్పెకు చహర్దె పార్తన కీసెర్ మనెకె, నాకున్ ఉంది దర్సన్ వాత. అద్ దర్‌సన్తగ నా మునె హాబడల్ ఉంది పెరాజతి దుపటితంగ్ నాలుంగ్ మూలంగ్ లిమ్-లొమ్ ఆసి, రెయ్వల్ సూడ్తొన్.</verse>
				<verse number="6">తె అద్ దుపటితగ దిహన్తె సూడ్తెకె, దర్తురిత్ పొరొ మన్వల్ నాలుంగ్ కాల్క్‌న జివ్రస్, కేడత జివ్రస్, మేందొడె పర్కెడె మాయ్వల్ జివ్రస్ అని వడిదె పరివల్ పిటె-పురడ్ తాన్ రొపొ దిస్తంగ్.</verse>
				<verse number="7">అస్కె, ‘పేతురు! తేచ్చి, జక్సి తిన్’ ఇంజెర్ ఉంది లేంగ్ నాకున్ కేంజ వాత.</verse>
				<verse number="8">బతి నన, ‘ఎహె, వటిన్ పర్బు! మా యూదుల్క్‌న దర్మతున్ పియ్సి, బే-సుదుడ్ ఇన్వలికున్ బస్కెన్ తిన్మకి’ ఇంజెర్ జవబ్ సీతొన్.</verse>
				<verse number="9">అస్కె, ‘బగవంతల్ సుదుడ్ కీతంగ్ అవెన్ బహన్ బే-సుదుడ్ వాలెక్ ఇంతి?’ ఇంజెర్ అద్ లేంగ్ ఉందుంది జోక హాబడల్ నాకున్ కేంజ వాత.</verse>
				<verse number="10">అహన్ మూంద్ జోకంగ్ జర్గ్‌త. అస్కె దుపటితగ మన్వలికున్ అరిక్ అద్ దుపటి హాబడెకె తాచ్చి సొత్త.</verse>
				<verse number="11">“అదె వకత్నె సిజరియ నగుడల్ నహ్గ సారి కీతుర్ వూర్ మువిర్ జన్క్, నన మన్వల్ రోతున్ మునె వాసి ఆగ్తెర్.</verse>
				<verse number="12">‘యూదుల్క్ ఆయుర్ వూర్ ఇంజి, అనమిన ఆయ్వక్‌నె వూర్ సంగ సొన్’ ఇంజెర్ బగవంతన ఆత్మ నాకున్ వెహ్త. అద్ యొప్పెకు చహర్దెర్ సార్విర్ బక్తలిర్ గిర్ నా సంగ వాతెర్. మమొట్ మాకున్ కేయుస్తొర్ వోర్ కొర్నెలిన రోన్ సొత్తొమ్.</verse>
				<verse number="13">అస్కె బగవంతనొర్ దూతల్ వోన రోన్ దిసి, ‘యొప్పెకు చహర్దె మాయ్నలిర్‌కున్ సారి కీసి, సీమొన్ ఇన్వల్ పేతుర్తున్ కేయుస.</verse>
				<verse number="14">వోర్ వెహ్వలిక్ గొస్టిన్ హిందల్ నిమె అని నీ కుటుంబతుర్ బచె మాంతిట్’ ఇంజెర్ వెహ్తొర్. అద్ గొస్టితున్ కొర్నెలి మాకున్ వెహ్తొర్.</verse>
				<verse number="15">“నన వడ్క్‌వల్ సురు కీతొన్ అస్కె, పవిత్ర ఆత్మ మా పొరొ మొదొల్ రెయ్తపినయ్ వూర్ పొరొ గిర్ రెయ్త.</verse>
				<verse number="16">అస్కె, ‘యోహన్ యేతె బాప్తిస్‌మ సీతొర్ బతి, మిరట్ పవిత్ర ఆత్మతె బాప్తిస్‌మ యేత్కిట్’ ఇంజెర్ పర్బు వెహ్త గొస్టి నాకున్ హేతు వాత.</verse>
				<verse number="17">మరట్ యేసు కిరిస్తు పర్బున్ పొరొ బరొస ఇర్త కాడ్కి, మాకున్ వరమ్ సీతపె, వూర్కున్ గిరె బగవంతల్ సీతొర్. తె బగవంతన్ రోకి కియ్లె నన బచొడొన ఆందున్?” ఇంజెర్ పేతురు వెహ్తొర్.</verse>
				<verse number="18">ఇవ్ గొస్టింగ్ కేంజ్తుర్ వూర్ ఉండె బతంగె అడ్డమ్ వడ్క్‌మకి. “బగవంతల్ యూదుల్క్ ఆయుర్ వూర్కున్ గిర్ తమ్వంగ్ పాప్కున్ చుక్ చుకె మాతెకె, బస్కెట్ పిస్వల్ జీవతున్ యేత్లె మోక సీతొర్” ఇంజెర్ బగవంతన్ డగుర్-పాన్ సీతెర్.</verse>
				<verse number="19">స్టీపెన్‌త మరన్ ఆత పెజె, వాత దుక్సతున్ హిందల్ పగ్రె మాతుర్ బక్తలిర్ కహితుర్ పొయెనిసియ యేరియతె, సయ్‌పరస్ లంకతె అని అంతియొకయ నగుడె సొంజి, సిరిప్ యూదుల్కునె బగవంతన బోద వెహ్చెర్ సొత్తెర్.</verse>
				<verse number="20">బతి సయ్‌పరస్ లంకతుర్ అని కురెని నగుడుర్ కహితుర్ బక్తలిర్ అంతియొకయ వాసి, గ్రీకు బాస వడ్క్‌వలిర్ యూదుల్కున్ గిర్ యేసు పర్బున చొకొట్న కబుర్ వెహ్తెర్.</verse>
				<verse number="21">పర్బున సక్తి వూర్ సంగ మత్త కాడ్కి, వెలెటిర్ యూదుల్క్ ఆయుర్ వూర్ యేసున్ పొరొ బరొస ఇర్సి, పర్బునుర్ బక్తలిర్ ఆతెర్.</verse>
				<verse number="22">ఇద్ కబుర్ యెరుసలెమ్న చర్చితుర్‌కున్ కరె మాత. తె వూర్ బర్నబన్ అంతియొకయ సారి కీతెర్.</verse>
				<verse number="23">తె వోర్ వాసి, బగవంతన పెర్మత-దయ వూర్ పొరొ మన్వల్ సూడ్సి, బెయ్ కుసి ఆతొర్. “పర్బున బక్తితగ బర్పుర్ దిల్తె తాక్సెర్ మందన” ఇంజెర్ వూర్కున్ గటి-దీర్య సీతొర్.</verse>
				<verse number="24">వోర్ బర్నబల్ పవిత్ర ఆత్మత సక్తితె, బర్పుర్ బరొసతె తాక్వల్ చొకొట్నొర్ మాయ్నల్ ఆత కాడ్కి, వెలెటిర్ పర్బునుర్ బక్తలిర్ ఆతెర్.</verse>
				<verse number="25">అద్ ఆత పెజె, బర్నబల్ సవ్లున్ మహ్క్‌సెర్ తార్సిస్ నగుడె సొత్తొర్. సవ్లు పుట్త పెజె, వోన్ అంతియొకయతగ పియ్సి వాతొర్. వూర్ ఇవిర్ ఆసి ఉంది సాల్ వేరి అగనె మత్తెర్. అగటుర్ బక్తలిర్‌కున్ బేటె మాసెర్, వెలెటిర్కున్ బోద కరుసెర్ మత్తెర్. వీర్ అంతియొకయతుర్ బక్తలిర్‌కున్ మొదొల్ జోక, ‘ కిర్‌చన్క్ ’ ఇంజెర్ కేయ్తెర్.</verse>
				<verse number="26"></verse>
				<verse number="27">అవె దివొస్క్‌నె యెరుసలెమ్నల్ కహితుర్ పర్‌వక్తలిర్ అంతియొకయ వాతెర్.</verse>
				<verse number="28">వూర్గటల్ అగబు ఇన్వల్ పర్‌వక్తల్ నిల్సి, “ఇద్ రోమ రాజ్ పూరొ డగుర్ కరు అర్వల్ మంత” ఇంజెర్ పవిత్ర ఆత్మత సక్తితె వెహ్తొర్. అద్ కరు కలవ్‌దియ మహ రాజన గట్కతె అర్త.</verse>
				<verse number="29">అగబు వెహ్త కేంచి, హర్ బక్తల్ తన్వ తన్వ లగుతున్ పియ్సి, యూదయ యేరియతుర్ బక్తలిర్‌కున్ కొతన మదత్ కియన ఇంజెర్ నిర్నయ్ కీతెర్.</verse>
				<verse number="30">అహన్ వూర్ బక్తలిర్ కొతంగ్ మీరి కీసి, బర్నబల్ అని సవ్లున కెయ్దె యూదయ యేరియత యెరుసలెమ్న చర్చితుర్ పెదొల్క్‌నగ సారి కీతెర్.</verse>
			</chapter>
			<chapter number="12">
				<verse number="1">అవ్ దివొస్క్‌నెనె హేరొద్ రాజల్ చర్చితుర్ కహితుర్ బక్తలిర్‌కున్ దుక్స సియ్వల్ మొదొల్ కీతొర్.</verse>
				<verse number="2">వోర్ రాజల్ యోహన్తొర్ తాదల్ యాకొబున్ తల్వర్‌తె జవ్కుసీతొర్.</verse>
				<verse number="3">ఇహిన్ జక్వల్ యూదుల్కున్ పసంద్ వాత ఇంజెర్ కరి కీసి, పేతుర్తున్ గిర్ జేల్దగ వాటుస్లె పియ్తొర్. ఇద్ గట్న తాతొ పిండితె సారింగ్ సుర్వల్ సడ్దున్ నేటి జర్గ్‌త.</verse>
				<verse number="4">అని జేల్దగ వాట్త పెజె, నాలుంగ్ పూటన్ నాల్విర్ నాల్విర్ సోడ జన్క్ సిపాయిర్కున్ కేపన్ సాటి ఇర్తొర్. పస్క సడ్ ఆత పెజె, పేతుర్తున్ పర్జతున్ మునె తస్వ కియన ఇన్వల్ వోన పిలన్ మత్త.</verse>
				<verse number="5">అహన్ పేతురు జేల్తె మనెకె, వోన్ సాటి చర్చితుర్ బక్తలిర్ బగవంతన్ బస్కెట్ పార్తన కీసెర్ మత్తెర్.</verse>
				<verse number="6">హేరొద్ ఇమున్ నేటి తస్వ కీకట్ ఇంజెర్ మత్తొర్. అద్ రాతున్ పేతుర్తున్ రండ్ సకలినె దొహ్చి, ఇవిర్ సిపాయిర్ నడ్డుమ్ నర్ముసీతెర్. అని కేప్వలిర్ ఇవిర్ సిపాయిర్ జేల్ద డెరొటతున్ మునె కేప్సెర్ మత్తెర్.</verse>
				<verse number="7">అచనక్ బగవంతనొర్ దూతల్ వోన్గ పావె మాతొర్. తె అద్ కమ్ర వేడ్చితె నింత. దూతల్ పేతుర్తున్ తాపి కీసి, “వెయ్నె తేద” ఇంజెర్ ఇత్తొర్. అస్కె దొహ్చి మత్తంగ్ అవ్ సకలింగ్ నమ్తంగ్.</verse>
				<verse number="8">అస్కె వోర్ దూతల్, “నీ నడి దొహ్చి, చెపుల్క్ కెర” ఇంజెర్ పేతుర్తున్ ఇత్తొర్. వోర్ ఇత్త తీర్ కీత పెజె, “నీ సాలువ మేందొడగ వాట్సి, నా పెజెయ్ వర” ఇంజెర్ వెహ్తొర్.</verse>
				<verse number="9">తె పేతురు వోన్ పెజెయ్ బహ్రి సొత్తొర్. తెర్ బతి, దూతల్ కియ్వల్ కరలెన్ జర్గ్‌సెర్ మంత ఇంజెర్ నమ్‌మకి. తనకున్ అహన్ దర్సన్ దిసెర్ మంత ఇంజెర్ సోంచ్ కీతొర్.</verse>
				<verse number="10">వూర్ మొదొడ కేప్వల్ జాగతుర్కున్ అని రెండవ కేప్వల్ జాగతుర్కున్ వీడ్సి, నగుడె నేంగ్వల్ డగుర్ పాటక్నగ వాతెర్. అస్కె అద్ తాన తాన్కె కోలె మాత. అద్ పాటకున్ వీడ్సి ఉంది గలిత సరి పియ్సి తాక్సెర్ సొనెకెతె, వోర్ దూతల్ మయడ్ ఆతొర్.</verse>
				<verse number="11">అస్కె పేతురు, “హేరొద్ రాజన కెయ్దల్ అని యూదుల్క్‌న కపట్న పిలన్తల్ బగవంతనొర్ దూతల్ నాకున్ తపుస్తొర్ ఇంజి కరల్ అర్తమ్ ఆత” ఇంజెర్ తన్వ తన ఇత్తొర్.</verse>
				<verse number="12">అహన్ ఇంజి, మరియన రోన్ సొత్తొర్. ఇద్ యోహన్-మార్క్‌న అవల్ ఆంద్. అద్ రోన్ వెలెటిర్ మీరె మాసి పార్తన కీసెర్ మత్తెర్.</verse>
				<verse number="13">పేతురు వాసి అద్ రోత పాటకున్ తాపి కీతొర్. తె రోదె ఇన్వల్ కామ్ కియ్వల్ పేడి అదెన్ తెరిలెన్ వాత.</verse>
				<verse number="14">అద్ పేడి పేతుర్త లేంగున్ వొడ్కి పియ్త. అద్ కుసితె పాటక్ తెరివక్నెనె రొపొ విచ్చెర్ సొంజి, “పేతురు వాసి పాటకున్ మునె నిల్సి మంతొర్” ఇంజెర్ వెహ్త.</verse>
				<verse number="15">అద్ కేంచి వూర్, “నీకున్ బత పిసంగ్ పియ్తంగ్ కి!” ఇంజెర్ ఇత్తెర్. బతి అద్ పేడి, “సెలె-సెలె నన వెహ్వల్ కరలె ఆంద్” ఇంజెర్ వెహ్త. తె వూర్, “పేతుర్తొర్ దూతల్ మందనుర్” ఇంజెర్ ఇత్తెర్.</verse>
				<verse number="16">అద్ వకత్నె పేతురు ఉండె గిర్ పాటకున్ తాపి కీసెరెన్ మత్తొర్. వూర్ సొంజి పాటక్ తెరిసి, వోన్ సూడ్సి బెయ్ గుల్ ఆతెర్.</verse>
				<verse number="17">అస్కె, పేతురు దబ్ మంట్ ఇంజెర్ కెయ్ హాలి కీసి, తనకున్ పర్బు బహన్ జేల్దల్ బహ్రి తత్తొర్ ఇన్వల్ వూర్కున్ పోడి కీసి వెహ్తొర్. “ఇద్ గొస్టితున్ యాకొబున్ అని మెయ్తుర్ బక్తలిర్‌కున్ వెహట్” ఇంజెర్ వెహ్చి, అగటల్ దుస్రొ జాగ సొత్తొర్.</verse>
				<verse number="18">ఉజ్డె మాత పెజె, “పేతుర్తున్ బతల్ ఆసి మందర్?” ఇంజెర్ జేల్దుర్ సిపాయిర్ బెయ్ గుల్ ఆతెర్.</verse>
				<verse number="19">హేరొద్ అద్ కేంచి వోన్ సాటి మహ్కుసీతొర్ బతి, పేతురు పుట్మకి. తె కేప్వలిర్ సిపాయిర్కున్ సవల్క్ పూసి కీసి, మరన్త సిక్స వాట్తొర్. అద్ ఆత పెజె, హేరొద్ యూదయతల్ సిజరియ నగుడె సొంజి అగ మత్తొర్.</verse>
				<verse number="20">హేరొద్ రాజల్ తూరు అని సీదొన్ నగుక్న పర్జత్ పొరొ సోంగ్నె మత్తొర్. తె వూర్ పర్జ మీరె మాసి సొంజి, రాజన్ సాంతి కియన ఇంజెర్ బలస్తు ఇన్వల్ రాజనొర్ కారొబారిన్ తమ్వ బాజ్ కీసి కోర్తెర్. బారితెకె, హేరొద్న దేస్నల్ తమ్వంగ్ నగుకున్ చందిత రాసి సరపర ఆందు.</verse>
				<verse number="21">తె హేరొద్, వూర్ సంగ వడ్క్‌లె దినమ్ టరి కీసి, అంటిత్ రాజనంగ్ కప్డింగ్ కెర్తొర్ అని రాజ-గాదితగ వాసి ఉత్తొర్. అని పర్జతున్ వెహ్వల్ సురు కీతొర్.</verse>
				<verse number="22">తె వూర్, “ఇద్ పేన్దయ్ లేంగ్ ఆంద్. మాయ్నన ఆయొ” ఇంజెర్ కిలితెర్.</verse>
				<verse number="23">అస్కె యెంటనె బగవంతనొర్ దూతల్, బగవంతన డగుర్-పాన్దున్ హేరొద్ యేత్త కాడ్కి, వోన మేందొడ్ రొపొ పుడ్క్ అరుసి, వోన జీవ సొనల్ కీతొర్.</verse>
				<verse number="24">అద్ వకత్నె బగవంతన వచన్ పగ్రె మాసి, బక్తలిర్ బడె మాసెర్ మత్తెర్.</verse>
				<verse number="25">బర్నబల్ అని సవ్లు సొత్త కామ్ మహ్చి, యెరుసలెమ్నల్ తమ్వ సంగ యోహన్-మార్క్ ఇన్వన్ గిర్ పియ్సి అంతియొకయ వాతెర్.</verse>
			</chapter>
			<chapter number="13">
				<verse number="1">ఇంకె అంతియొకయత చర్చితుర్‌గ బర్నబల్, కారు ఇంజెర్ కేయ్వల్ సిమియొన్, కురెని నగుడొర్ లూకియల్, హేరొద్ రాజన్ బరొబర్ బెర్స్‌తొర్ మనయేను, సవ్లు ఇన్వలిర్ కహితుర్ పర్‌వక్తలిర్ అని గురుర్ గిర్ మత్తెర్.</verse>
				<verse number="2">వూర్ పర్బున్ సేవ కీసెర్ ఉపస్క్ పియ్సి, బగవంతన్ పార్తన కీసెర్ మనెకె, “నన వూర్కున్ నేమి కీత కామున్ సాటి బర్నబన్ అని సవ్లున్ అలది కీమ్ట్” ఇంజెర్ పవిత్ర ఆత్మ వెహ్త.</verse>
				<verse number="3">తె వూర్ సమ్దిర్ ఉపస్క్ పియ్సి, వీర్ ఇవిరంగ్ తలన్ పొరొ కెయ్క్ ఇర్సి, పార్తన కీసి సారి కీతెర్.</verse>
				<verse number="4">అహన్ పవిత్ర ఆత్మ వూర్కున్ సారి కీత కాడ్కి, వూర్ సెలుకయ ఇన్వల్ నగుడె సొంజి, అగటల్ ఉంది రూకతగ ఉచ్చి సయ్‌పరస్ ఇన్వల్ లంకతగ సొత్తెర్.</verse>
				<verse number="5">అగ మన్వల్ సలామి ఇన్వల్ నగుడె సొత్తెర్. అగ మన్వలిక్ యూదుల్క్‌నంగ్ సునగోక్నగ సొంజి, బగవంతన వచన్ వెహ్తెర్. యోహన్-మార్క్ ఇన్వల్ వూర్కున్ మదత్ కీసెర్ మత్తొర్.</verse>
				<verse number="6">అద్ లంకతగ హంద బాజ్నల్-హింద బాజ్ వెలిసెర్ పాపుస్ ఇన్వల్ నగుడె సొత్తెర్. అగ లబడ్ పర్‌వక్తల్ అని సోదెంగ్ కియ్వల్ యూదుల్క్‌న జాతితొర్ బర్-యేసున్ బేటె మాతెర్.</verse>
				<verse number="7">వోర్ అద్ లంకతొర్ గియన్ వాలె గవర్నర్ సెర్గి-పవ్లున్ సంగ మత్తొర్. వోర్ గవర్నర్ బగవంతన వచన్ కేంజన ఇంజి బర్నబన్ అని సవ్లున్ కేయుస్తొర్.</verse>
				<verse number="8">బతి వోర్ ఎలిమస్, బర్నబన్ అని సవ్లున్ బయ్మన్ ఆసి, గవర్నర్‌త బరొసతున్ బహ్కి కియ్లె సూడ్తొర్. (ఎలిమస్ ఇత్తెకె గ్రీకు బాసతె సోదెంగ్ కియ్వన పొరొల్).</verse>
				<verse number="9">అస్కె పవ్లు ఇంజెర్ కేయ్వల్ సవ్లు పవిత్ర ఆత్మతె నించి, నీటమ్ ఎలిమన్ సూడ్తొర్.</verse>
				<verse number="10">అని, “సమ్దొ తీర్క్‌నంగ్ మోసెమ్క్‌నె నించి మన్వని ఆంది. సయ్తన్‌దున్ దాత్నొని, నియత్నంగ్ సమ్దొతున్ బయ్మన్ ఆయ్వని, పర్బునంగ్ నీటమ్నంగ్ సరిన్ కరబ్ కియ్వక్ మంద పర్వియ్?</verse>
				<verse number="11">ఇచుల సూడ! పర్బు నీకున్ సిక్స సీంతొర్. నిమె కహి రోజ్క్ గుడ్డిని ఆంతి” ఇంజెర్ ఇత్తొర్. అస్కె యెంటనె మబ్ అని సికటి వోన్ పొరొ గుమ్స్‌త. తె వోర్ తన తాక్లె, బోరె మదత్ కీనిర్ ఇంజెర్ మెస్క్‌సెర్ మత్తొర్.</verse>
				<verse number="12">బస్కెతె అద్ గట్న సూడ్తొరొ అస్కె, వోర్ గవర్నర్ గుల్ ఆసి పర్బున బోదతగ బరొస ఇర్తొర్.</verse>
				<verse number="13">అద్ ఆత పెజె, పవ్లు అని వోనుర్ సోప్తలిర్ రూక ఉచ్చి, పాపుస్ నగుడల్ పంపులియ యేరియత పెర్గె నగుడె యెవ్తెర్. అస్కె యోహన్-మార్క్ ఇన్వల్ వూర్కున్ సుటి కీసి యెరుసలెమ్ మల్సి సొత్తొర్.</verse>
				<verse number="14">బతి వూర్ పెర్గెతల్ పిసిదియ యేరియతె మన్వల్ అంతియొకయ నగుడె వాసి, ఆరమ్న దివొసున్ నేటి సునగోగ్నగ సొంజి ఉత్తెర్.</verse>
				<verse number="15">అగ మోసెన కానున్తున్ అని పర్‌వక్తలిరంగ్ గ్రంత్‌కున్ వాచి కీత పెజె సునగోగ్నుర్ అదికారిర్, “దాదలిర్నిట్! మా లోకుర్ బక్తితగ బడె మాయ్లె, బతయ్ బోద వెహ్కొమ్ ఇంద్కిట్‌తె వెహట్” ఇంజెర్ కబుర్ సారి కీతెర్.</verse>
				<verse number="16">తె పవ్లు తేచ్చి తన్వ కెయ్ హాలి కీసి, “నావుర్ ఇజ్రయేల్ లోకుర్నిట్! బగవంతన వెరెతె బక్తి కియ్వలిర్ దుస్రొక్ జాతినుర్నిట్! కేంజట్!</verse>
				<verse number="17">ఇజ్రయేల్ పర్జతొర్ బగవంతల్ మా తొత్తుర్‌కున్ నేమి కీతొర్. ఈజిప్ట్ దేస్నె మనెకె, వూర జనొబ బెయ్ వెలె బడి కీతొర్. తన్వ మయ్మత సక్తితె వూర్కున్ అద్ దేస్నల్ బహ్రి తత్తొర్.</verse>
				<verse number="18">లగ్-బగ్ చాలిస్ (40) సాల్క్ అవ్ బోడి గుటనగ పర్జ తనకున్ బయ్మన్ ఆసి, తాక్వడున్ వోర్చ్‌తొర్.</verse>
				<verse number="19">బగవంతల్ కనాన్ దేస్నగ మన్వలిర్ యేడుంగ్ జాతినుర్కున్ నాసడమ్ కియుసి, అద్ దేసున్ మా తొత్తుర్‌కున్ తూసి సీతొర్.</verse>
				<verse number="20">ఇవ్ సమ్దొ జర్గ్‌లె నాలుంగ్ నుహ్క్ పనస్ (450) సాల్క్ పియ్తంగ్. “అద్ ఆత పెజె బగవంతల్ మా తొత్తొర్ సముయేల్ పర్‌వక్తన కాలమ్ వేరి, వూర్ సాటి నాయదికారిర్కున్ సీతొర్.</verse>
				<verse number="21">అద్ ఆత పెజె వూర్ పర్జ, ‘మాకున్ రాజల్ పహ్జె’ ఇంజెర్ కోర్తెర్. తె బగవంతల్ బెన్యమీన్‌త కాన్‌దాన్తొర్ కీసునొర్ మరి, ‘సవ్లున్’ రాజన్ దాత్ నేమి కీతొర్. వోర్ చాలిస్ (40) సాల్క్ వేరి, రాజ్ తాకుస్తొర్.</verse>
				<verse number="22">సవ్లున్ రాజ-గాదితల్ రెహ్చి, దావిదున్ రాజల్ ఇంజెర్ బగవంతల్ నేమి కీతొర్. ‘వేర్ యెసయినొర్ మరి దావిద్ నావ దిల్త ఇచతున్ పియ్సి, నన వెహ్వలిక్ సమ్దొ కియ్వల్ ఆందుర్’ ఇంజెర్ బగవంతల్ వోన్ బారెతె గవ వెహ్తొర్.</verse>
				<verse number="23">“బగవంతల్ తన్వ వాగ్దన్ సీత తీర్ ఇజ్రయేల్ దేస్నుర్ లోకుర్కున్ బచి కియ్లె, యేసున్ దావిద్న కాన్‌దాన్తల్ జల్మ ఆయుస్తొర్.</verse>
				<verse number="24">యేసు వాయన్ మునె బాప్తిస్‌మ సియ్వల్ యోహన్, ఇజ్రయేల్ దేస్నుర్ సమ్దిర్‌కున్, ‘పాప్నల్ కబ్లె మాసి, బాప్తిస్‌మ యేతట్’ ఇంజెర్ వెహ్తొర్.</verse>
				<verse number="25">బతి యోహన్ తన్వ సేవతంగ్ ఆక్రి దివొస్క్‌నె, ‘మిరట్ నాకున్ బోర్ ఆందుర్? ఇంజి సోంచ్ కీంతిట్’ ఇంజెర్ ఇత్తొర్. అని ‘మిరట్ సోంచ్ కియ్వల్ బచి కియ్వన ఆయొన్. వోర్ బచి కియ్వల్ నా పెజెయ్ వాసెర్ మంతొర్. వోనంగ్ చెపుల్క్‌న పటి రెహ్లె గిర్ నన కామి సియొన్’ ఇంజెర్ ఇత్తొర్.</verse>
				<verse number="26">“ఇజ్రయేల్ దేస్నుర్ తాదల్-తముర్నిట్! అబ్రాహమ్‌న కాన్‌దాన్‌తుర్నిట్! అని బగవంతన్ పొరొ బావ్-బక్తి వాలిర్ యూదుల్క్ ఆయుర్ వూర్నిట్! బచి కియ్వల్ చొకొట్న కబుర్ బగవంతల్ మహ్గ సారి కీతొర్.</verse>
				<verse number="27">బతి యెరుసలెమ్నగ మన్వలిర్ అని వూరుర్ అదికారిర్, ముక్తి సియ్వనె ఆయి, హర్ ఆరమ్న దివొసున్ నేటి వాచి కీతంగ్ పర్‌వక్తలిరంగ్ వచన్కునె ఆయి కరి కియ్మకి. కరి కియ్వక్‌నెన్ యేసున్ సిక్స వాట్సి పర్‌వక్తలిరంగ్ వచన్కున్ పూరి కీతెర్.</verse>
				<verse number="28">మరన్త సిక్స వాట్నల్ బతయ్ తప్ పుట్వెకె గిర్, ‘యేసున్ జకన’ ఇంజెర్ రోమతొర్ గవర్నర్ పిలాతున్ వూర్ కోర్తెర్.</verse>
				<verse number="29">వోన మరన్తున్ బారెతె లిహి కీతంగ్ సమ్దొ వచన్కున్ పూరి కీత పెజె, అద్ మొద్నల్ వోన కూర్దున్ రెహ్చి, వీచ్న బుయరితగ ఇర్తెర్.</verse>
				<verse number="30">బతి బగవంతల్ సావ్దల్ వోన్ నేండుస్తొర్.</verse>
				<verse number="31">అద్ ఆత పెజె, గలిలయతల్ వోన్ సంగ యెరుసలెమ్ వాతుర్కున్ వెలె రోజ్క్ దిసెర్ మత్తొర్. వూర్ ఇంకె పర్జతున్ మునె గవదార్క్ ఆసి మంతెర్.</verse>
				<verse number="32">కీర్‌తన్క్‌న పుస్తక్‌న రెండవ అద్యాయ్‌తగ ఇహిన్ లిహి కీసి మంత: ‘నిమె నావొర్ మరిని ఆంది. నన నేండ్ నీకున్ మియ్తొన్’ ఇంజెర్ బగవంతల్ మావుర్ తొత్తుర్‌కున్ సీత వాగ్దన్, ఇంకె మావ కాన్‌దాన్తున్ రొపొ యేసున్ నేండుసి, మా సాటి తాన్ పూరి కీతొర్. మమొట్ ఇద్ చొకొట్న కబుడున్ బారెతె, మీకున్ వెహ్చెర్ మంతొమ్.</verse>
				<verse number="33"></verse>
				<verse number="34">“వోన మేందొల్ బస్కెట్‌కె కడివక్నె బగవంతల్ యేసున్ సావ్దల్ నేండుస్త గొస్టితున్ బారెతె దర్మ-గ్రంత్‌నగ: ‘నన దావిదున్ వాగ్దన్ కీతంగ్ పవిత్ర ఆసిర్‌వాద్క్ నీకున్ తప్వక్ సీంతొన్’ ఇంజెర్ లిహి కియుస్తొర్.</verse>
				<verse number="35">అని ఉండె ఉంది జాగ: ‘నిమె నీవొర్ పవిత్రవంతన మేందొడున్ కడియ సియ్వి’ ఇంజెర్ లిహి కీసి మంత.</verse>
				<verse number="36">దావిద్ బగవంతన ఇచ తీర్ తన్వ పిడితుర్కున్ సేవ కీసి, మార్తొర్. మార్త పెజె వోన కూర్ కడిత.</verse>
				<verse number="37">బతి బగవంతల్ నేండుస్తొన కూర్ కడిమకి.</verse>
				<verse number="38">“అదెన్ సాటి తాదల్-తముర్నిట్! మమొట్ యేసున్ బారెతె పచర్ కీసెర్ మంతొమ్. బారితెకె, సిరిప్ యేసున్ హిందలె, బగవంతల్ పాప్కున్ మాపి కీసి, బరొస ఇర్తుర్‌కున్ తన్గ మీరి కియ పరంతొర్. బతి మోసెన కానున్ బగవంతనగ బస్కెన్ బోనె గిర్ మీరి కియ పర్మకి. ఇద్ గొస్టితున్ మిరట్ కరి కియ లాగర్.</verse>
				<verse number="39"></verse>
				<verse number="40">“తె, ‘మీవంగ్ దివొస్కున్ రొపొ నన ఉంది కార్య కీంతొన్. అదెన్ బారెతె బోరె మీకున్ వెహ్తెకె గిర్ మిరట్ నమ్విట్. చేడి కియ్వలిర్ లోకుర్నిట్! మిరట్ గుల్ ఆసి, నాసెడమ్ ఆమ్ట్’ ఇంజెర్ పర్‌వక్తలిర్ లిహి కీతంగ్ గొస్టింగ్ మిహ్గ జర్గ్‌వక్‌నె దిహన్తె సూడట్” ఇంజి వెహ్తెర్.</verse>
				<verse number="41"></verse>
				<verse number="42">అహన్ వెహ్చి పవ్లు అని బర్నబల్ అద్ సునగోగ్నల్ బహ్రి పెసినెకె, “వాయ్వల్ ఆరమ్న దివొసున్ నేటి గిర్, ఇవ్ గొస్టింగ్ పోడి కీసి మాకున్ వెహట్” ఇంజెర్ పర్జ కోర్తెర్.</verse>
				<verse number="43">అద్ ఆత పెజె, సునగోగ్నగ పార్తన-వింతి కియ్లె వాతుర్ వెలెటిర్ యూదుల్క్ అని యూదుల్క్‌న దర్మతగ నేంగ్తుర్ బక్తలిర్ పవ్లు అని బర్నబన్ పెజెయ్ సొత్తెర్. తె, “బగవంతల్ సీత పెర్మత-దయతగ నిల్సి మందన” ఇంజెర్ పవ్లు అని బర్నబల్ వూర్కున్ హక్లి కీతెర్.</verse>
				<verse number="44">దుస్రొ ఆరమ్న దివొసున్ నేటి పర్బున గొస్టి కేంజన ఇంజెర్ లగ్-బగ్ అద్ నగుడుర్ సమ్దిరె సునగోగ్నగ మీరె మాసి వాతెర్.</verse>
				<verse number="45">బతి వాత పర్జత గుబ్డతున్ సూడ్సి, యూదుల్క్ కుట కుట ఆతెర్. అని పవ్లు వెహ్తతున్ హిందల్, వూర్ బయ్మన్ ఆసి, వోన హిజత్ వోతెర్.</verse>
				<verse number="46">అస్కె పవ్లు అని బర్నబల్ దర్యమ్‌నె, “బగవంతన వచన్ మొదొల్ మీకున్ వెహ్వల్ జురత్ మత్త. బతి మిరట్ అదెన్ వటిన్ ఇంజి, బస్కెట్ మన్వల్ జీవతున్ కామి సియొమ్ ఇత్తిట్. అదెన్ సాటి మమొట్ యూదుల్క్ ఆయుర్ వూర్గ దాంతొమ్.</verse>
				<verse number="47">బారితెకె, ‘దునియతంగ్ నాలుంగ్ కోన్క్‌నుర్ యూదుల్క్ ఆయుర్ వూర్ బచె మాయ్లె వేడ్చిత్ దాత్ మీకున్ ఇర్తొన్’ ఇంజి పర్బు మాకున్ తొత్తొర్ పర్‌వక్తన కెయ్దె హుకుమ్ సీతొర్” ఇంజెర్ వెహ్తెర్.</verse>
				<verse number="48">ఇద్ గొస్టి కేంజ్తుర్ యూదుల్క్ ఆయుర్ వూర్ వెలె కుసితె పర్బున వచన్తున్ డగుర్-పాన్ సీతెర్. అని బస్కెట్ పిస్వల్ జీవతున్ యేత్లె, నేమె మాతుర్ సమ్దిరె బక్తలిర్ ఆతెర్.</verse>
				<verse number="49">తె పర్బున చొకొట్న కబుర్ అద్ యేరియ పూరొ పగ్రె మాత.</verse>
				<verse number="50">బతి వూర్ యూదుల్క్ అద్ నగుడుర్ పెదొల్కున్ అని బావ్-బక్తి వాలెక్ ముకె వెయ్లొకున్ చడి కీసి, పవ్లున్ అని బర్నబన్ దుక్స సీతెర్. అని వూర్కున్ అద్ యేరియతల్ తెండ్సి పూడ్తెర్.</verse>
				<verse number="51">పర్బున బోదతున్ వూర్ వొప్మకి. అదెన నిసనిత్ సాటి, తమ్వంగ్ కాల్కున్ తుండ్త దుబతున్ జడి కీతెర్. అని అగటల్ పవ్లు అని బర్నబల్ ఇకొనియ నగుడె సొత్తెర్.</verse>
				<verse number="52">తెర్ బతి, పిసిదియ యేరియత అంతియొకయతగ మన్వలిర్ బక్తలిర్ పవిత్ర ఆత్మత సక్తితె నించి కుసితె మత్తెర్.</verse>
			</chapter>
			<chapter number="14">
				<verse number="1">అద్ ఇకొనియ నగుడె పవ్లు అని బర్నబల్ తమ్వ ఆదతున్ పియ్సి, ఇవిర్తె సునగోగ్నగ సొంజి, పర్బున సక్తితె బోద వెహ్తెర్. అద్ కేంచి వెలెటిర్ యూదుల్క్ అని యూదుల్క్ ఆయుర్ వూర్ యేసున్ నమ్తెర్.</verse>
				<verse number="2">బతి నమ్‌మకి వూర్ యూదుల్క్, యూదుల్క్ ఆయుర్ వూర్కున్ చహ్డి కీసి, బక్తలిర్ పొరొ సోంగ్ వానల్ కీతెర్.</verse>
				<verse number="3">తెర్ బతి, పవ్లు అని బర్నబల్ పర్బున్ బారెతె బోనె వెరివక్నె అగ వెహ్చెర్ వెలెన్ జేల్ మత్తెర్. అద్ గట్కతె పర్జతున్ మునె, వీర కెయ్దె పర్బు వెలె చమత్‌కార్క్‌ అని మయ్మతంగ్ కామ్క్ కియుసి, తన్వ దయ అని మయత బోదతున్ గవత రూప్నె తొహ్తొర్.</verse>
				<verse number="4">బతి అద్ నగుడుర్ నడ్డుమ్ బేద్-బావ్ పుడ్త. తె కహితుర్ యూదుల్క్‌నెకె అని ఉండె కహితుర్ అపొస్‌తుల్క్‌నెకె పాకె మాతెర్.</verse>
				<verse number="5">అస్కె యూదుల్క్ ఆయుర్ వూర్ కహితుర్ అని యూదుల్క్ తమ్వుర్ అదికారిర్ సంగ మీరె మాసి, వూర్ అపొస్‌తుల్కున్ దుక్స సీసి, బండనె పాసి, జకన ఇంజెర్ పిలన్ వాడ్తెర్.</verse>
				<verse number="6">బతి అద్ పిలన్తున్ వూర్ కరి కీతెర్. లుకయొనియ యేరియతంగ్ లుస్‌త్ర అని దెర్బె నగుక్నగ అని అవెన్ సిర్ముట్‌నంగ్ నహ్క్‌నగ పరర్ ఆతెర్.</verse>
				<verse number="7">అని అవెనగ పర్బున చొకొట్న కబుర్ వెహ్వల్ మొదొల్ కీతెర్.</verse>
				<verse number="8">లుస్‌త్ర నగుడగ వొరొర్ కూటల్ మత్తొర్. వోర్ పుట్‌-గడ్మితల్ బస్కెన్ తాక్మకి.</verse>
				<verse number="9">వోర్ కూటల్ పవ్లు వడ్క్‌వల్ కేంజ్తొర్. తె వోన్ నెహ్న సూడ్సి, చొకొట్ ఆయ పరంతొన్ ఇన్వల్ బరొస వోన్గ మంత ఇంజెర్ పవ్లు కరి కీతొర్.</verse>
				<verse number="10">అని, “నీవంగ్ అరికాల్క్ అహ్చి, బరొబర్ నిల” ఇంజెర్ జోర్తె ఇత్తొర్. అస్కె యెంటనె వోర్ చంగ్నె తేచ్చి తాక్వల్ మొదొల్ కీతొర్.</verse>
				<verse number="11">తె పర్జతంగ్ గుబ్డంగ్ పవ్లు కీత అదెన్ సూడ్సి, లుకయొనియ బాసతె, “పేన్కె మాయ్నలిరంగ్ రూప్క్ యేచ్చి, మహ్గ వాతంగ్” ఇంజెర్ జోర్తె కిలితెర్.</verse>
				<verse number="12">అని బర్నబన్ దుపతి ఇన్వల్ పేన్ద అని పవ్లు బోద వెహ్వల్ కీనెకె, హెర్మెస్ ఇన్వల్ పేన్ద పొరొల్ దొస్తెర్.</verse>
				<verse number="13">అద్ నగుడున్ మునె దుపతి పేన్ద గుడి మత్త. అద్ పేన్దొర్ దేవరి కోందన్ అని పుంగక్నంగ్ హార్కున్ నగుడంగ్ పాటక్నగ తత్తొర్. అని వోర్ పర్జత్ సంగ మీరె మాసి, “వీర్ సాటి బలి చడి కీకట్” ఇంజెర్ కోర్తొర్.</verse>
				<verse number="14">బతి అపొస్‌తుల్క్ ఆయ్వలిర్ పవ్లు అని బర్నబల్ అద్ గొస్టి కేంచి, తమ్వ దుక్సతున్ తొహ్లె తమ్వంగ్ పాంగుక్ సరుసెర్ అద్ పర్జత గుబ్డతగ విచ్చెర్ సొత్తెర్.</verse>
				<verse number="15">అని “దాదలిర్నిట్! మిరట్ బారి ఇహిన్ కీసెర్ మంతిట్? మమొట్ గిర్ మీ దాత్నుర్ సాదరన్ మాయ్నలిరె ఆందుమ్. ఇవ్ కామి సియొంగ్ అవ్ చీజ్కున్ సుటి కీసి, హాబడున్, దర్తురితున్, సమ్దుర్‌కున్ అని అవెనగ మన్వలిక్ సమ్దొ జివ్రసున్ గడి కీతొర్ వోర్, జీవ వాలె బగవంతనెకె మలన ఇంజెర్ ఇద్ చొకొట్న కబుర్ వెహ్చెర్ మంతొమ్.</verse>
				<verse number="16">వోర్ బగవంతల్ ఇదెన్ మునె, సమ్ది జాతినుర్ బూర వూర్ తమ్వంగ్ దర్మన సరి పియ్సి, ఇచ తీర్ తాక్లె, వూర్కున్ సుటి కీతొర్.</verse>
				<verse number="17">తెర్ బతి, బగవంతల్ హాబడల్ పిర్ వాయుసి, చొకొటె పంటంగ్ పండ్లె కాలమ్కున్ దయ కీసెర్, కానెతున్ సీసెర్ మంతొర్. ఇహిన్ మీవంగ్ దిల్కున్ ఆనంద్ సీసెర్ సమ్దొ చొకొట్ కీసెర్ తన మంతొన్ ఇన్వల్ తొహ్తొర్” ఇంజెర్ వెహ్తెకె గిర్ బతి,</verse>
				<verse number="18">పవ్లు అని బర్నబల్ తమ్వ సాటి బలి చడి కియ్వక్‌నె పర్జతంగ్ గుబ్డన్ ఆపుస్లె వెలె తక్‌లిబ్ ఆత.</verse>
				<verse number="19">అద్ ఆత పెజె, పిసిదియ యేరియత అంతియొకయతల్ అని ఇకొనియతల్ కహితుర్ యూదుల్క్ వాసి, పర్జతంగ్ గుబ్డన్ తమ్వ బాజున్ ఊమ్తెర్ అని పవ్లున్ బండనె పాతెర్. వోర్ సాసి మందనుర్ ఇంజి, వోన్ నగుడున్ బహ్రి యెరిసి, వాడి సీతెర్.</verse>
				<verse number="20">బతి బస్కెతె పవ్లున్ సిర్ముట్ బక్తలిర్ మీరె మాతెరొ అస్కె, వోర్ తేచ్చి ఉందుంది జోక అదె నగుడె సొత్తొర్. ఇమున్ నేటి బర్నబన్ సంగ దెర్బె నగుడె సొన్లె పెసితొర్.</verse>
				<verse number="21">వూర్ పవ్లు అని బర్నబల్ దెర్బె నగుడగ చొకొట్న కబుడున్ వెహ్త కాడ్కి, అగ వెలెటిర్ బక్తలిర్ ఆతెర్. అద్ ఆత పెజె, లుస్‌త్రతల్ ఇకొనియ అని ఇకొనియతల్ పిసిదియ యేరియత అంతియొకయ నగుడె మల్సి వాతెర్.</verse>
				<verse number="22">అని అగటుర్ బక్తలిర్‌కున్, ‘యేసున బరొసతగ గట్ నిల్సి మందన’ ఇంజెర్ గటి-దీర్య సీసెర్, “ బగవంతన రాజ్నగ నేంగ్లె, మరట్ వెలె తక్‌లిబ్కున్ తప్వక్ బోగె మాయ లాగర్” ఇంజెర్ పవ్లు అని బర్నబల్ వెహ్తెర్.</verse>
				<verse number="23">అని వూర్ హర్ చర్చితుర్‌గ పెదొల్కున్ నేమి కీతెర్. పవ్లు అని బర్నబల్ ఉపస్క్ పియ్సి, పార్తనంగ్ కీసెర్, వూర్ బరొస ఇర్వల్ పర్బున కెయ్దె పెదొల్కున్ హవ్లి కీతెర్.</verse>
				<verse number="24">అద్ ఆత పెజె, వూర్ పిసిదియ యేరియతల్ పంపులియ యేరియతె సొత్తెర్.</verse>
				<verse number="25">అగ పెర్గె నగుడె బగవంతన బోద వెహ్చి, అతలియ చహర్తె సొత్తెర్.</verse>
				<verse number="26">అతలియతల్ సిరియ యేరియత అంతియొకయ నగుడె రూకతె మల్సి వాతెర్. మొదొల్ నేమి కీసి, ఇద్ మహ్త కార్య కియ్లె, బగవంతన కెయ్దె వూర్కున్ హవ్లి కీత నగుర్ ఇదె ఆంద్.</verse>
				<verse number="27">అగ వాత పెజె, చర్చితుర్ సమ్దిర్‌కున్ మీరి కీసి, తమ్వ కెయ్దె బగవంతల్ కియుస్తంగ్ సమ్దొ కామ్కున్ బారెతె అని యూదుల్క్ ఆయుర్ వూర్ బరొసతగ వాయ్లె, బగవంతల్ బహన్ సరి తెరితొర్ అద్ వెహ్తెర్.</verse>
				<verse number="28">అని బక్తలిర్ సంగ వెలె మహినంగ్ అంతియొకయతగన్ వూర్ మత్తెర్.</verse>
			</chapter>
			<chapter number="15">
				<verse number="1">యూదయతల్ కహితుర్ అంతియొకయతగ వాసి, “మోసెన కానున్తగ వెహ్త తోల్ కత్రి కియుస్వెకె పాప్నల్ బచె మాయుర్” ఇంజెర్ బక్తలిర్‌కున్ బోద వెహ్తెర్.</verse>
				<verse number="2">ఇదెన్ హిందల్, పవ్లు అని బర్నబల్ వూర్ సంగ జోర్తె జట్-పట్ లాగ్తెర్. తె యెరుసలెమ్నగ మన్వలిర్ అపొస్‌తుల్కున్ అని చర్చితుర్ పెదొల్కున్ బేటె మాసి, ఇద్ గొస్టిత చర్చ కియన ఇంజి, పవ్లు అని బర్నబన్ తర్సొ ఉండె కహితుర్ బక్తలిర్‌కున్ యెరుసలెమ్ రొహన ఇంజెర్ అంతియొకయతుర్ బక్తలిర్ నిర్నయ్ కీతెర్.</verse>
				<verse number="3">అని చర్చితుర్, వూర్కున్ సారి కీతెర్. తె వూర్ పొయెనిసియ, సమరయ యేరియనల్ సొంజెర్ మనెకె, యూదుల్క్ ఆయుర్ వూర్ గిర్ బహన్ బక్తలిర్ ఆతెర్ ఇన్వల్ బక్తలిర్‌కున్ వెహ్తెర్. తె అద్ కేంచి అగటుర్ బక్తలిర్ బెయ్ కుసి ఆతెర్.</verse>
				<verse number="4">అహన్ వూర్ యెరుసలెమ్నగ యెవ్త పెజె, చర్చితుర్, అపొస్‌తుల్క్ అని అగటుర్ పెదొల్క్ వూర్కున్ మాని కీసి, కరుమ్ కీతెర్. బగవంతల్ తమ్వ కెయ్దె కియుస్తంగ్ సమ్దొ కామ్కున్ బారెతె పవ్లు అని బర్నబల్ వూర్కున్ వెహ్తెర్.</verse>
				<verse number="5">బతి అస్కె కహితుర్ పరిసయ వర్గతుర్ బక్తలిర్ తేచ్చి, “యూదుల్క్ ఆయుర్ వూర్ బక్తలిర్‌కున్ తోల్ కత్రి కియుస లాగర్ అని వూర్ మోసెన కానున్తున్ పియ్సి తాక లాగర్” ఇంజెర్ వెహ్తెర్.</verse>
				<verse number="6">అస్కె అపొస్‌తుల్క్ అని పెదొల్క్ ఇదెన్ బారెతె, చర్చ కియ్లె మీరె మాతెర్.</verse>
				<verse number="7">వెలెజెల్ చర్చ జర్గ్‌త పెజె పేతురు తేచ్చి, “నావుర్ తాదల్-తముర్నిట్! యూదుల్క్ ఆయుర్ వూర్ నన వెహ్త చొకొట్న కబుర్ కేంచి, బక్తలిర్ ఆయన ఇంజెర్ మీ సమ్దిర్‌గటల్, నాకున్ ఇదెన్ మునె, బగవంతల్ నేమి కీతొర్ ఇన్వల్ మీకున్ టావయ్.</verse>
				<verse number="8">అని దిల్క్‌నగ మత్త అదెన్ కరి కియ్వల్ బగవంతల్, మా యూదుల్కున్ సీతపె వూర్ యూదుల్క్ ఆయుర్ వూర్కున్ గిరె తన్వ పవిత్ర ఆత్మ సీసి, వొప్తొర్ ఇన్వడ గవ మాకున్ తొహ్తొర్.</verse>
				<verse number="9">మాకున్ అని వూర్కున్ బేద్-బావ్ బతయ్ తొహ్వక్‌నె, యేసున్ పొరొ ఇర్త బరొసతున్ హిందల్, బగవంతల్ వూరంగ్ దిల్కున్ సుదుడ్ కీతొర్.</verse>
				<verse number="10">అస్కె, మా తొత్తురె ఆయి, మరటె ఆయి, తోచ పర్మకి అద్ వజన్త జువతున్, దుస్రొక్ జాతినుర్ బక్తలిర్‌కున్ తోచుసి, బగవంతల్ కీత అదెన్ బారెతె పూసి కీసి, వోన్ బారి సోంగ్ వానల్ కీంతిట్?</verse>
				<verse number="11">అహన్ సోంగ్ వానల్ కియ్మట్! యేసు పర్బున పెర్మత-దయతున్ హిందల్, మమొట్ సమ్దిర్ అని యూదుల్క్ ఆయుర్ వూర్ గిర్ పాప్నల్ ఉంది తీర్ బచె మాతొమ్ ఇంజి నమంతొమ్” ఇంజెర్ పేతురు వూర్కున్ వెహ్తొర్.</verse>
				<verse number="12">అహన్ వెహ్త పెజె, బర్నబల్ అని పవ్లు యూదుల్క్ ఆయుర్ వూర్గ బగవంతల్ తమ్వ కెయ్దె కియుస్తంగ్ సమ్దొ చమత్‌కార్క్‌ అని మయ్మతంగ్ కామ్కున్ పోడి కీసి వెహ్నెకె, అగ మీరె మాతుర్ సమ్దిర్ దబ్ కేంజ్తెర్.</verse>
				<verse number="13">వూర వెహ్వల్ ఆత పెజె యాకొబ్ తేచ్చి, “తాదల్-తముర్నిట్! నన వెహ్వల్ కేంజట్.</verse>
				<verse number="14">బగవంతల్ మొదొల్ యూదుల్క్ ఆయుర్ వూర్ పొరొ పెర్మత-దయ తొహ్తొర్ అని ఇహిన్ వూర్గటల్ కహితుర్ బహన్ బక్తలిర్ ఆతెర్ ఇన్వల్, సీమొన్-పేతురు మాకున్ అర్తమ్ ఆనల్ వెహ్తొర్.</verse>
				<verse number="15">తొలె పర్‌వక్తలిర్ వెహ్తపె ఇవ్ గొస్టింగ్ జర్గ్‌తంగ్.</verse>
				<verse number="16">‘అద్ ఆత పెజె నన మల్సి వాసి, అర్త అద్ దావిద్న రాజున్ ఉందుంది జోక దొహంతొన్. అవ్ టుక్డెనె మొదొల్ మత్తపినయ్ వోన రాజున్ ఉందుంది జోక దొహంతొన్.</verse>
				<verse number="17">అదెన్ హిందల్ యూదుల్కె ఆయ్వ నన నేమి కీతుర్ యూదుల్క్ ఆయుర్ వూర్ గిరె బగవంతన్ మహ్కంతెర్’</verse>
				<verse number="18">ఇంజెర్ పర్బు వెలె సాల్కున్ మునెనె లిహి కియుస్తొర్.</verse>
				<verse number="19">అదెన్ సాటి యూదుల్క్ ఆయుర్ వూర్గటల్ బగవంతన చర్న పియ్వలిర్‌కున్ మరట్ తక్‌లిబ్క్ సియ్వ ఇంజెర్ నావ నిర్నయ్ మంత.</verse>
				<verse number="20">మూర్తినగ నివొద్ కీతతున్ తిన్మట్; గోటితున్ ముర్గుడి కీసి జక్తతున్ తిన్మట్; నెతుర్ తిన్మట్ అని లంజెతనమ్ కియ్మట్ ఇన్వలిక్ ఇవ్ గొస్టిన జోలిత్ సొన్వక్ మంట్ ఇంజి చిటి లిహి కీకట్. బారితెకె, కాందతల్ కాంద హర్ నగుక్నంగ్ సునగోక్నగ ఆరమ్న దివొసున్ నేటి మోసెన కానున్తున్ వాచి కీసి, లోకుర్కున్ బోద వెహ్చెర్ మంతెర్” ఇంజెర్ యాకొబ్ వెహ్తొర్.</verse>
				<verse number="21"></verse>
				<verse number="22">అస్కె యెరుసలెమ్నుర్ బక్తలిర్‌గటల్ ముకె వాలిర్ బర్సబ ఇన్వల్ యూదన్ అని సీలన్ నేమి కీసి, బర్నబల్ అని పవ్లున్ సంగ అంతియొకయ సారి కియన ఇంజెర్ అపొస్‌తుల్క్ అని చర్చితుర్ పెదొల్క్ నిర్నయ్ కీతెర్.</verse>
				<verse number="23">అని వూర్ సంగ, “అంతియొకయ, సిరియ అని కిలికియతగ మన్వలిర్ యూదుల్క్ ఆయుర్ వూర్ బక్తలిర్‌నిట్! మీకున్ దండొస్ దొసి, చొకొట్-వాయుట్ పూసి కీసెర్, అపొస్‌తుల్క్, మీవుర్ పెదొల్క్ అని దాదలిర్-బాయిక్ యెరుసలెమ్నల్ లిహి కీసెర్ మంతొమ్.</verse>
				<verse number="24">మావ హుకుమ్ సెల్వ కహితుర్ లోకుర్ మిహ్గ వాసి తమ్వంగ్ గొస్టినె మీవ మన్దున్ దుక్స సీతెర్ ఇంజెర్ కరి కీతొమ్. మమొట్ వూర్కున్ అదికార్ సియ్మకి.</verse>
				<verse number="25">అదెన్ సాటి చర్చితుర్ ముకె బక్తలిర్ యూదన్ అని సీలన్ నేమి కీసి, మిహ్గ సారి కియన ఇంజెర్ నిర్నయ్ కీతొమ్. యేసు కిరిస్తు పర్బున్ సాటి తమ్వ జీవతున్ హవ్లి కీతుర్ లాడ్నొర్ బర్నబల్ అని పవ్లున్ సంగ వూర్ అంతియొకయ వాసి, ఇద్ మమొట్ లిహి కీత చిటితున్ బారెతె మీకున్ గవ వెహంతెర్.</verse>
				<verse number="26"></verse>
				<verse number="27"></verse>
				<verse number="28">మూర్తినగ నివొద్ కీతతున్ తిన్మట్; గోటితున్ ముర్గుడి కీసి జక్తతున్ తిన్మట్; నెతుర్ తిన్మట్; లంజెతనమ్ కియ్మట్ ఇన్వలిక్ ఇవ్ గొస్టిన జోలిత్ సొన్వక్ మంట్. ఇవెనల్ లక్ మత్తెకె, మీకున్ గిర్ చొకొట్ జర్గంత. ఇవెకున్ తపుసి దుస్రొ బదె వజన్ మీ పొరొ తోచుస్వ ఇంజెర్ పవిత్ర ఆత్మతున్ అని మాకున్ గిర్ మన్దగ వాత. ఇచొరె గొస్టి, మీకున్ దనెవాద్” ఇంజెర్ చిటి లిహి కీతెర్.</verse>
				<verse number="29"></verse>
				<verse number="30">అద్ చిటి పియ్సి వూర్ అంతియొకయ సొత్తెర్. అగట చర్చితుర్ సమ్దిర్‌కున్ కేయ్సి అద్ చిటితున్ సీతెర్.</verse>
				<verse number="31">తె అద్ చిటితున్ వాచి కీత పెజె, వూర్కున్ వెలె దర్యమ్ అని ఆనంద్ లాగ్త.</verse>
				<verse number="32">యూదల్ అని సీలల్ గిర్ పర్‌వక్తలిర్ ఆత కాడ్కి, పర్బునల్ కరి కీసి, బక్తితగ బడె మాయ్వలిక్ వెలె గొస్టింగ్ అగ మన్వలిర్ బక్తలిర్‌కున్ వెహ్చి, గటి-దీర్య సీతెర్.</verse>
				<verse number="33">వూర్ కహి రోజ్క్ మత్త పెజె, అగటుర్ బక్తలిర్ యూదన్ అని సీలన్, ‘మీకున్ సాంతి వాయి’ ఇంజెర్ ఆసిర్‌వాద్ సీసి, వూర్కున్ రొహ్తుర్‌గ మల్సి సారి కీతెర్.</verse>
				<verse number="34">[బతి సీలన్ అగనె మందన ఇన్వల్ మత్త.]</verse>
				<verse number="35">పవ్లు అని బర్నబల్ అంతియొకయతగనె రెహె మాసి, ఉండె వెలెటిర్ లోకుర్కున్ పర్బున చొకొట్న కబుడున్ బోద కరుసెర్ అని పచర్ కీసెర్ మత్తెర్.</verse>
				<verse number="36">అద్ ఆత పెజె, “మరట్ బగబగతె పర్బున వచన్ పచర్ కీతటొ, అవ్ నగుక్నె సొంజి, బక్తలిర్ బావ్-బక్తితగ బహన్ బడె మాసెర్ మంతెరెయ్ సూడ్కట్” ఇంజెర్ పవ్లు బర్నబన్ సంగ ఇత్తొర్.</verse>
				<verse number="37">తె బర్నబల్, “యోహన్-మార్క్ ఇన్వన్ గిరె తమ్వ తర్సొ వోయన” ఇంజెర్ పట్ పియ్సి మత్తొర్.</verse>
				<verse number="38">బతి పవ్లు, “ఇదెన్ మునె, మాకున్ పంపులియ యేరియతగ నడ్డుమ్ సుటి కీసి సొత్తొర్. వోన్ మరట్ ఇంకె, సంగ వోయ్వల్ చొకొట్ ఆయొ” ఇంజెర్ బర్నబన్ వెహ్తొర్.</verse>
				<verse number="39">ఇదెన్ హిందల్, పవ్లున్ అని బర్నబన్ నడ్డుమ్ వెలె గొస్టింగ్ ఆతంగ్. తె వూర్ పాకె మాతెర్. బర్నబల్ యోహన్-మార్కున్ తన్వ పెజెయ్ వోసి, రూకతగ ఉచ్చి సయ్‌పరస్ లంకతె సొత్తొర్.</verse>
				<verse number="40">సీలన్ తన్వ తర్సొ వోయ్లె పవ్లు ఆచ్తొర్. తె పర్బున పెర్మత-దయ వూర్ సంగ మందన ఇంజెర్, అగటుర్ బక్తలిర్ బగవంతన కెయ్దె వూర్కున్ హవ్లి కీతెర్.</verse>
				<verse number="41">వూర్ సిరియ, కిలికియ యేరియనగ వెలిసెర్ అగ మన్వలిక్ చర్చినుర్‌కున్, ‘మిరట్ బావ్-బక్తితగ బడె మాయన’ ఇంజెర్ గటి-దీర్య సీసెర్ సొత్తెర్.</verse>
			</chapter>
			<chapter number="16">
				<verse number="1">అద్ ఆత పెజె, పవ్లు దెర్బె నగుడె సొత్తొర్ అని అగటల్ లుస్‌త్ర నగుడె సొత్తొర్. అద్ లుస్‌త్ర నగుడె వొరొర్ తిమొతి ఇన్వల్ బక్తల్ మత్తొర్. వోన అవల్ బక్తి వాలె యూదుల్క్‌న జాతిత వెయ్లొ అని బాబొ యూదుల్క్‌న జాతితొర్ ఆయొర్. అని వోర్ బాబొ గ్రీకు దేస్నొర్ ఆందుర్.</verse>
				<verse number="2">లుస్‌త్ర అని ఇకొనియ నగుక్నుర్ బక్తలిర్‌గటల్ తిమొతి చొకొట్న గవ అని పొరొల్ కమయ్ కీతొర్ ఆందుర్. అదెన్ సాటి, వోర్ పవ్లు తన్వ సంగ తిమొతిన్ వోయన ఇంజెర్ మత్తొర్. బతి తిమొతినొర్ బాబొ యూదుల్క్‌న జాతితొర్ ఆయొర్ వోర్ ఇంజెర్ సమ్దిర్ యూదుల్కున్ టావ మత్త కాడ్కి, పవ్లు వూర్ సాటి తిమొతిన తోల్ కత్రి కియుస్తొర్.</verse>
				<verse number="3"></verse>
				<verse number="4">అని వూర్ ఇవిర్, యెరుసలెమ్నగ అపొస్‌తుల్క్ అని పెదొల్క్ నిర్నయ్ కీతంగ్ అవ్ సూచనంగ్ పియ్సి తాకన ఇంజెర్, హర్ చహర్తుర్ బక్తలిర్‌కున్ వెహ్చెర్ సొత్తెర్.</verse>
				<verse number="5">ఇదెన్ హిందల్, బక్తలిర్ బరొసతగ బడె మాసి, హర్ రోజ్ చర్చినుర సంకె బడె మాసెర్ సొత్త.</verse>
				<verse number="6">అస్కె పవ్లు అని వోన్ సంగ మన్వలిర్ ఆసియ యేరియతగ సొంజి, బోద వెహ్కట్ ఇంజి మత్తెర్. బతి పవిత్ర ఆత్మ వూర్కున్ రోకి కీత. అదెన్ సాటి, వూర్ పుర్గియ అని గలతియ యేరియన్ వీడ్సి సొత్తెర్.</verse>
				<verse number="7">అహన్ సొంజెర్ ముసియత సివతగ వాసి, బితునియ యేరియతగ దాకొమ్ ఇంజెర్ కోసిద్ కీతెర్. బతి ఉండె గిర్ యేసున ఆత్మ అహన్ వూర్కున్ సొంద సియ్మకి.</verse>
				<verse number="8">తె వూర్ ముసియ యేరియతున్ వీడ్సి, త్రోయకు నగుడె సొత్తెర్.</verse>
				<verse number="9">అగ మాసిదోనియతొర్ వొరొర్, “ఇగె మాసిదోనియతగ వాసి, మాకున్ మదత్ కీమ్ట్” ఇంజెర్ జుల్మ కీతప్ అద్ నేటి రాతున్ పవ్లున్ ఉంది దర్సన్ దిస్త.</verse>
				<verse number="10">తె అద్ దర్సన్ వోన్ దిస్త పెజె, వూర్కున్ చొకొట్న కబుర్ పచర్ కియ్లె బగవంతల్ కేయ్తొర్ ఇంజెర్ మమొట్ నిర్నయ్ కీతొమ్. అని యెంటనె మాసిదోనియ యేరియతె సొన్లె తయర్ ఆతొమ్.</verse>
				<verse number="11">అద్ త్రోయకు నగుడల్ రూక ఉచ్చి సడ్కల్ సమొత్రకేకు లంకతగ సొత్తొమ్. అగటల్ దుస్రొ నేటి నెయపొలి చహర్దె యెవ్తొమ్.</verse>
				<verse number="12">నెయపొలితల్ పెసిసి మాసిదోనియ యేరియత ఉంది ముకె నగుర్ పిలిపి యెవ్తొమ్. అద్ నగుర్ రోమ్ రాజ్నగ ఉంది ఈస ఆసి మత్త. అద్ నగుడె మమొట్ కహి రోజ్క్ మత్తొమ్.</verse>
				<verse number="13">ఆరమ్న దివొసున్ నేటి నగుడ పాటక్ వీడ్సి, లవిడున్ కరుమ్ యూదుల్క్‌న పార్తన కియ్వల్ జాగ మందర్ ఇంజి, సొత్తొమ్. తె అగ పార్తన కియ్లె, మీరె మాతంగ్ వెయ్లొకున్ సంగ, యేసున్ బారెతె వెహ్వల్ మొదొల్ కీతొమ్.</verse>
				<verse number="14">అస్కె అవ్ వెయ్లొకున్ నడ్డుమ్ ఉంది లూదియ ఇన్వల్ బగవంతన్ పొరొ బావ్-బక్తి వాలె వెయ్లొ మత్త. అద్ తుయతయ్ర నగుడ ఆంద్. బారితంగ్ రగల్ రంగ్నంగ్ కప్డిన బేపరి కీసెర్ మత్త. పర్బు తాన దిల్తున్ కోలి కీత కాడ్కి, అద్ అవెనగటల్ పవ్లునంగ్ గొస్టిన్ వెలె దిహన్తె కేంచెర్ మత్త.</verse>
				<verse number="15">అద్ వెయ్లొ అని తాన కుటుంబతుర్ గిరె బాప్తిస్‌మ యేత్తెర్. అని అద్ వెయ్లొ, “నన పర్బున్ పొరొ కరల్ బక్తి వాలెన ఇంద్కిట్‌తె, నా రోన్ వాసి మంట్” ఇంజెర్ మాకున్ బెయ్ జుల్మ కీత.</verse>
				<verse number="16">ఉంది దియ పార్తన కియ్వల్ జాగతగ మమొట్ సొంజెర్ మనెకె, ఉంది దాసి పేడి మునెత్క్ వాత. తాన్గ బూత్ సోప్రె మాసి మత్త కాడ్కి, అద్ పేడి బవిసతున్ బారెతె జంత్రి వెహ్చెర్ మందు. ఇదెన్ హిందల్, తానుర్ మాల్కలిర్ వెలె కొతంగ్ కమయ్ కీతెర్.</verse>
				<verse number="17">అద్ పేడి పవ్లున్ అని మా పెజెయ్ వాసెర్, “వీర్ సర్వ సక్తివంతల్ బగవంతనుర్ సేవ్కలిర్ ఆందిర్. వీర్ మిరట్ బహన్ బచె మాంతిట్ ఇన్వడున్ బారెతె వెహంతెర్” ఇంజెర్ కిలిసెర్ మందు.</verse>
				<verse number="18">అహన్ వెలె రోజ్క్ కిలిసెర్ మన్వల్ కీనెకె, పవ్లు బెయ్ వీటున్ వాసి, అద్ పేడినెకె తిరిసి, అద్ బూతున్ సంగ, “అద్ పేడినల్ బహ్రి వర! యేసు కిరిస్తున పొరొడె నీకున్ హుకుమ్ సీసెర్ మంతొన్” ఇంజెర్ ఇత్తొర్. తె యెంటనె అద్ బూత్ బహ్రి పెసిసి సొడిత.</verse>
				<verse number="19">బతి అద్ పేడినుర్ మాల్కలిర్ తమ్వ కమయ్ కియ్వల్ సక్తి వాలె ఆయ్తర్ సొడిత ఇంజెర్ కరి కీతెర్. అస్కె పవ్లున్ అని సీలన్ యెరిసెర్ నాల్విర్ మీరె మాయ్వల్ జాగతగ మన్వలిర్ అదికారిర్ మునె వోతెర్.</verse>
				<verse number="20">అహన్ వోసి, “వీర్ యూదుల్క్ ఆందిర్. మరట్ రోమియుల్క్ మాని కియ్వట్ ఆతంగ్ రీతి-రివజ్క్ పియ్సి తాకన ఇంజి కరుసెర్, నగుర్ పూరొ గడ్-బడ్ కీసెర్ మంతెర్” ఇంజెర్ నాయదికారిర్ మునె వెహ్తెర్.</verse>
				<verse number="21"></verse>
				<verse number="22">అస్కె అగ మన్వల్ పర్జత గుబ్డ పవ్లు అని సీలన్ పొరొ ముచ్లి అర్తెర్. అగ మన్వలిర్ నాయదికారిర్, “వూరంగ్ పాంగుక్ కుడుసి, బెడ్డెనె పాయన” ఇంజెర్ హుకుమ్ సీతెర్.</verse>
				<verse number="23">వూర్కున్ సబుడ్ పాత పెజె, “వీర్కున్ జేల్దగ వాట్సి, దిహన్తె నిగ్రన్ కీసెర్ మందన” ఇంజెర్ జేల్దొర్ అదికారిన్ తస్వ కియ్వలిర్ హుకుమ్ సీతెర్. అదెన్ సాటి, వోర్ అదికారి పవ్లు అని సీలన్ జేల్దగ మన్వలిక్ సమ్దిన్ రొపొడ కమ్రతగ వాటుస్తొర్. అని ఉంది మొదున్ గదింగ్ కియుసి, వూరంగ్ కాల్కున్ అగ దొసుసి చీల పాయుస్తొర్.</verse>
				<verse number="24"></verse>
				<verse number="25">లగ్-బగ్ నడ్డుమ్ నర్క పవ్లు అని సీలల్ బగవంతన్ పార్తన కీసెర్, కీర్తన్క్ వార్సెర్ మత్తెర్. అస్కె జేల్దగ మన్వలిర్ దుస్రుర్ కేంచెర్ మత్తెర్.</verse>
				<verse number="26">అద్ గట్కతె అచనక్ బెయ్ డగుర్ బూకంప్ వాత. తె జేల్దంగ్ బునదింగ్ హాలె మాసి, సమ్దొ కావక్ కోలె మాతంగ్. జేల్దగ అర్సి మన్వలిర్‌కున్ దొహ్తంగ్ సకలింగ్ నమ్తంగ్.</verse>
				<verse number="27">అస్కె వోర్ అదికారిన్ చేవ్ వాత. తె జేల్దంగ్ కావక్ సమ్దొ కోలె మాసి మన్వల్ సూడ్సి, జేల్దగ అర్సి మన్వలిర్ సమ్దిరె పరర్ ఆతెర్ ఇంజి, తల్వర్‌తె తన్వ జీవ తనయ్ యేత్లెన్ ఆతొర్.</verse>
				<verse number="28">బతి పవ్లు, “అరెరె, నీవ నిమె నుక్సన్ కియ్మ! మమొట్ సమ్దిరె ఇగెనె మంతొమ్” ఇంజెర్ జోర్తె వెహ్తొర్.</verse>
				<verse number="29">తె వోర్ అదికారి డివెంగ్ తరుసి, తర తర ఆసెర్ రొపొ వాతొర్. అని పవ్లు, సీలనంగ్ కాల్క్‌నగ అర్తొర్.</verse>
				<verse number="30">అద్ ఆత పెజె వూర్కున్ బహ్రి వోసి, “గురుజిర్నిట్! నన బచె మాయన ఇత్తెకె, బతల్ కియ లాగర్?” ఇంజెర్ పూసి కీతొర్.</verse>
				<verse number="31">తె వూర్, “యేసు పర్బున్ పొరొ బరొస ఇర. అస్కె నిమె అని నీవ రోతుర్ గిర్ బచె మాంతిట్” ఇంజెర్ వెహ్తెర్.</verse>
				<verse number="32">అస్కె పవ్లు అని సీలల్ వోర్ అదికారిన్ అని వోన రోతుర్కున్ యేసు పర్బున చొకొట్న కబుర్ వెహ్తెర్.</verse>
				<verse number="33">అద్ రాతున్ వూర్కున్ వోసి, వూరంగ్ పున్కున్ చక్నె నొర్తొర్. అస్కె యెంటనె, వోర్ అని వోన రోతుర్ సమ్దిరె బాప్తిస్‌మ యేత్తెర్.</verse>
				<verse number="34">అద్ ఆత పెజె, వూర్కున్ తన్వ రోన్ వోసి, జేవున్ సీతొర్. వోర్ అని వోన రోతుర్ సమ్దిర్ గిరె బగవంతన్ పొరొ బరొస ఇర్వడున్ హిందల్ బెయ్ కుసితె మత్తెర్. (అస్కె వూర్ మల్సి జేల్దగ వాతెర్.)</verse>
				<verse number="35">ఇమున్ నేటి సక్రె జేల్దగ వాటుస్తుర్ నాయదికారిర్, “వూర్ ఇవిర్కున్ సుటి కీమ్” ఇంజెర్ జేల్దొర్ అదికారినగ సిపాయిర కెయ్దె కబుర్ సారి కీతెర్.</verse>
				<verse number="36">తె వోర్ అదికారి, “మీ ఇవిర్కున్ జేల్దల్ సుటి కీమ్ట్ ఇంజెర్ నాయదికారిర్ హుకుమ్ జారి కీతెర్. ఇంగె మిరట్ సాంతితె చొకొటె సొంటు” ఇంజెర్ పవ్లున్ అని సీలన్ వెహ్తొర్.</verse>
				<verse number="37">బతి పవ్లు, “అహ! మమొట్ రోమ లోకుర్ ఆందుమ్. తెర్ బతి తస్వ కియ్వక్‌నె, సమ్దిర్ మునె మాకున్ పాయుసి, జేల్దగ వాటుస్తెర్. అని ఇంకె మక్డితె రొహ్లె సూడ్సెర్ మంతెర్. మమొట్ వొపొమ్. వూరె కుద్ వాసి, మాకున్ సుటి కియుసి బహ్రి వోయ లాగర్” ఇంజెర్ వెహ్తొర్.</verse>
				<verse number="38">తె ఇద్ గొస్టితున్ వూర్ సిపాయిర్ వూర్ నాయదికారిర్గ సొంజి వెహ్తెర్. తె పవ్లు అని సీలల్ రోమ లోకుర్ ఆందిర్ ఇంజెర్ కేంచి, వూర్ బెయ్ వెరితెర్.</verse>
				<verse number="39">అదెన్ సాటి వూర్ తస్వ కియ్వలిర్ అదికారిర్ వాసి, “మాకున్ మాపి కీమ్ట్” ఇంజి, జేల్దల్ బహ్రి తెండ్తెర్ అని, “ఇద్ నగుడున్ సుటి కీసి సొంట్” ఇంజెర్ పవ్లు, సీలన్ జుల్మ కీతెర్.</verse>
				<verse number="40">జేల్దల్ పెసిసి వూర్ లూదియన రోన్ సొత్తెర్. అగటుర్ బక్తలిర్‌కున్ బేటె మాసి, బగవంతన బావ్-బక్తితగ బడె మాయ్వలిక్ గొస్టింగ్ వెహ్తెర్ అని గటి-దీర్య సీసి అగటల్ సొత్తెర్.</verse>
			</chapter>
			<chapter number="17">
				<verse number="1">వూర్ పవ్లు అని సీలల్, అంపిపొలి అని అపొల్లొనియ నగుక్నల్ వీడ్సి, తెసలోనిక ఇన్వల్ ముకె నగుడె సొత్తెర్. అగ ఉంది యూదుల్క్‌న సునగోగ్ మత్త.</verse>
				<verse number="2">తన్వ ఆదతున్ పియ్సి, పవ్లు అద్ సునగోగ్నుర్‌గ సొంజి, మూంద్ ఆరమ్నంగ్ దివొస్క్ వేరి దర్మ-గ్రంత్‌నంగ్ వెలె గొస్టిన చర్చ కీతొర్.</verse>
				<verse number="3">అని కిరిస్తు దుక్సంగ్ యేచ్చి, సాసి-నేండ లాగర్ ఇన్వలిక్ తొత్తంగ్ వచన్కున్ పూరి కీతొర్ వోర్, “వేర్ యేసుయె కిరిస్తు ఆందుర్ ఇంజి మీకున్ వెహ్చెర్ మంతొన్” ఇంజెర్ ఇత్తొర్.</verse>
				<verse number="4">అద్ కేంచి కహితుర్ వొప్తెర్. వీర్గటల్ వెలెటిర్ బగవంతన్ పొరొ బావ్-బక్తి వాలిర్ గ్రీకు దేస్నుర్ మత్తెర్. అని చొకొట్న పొరొల్ కమయ్ కీతంగ్ వెయ్లొక్ గిర్ వెలె మత్తంగ్. వీర్ సమ్దిర్ గిర్ పవ్లు అని సీలన బాజున్ ఆతెర్.</verse>
				<verse number="5">బతి కహితుర్ యూదుల్క్ కుట కుట ఆతెర్. బాజర్క్‌నల్ పులెగాండలిర్కున్ మీరి కీసి, అద్ నగుడె గడ్-బడ్ కియ్వల్ మొదొల్ కీతెర్. పవ్లు అని సీలన్ బహన్ తెర్ బతి, అద్ నగుడెర్ అదికారిర్ మునె వోకట్ ఇంజెర్ కోసిద్ కీసెర్, వూర్ మన్వల్ యాసొన్త రోతగ ముచ్లి అర్తెర్.</verse>
				<verse number="6">అగ వూర్ దిస్వ సొంజి, యాసొన్తున్ అని కహితుర్ దుస్రుర్ బక్తలిర్‌కున్ యెరిసెర్ నగుడుర్ అదికారిర్ మునె వోతెర్. అహన్ వోసి, “దునియతున్ ఉల్ట-పల్ట కియ్వలిర్ ఇగె గిర్ వాతెర్. వీర్కున్ యాసొన్ తన్వ రోన్ ఇర్తొర్. సీజర్ మహ రాజలె ఆయ్వ, యేసు ఇన్వల్ దుస్రొర్ రాజల్ మాకున్ మంతొర్ ఇంజి వెహ్చెర్, వోర్ మహ రాజన కానున్తున్ ఉల్ట తాక్సెర్ మంతెర్” ఇంజెర్ జోర్తె కిలిసెర్ సమ్దిర్‌కున్ వెహ్తెర్.</verse>
				<verse number="7"></verse>
				<verse number="8">అద్ కేంచి పర్జత గుబ్డ అని నగుడుర్ అదికారిర్ బెయ్ సోంగున్ వాసి, తకపిక ఆతెర్.</verse>
				<verse number="9">అద్ ఆత పెజె అదికారిర్, యాసొన్ అని అగటుర్ బక్తలిర కెయ్దె జుర్మన దొహుసి, వూర్కున్ సుటి కీతెర్.</verse>
				<verse number="10">యెంటనె అద్ నేటి రాతున్ కహితుర్ బక్తలిర్ మీరె మాసి తెసలోనికతల్ పవ్లున్ అని సీలన్ బెరయ చహర్తె సారి కీతెర్. తె వూర్ అగట యూదుల్క్‌న సునగోగ్నగ సొత్తెర్.</verse>
				<verse number="11">తెసలోనికతగ మన్వలిర్‌కున్ తెర్ బెరయతుర్ చొకొట్న బుది వాలిర్ ఆత కాడ్కి, పవ్లు, సీలల్ వెహ్త బోదతున్ కేంజ్లె పర్పెడె మాందిర్. అని హర్ రోజ్ వూర్ వెహ్తంగ్ గొస్టింగ్ బరొబర్ మంతంగ్ కి సెలెంగ్ ఇంజెర్ దర్మ-గ్రంతున్ వాచి కీసి, పరిక్స కీందిర్.</verse>
				<verse number="12">అదెన్ సాటి అగటుర్ వెలెటిర్ బక్తలిర్ ఆతెర్. వూర్ బక్తలిర్‌గటల్ గ్రీకు దేస్నుర్ ముకె వెయ్లొ-మాయ్నలిర్ వెలెటిర్ మత్తెర్.</verse>
				<verse number="13">బతి బెరయ చహర్తగ గిరె పవ్లు బగవంతన వచన్ పగ్రి కీసెర్ మంతొర్ ఇంజెర్ తెసలోనికతుర్ యూదుల్కున్ కరె మాత. తె వూర్ అగ సొంజి, పర్జతంగ్ గుబ్డన్ గడ్-బడ్ కియ్లె హక్లి కీతెర్.</verse>
				<verse number="14">అస్కె యెంటనె, అగటుర్ బక్తలిర్ పవ్లున్ సమ్దుర్‌త డర్డితె సారి కీతెర్. బతి సీలల్ అని తిమొతి బెరయ చహర్దగనె మత్తెర్.</verse>
				<verse number="15">అహన్ వూర్ పవ్లున్ సారి కీసెర్ యేతెన్స్ నగుర్ వేరి సొత్తెర్. అస్కె, “తిమొతిన్ అని సీలన్ వెయ్నె నహ్గ సారి కీమ్ట్” ఇంజెర్ పవ్లు హుకుమ్ సీత పెజె, వూర్కున్ సారి కియ్లె, వూర్ బక్తలిర్ మల్సి బెరయ చహర్తె సొత్తెర్.</verse>
				<verse number="16">పవ్లు యేతెన్స్ నగుడె సొంజి, సీలన్ అని తిమొతిన్ సాటి సూడ్సెర్ మత్తొర్. అద్ నగుర్ పూరొ పేన్క్‌నంగ్ మూర్తినె నించి మత్త. అద్ సూడ్సి పవ్లున దిల్తె బెయ్ దుక్స లాగ్త.</verse>
				<verse number="17">అదెన్ సాటి, పవ్లు సునగోగ్నగ వాయ్వలిర్ యూదుల్క్ అని బగవంతన్ పొరొ బావ్-బక్తి వాలిర్ యూదుల్క్ ఆయుర్ వూర్ సంగ అని హర్ రోజ్ పర్జ మీరె మాయ్వల్ జాగతగ మన్వలిర్ సంగ గిర్ చర్చ కీసెర్ మందుర్.</verse>
				<verse number="18">అహన్ యెపికురియుల్క్ అని ఇస్తొయుల్క్ ఇన్వలిర్‌గటల్ కహితుర్ గియన్ వాలిర్ సంగ గిరె, ఇవ్ గొస్టిన తగపర్ లాగ్త. తె కహితుర్ జన్క్, “వేర్ టాపుర్ తొడితొర్ బతంగ్ వెహంతొర్ రా?” ఇంజెర్ ఇత్తెర్. పవ్లు, యేసున్ బారెతె అని వోర్ నేండ్వడున్ బారెతె చొకొట్న కబుర్ పచర్ కీతొర్. అదెన్ హిందల్ కహితుర్, “వేర్ బదెయ్ టావ సెలె అద్ పేన్దున్ బారెతె, పచర్ కీసెర్ మంతొర్” ఇంజెర్ ఇత్తెర్.</verse>
				<verse number="19">యేతెన్స్‌నుర్ అని అగ మన్వలిర్ దుస్రొ దేస్నుర్ గిర్ పూనంగ్ పూనంగ్ గొస్టింగ్ కేంజ్లె అని వడ్క్‌లె వెలె పసంద్ కీందిర్. అదెన్ సాటి, వూర్ సమ్దిర్ పవ్లున్ తమ్వ సంగ అద్ నగుడ అరియొపగు ఇన్వల్ పంచద్ ఉద్వల్ జాగతగ వోసి, “నిమె పూన బోద కరుస్వల్ కేంజ్తొమ్. ఆతల్ బోదతున్ బస్కెన్ కేంజ్మకి. అదెన్ సాటి అద్ బోదతున్ బారెతె మాకున్ సమ్జె మానల్ వెహ” ఇంజెర్ పూసి కీతెర్.</verse>
				<verse number="20"></verse>
				<verse number="21"></verse>
				<verse number="22">తె పవ్లు తేచ్చి, అరియొపగు ఇన్వల్ పంచద్నుర్ మునె నిల్సి, “యేతెన్స్‌నుర్ లోకుర్నిట్! మిరట్ సమ్దొ రీతి-రివజ్క్ పియ్సి, బావ్-బక్తితె తాక్సెర్ మంతిట్ ఇన్వల్ నన సూడ్సెర్ మంతొన్.</verse>
				<verse number="23">నన మీ నగుడగ తిరిసెర్, మీవంగ్ పేన్కున్ దిహన్తె సూడ్సెర్ సొనెకె, అస్క్‌వలిక్ బొవ్లంగ్ వెలె దిస్తంగ్. అవెనగటల్ ఉంది బొవ్లతగ ‘టావ సెలొర్ వోర్ బగవంతన్ సాటి’ ఇంజెర్ లిహి కీసి మంత. అదెన్ సాటి, మీకున్ టావ సెల్వక్‌నె బోన పార్తన-వింతి అని పూజ కీసెర్ మంతిటొ, వోర్ బగవంతన్ బారెతెన్ మీకున్ పచర్ కీసెర్ మంతొన్ ఇత్తొర్.</verse>
				<verse number="24">దునియతున్ అని తాన్ రొపొడంగ్ సమ్దొన్ గడి కీతొర్ బగవంతల్ తనయ్ హాబడున్ అని బొమితున్ మాల్కల్ ఆత కాడ్కి, వోర్ మాయ్నన కెయ్దె దొహ్తంగ్ మందిర్క్‌నగ మనొర్.</verse>
				<verse number="25">వోర్ బగవంతల్, సమ్దిర్‌కున్ పరన్ అని హూకుర్ యేత్లె వడి సియ్వల్ ఆందుర్. అదెన్ సాటి, తనకున్ బతతయ్ కమి మంత ఇంజెర్ మాయ్నన కెయ్ద సేవ కియుస్వల్ ఆయొర్.</verse>
				<verse number="26">అని పూరొ దర్తురిత్ పొరొ జిన్గని కీసెర్ మన్లె, వొరొర్ మాయ్ననగటల్ హరియేక్ జాతితుర్కున్ నివ్డి కీతొర్. వూర్ సమ్దిర్ సాటి పిస్వలిక్ కాలమ్క్, మన్వలిక్ దేస్క్‌నంగ్ సివంగ్ మునెనె నేమి కీతొర్.</verse>
				<verse number="27">బారితెకె ఇదెన్ సూడ్సి తెర్, తనకున్ మహ్క్‌సి, వూర్ లోకుర్ కరి కీనిర్ ఇంజెర్ వూర్కున్ ఉంది మోక సీతొర్. బతి కరల్ కరల్ సూడ్తెకె, బగవంతల్ మా సమ్దిర్‌కున్ కరుమె మంతొర్.</verse>
				<verse number="28">బగవంతన్ హిందలె మరట్ పిసంతట్, తాకంతట్ అని ఇహిన్ మంతట్. మిహ్గటల్ కహితుర్ గురుర్ వెహ్తప్, ‘మరట్ సమ్దిర్ గిరె వోన సంతాన్ ఆందట్.’</verse>
				<verse number="29">“అదెన్ సాటి మరట్ బగవంతన సంతాన్ ఆతతున్ హిందల్, మాయ్నలిర్ తమ్వ సోంచ్-విచర్దున్ పియ్సి, కెయ్దె నివ్డి కీతంగ్ సోనె, కూర అని బండతంగ్ మూర్తినంగ్ గున్-గాన్కున్ దాత్నొరె బగవంతల్ ఇంజెర్ సోంచ్ కియ్వ.</verse>
				<verse number="30">తొత్తుర్ పిసలిర కాలమ్క్‌నగ బగవంతల్ సూడ్సి సూడ్మకి ఇత్తప్ మత్తొర్. బతి ఇంకె దునియతొర్ హర్ వొరొర్ కీత పాపున్ కబ్లె మాయన ఇంజెర్ హుకుమ్ సీసెర్ మంతొర్.</verse>
				<verse number="31">బారితెకె బగవంతల్ తన నేమి కీతొర్ వోన కెయ్దె నియతున్ పియ్సి, దునియతొర్ హర్ వొరొన్ తస్వ కియ్వల్ ఉంది దినమ్ టరి కీతొర్. బగవంతల్ వోర్ నేమి కీతొన్ మరన్తల్ నేండుసి, ఉంది గవ ఇర్తొర్” ఇంజెర్ వెహ్తొర్.</verse>
				<verse number="32">మరన్తల్ నేండుస్తొర్ ఇన్వల్ గొస్టి కేంచి కహితుర్ చేడి కీతెర్. బతి ఉండె కహితుర్, “నిమె వెహ్వల్ ఉండె ఉంది జోక కేంజంతొమ్” ఇంజెర్ ఇత్తెర్.</verse>
				<verse number="33">అద్ ఆత పెజె, వూర్ నడ్డుమ్‌నల్ పవ్లు సొడితొర్.</verse>
				<verse number="34">బతి వూర్గటల్ కహితుర్ బక్తలిర్ ఆతెర్. బక్తలిర్ ఆతుర్గటల్ అరియొపగు ఇన్వల్ పంచద్నొర్ దియొనూసియల్, దమరి ఇన్వల్ ఉంది వెయ్లొ అని వీర్ బరొబర్ ఉండె కహితుర్ గిర్ మత్తెర్.</verse>
			</chapter>
			<chapter number="18">
				<verse number="1">అద్ ఆత పెజె, పవ్లు యేతెన్స్‌నల్ కొరంతి నగుడె సొత్తొర్.</verse>
				<verse number="2">కలవ్‌దియ మహ రాజల్ రోమ్ నగుడల్ యూదుల్క్ సమ్దిర్‌కున్ పెసిసి సొడియట్ ఇంజెర్ హుకుమ్ సీతొర్. అదెన్ సాటి, పొంతు యేరియతొర్ అకులల్ తన్వ వెయ్లొ పిరిస్కిలన్ పియ్సి, ఇటలి దేస్నల్ పూన-పూని కొరంతి వాతెర్. వోర్ అకుల ఇన్వల్ యూదుల్క్‌న జాతితొన్ పవ్లు బేటె మాతొర్.</verse>
				<verse number="3">అహన్ బేటె మాత పెజె, తన్వ దాతె వూర్ డేరంగ్ కొట్వలిర్ ఆత కాడ్కి, పవ్లు గిర్ వూర్ బరొబర్ కామ్ కీసెర్, పిసెర్ మత్తొర్.</verse>
				<verse number="4">హర్ ఆరమ్న దివొసున్ నేటి సునగోగ్నగ సొంజి, యూదుల్క్ అని గ్రీకు దేస్నుర్ సంగ చర్చ కీసెర్, వొపుస్లె కోసిద్ కీందుర్.</verse>
				<verse number="5">బతి మాసిదోనియతల్ సీలల్ అని తిమొతి వాత పెజె, పవ్లు తన్వ పూరొ టేమున్, బగవంతన వచన్ పచర్ కియ్లె వాప్రి కీతొర్. అని యూదుల్కున్, యేసుయె కిరిస్తు ఆందుర్ ఇంజెర్ నిరుపన్ కీసి, తొహ్చెర్ మత్తొర్.</verse>
				<verse number="6">బతి కహితుర్ యూదుల్క్ మర్ల బడ్సి, రాంగి సీతెర్. తె పవ్లు తన్వంగ్ కప్డింగ్ జడి కీసి, “మీకున్ బచి కియ్వల్ ఇద్ గొస్టితున్ నమ్వెకె, మీకున్ వాయ్వల్ సిక్సతున్ నన జిమెదారన ఆయొన్. ఇంగెడల్ యూదుల్క్ ఆయుర్ వూర్గ సొంజి, బగవంతన బోద వెహంతొన్” ఇంజెర్ ఇత్తొర్.</verse>
				<verse number="7">అస్కె అద్ సునగోగ్నల్ పెసిసి, తాన్ బాజున్ మన్వల్ తీతియు యూస్తు ఇన్వల్ బగవంతన్ పొరొ బావ్-బక్తి వాలెన రోన్ సొత్తొర్.</verse>
				<verse number="8">అద్ సునగోగ్నొర్ ముకె అదికారి కిరిస్పు అని వోన రోతుర్ పర్బున్ నమ్సి బక్తలిర్ ఆతెర్. అహన్ పవ్లున బోద కేంచి, కొరంతితుర్ వెలెటిర్ పర్బున్ నమ్సి, బాప్తిస్‌మ యేత్తెర్.</verse>
				<verse number="9">పవ్లున్ ఉంది దియత రాతున్ పర్బు దర్సన్‌తె దిసి, “ఇద్ నగుడున్ రొపొ, నావుర్ పర్జ వెలెటిర్ మంతెర్. అదెన్ సాటి నిమె దబ్ మన్మ. వెరివక్నె నా బోద పచర్ కీసెర్ మన్. నన నీకున్ సాత్ మందంతొన్. నీకున్ బోరె బతయ్ నుక్సన్ కియ పరుర్” ఇంజెర్ వెహ్తొర్.</verse>
				<verse number="10"></verse>
				<verse number="11">అదెన్ సాటి పవ్లు డేడ సాల్ (18 మహినంగ్) వేరి బగవంతన బోద కరుసెర్ అగన్ మత్తొర్.</verse>
				<verse number="12">అకయ యేరియతగ గలియొ ఇన్వల్ గవర్నర్ మనెకె, యూదుల్క్ ఉంది ఆసి పవ్లున్ పొరొ ఉల్ట తేత్తెర్. అని తస్వ కియ్లె కచురితగ వోసి, వోన్ నిపుస్తెర్.</verse>
				<verse number="13">అని, “మా దర్మత కానున్తున్ ఉల్ట బగవంతన్ పార్తన-వింతి కియ్లె పర్జతున్ వేర్ వొపుసీసెర్ మంతొర్” ఇంజెర్ గవర్నర్‌తున్ వెహ్తెర్.</verse>
				<verse number="14">పవ్లు వడ్క్‌లె ఆనెకెన్, వోర్ గలియొ, “యూదుల్క్‌న జాతితుర్నిట్! బెయ్ డగుర్ గల్తి కియ్వలె ఆయి, మోసెమ్ కియ్వడున్ బారెతెన్ ఆయి, ఇద్ గొస్టి మత్తెకె, ఇగె తస్వ కియ్వల్ బరొబర్ ఆంద్.</verse>
				<verse number="15">బతి మీ యూదుల్క్‌న బోదతున్ బారెతెన్ ఆయి, పొరొల్క్ అని మీవ దర్మత కానున్తున్ బారెతెన్ ఆయి మత్తెకె, మీవ మిరట్ సూడ్సి యేతట్. ఈతంగ్ గొస్టిన్ తస్వ కియ్లె నన వొపొన్” ఇంజెర్ వెహ్తొర్.</verse>
				<verse number="16">అని వూర్ సమ్దిర్‌కున్ తన్వ కచురితల్ పూడి సీతొర్.</verse>
				<verse number="17">అస్కె వూర్ యూదుల్క్ సునగోగ్నొర్ ముకె అదికారి సొస్తెనేసున్ గవర్నర్‌త కచురిత్ మునెనె పాతెర్. తెర్ బతి, వోర్ గవర్నర్ గలియొ పటి కియ్మకి.</verse>
				<verse number="18">పవ్లు కొరంతితగ ఉండె వెలె రోజ్క్ మత్త పెజె, అగటుర్ బక్తలిర్‌కున్ దాంతొన్ ఇంజెర్ వెహ్చి, పిరిస్కిలన్ అని తానొర్ మాడ్సొ అకులన్ తన్వ సంగ పియ్సి, కెంకెరియతగ సొత్తొర్. అగ తన వొప్సి మత్త అద్, మొక్ కండి కియ్లె తన్వ తల బోడి కియుస్తొర్. అని రూకతె సిరియ యేరియతె సొత్తొర్.</verse>
				<verse number="19">అహన్ ఎపెస్నగ యెవ్త పెజె, పిరిస్కిలన్ అని అకులన్ సుటి కీసి, పవ్లు వొరొరె అగట సునగోగ్నగ సొంజి, యూదుల్కున్ సంగ చర్చ కీతొర్.</verse>
				<verse number="20">తె వూర్ యూదుల్క్, “ఉండె కహి రోజ్క్ మా సంగన్ మన్” ఇంజెర్ కోర్తెర్. అస్కె మందంతొన్ ఇంజెర్ వొప్మకి.</verse>
				<verse number="21">బతి “ఉంది మోక బగవంతన ఇచ మత్తెకె, ఉందుంది జోక మిహ్గ వాంతొన్” ఇంజెర్ వెహ్చి ఎపెస్నల్ రూకతె పెసితొర్.</verse>
				<verse number="22">అహన్ సిజరియత రూకంగ్ ఆగ్వల్ జాగతగ రెయ్సి, అగటల్ యెరుసలెమ్ సొత్తొర్. అని అగట చర్చితుర్‌కున్ చొకొట్-వాయుట్ పూసి కీసి, అగటల్ అంతియొకయ సొత్తొర్.</verse>
				<verse number="23">అంతియొకయతగ కహి రోజ్క్ మంజి, అగటల్ పెసిసి గలతి అని పుర్గియ యేరియనగ తిరిసెర్, అవ్ జాగనగ మన్వలిర్ బక్తలిర్‌కున్ గటి-దీర్య సీసెర్ సొత్తొర్.</verse>
				<verse number="24">అద్ గట్కతె అపొలొ ఇన్వల్ యూదుల్క్‌న జాతితొర్ ఎపెస్ నగుడె సొత్తొర్. వోర్ ఈజిప్ట్ దేస్న అలెగ్‌జాండ్రియ నగుడొర్ ఆందుర్. వేర్ దర్మ-గ్రంతున్ ముపట్ కీతొర్ వోర్ గియన్ వాలె ఆందుర్.</verse>
				<verse number="25">పర్బున బక్తిత సర్దున్ బారెతె కరి కీతొర్ ఆందుర్. వోర్ బెయ్ జోస్నె యేసు పర్బున్ బారెతంగ్ గొస్టింగ్ మత్త తీర్ బోద కీసెర్ మత్తొర్. బతి సిరిప్ వోన్, యోహన్ సీత బాప్తిస్‌మతున్ బారెతెన్ టావ.</verse>
				<verse number="26">బస్కెతె అకులల్ అని పిరిస్కిలల్ వోర్ అపొలొ సునగోగ్నగ దర్యమ్‌నె బోద వెహ్వల్ కేంజ్తెరొ, అస్కె వోన్ తమ్వ రోన్ వోసి, బగవంతన సరి-మారగున్ కరల్ కరల్ మత్త తీర్ పోడి కీసి వెహ్తెర్.</verse>
				<verse number="27">అద్ ఆత పెజె, అపొలొ అకయ యేరియతె సొందన ఇంజెర్ ఇచ కీతొర్. అపొలొన్ చొకొట్ సూడట్ ఇంజెర్ ఎపెస్నుర్ బక్తలిర్ చిటి లిహి కీసి అకయతుర్ బక్తలిర్‌గ సారి కీతెర్. అగ సొంజి బగవంతన పెర్మత-దయతె బక్తలిర్ ఆతుర్కున్ వోర్ వెలె మదత్ కీతొర్.</verse>
				<verse number="28">బహన్ ఇత్తెకె, ఉజగిరి సమ్దిర్ సూడ్నెకె యూదుల్కున్ సంగ తగపర్ లాగ్సి, దర్మ-గ్రంత్‌నగ లిహి కీతన్ పియ్సి, యేసుయె కిరిస్తు ఆందుర్ ఇంజెర్ వూర్కున్ నిరుపన్ కీసి, తొహ్చెర్ మత్తొర్.</verse>
			</chapter>
			<chapter number="19">
				<verse number="1">అపొలొ అకయ యేరియత కొరంతి నగుడగ మనెకె, పవ్లు రొపొ మన్వలిక్ నహ్క్‌నగ సొంజి, అవెనగటల్ మల్సి ఎపెస్ వాతొర్. అగ మన్వలిర్ కహితుర్ బక్తలిర్‌కున్ బేటె మాసి, “మిరట్ బరొస ఇర్త పెజె, మీ పొరొ పవిత్ర ఆత్మ వాత కి?” ఇంజెర్ పూసి కీతొర్. తె వూర్, “సెలె వాయ్మకి దాద! పవిత్ర ఆత్మ మంత ఇన్వల్ ఇంకె వేరి మమొట్ కేంజ్మకి” ఇంజెర్ జవబ్ సీతెర్.</verse>
				<verse number="2"></verse>
				<verse number="3">అస్కె, “మిరట్ బాతల్ బాప్తిస్‌మ యేత్తిట్?” ఇంజి పూసి కీతొర్. తె వూర్, “యోహన్త బాప్తిస్‌మ” ఇంజెర్ వెహ్తెర్.</verse>
				<verse number="4">తె వోర్ అద్ కేంచి, “పాప్నల్ మన్దున్ మార్యుసీతతున్ తొహ్లె, యోహన్ బాప్తిస్‌మ సీతొర్. బతి, ‘నా పెజెయ్ వాయ్వల్ యేసున్ పొరొ బరొస ఇరన’ ఇంజి యోహన్ పర్జతున్ వెహ్తొర్” ఇంజెర్ పవ్లు వూర్కున్ వెహ్తొర్.</verse>
				<verse number="5">తె అద్ కేంచి వూర్ యేసు పర్బున పొరొడె బాప్తిస్‌మ యేత్తెర్. అహన్ యేత్త పెజె, పవ్లు తన్వంగ్ కెయ్క్ వూర్ పొరొ ఇర్తొర్. అస్కె వూర్ పొరొ పవిత్ర ఆత్మ వాత. తె వూర్, తమకున్ టావ సెలెంగ్ అవ్ దుస్రొక్ దుస్రొక్ బాసనె వడ్క్‌వల్ అని బగవంతల్ వెహుస్తంగ్ గొస్టింగ్ వెహ్వల్ మొదొల్ కీతెర్.</verse>
				<verse number="6"></verse>
				<verse number="7">అగ లగ్-బగ్ బార (12) జన్క్ బక్తలిర్ ఆతుర్ మాయ్నలిర్ మత్తెర్.</verse>
				<verse number="8">అద్ ఆత పెజె పవ్లు సునగోగ్నగ సొంజి, దర్యమ్‌నె బోద వెహ్చెర్, బగవంతన రాజున్ బారెతె చర్చ కీసెర్, అగటుర్కున్ వొపుస్లె కోసిద్ కీసెర్ మూంద్ మహినంగ్ వేరి అగన్ మత్తొర్.</verse>
				<verse number="9">బతి కహితుర్ వోర్ వెహ్వలికున్ నమ్‌మకి అని తమ్వ జిద్ సుటి కియ్మకి. అచొరె ఆయ్వ, పర్బున బక్తిత సర్దున్ బారెతె ఉజగిరి కరబ్ వడ్క్‌తెర్. అదెన్ సాటి పవ్లు వూర్కున్ సుటి కీసి, తురన్త బాసన్ కియ్వల్ డగుర్ కమ్రతగ బక్తలిర్‌కున్ కేయ్సి, హర్ రోజ్ చర్చ కీందుర్.</verse>
				<verse number="10">ఇహిన్ చర్చ రండ్ సాల్క్ వేరి జర్గ్‌వల్ కీనెకె, ఆసియ యేరియతగ మన్వలిర్ వెలెటిర్ యూదుల్క్ అని గ్రీకు దేస్నుర్ పర్బున్ బారెత బోద కేంజ్తెర్.</verse>
				<verse number="11">బగవంతల్ పవ్లున కెయ్దె బెయ్ డగుక్ మయ్మతంగ్ కామ్క్ కియుస్తొర్.</verse>
				<verse number="12">పవ్లున మేందొడున్ లాగ్తంగ్ దస్తినె ఆయి, నడి దొహ్తంగ్ సేలనె ఆయి, బేమరి వాలిర్గ తత్తెకె గిరె, వూర్ చొకొట్ ఆందిర్. అని బూత్క్ గిర్ వూర్గటల్ పెసిసి సొందుంగ్.</verse>
				<verse number="13">అస్కె కహితుర్ వెలిసెర్ బూత్క్ తెండ్సి పూడ్వలిర్ యూదుల్క్, “పవ్లు పచర్ కియ్వల్ యేసున పొరొడె పెసిసి సొడియట్” ఇంజెర్ యేసు పర్బున పొరొల్ ముట్సి, బూత్క్ సోప్రె మాతుర్గటల్ తెండ్సి పూడ్లె కోసిద్ కీతెర్.</verse>
				<verse number="14">యూదుల్క్‌న జాతితొర్ సెకెవ ఇన్వల్ పెర్సొర్ కటొడనుర్ యేడ్విర్ మర్క్ గిర్ అహ్నె కీందిర్.</verse>
				<verse number="15">ఉంది జోక అద్ బూత్, “యేసు పర్బు నాకున్ టావ, పవ్లు గిర్ నాకున్ టావయె. బతి నాకున్ తెండ్సి పూడ్వలిర్ మిరట్ బూర్ ఆందిట్?” ఇంజెర్ వోన తొడ్దె, వూర్కున్ పూసి కియుస్త.</verse>
				<verse number="16">అని వోర్ బూత్ సోప్రె మాసి మన్వల్ మాయ్నల్, పెర్సొర్ కటొడనుర్ మర్కున్ పొరొ ముచ్లి అర్సి, వూర్కున్ సబుడ్ జహ్చి, మెయ్తొర్. అదెన్ సాటి బెయ్ దన్కంగ్ లాగ్సి, కుడెకెయ్ అద్ రోతల్ వూర్ పరర్ ఆతెర్.</verse>
				<verse number="17">ఇద్ గొస్టి ఎపెస్నగ మన్వలిర్ వెలెటిర్ యూదుల్కున్ అని గ్రీకు దేస్నుర్‌కున్ కరె మాత. తె వూర్ సమ్దిర్‌కున్ బెయ్ వెరె పియ్త. అద్ కార్యతున్ హిందల్, యేసు పర్బున పొరొడున్ వూర్ డగుర్-పాన్ సీతెర్.</verse>
				<verse number="18">ఇహిన్ జర్గ్‌త పెజె, బక్తలిర్ ఆతుర్ వెలెటిర్ లోకుర్ తమ్వంగ్ పాప్నంగ్ కామ్కున్ ఉజగిరి వొప్తెర్.</verse>
				<verse number="19">అచొరె ఆయ్వ మంతర్క్-సోదెంగ్ కరితుర్ వెలెటిర్ తమ్వంగ్ పుస్తక్ తచి, సమ్దిర్ మునె తడ్మితగ లావి కీతెర్. అవ్ పుస్తక్‌న దర బచొర్ మందర్ ఇంజి, సూడ్తెకె పనస్ హజర్ కూరతంగ్ బిలంగ్ ఆత.</verse>
				<verse number="20">ఇద్ తరికతె పర్బున వచన్ బెయ్ సక్తితె పగ్రె మాత.</verse>
				<verse number="21">ఇవ్ సమ్దొ జర్గ్‌త పెజె, పవ్లు తన్వ మన్దె, మాసిదోనియ, అకయ యేరియన్ వీడ్సి, యెరుసలెమ్ సొందన అని అగటల్ రోమ్ నగుడె తప్వక్ సొంజి వాయన ఇంజెర్ నిర్నయ్ కీతొర్.</verse>
				<verse number="22">అదెన్ సాటి తనకున్ మదత్ కియ్వలిర్‌గటల్ తిమొతిన్ అని ఎరస్తున్ మాసిదోనియ సారి కీసి, తన బెహెంకి ఆసియ యేరియతగనె ఉండె కహి రోజ్క్ మత్తొర్.</verse>
				<verse number="23">అద్ గట్కతె పర్బున సర్దున్ బారెతె ఎపెస్నగ వెలె లొలి ఆత.</verse>
				<verse number="24">అద్ బహన్ ఇత్తెకె, వొరొర్ దేమెత్రి ఇన్వల్ సోనొరల్ అర్తెమి పేన్ద గుడితంగ్ నమునంగ్ కూరతె నివ్డి కియుసెర్, నివ్డి కియ్వలిర్‌కున్ లాబమ్ తచ్చెర్ మందుర్.</verse>
				<verse number="25">అద్ కామ్ కియ్వలిర్ దుస్రుర్‌కున్ మీరి కీసి, “దాదలిర్నిట్! ఇద్ కామున్ హిందల్, మరట్ చొకొట్ పిసెర్ మంతట్ ఇన్వల్ గొస్టి మీకున్ టావయె.</verse>
				<verse number="26">బతి కెయ్క్‌నె నివ్డి కీతంగ్ పేన్క్ ఆయొంగ్ ఇంజి, ఇగె ఎపెస్నగనె ఆయ్వ ఆసియతంగ్ సమ్దొ యేరియనగ వెలె పర్జతున్ వొపుసి, వేర్ పవ్లు మలుస్తొర్ ఇన్వల్ గిర్ కేంజ్తిట్ అని సూడ్తిట్.</verse>
				<verse number="27">ఇదెన్ హిందల్, మావ బేపరితున్ కరబ్ పొరొల్ వాంత. అదె ఆయ్వ, అర్తెమి పేన్ద గుడిత విలువ కమి ఆసి దాంత. ఆసియతగ అని దునియ సమ్దొ గిర్ పూజ అని పార్తన-వింతి కియ్వల్ ఇద్ పేన్ద డగుర్-పాన్ నాసెడమ్ ఆసి దాంత” ఇంజెర్ వూర్కున్ వెహ్తొర్.</verse>
				<verse number="28">తె వూర్ కేంచి, బెయ్ సోంగ్నె, “ఎపెస్నుర అర్తెమి పేనె డగుర్ ఆంద్!” ఇంజెర్ జోర్తె కిలితెర్.</verse>
				<verse number="29">ఇద్ లొలి నగుర్ పూరొ పగ్రె మాత. తె పవ్లున్ సంగ మాసిదోనియతల్ వాతుర్ గయియు అని అరిస్‌తర్కున్ పియ్సి, ఉందియ్ జోక గుబ్డత-గుబ్డయ్ వూర్ పర్జ కేల్క్ తెండ్వల్ డగుర్ ఆవ్రతగ నేంగ్తెర్.</verse>
				<verse number="30">అస్కె అద్ పర్జత గుబ్డతగ పవ్లు సొందన ఇంజెర్ సోంచ్ కీతొర్ బతి, బక్తలిర్ వోన్ సొంద సియ్మకి.</verse>
				<verse number="31">ఆసియతంగ్ యేరియనుర్ అదికారిర్గటల్ కహితుర్ పవ్లునుర్ సోప్తలిర్ ఆత కాడ్కి, “పవ్లున్ అద్ కేల్క్ తెండ్వల్ జాగత ఆవ్రతగ సొన్మ” ఇంజెర్ కబుర్ సారి కీసి కోర్తెర్.</verse>
				<verse number="32">అద్ జాగ సమ్దొ గడ్‌-బడ్తె నించి మత్త. కహితుర్ ఇహిన్ ఇంజెర్, ఉండె కహితుర్ అహన్ ఇంజెర్ కిలిసెర్ మత్తెర్. వెలెటిర్కున్ అసల్ తమ అగ బారి మీరె మాతెరొ టావ సెలె.</verse>
				<verse number="33">అస్కె గుబ్డతగ మన్వలిర్ యూదుల్క్ అలెగ్‌జాండర్ ఇన్వన్ సమ్దిర్‌కున్ సమ్జి కీమ్ ఇంజెర్ వెహ్చి, మునె డగ్లి కీతెర్. తె వూర్ సమ్దిర్‌కున్ కెయ్క్ హాలి కీసి, వోర్ జవబ్ వెహ్క ఇంజెర్ మత్తొర్.</verse>
				<verse number="34">బతి అలెగ్‌జాండర్ గిరె యూదుల్క్‌న జాతితొర్ ఇంజి, వూర్ కరి కీతెర్. అని రండ్ గంటంగ్ వేరి ఉంది తీర్, “ఎపెస్నుర అర్తెమి పేనె డగుర్ ఆంద్!” ఇంజెర్ కిలితెర్.</verse>
				<verse number="35">అద్ ఆత పెజె, నగుడొర్ అదికారి గుబ్డతున్ సాంతి కీసి, “ఎపెస్నుర్‌నిట్! అర్తెమి పేన్ద గుడితున్ సాటి అని హబడల్ అర్త అద్ బండతున్ సూడ్వల్ జిమ ఎపెస్ చహర్దెర్ పొరొ మంత. ఇద్ గొస్టి పూరొ దునియతునె టావ.</verse>
				<verse number="36">ఇదెన్ బోరె ఆయొ ఇంద పరెర్. అదెన్ సాటి మిరట్ లహ్కి వర్సి బతయ్ కియ్వక్‌నె, సాంతితె మంట్.</verse>
				<verse number="37">మిరట్ వీర్ మాయ్నలిర్‌కున్ ఇగె పియ్సి వాతిట్. వీర్ గుడితున్ లూటి కీతుర్ ఆయుర్ అని మావ పేన్దున్ రెహ్చి వడ్క్‌తుర్ ఆయుర్.</verse>
				<verse number="38">దేమెత్రి ఆయి వోన్ సంగ మన్వలిర్ సోనర్క్ ఆయి, వీర్ పొరొ పిరది కీకొమ్ ఇందనిర్తె, తస్వ కియ్లె కోట్క్ మంతంగ్. అగ వొరొన వొరొర్ జట్-పట్ లాగ వచొ.</verse>
				<verse number="39">మిరట్ ఉండె దుస్రొ బతయ్ వెహ్కొమ్ ఇంద్కిట్‌తె, కానున్ పియ్సి తాక్వలిక్ పర్జతంగ్ పంచద్క్ మంతంగ్.</verse>
				<verse number="40">ఇద్ నేండ్ జర్గ్‌త గట్నతున్ హిందల్, రోమ సర్కార్‌దున్ ఉల్ట తిరితుర్ దాత్ ఆంతట్. ఇదెన్ పియ్సి అదికారిర్ కేయనిర్తె, ఇగె మరట్ బారి మీరె మాతట్ ఇన్వల్ కారన్ వెహ లాగర్. బతి మరట్ కారన్ వెహ పర్వట్” ఇంజెర్ పర్జత గుబ్డతున్ వెహ్తొర్.</verse>
				<verse number="41">ఇహిన్ సమ్జి కీసి, వూర్ సమ్దిర్‌కున్ అగటల్ సారి కీతొర్.</verse>
			</chapter>
			<chapter number="20">
				<verse number="1">అద్ నగుడగ లొలి సిమ్-సమ్ ఆత పెజె, పవ్లు బక్తలిర్‌కున్ కేయుస్తొర్. అని చొకొటె బావ్-బక్తితె మునె తాకన ఇంజెర్ వెహ్చి, వూర్కున్ కలిసి, మాసిదోనియ సొత్తొర్.</verse>
				<verse number="2">అద్ యేరియ పూరొ తిరిసెర్ అగ మన్వలిర్ బక్తలిర్‌కున్ వెలె గొస్టింగ్ వెహ్చి, గటి-దీర్య సీసెర్, అకయ యేరియతె యెవ్తొర్.</verse>
				<verse number="3">అగ మూంద్ మహినంగ్ మత్తొర్. అగటల్ సిరియ దేస్నె రూకతె మల్సి దాక ఇనెకె, యూదుల్క్ తనకున్ జక్లె సూడ్సెర్ మంతెర్ ఇన్వల్ కరె మాత. తె ఉండె ఉంది జోక మాసిదోనియతల్ సొందన ఇంజెర్ నిర్నయ్ కీతొర్.</verse>
				<verse number="4">అస్కె పవ్లున్ సంగ, పురునొర్ మరి బెరయ నగుడొర్ సోపత్రు, తెసలోనికతల్ అరిస్‌తర్కు అని సెకుందు, దెర్బె చహర్దల్ గయియు, ఆసియ యేరియతల్ తుకికు అని తొర్పిమ్, లుస్‌త్ర నగుడల్ తిమొతి ఇన్వలిర్ మత్తెర్.</verse>
				<verse number="5">వీర్ మాక్తెర్ మునె త్రోయకు నగుడె సొంజి, మా సాటి సూడ్సెర్ మత్తెర్.</verse>
				<verse number="6">మమొట్ పిలిపి నగుర్ వేరి కాల్ సరియ్ సొత్తొమ్. తాతొ పిండితె సారింగ్ సుర్సి తిన్వల్ సడ్ తుంగ్సి, అగటల్ రూకతె పెసితొమ్. అహన్ సియుంగ్ రోజ్క్ ఆత పెజె, త్రోయకు నగుడె యెవ్తొమ్. అగ మాకున్ తెర్ మునె సొంజి, మన్వలిర్‌కున్ బేటె మాసి, యేడుంగ్ రోజ్క్ అగనె మత్తొమ్.</verse>
				<verse number="7">ఆయ్త్‌వర్‌తున్ నేటి సారి ఉరుసి తిన్వల్ కాయ్దతున్ సాటి, మీరె మాతొమ్. ఇమున్ నేటి పవ్లు సొన్వల్ మత్త కాడ్కి, అంటిత్ అర్దొ నర్క వేరి, బోద వెహ్చెరెన్ మత్తొర్.</verse>
				<verse number="8">మమొట్ మీరె మాయ్వల్ రోత మూడవ అంతర్త కమ్రతగ వెలెన్ డివెంగ్ మత్తంగ్.</verse>
				<verse number="9">అద్ అంతర్త కమ్రతగ తెరిసి మన్వల్ కిడికితగ డియొర్ కాండి అయ్తుకు ఉచ్చి మత్తొర్. పవ్లు ఉంది తీర్ బోద వెహ్చెర్ మత్తొర్. అస్కె వోర్ కాండి బెయ్ జోప్నె కూర్క్‌సి, మూంద్ అంతర్క్‌న కిడ్కితల్ బూడ్ అర్తొర్. తె కహితుర్ బూడ్ సొంజి, వోన్ తహ్తెర్ బతి, అదెన్ మునెనె వోన పరన్ సొత్త.</verse>
				<verse number="10">అస్కె పవ్లు బూడ్ సొంజి, సాతొర్ వోన్ కోరతె యేచ్చి, “పరెసన్ ఆయ్మట్! వేర్ జీవతెన్ మంతొర్” ఇంజెర్ వెహ్తొర్.</verse>
				<verse number="11">అహన్ వెహ్త పెజె పవ్లు, మల్సి అద్ కమ్రతగ సొంజి, సమ్దిర్ సంగ సారి ఉరుసి తిన్వల్ కాయ్దతున్ మహ్తొర్. అని బయ్ బయ్ ఆనల్ వేరి వడ్క్‌సి పెసితొర్.</verse>
				<verse number="12">పరన్ సొత్తొర్ వోర్ డియొన్ మల్సి జీవతె రోన్ వోత కాడ్కి, వూర మన్దున్ వెలె గటి-దీర్య వాత.</verse>
				<verse number="13">“నన సరియ్ వాసి, అసొస్నగ మీ సమ్దిర్‌కున్ బేటె మాంతొన్” ఇంజెర్ పవ్లు మునెనె మాకున్ వెహ్చి మత్తొర్. అదెన్ సాటి మమొట్ రూకతె అసొస్ సొత్తొమ్.</verse>
				<verse number="14">అద్ తీర్దె పవ్లు అసొస్నగ మాకున్ బేటె మాతొర్. అస్కె మమొట్ వోన్ రూకతగ ఉపుసి, మితులెనె చహర్తె సొత్తొమ్.</verse>
				<verse number="15">మితులెనెతల్ దుస్రొ నేటి రూకతె యాత్ర కీసెర్ కియొసు లంకతున్ మునెతల్ పెసిసి, ఇమున్ నేటి సమొసు లంకతగ యెవ్తొమ్. అగటల్ దుస్రొ నేటి మిలెతు చహర్తగ యెవ్తొమ్.</verse>
				<verse number="16">ఆయర్తె పెంతెకొస్తు సడ్దున్ సాప్డి కియ్లె, యెరుసలెమ్ వెయ్నె సొందన ఇంజెర్ పవ్లు మత్తొర్. అదెన్ సాటి ఆసియ యేరియత ఎపెస్ నగుడె ఆగ్వక్‌నె వీడ్సి, సొందన ఇంజెర్ నిర్నయ్ కీతొర్.</verse>
				<verse number="17">తె పవ్లు, ఎపెస్ నగుడె ఆగ్వడున్ బద్లి, అగట చర్చితుర్ పెదొల్కున్ కబుర్ సారి కీసి, మిలెతు చహర్దగ కేయుస్తొర్.</verse>
				<verse number="18">వూర్ వాత పెజె పవ్లు, “నన ఆసియతగ కొజి వాడ్తొన్ అగటల్తె ఇంకె వేరి బహన్ పిస్తొన్ ఇన్వల్ మీకున్ టావయె.</verse>
				<verse number="19">యూదుల్క్‌నంగ్ కుట్రన్ హిందల్ నాకున్ కూబ్ వెలె తక్‌లిబ్క్ వాతంగ్. తెర్ బతి కాడెర్ తుహ్చెర్ చుడుర్-పాన్దె మంజి, పర్బున సేవ కీతొన్ ఇన్వల్ మీకున్ టావయె.</verse>
				<verse number="20">బావ్-బక్తితగ బడె మాయ్లె, మదత్ కియ్వలిక్ ఉంది గొస్టి గిర్ మకుస్వక్‌నె, మీ సమ్దిర్ మునె అని హరియేక్ రోన్ సొంజి వెహ్తొన్.</verse>
				<verse number="21">మీవంగ్ పాప్క్‌నల్ కబ్లె మాసి, బగవంతనెకె మలన అని యేసు కిరిస్తు పర్బునగ బరొస ఇరన ఇంజెర్, యూదుల్కున్ అని గ్రీకు దేస్నుర్‌కున్ దమ్కి సీసెర్ వాతొన్. అద్ సమ్దొ మీకున్ టావయ్.</verse>
				<verse number="22">ఇచుల! నన ఇంకె, పవిత్ర ఆత్మ హుకుమ్ సీత తీర్ యెరుసలెమ్ సొంజెర్ మంతొన్. అగ నాకున్ బతల్ బతల్ జర్గంతయొ టావ సెలె.</verse>
				<verse number="23">బతి తక్‌లిబ్క్ అని జేల్క్ నా సాటి, సూడ్సెర్ మంతంగ్ ఇన్వల్ పవిత్ర ఆత్మ నాకున్ హర్ చహర్తగ గవ తొహ్చెర్ వాతొర్.</verse>
				<verse number="24">ఇవ్ బవె నాకున్ హాలి కియ పరొంగ్. నావ జీవతున్ నన లెక కియొన్. యేసు పర్బు నాకున్ హవ్లి కీత సేవత కార్యతున్ ఇత్తెకె బగవంతన పెర్మత-దయతున్ బారెత చొకొట్న కబుడున్ నా సంగ ఆత అచొర్ ఆనంద్నె పచర్ కియన ఇన్వలె నావ ఇచ మంత.</verse>
				<verse number="25">“ఇచుల! మిహ్గటల్ బోరె గిర్ ఇంగెడల్ నా మొకొమ్ సూడ్విట్ ఇంజెర్ నాకున్ టావ. బగవంతన రాజున్ బారెతె, మీ నడ్డుమ్ నన వెలిసెర్ పచర్ కీసెర్ మత్తొన్.</verse>
				<verse number="26">ఇదెన్ పొరొ బరొస ఇర్వక్‌నె బోరె మిహ్గటల్ తప్సి దానుర్తె, ననతె జిమెదారన ఆయొన్ ఇంజి, మీకున్ గవ ఇర్సెర్ మంతొన్.</verse>
				<verse number="27">బారితెకె బగవంతల్ మా సాటి పిలన్ కీసి ఇర్త సమ్దొతున్ మకుస్వక్‌నె వెహ్తొన్.</verse>
				<verse number="28">బగవంతల్ తన్వొర్ మరిన నెతుడ అర్పన సీసి, కమయ్ కీత చర్చితుర్‌కున్ గాయ్కిర్ దాత్ మందన ఇంజెర్ పవిత్ర ఆత్మ మీకున్ పెదొల్కున్ దాత్ నేమి కీత. అదెన్ సాటి మీవ మిరట్ అని మందతున్ దాత్ మన్వలిర్ చర్చితుర్ బారెతె దిహన్తె మంట్.</verse>
				<verse number="29">నన సొత్త పెజె, వెరినల్ మన్వలిక్ లాండిగలికున్ దాత్నుర్ మీ నడ్డుమ్ నేంగంతెర్ ఇన్వల్ నాకున్ టావ. మందతున్ (చర్చితుర్‌కున్) వూర్ నాసెడమ్ కీంతెర్.</verse>
				<verse number="30">అచొరె ఆయ్వ మీ బక్తలిర్‌కున్ గిరె తమ్వ పెజెయ్ ఊమ్సెర్ వోయన ఇంజెర్ లబడ్ వడ్క్‌వలిర్ మిహ్గటలె తయర్ ఆంతెర్.</verse>
				<verse number="31">అదెన్ సాటి నన మూంద్ సాల్క్ మీ సంగ మనెకె, కాడెర్ తుహ్చెర్ నర్క-పియల్ మిహ్గటల్ హర్ వొరొన్ బుది వెహ్వల్ మరుంగ్మకి. ఇదెన్ హేతు కీసి దిహన్తె మంట్.</verse>
				<verse number="32">“ఇంకె మీకున్ బగవంతన కెయ్దె అని వోన పెర్మత-దయ వాలె వచన్త కెయ్దె హవ్లి కీసెర్ మంతొన్. మీకున్ బావ్-బక్తితగ బడి కీసి, సమ్దిర్ పవిత్ర బక్తలిర్ బరొబర్ మీకున్ బగవంతల్ సీత వాగ్దన్‌తగ ఈసదార్క్ కీనల్ అద్ వచన్తగ సక్తి మంత.</verse>
				<verse number="33">నన బోనయ్ సోనెతునె ఆయి, కూరతునె ఆయి, కప్డినె ఆయి ఆస కియ్మకి.</verse>
				<verse number="34">నావంగ్ జురత్క్ అని నా సంగ మత్తురంగ్ జురత్క్ పూరి కియ్లె, ఇవ్ నావంగ్ కెయ్క్ కాయ-కస్టమ్ కీతంగ్ ఇన్వల్ మీకున్ టావయె.</verse>
				<verse number="35">ఇహిన్ కస్టమ్ కీసి, దిక్ సెలుర్ వూర్కున్ మదత్ కియన ఇంజెర్ మీకున్ నన తాక్వల్ సమ్దొతగ నమునతున్ దాత్ తొహ్తొన్. ‘యేత్వడున్ తెర్ దుస్రుర్‌కున్ సియ్వలె ఆసిర్వాద్ ఆంద్’ ఇంజి యేసు పర్బు వెహ్తంగ్ గొస్టింగ్ హేతు ఇరట్” ఇంజెర్ వెహ్తొర్.</verse>
				<verse number="36">ఇహిన్ వెహ్చి, వూర్ సమ్దిర్ బరొబర్ ముర్-టొంగ్రంగ్ కొట్సి పార్తన కీతొర్.</verse>
				<verse number="37">అస్కె వూర్, ‘మిహ్గటల్ బోరె గిర్ ఇంగెడల్ నా మొకొమ్ సూడ్విట్’ ఇంజెర్ పవ్లు ఇత్త గొస్టితున్ హేతు కీసి ఆడ్తెర్. అని పవ్లున్ పెర్మతె కలిసి, రూక వేరి సారి కీతెర్.</verse>
				<verse number="38"></verse>
			</chapter>
			<chapter number="21">
				<verse number="1">వూర్ సమ్దిర్‌కున్ దాంతొమ్ ఇంజెర్ మమొట్ వెహ్చి, రూకతె సడ్కల్ కోసు లంకతగ సొత్తొమ్. అగటల్ దుస్రొ నేటి, రోదు లంకతగ యెవ్తొమ్. అగటల్ పెసిసి, పతర ఇన్వల్ చహర్తె సొత్తొమ్.</verse>
				<verse number="2">అగటల్ పొయెనిసియ సొన్లె తయర్ మత్త అద్ రూకతున్ సూడ్సి, ఉచ్చి పెసితొమ్.</verse>
				<verse number="3">అహన్ సొనెకె సయ్‌పరస్ లంక దిస్తతె, తాన తెల్న్‌గడ్ బాజ్నల్ వీడ్సి, సిరియ యేరియతె సొత్తొమ్. అద్ యేరియత తూరు నగుడగ రూకతల్ సామన్ రెహ్వల్ మత్త కాడ్కి ఆగ్తొమ్.</verse>
				<verse number="4">అగ బక్తలిర్ మంతెర్ ఇన్వల్ కరి కీసి, వూర్ తోడొ యేడుంగ్ రోజ్క్ మత్తొమ్. వూర్ పవిత్ర ఆత్మత సక్తితె, “నిమె యెరుసలెమ్ సొన్మ” ఇంజెర్ పవ్లున్ వెహ్తెర్.</verse>
				<verse number="5">బతి అగటల్ పెసివల్ వకత్ వాత పెజె, మావ సరి మమొట్ పెసితొమ్. అస్కె బక్తలిర్ సమ్దిర్ గిరె తమ్వంగ్ వెయ్లొక్ అని మరి-మియడె మీరె మాసి నగుడున్ బహ్రి సమ్దుర్‌త డర్డి వేరి వాతెర్. తె అగ ముర్-టొంగ్రంగ్ కొట్సి మమొట్ సమ్దిరె పార్తన కీతొమ్.</verse>
				<verse number="6">మమొట్ వూర్ సమ్దిర్‌కున్ దాంతొమ్ ఇంజెర్ వెహ్చి, రూకతె పెసితొమ్. వూర్ తమ్వంగ్ రొహ్క్ సొత్తెర్.</verse>
				<verse number="7">మమొట్ తూరుతల్ పెసిసి, తొలెమయి నగుడె యాత్ర కీసెర్ యెవ్తొమ్. అగ మన్వలిర్ బక్తలిర్‌కున్ చొకొట్-వాయుట్ పూసి కీసి, వూర్గ ఉంది దియ మత్తొమ్.</verse>
				<verse number="8">ఇమున్ నేటి మమొట్, సిజరియ నగుడె చొకొట్న కబుర్ పచర్ కియ్వల్ పిలిప్న రోన్ ఆగ్తొమ్. వేర్ పిలిపు యెరుసలెమ్ నగుడగ కానె అని కొతన్ రాండె వెయ్లొకున్ తూస్లె నేమి కీతుర్ యేడ్విర్ బక్తలిర్‌గటల్ వొరొర్ ఆందుర్.</verse>
				<verse number="9">వోర్ పిలిపున్ నాలుంగ్ జనిక్ కోరొ పేకింగ్ మత్తంగ్. అవ్ నాలుంగ్తె జనిక్ పవిత్ర ఆత్మత సక్తితె బగవంతనంగ్ గొస్టింగ్ వెహ్న్‌దుంగ్.</verse>
				<verse number="10">అగ మమొట్ వెలెన్ రోజ్క్ మత్తొమ్. అస్కె అగబు ఇన్వల్ పర్‌వక్తల్ యూదయతల్ మహ్గ వాతొర్.</verse>
				<verse number="11">వోర్ వాసి, పవ్లున నడి దొహ్వల్ సేల యేచ్చి, తన్వంగ్ కెయ్-కాల్కున్ దొహ్చి, “ఇద్ సేల బోన ఆందుయొ, వోర్ మాయ్నన్ యెరుసలెమ్నుర్ యూదుల్క్ ఇహిన్ దొహ్చి, యూదుల్క్ ఆయుర్ వూర్కున్ హవ్లి కీంతెర్ ఇంజి, పవిత్ర ఆత్మ వెహ్చెర్ మంత” ఇంజెర్ ఇత్తొర్.</verse>
				<verse number="12">ఇద్ కేంచి మమొట్ అని అగటుర్ మీరె మాసి, “యెరుసలెమ్ సొన్మ” ఇంజెర్ పవ్లున్ జుల్మ కీతొమ్.</verse>
				<verse number="13">బతి పవ్లు, “మిరట్ దుక్సతె ఆడ్సెర్, నావ దిల్తున్ బారి హాలి కీంతిట్? యేసు పర్బున పొరొడున్ సాటి యెరుసలెమ్నగ నాకున్ కెయ్-కాల్క్ దొహ్చి హవ్లి కియ్వలె ఆయొ బతి, పర్బున్ సాటి పరన్ సియ్లె గిర్ నన తయర్ మంతొన్” ఇంజెర్ జవబ్ సీతొర్.</verse>
				<verse number="14">పవ్లు వొప్వ కాడ్కి, “పర్బున ఇచ తీర్ జర్గి” ఇంజెర్ మమొట్ దబ్ మత్తొమ్.</verse>
				<verse number="15">కహి రోజ్క్ ఆత పెజె, మాకున్ పహ్జె మత్త అద్ సామన్ పియ్సి, యెరుసలెమ్ సొత్తొమ్.</verse>
				<verse number="16">సిజరియతల్ వాతుర్ కహితుర్ సిస్యలిర్ మా సంగ వాసి, మొదొడల్ బక్తల్ ఆసి మన్వల్ మనసోన్త రోన్ కేయ్సి వోతెర్. తె అగ మమొట్ మత్తొమ్. వేర్ మనసోన్ సయ్‌పరస్ లంకతొర్ ఆందుర్.</verse>
				<verse number="17">మమొట్ యెరుసలెమ్ వాత పెజె, అగ మన్వలిర్ బక్తలిర్ కుసితె మాకున్ కరుమ్ కీతెర్.</verse>
				<verse number="18">ఇమున్ నేటి పవ్లు అని మమొట్ యాకొబున్ అని చర్చితుర్ దుస్రుర్ పెదొల్కున్ గిర్ బేటె మాయ్లె సొత్తొమ్.</verse>
				<verse number="19">పవ్లు వూర్కున్ చొకొట్-వాయుట్ పూసి కీసి, తన కీత సేవతున్ హిందల్, బగవంతల్ యూదుల్క్ ఆయుర్ వూర్గ జర్గుసీతంగ్ కామ్కున్ పోడి కీసి వెహ్తొర్.</verse>
				<verse number="20">అద్ వూర్ కేంచి, బగవంతన్ డగుర్-పాన్ సీతెర్. “దాద! హజర్క్ కొది యూదుల్క్ బక్తలిర్ ఆయ్వల్ సూడ్సెర్ మంతి. వూర్ లహ్కి వర్సి మోసెన కానున్తున్ పియ్సి తాకన ఇంతెర్.</verse>
				<verse number="21">బతి ఇద్ యెరుసలెమ్నుర్ బక్తలిర్‌కున్, ‘యూదుల్క్ ఆయుర్ వూర్ నడ్డుమ్ మన్వలిర్ యూదుల్క్ తమ్వుర్ మర్కున్ మోసెన కానున్తున్ పియ్సి, తోల్ కత్రి కియ్వ అని తమ్వంగ్ నేకిన్ పియ్సి తాక్వ’ ఇంజి నిమె వెహ్తి బెరె ఇంజెర్ బోరెయ్ లబడ్ వెహ్తొర్ అలె.</verse>
				<verse number="22">మరట్ బహన్ కీకట్? నిమె వాత అద్ గొస్టి వూర్కున్ తప్వక్ కరె మాంత.</verse>
				<verse number="23">అదెన్ సాటి మమొట్ వెహ్తప్ కీమ్. వొప్తంగ్ మొక్ కండి కియ్లెక్ మహ్గ నాల్విర్ జన్క్ మంతెర్.</verse>
				<verse number="24">వూర్కున్ నీ పెజెయ్ వోసి, వూర్ బరొబర్ సుదుడ్ ఆయ్వల్ కార్యతగ ఈస యేత. వూర్ నాల్విరంగ్ కెల్క్ తెండ్లె ఆయ్వల్ కర్చ నిమె నిహ. అస్కె నిమె మోసెన కానున్తున్ పియ్సి తాక్సెర్ మంతి. ఇదెన్ పియ్సి, వూర్ యూదుల్క్ కేంజ్తంగ్ గొస్టింగ్ లబడ్ ఆందుంగ్ ఇంజెర్ కరి కీంతెర్.</verse>
				<verse number="25">యూదుల్క్ ఆయుర్ వూర్ బక్తలిర్‌కున్, ‘మూర్తినగ నివొద్ కీతతున్ తిన్మట్; పీర్ కియ్మట్; గోటితున్ ముర్గుడి కీసి జక్తతున్ తిన్మట్; నెతుర్ తిన్మట్ ఇన్వలిక్ ఇవ్ గొస్టిన జోలిత్ సొన్వక్ మందన’ ఇంజి నిర్నయ్ కీతొమ్. అని అదెన్ చిటి లిహి కీసి సారి కీతొమ్” ఇంజెర్ వూర్ డగుక్ వెహ్తెర్.</verse>
				<verse number="26">ఇమున్ నేటి పవ్లు మొక్ కండి కియ్లె మన్వలిర్ నాల్విర్‌కున్ వోసి, వూర్ బరొబర్ సుదుడ్ ఆతొర్. అద్ ఆత పెజె యెరుసలెమ్న మందిర్తగ సొంజి, తన్వ తన పూరొ సుదుడ్-పాన్ ఆయ్లె అని వూర్ నాల్విరంగ్‌తె మొక్ కండి కియ్లె, బచొంగ్ రోజ్క్ మందన ఇన్వల్ సమ్దిర్‌కున్ వెహ్తొర్.</verse>
				<verse number="27">అవ్ మొక్ కండి కియ్వలిక్ యేడుంగ్ రోజ్క్ నింద్లె కరుమ్ వాతంగ్. అస్కె ఆసియ యేరియతల్ వాతుర్ కహితుర్ యూదుల్క్, పవ్లున్ అద్ మందిర్తగ సూడ్తెర్. అగ మన్వల్ పర్జత గుబ్డతున్ చడి కీసి, వోన్ పియ్తెర్.</verse>
				<verse number="28">అని పర్జతున్ సంగ, “ఇజ్రయేల్ లోకుర్నిట్! మాకు మదత్ కీమ్ట్. వేర్ సమ్దొ యేరియంగ్ తిరిసి, ఇజ్రయేల్ లోకుర్ బారెతె, మోసెన కానున్తున్ అని ఇద్ మందిర్తున్ బారెతె, ఉల్ట బోద వెహ్తొర్. అచొరె ఆయ్వ, యూదుల్క్ ఆయుర్ వూర్ కహితుర్ జన్కున్ మందిర్తున్ రొపొ తచి, పవిత్ర మందిర్తున్ బాటి కీతొర్ ” ఇంజెర్ జోర్తె వెహ్తెర్.</verse>
				<verse number="29">బారితెకె, అదెన్ మునె అగటుర్ పర్జ గ్రీకు దేస్న ఎపెస్ నగుడొర్ తొర్పిము పవ్లున్ సంగ యెరుసలెమ్ నగుడె తిరివల్ సూడ్తెర్. అదెన్ సాటి పవ్లు వోన్ మందిర్తగ వోసి మందనుర్ ఇంజెర్ సమ్జె మాతెర్.</verse>
				<verse number="30">ఇద్ గడ్‌-బడ్ అద్ నగుర్ పూరొ పగ్రె మాత. ఇద్ కేంచి పర్జ సమ్దిర్ విచ్చెర్ వాతెర్. అని పవ్లున్ పియ్సి మందిర్తల్ బహ్రి యెరిసెర్ తచి, యెంటనె తానంగ్ కావక్ కెహ్తెర్.</verse>
				<verse number="31">వూర్ పవ్లున్ జక్లె సూడ్సెర్ మనెకె, యెరుసలెమ్ పూరొ గడ్-బడ్తె నింత ఇన్వల్ కబుర్ అగ మన్వల్ రోమ్ దలమ్నొర్ కమండర్తున్ కరె మాత.</verse>
				<verse number="32">తె యెంటనె వోర్ కహి జన్క్ అదికారిర్కున్ అని సిపాయిర్కున్ తన్వ సంగ పియ్సి, అగ సొత్తొర్. తె పర్జత గుబ్డ వూర్కున్ సూడ్సి, పవ్లున్ జహ్వల్ బంద్ కీతెర్.</verse>
				<verse number="33">అస్కె వోర్ కమండర్ కరుమ్ సొంజి, “వోన్ పియ్సి హాత్కడి వాటట్” ఇంజెర్ సిపాయిర్కున్ హుకుమ్ జారి కీతొర్. అని “వేర్ బోర్ ఆందుర్? బతంగ్ కీతొర్?” ఇంజెర్ పూసి కీతొర్.</verse>
				<verse number="34">తె గుబ్డతల్ కహితుర్ ఇహిన్ ఇంజెర్, ఉండె కహితుర్ అహన్ ఇంజెర్ కిలిసెర్ మత్తెర్. అద్ లొల్లితె కరల్ బతల్ ఇన్వల్ కరి కియ పర్వ సొంజి, వోర్ అదికారి, “పవ్లున్ కిలతగ వోమ్ట్” ఇంజెర్ హుకుమ్ జారి కీతొర్.</verse>
				<verse number="35">బస్కెతె పవ్లు తంతెల్క్‌నగ యెవ్తొరొ, అస్కె వూర్ మాంది, “వోన్ జకట్! వోన్ జకట్!” ఇంజెర్ కిలిసెర్ పెజెయ్ విచ్చెర్ వాసెర్ మత్తెర్. అదెన్ సాటి సిపాయిర్ పవ్లున్ కిలత్ రొపొ తహ్చి, వోసెర్ మత్తెర్.</verse>
				<verse number="36"></verse>
				<verse number="37">అహన్ సిపాయిర్ కిలత్ రొపొ నేంగ్లె ఆనెకెన్, “నీ సంగ ఉంది గొస్టి వెహ వచొ కి?” ఇంజెర్ కమండర్తున్ పవ్లు పూసి కీతొర్. తె వోర్ కమండర్, “నీకున్ గ్రీకు బాస గిర్ వాంతయ్?</verse>
				<verse number="38">ఇదెన్ మునె సర్కార్‌తున్ ఉల్ట తేచ్చి, నాలుంగ్ హజర్క్ హేండ్వలిర్‌కున్ బోడి గుటనెకె కేయ్సి వోయ్వల్ ఈజిప్ట్‌నొని నిమెయ్ ఆంది సెలెయ్?” ఇంజెర్ పవ్లున్ పూసి కీతొర్.</verse>
				<verse number="39">తె పవ్లు, “నన కిలికియ యేరియతె మన్వల్ తార్సిస్ ఇన్వల్ ముకె నగుడొర్ యూదుల్క్‌న జాతితొన ఆందున్. దయ కీసి పర్జత్ సంగ వడ్క సీమ్” ఇంజెర్ కోర్తొర్.</verse>
				<verse number="40">అస్కె వోర్ కమండర్, “వడ్క” ఇంజెర్ వెహ్తొర్. తె పవ్లు అవ్ తంతెల్కున్ పొరొ నిల్సి, కెయ్ హాలి కీతొర్. వూర్ పర్జ దబ్ ఆత పెజె, హిబ్రు బాసతె ఇహిన్ వడ్క్‌తొర్.</verse>
			</chapter>
			<chapter number="22">
				<verse number="1">“తాదుర్-బాబుర్నిట్! నన వెహ్వల్ జవబున్ కేంజట్” ఇంజెర్ పవ్లు కోర్తొర్.</verse>
				<verse number="2">వోర్ హిబ్రు బాసతె వడ్క్‌వల్ కేంచి, ఉండె ఇచుర్ చుప్-చాప్ ఆతెర్.</verse>
				<verse number="3">అస్కె పవ్లు, “నన యూదుల్క్‌న జాతితొన ఆందున్. కిలికియ యేరియత తార్సిస్ నగుడె నావ జల్మ ఆత. బతి ఇద్ యెరుసలెమ్ నగుడెన్ బెర్స్‌తొన్. యూదుల్క్‌న కానున్త గియన్తున్ బరొబర్ కరిలె, గమలియెల్ గురునగ సిక్సాన్ యేత్తొన్. నేండ్ మిరట్ సమ్దిర్ బహన్ బగవంతన్ పొరొ బావ్-బక్తితె మంతిటొ, అహ్నె నన గిర్ బక్తితె మందున్.</verse>
				<verse number="4">యేసున సరి పియ్సి తాక్వలిర జీవ సొనల్ వేరి దుక్స సీసెర్, వెయ్లొ-మాయ్నలిర్‌కున్ పియ్సి జేల్క్‌నగ వాట్సెర్ మందున్.</verse>
				<verse number="5">ఇదెన్ బారెతె, పెర్సొర్ కటొడల్, సన్‌హెద్రిన్‌తుర్ పెదొల్క్ సమ్దిరె గవ మంతెర్. అని వూరె దమస్కు నగుడె మన్వలిర్ దాదలిర్కున్ చిటింగ్ లిహి కీసి, నహ్గ సీతెర్. తె నన అగ మన్వలిర్ యేసునుర్ బక్తలిర్‌కున్ దొహ్చి, యెరుసలెమ్ తరన అని సిక్స వాటన ఇంజెర్ సోంచ్ కీసి, వూర్కున్ తర్లె దమస్కు పెసితొన్.</verse>
				<verse number="6">“అహన్ వూర్కున్ తర్లె, నన దమస్కు నగుడున్ కరుమ్ యెవ్నెకెతె, బార్ దుపరి ఆత. అస్కె అచనక్ హాబడల్ బెయ్ జగర్నె వేడ్చి నా సిర్ముట్ గేర్ పాత.</verse>
				<verse number="7">తె నన బూడ్ అర్తొన్. అస్కె, ‘సవ్లు, సవ్లు నాకున్ బారి దుక్స సీసెర్ మంతి?’ ఇన్వల్ ఉంది లేంగ్ నాకున్ కేంజ వాత.</verse>
				<verse number="8">తె నన, ‘పర్బు! నిమె బోని ఆంది?’ ఇంజెర్ పూసి కీతొన్. అస్కె, ‘నిమె దుక్స సీసెర్ మంతి, వోర్ నజరేత్నొర్ యేసున’ ఇంజెర్ లేంగ్ కేంజ వాత.</verse>
				<verse number="9">నా సంగ మన్వలిర్ అద్ వేడ్చితున్ సూడ్తెర్, బతి నా సంగ వడ్క్‌త లేంగ్ వూర్కున్ అర్తమ్ ఆయ్మకి.</verse>
				<verse number="10">అస్కె, ‘పర్బు! నన బతల్ కియన ఇంతి?’ ఇంజెర్ పూసి కీతొన్. తె పర్బు, ‘నిమె తేచ్చి దమస్కు నగుడె సొన్. అగ సొత్త పెజె, బతల్ కియన ఇన్వల్ సమ్దొ నీకున్ వెహ్వల్ జర్గంత’ ఇంజెర్ నాకున్ వెహ్తొర్.</verse>
				<verse number="11">అద్ మయ్మత వేడ్చిత్ సూడ్సి, నావ నదుర్ బంద్ ఆత. తె నా సంగ మన్వలిర్ నావ కెయ్ పియ్సి దమస్కు వోతెర్.</verse>
				<verse number="12">“అద్ దమస్కు నగుడె అననియ ఇన్వల్ మాయ్నల్ మత్తొర్. వోర్ దర్మత కానున్తున్ పియ్సి, బావ్-బక్తితె తాక్సెర్, అగటుర్ సమ్దిర్ యూదుల్క్‌న కెయ్దె చొకొట్న పొరొల్ కమయ్ కీతొర్.</verse>
				<verse number="13">వోర్ నహ్గ వాతొర్ అని కరుమ్ నిల్సి, ‘సవ్లు దాద! నీకున్ నదుర్ వాయి’ ఇత్తొర్. అస్కె యెంటనె నావంగ్ కడ్కున్ నదుర్ వాత. తె వోన్ సూడ పర్తొన్.</verse>
				<verse number="14">అస్కె వోర్, ‘మా తొత్తురొర్ బగవంతల్, తన్వ ఇచతున్ కరి కియన్ సాటి, తన్వొర్ నియత్నొర్ సేవ్కల్ యేసున్ సూడన్ సాటి అని వోనంగ్ గొస్టింగ్ కేంజన్ సాటి, నీకున్ బగవంతల్ నేమి కీతొర్.</verse>
				<verse number="15">నిమె సూడ్తంగ్ అవెన్ అని కేంజ్తంగ్ అవెన్ సమ్దిర్‌కున్ వెహ్లె గవదారని ఆంతి.</verse>
				<verse number="16">తె ఇంకె బారి కోరుమ్ కీంతి? తేచ్చి, పర్బున పొరొడె పార్తన కీసి, బాప్తిస్‌మ యేత. అస్కె పర్బు నీవంగ్ పాప్కున్ నొర్సి వాటంతొర్’ ఇంజెర్ వెహ్తొర్.</verse>
				<verse number="17">“అద్ ఆత పెజె, నన తిరిసి యెరుసలెమ్ వాసి, మందిర్తగ పార్తన కీసెర్ మనెకె, నాకున్ దర్సన్‌తె పర్బు దిస్తొర్.</verse>
				<verse number="18">అహన్ దిసి, ‘నిమె వెయ్నె తేచ్చి యెరుసలెమ్ సుటి కీసి సొన్. నా బారెతె నిమ్ వెహ్వల్ గవతున్ వీర్ వొపుర్’ ఇంజెర్ పర్బు నాకున్ వెహ్తొర్.</verse>
				<verse number="19">అస్కె, ‘పర్బు! నన హర్ సునగోగ్నగ సొంజి, బక్తలిర్‌కున్ పియ్సి, జేల్క్‌నగ వాటుసి, పాయుస్తొన్ ఇన్వల్ గొస్టి మీ సమ్దిర్‌కున్ టావ.</verse>
				<verse number="20">అచొరె ఆయ్వ, నీవొర్ గవదారల్ స్టీపెన్‌త నెతుర్ తుహ్నెకె, వోన మరన్తున్ వొప్తొన్. వోన పరన్ యేత్వలిరంగ్ సాలువంగ్ కేప్సెర్, అగనె మత్తొన ఆందున్’ ఇంజెర్ వెహ్తొన్.</verse>
				<verse number="21">తెర్ బతి పర్బు, ‘సొన్! నన లంగ్ మన్వలిర్ యూదుల్క్ ఆయుర్ వూర్గ నీకున్ రొహంతొన్’ ఇంజి నాకున్ వెహ్తొర్” ఇంజెర్ పవ్లు వూర్కున్ వెహ్తొర్.</verse>
				<verse number="22">అస్కె వేరి, చొకొటె కేంజ్వలిర్, ఇవ్ గొస్టింగ్ బస్కెతె కేంజ్తెరొ అస్కె, “ఇంగె వేర్ పిసి గిర్ పాయ్ద సెలె. వేర్ దర్తురిత్ పొరొ మన్వక్‌నె జక్సి వాటట్” ఇంజెర్ కిలితెర్.</verse>
				<verse number="23">వూర్ తమ్వ సోంగున్ తొహ్లె కిలిసెర్ తమ్వంగ్ సాలువంగ్ తెండ్సి హాలి కీసెర్, దుబ పొరొ తడిసెర్ మనెకె,</verse>
				<verse number="24">వోర్ కమండర్ గుబ్డతుర్ బారి కిలిసెర్ మంతెర్ ఇన్వల్ కరి కియ్లె, పవ్లున్ చాటల్క్‌నె పాయుసి, కారన్ పూసి కియన ఇంజి, “వేన్ కిలతగ రొపొ వోమ్ట్” ఇంజెర్ సిపాయిర్కున్ హుకుమ్ సీతొర్.</verse>
				<verse number="25">అస్కె వూర్ సిపాయిర్ చాటల్క్‌నె పాయ్లె వోన్ దొహ్చెర్ మనెకె, చుడుర్ అదికారిన్ సంగ, “తప్ కీత అద్ నిరుపన్ ఆయ్వక్ మునెనె, రోమతొర్ మాయ్నన్ చాటల్క్‌నె పాయుస్వల్ నాయమ్ ఆంద్ కి బతల్?” ఇంజెర్ పవ్లు పూసి కీతొర్.</verse>
				<verse number="26">అద్ కేంచి వోర్ చుడుర్ అదికారి, కమండర్తగ సొంజి, “వోన్ నిమె బతల్ కియుస్లెన్ ఆంతి? వోర్ రోమతొర్ మాయ్నల్ ఆందుర్ బెరె” ఇంజెర్ వెహ్తొర్.</verse>
				<verse number="27">అస్కె వోర్ కమండర్ సొంజి, “నిమె రోమతొర్ మాయ్నని ఆందియ్?” ఇంజెర్ పూసి కీతొర్. తె పవ్లు, “హో” ఇంజెర్ జవబ్ సీతొర్.</verse>
				<verse number="28">తె వోర్ కమండర్, “నన రోమతొర్ మాయ్నన ఆయ్లె, వెలె కొతంగ్ సీతొన్” ఇంజెర్ ఇత్తొర్. బతి పవ్లు, “నన పుట్‌-గడ్మితలె రోమతొర్ మాయ్నన ఆందున్” ఇంజెర్ వెహ్తొర్.</verse>
				<verse number="29">అస్కె యెంటనె వోన్ సవల్క్ పూసి కియ్లె, ఆయ్వలిర్ పెజె జర్గ్‌తెర్. అని రోమతొర్ మాయ్నల్ ఇంజి కరి కీత పెజె, వోన్ హాత్కడి వాట్త కాడ్కి, వోర్ కమండర్ గిర్ వెరితొర్.</verse>
				<verse number="30">ఇమున్ నేటి కమండర్, పవ్లున్ పొరొ యూదుల్క్ బారి కసుర్ వాడ్సెర్ మంతెర్ ఇన్వల్ కరి కీక ఇంజి, వోనంగ్ హాత్కడింగ్ సుటి కియుస్తొర్. పెర్సొర్ కటొడలిర్కున్ అని సన్‌హెద్రిన్‌తుర్ పెదొల్కున్ మీరె మాయన ఇంజెర్ హుకుమ్ సీతొర్. అహన్ మీరె మాత పెజె పవ్లున్ వూర్ మునె తచి నిపుస్తొర్.</verse>
			</chapter>
			<chapter number="23">
				<verse number="1">పవ్లు పంచ్నుర్‌కున్ నెహ్న సూడ్సి, “తాదల్-తముర్నిట్! బగవంతన నదుడె, మన్-దిల్తగ డాగ్ సెల్వక్‌నె నేండ్ వేరి నన పిస్తొన్” ఇంజెర్ వెహ్తొర్.</verse>
				<verse number="2">అద్ కేంచి పెర్సొర్ కటొడల్ అననియల్, “వోన తొడ్దగ పామ్ట్” ఇంజెర్ పవ్లున్ బగ్ల మన్వల్ సిపాయిన్ హుకుమ్ సీతొర్.</verse>
				<verse number="3">అస్కె పవ్లు, “రొపొ ఉంది ఇర్సి బహ్రి ఉంది వడ్కంతియ్. నీకున్ బగవంతల్ పాంతొర్. మోసెన కానున్తున్ పియ్సి, నావ తస్వ కియ్లె ఉచ్చి, అద్ కానున్తున్ ఉల్ట ఆసి, నాకున్ పాయ్లె హుకుమ్ సీసెర్ మంతియ్” ఇంజెర్ ఇత్తొర్.</verse>
				<verse number="4">కరుమ్ నిల్సి మన్వలిర్, “నీకున్ బచొర్ దర్యమ్ బగవంతనొర్ పెర్సొర్ కటొడనయ్ హిజత్ వోంతియ్?” ఇంజెర్ పవ్లున్ ఇత్తెర్.</verse>
				<verse number="5">తె అద్ కేంచి పవ్లు, “దాదలిర్నిట్! పెర్సొర్ కటొడల్ ఇంజి నాకున్ టావ సెలె. దర్మ-గ్రంత్‌నగ, ‘పర్జతెర్ అదికారిర్ బారెతె కరబ్ వడ్క్‌వ’ ఇంజి లిహి కీసి మంత” ఇంజెర్ వెహ్తొర్.</verse>
				<verse number="6">వూర్ ఉచ్చి మన్వలిర్ సన్‌హెద్రిన్‌తుర్ కహి జన్క్ సదుకయుల్క్ అని కహి జన్క్ పరిసయుల్క్ మంతెర్ ఇంజెర్ పవ్లున్ వొడ్కి ఆత పెజె, “తాదల్-తముర్నిట్! నన పరిసయుల్క్‌న బాజ్నొన ఆందున్. నా తొత్తుర్ గిరె పరిసయుల్కె ఆందిర్. నన సిరిప్ సాతుర్ వూర్ నేండంతెర్ ఇన్వల్ ఆసతున్ హిందలె, మీ మునె గల్తి కీతొన్ దాత్ నిల్సి మంతొన్” ఇంజెర్ వెహ్తొర్.</verse>
				<verse number="7">అద్ గొస్టి వెహ్త పెజె, సన్‌హెద్రిన్‌తుర్ సదుకయుల్కున్ అని పరిసయుల్కున్ నడ్డుమ్ జగ్డ లాగ్సి, రండ్ పాల్టింగ్ ఆతెర్.</verse>
				<verse number="8">బారితెకె, మాయ్నలిర్ సాసి-నేండ్వల్, దూతలిర్ అని ఆత్మంగ్ ఇన్వలిక్ మంతంగ్ ఇంజెర్ పరిసయుల్క్ ఇంతెర్. బతి ఇవ్ సమ్దొ సెలెంగ్ ఇంజెర్ సదుకయుల్క్ ఇంతెర్.</verse>
				<verse number="9">ఇదెన్ హిందల్, సన్‌హెద్రిన్‌తగ జగ్డ మొదొల్ ఆత. అస్కె యెంటనె పరిసయుల్క్‌న బాజ్నుర్ సాస్తిరిర్ సోంగ్నె తేచ్చి, “వేర్ మాయ్ననగ మాకున్ బదె కసుర్ దిసెర్ సెలె. మోక దూతల్ సెలెకె ఆత్మ వోన్ సంగ వడ్క్‌త. వోర్ వడ్క్‌త కరలెన్ మందర్” ఇంజెర్ జోర్తె వెహ్తెర్.</verse>
				<verse number="10">తె అద్ జగ్డ ఉండె అదిక్ బడె మాత. వూర్ పవ్లున్ హికె-హకె ఊమ్సి చింద చింద కీనిర్ ఇంజెర్ వోర్ కమండర్ వెరిసి, “సొంజి వూర్గటల్ పవ్లున్ కిలతగ పియ్సి వరట్” ఇంజెర్ సిపాయిర్కున్ హుకుమ్ సీతొర్.</verse>
				<verse number="11">అద్ నేటి రాతున్ పర్బు పవ్లునగ వాసి, “పవ్లు, నిమె గటి-దీర్యతె మన్. ఇగె యెరుసలెమ్నగ నా బారెతె బహన్ గవ వెహ్తియొ, అహ్నె రోమ్నగ గిర్ గవ వెహ లాగర్” ఇంజెర్ వెహ్తొర్.</verse>
				<verse number="12">ఇమున్ నేటి సక్రె కహితుర్ యూదుల్క్, “వోర్ పవ్లున్ జక్నల్ వేరి తిన్వక్-ఉన్వక్‌నె మందంతొమ్” ఇంజెర్ వొట్ వాట్సి కుట్రతె మత్తెర్.</verse>
				<verse number="13">ఇహిన్ కుట్ర కియ్వలిర్ చాలిస్ (40) జన్కున్ తెర్ అదిక్ మత్తెర్.</verse>
				<verse number="14">వూర్ లోకుర్, డగుక్ కటొడలిర్గ అని యూదుల్క్‌నుర్ అదికారిర్గ సొంజి, “మమొట్ వోర్ పవ్లున్ జక్నల్ వేరి, తిన్వక్-ఉన్వక్‌నె మందంతొమ్ ఇంజి వొట్ వాడ్తొమ్.</verse>
				<verse number="15">అదెన్ సాటి మిరట్, వీర్ సన్‌హెద్రిన్‌తుర్ హిందల్ ఆసి, వేర్ పవ్లున్ బారెతె ఉండె ఇచుర్ వెలె కరి కీకొమ్ ఇంతొమ్ ఇంజి, వోర్ కమండర్తున్ వెహ్చి, పవ్లున్ సారి కీనల్ పూసి కీమ్ట్. అహన్ వోర్ సన్‌హెద్రిన్‌తుర్‌గ యెవన్ మునెనె, వోన్ జక్లె తయర్ మందంతొమ్” ఇంజెర్ వెహ్తెర్.</verse>
				<verse number="16">బతి పవ్లునొర్ సడెమరి ఇద్ కుట్రతున్ బారెతె కరి కీసి, సొంజి పవ్లున్ వెహ్తొర్.</verse>
				<verse number="17">తె పవ్లు అదికారిర్గటల్ వొరొన్ తన్గ కేయ్సి, “కమండర్తున్ ఉంది గొస్టి వెహంతొర్ బెరె. వేర్ డియొన్ కమండర్తగ వోమ్” ఇంజెర్ వెహ్తొర్.</verse>
				<verse number="18">అస్కె వోర్ అదికారి డియొన్ కమండర్తగ వోసి, “వేర్ డియొర్ నీకున్ ఉంది గొస్టి వెహంతొర్ బెరె. నిహ్గ వోమ్ ఇంజి, జేల్తె మన్వల్ పవ్లు నాకున్ పూసి కీతొర్” ఇంజెర్ వోన్ వెహ్తొర్.</verse>
				<verse number="19">తె కమండర్ వోర్ డియొన కెయ్ పియ్సి, బగ్ల వోసి, “నాకున్ బతల్ వెహ్లె వాతి?” ఇంజెర్ పూసి కీతొర్.</verse>
				<verse number="20">తె వోర్ డియొర్, “కహితుర్ యూదుల్క్ పవ్లున్ బారెతె వటి ఆగయ్ ఉండె అదిక్ కరి కీకొమ్ ఇంజెర్ మంతెర్. వూర్ పవ్లున్ సన్‌హెద్రిన్‌తుర్‌గ సారి కీమ్ ఇంజి, నీకున్ పూసి కియ్లె, నాడి వాయ్వలిర్ మంతెర్.</verse>
				<verse number="21">దయ కీసి, వూర వినంతితున్ వొప్మ. బారితెకె చాలిస్ (40) జన్కున్ తెర్ అదిక్ మాంది పవ్లున్ పియ్లె సర్దగ తయర్ మంతెర్. వోన్ జక్నల్ వేరి తిన్వక్-ఉన్వక్‌నె మందంతొమ్ ఇంజి, వొట్ వాట్తెర్. సిరిప్ నీవ జవబున్ సాటి ఇంకె సూడ్సెర్ మంతెర్” ఇంజెర్ వెహ్తొర్.</verse>
				<verse number="22">తె వోర్ కమండర్, “నాకున్ ఇద్ గొస్టి వెహ్తప్ దుస్రొన్ బోనె వెహ్మ” ఇంజెర్ హుకుమ్ సీసి, అగటల్ వోర్ డియొన్ సారి కీతొర్.</verse>
				<verse number="23">అద్ ఆత పెజె, వోర్ కమండర్ తన్వ బూడ్నుర్ ఇవిర్ అదికారిర్కున్ కేయ్సి, “నేండ్ నర్క నొవ్ (9) నేక్నెకె, రండ్ నుహ్క్ (200) జన్క్ సిపాయిర్, సత్తర్ (70) జన్క్ కోడంగ్ తాకుస్వలిర్ సిపాయిర్, రండ్ నుహ్క్ (200) జన్క్ గొర్కంగ్ మన్వలిర్ సిపాయిర్కున్ పియ్సి పవ్లున్ గిర్ ఉంది కోడతగ ఉపుసి, సిజరియ వోమ్ట్. గవర్నర్ పెలిక్సునగ చొకొటె వేన్ హవ్లి కీసి వరట్” ఇంజెర్ హుకుమ్ జారి కీతొర్.</verse>
				<verse number="24"></verse>
				<verse number="25">అని వోర్ కమండర్ ఇహిన్ ఇంజెర్ ఉంది చిటి లిహి కీతొర్.</verse>
				<verse number="26">“మాన్-మర్యద వాలె మా గవర్నర్ పెలిక్సు సాబున్, దహ బొటన ముజెర దొసి, నన కమండర్ కలవ్‌దియ లూసియన లిహి కీసెర్ మంతొన్.</verse>
				<verse number="27">నన రొహ్వల్ వేర్ మాయ్నన్ యూదుల్క్ పియ్సి జక్లెన్ సూడ్తెర్. తె నన రోమతొర్ మాయ్నల్ ఇంజెర్ కరి కీసి, సిపాయిర్కున్ పియ్సి సొంజి, బచి కీతొన్.</verse>
				<verse number="28">వోన్ బారి జక్లె ఆంతెరొ కరి కీక ఇంజెర్ సన్‌హెద్రిన్‌తుర్ అదికారిర్గ వోతొన్.</verse>
				<verse number="29">అస్కె వూర్ తమ్వ దర్మత కానున్తున్ పియ్సి, బద్దొ కసుర్ కీతొర్ ఇత్తెర్. బతి మరన్త సిక్స వాట్నల్ సెలెకె జేల్దగ ఇర్నల్ వేన్గ బదె కసుర్ సెలె.</verse>
				<verse number="30">అద్ ఆత పెజె, వూర్ యూదుల్క్ వేన్ జక్లె కుట్రతె పిలన్ వాట్సి మంతెర్ ఇన్వల్ గిర్ కరె మాత. అదెన్ సాటి యెంటనె వేన్ మిహ్గ సారి కీతొన్. వేన్ పొరొ పిరది కియ్వలిర్‌కున్ నీ మునె ఇద్ నాయ్ద తస్వ కియ వచొ ఇంజెర్ హుకుమ్ సీతొన్. ఇచొరె గొస్టి, దనెవాద్.”</verse>
				<verse number="31">వోర్ కమండర్ హుకుమ్ సీత తీర్ వూర్ సిపాయిర్ అద్ నేటి రాతున్ పవ్లున్ అంతిపత్రి నగుర్ వేరి వోతెర్.</verse>
				<verse number="32">ఇమున్ నేటి పవ్లున్ సంగ సొన్లె, కోడన్ తాకుస్వలిర్ సత్తర్ (70) జన్క్ సిపాయిర్ రెహె మాతెర్ అని మెయ్తుర్ సిపాయిర్ సమ్దిర్ మల్సి కిలతగ వాతెర్.</verse>
				<verse number="33">వూర్ సిజరియ నగుడె యెవ్సి కమండర్ లిహి కీసి సీత చిటితున్ అని పవ్లున్ గవర్నర్‌తగ హవ్లి కీతెర్.</verse>
				<verse number="34">వోర్ గవర్నర్ అద్ చిటితున్ వాచి కీసి, “నిమె బద్ యేరియతొని ఆంది?” ఇంజెర్ పవ్లున్ పూసి కీతొర్. తె వోర్, “నన కిలికియ యేరియతొన ఆందున్” ఇంజెర్ జవబ్ సీతొర్.</verse>
				<verse number="35">అస్కె, “నీ పొరొ పిరది కీతుర్ వాత పెజె, నీవ తస్వ కీంతొన్” ఇంజెర్ పవ్లున్ వెహ్తొర్. అని, “పవ్లున్ హేరొద్ దొహ్పుసీత కిలతగ ఇర్సి, కేప్సెర్ మంట్” ఇంజెర్ సిపాయిర్కున్ హుకుమ్ సీతొర్.</verse>
			</chapter>
			<chapter number="24">
				<verse number="1">సియుంగ్ రోజ్క్ ఆత పెజె పెర్సొర్ కటొడల్ అననియల్, కహితుర్ పెదొల్క్, అని తెర్తులల్ ఇన్వల్ వకిల్తున్ తమ్వ సంగ వోసి, గవర్నర్‌తగ పవ్లున్ పొరొ పిరది కీతెర్.</verse>
				<verse number="2">పవ్లున్ రొపొ కేయుస్త పెజె, వోర్ తెర్తులల్, “పర్జ సమ్దిర్ మాని కీసి, వని కియ్వల్ పెలిక్సు సాబ్! నీ హిందల్ మమొట్ వెలె సాంత్నె మంతొమ్. నిమె కీతంగ్ చొకొట్నంగ్ కామ్కున్ మరుంగ్వక్‌నె, మా పర్జ సమ్దిర్ మీకున్ తన్-మన్దల్ దనెవాద్ వెహ్చెర్ మంతెర్.</verse>
				<verse number="3"></verse>
				<verse number="4">నీ టేమున్ కరబ్ కియ్వక్‌నె, నన ఇవ్ గొస్టిన్ పోడి కీసి వెహొన్. అదెన్ సాటి, మా పొరొ దయ ఇర్సి, బస్కెట్ కేంజ్తపె, దిహన్తె కేంజ్కి ఇంజి కోర్సెర్ మంతొన్.</verse>
				<verse number="5">వేర్ మాయ్నల్ వెలుమ్ పెత్తెన్ దాత్నొర్. దునియతుర్ యూదుల్కున్ నడ్డుమ్ జగ్డంగ్ పుటుస్వల్ ఆందుర్. నజరేత్న బక్తిత సర్దున్ మునె తాకుస్వల్ ఆందుర్.</verse>
				<verse number="6">అచొరె ఆయ్వ, వేర్ మావ మందిర్తగ వాసి, బాటి కియ్లె కోసిద్ కీతొర్. తె మమొట్ వేన్ పియ్తొమ్.</verse>
				<verse number="7">[మావ దర్మ-గ్రంతున్ పియ్సి తస్వ కియ్లె సూడ్తొమ్. బతి కమండర్ కలవ్‌దియ లూసియల్ తన్వుర్ సిపాయిర్ సంగ వాసి, వేన్ మహ్గటల్ జుల్మతె పియ్సి వోతొర్. అని వేన్ పొరొ పిరది కియ్వలిర్‌కున్ మిహ్గ వాయన ఇంజెర్ హుకుమ్ సీతొర్.]</verse>
				<verse number="8">నిమె వేన్ సవల్క్ పూసి కీతెకె, మమొట్ పిరది కియ్వలిక్ కరల్ కి లబడ్ ఇన్వల్ మీకునె కరె మాంతంగ్” ఇంజెర్ వెహ్తొర్.</verse>
				<verse number="9">అగ వాతుర్ సమ్దిర్ యూదుల్క్, “ఇవ్ సమ్దొ కరలెన్” ఇంజెర్ వెహ్తెర్.</verse>
				<verse number="10">అస్కె వోర్ గవర్నర్ ఇంగె నిమె వడ్క ఇంజెర్ పవ్లున్ కెయ్ హాలి కీతొర్. తె పవ్లు, “నిమె వీర్ పర్జతున్ నడ్డుమ్ వెలె సాల్క్‌నల్ నాయ్ద తస్వ కీసెర్ మంతి ఇన్వల్ నాకున్ టావయె. అదెన్ సాటి నన ఉండె అదిక్ ఆనంద్నె నావ గొస్టి వెహంతొన్.</verse>
				<verse number="11">యెరుసలెమ్నగ నన పార్తన-వింతి కియ్లె సొంజి, బార రోజ్క్ గిర్ ఆయొయె ఇంజెర్, వీర్గటల్ బోన్ పూసి కీసి గిర్ కరి కియ వచొ.</verse>
				<verse number="12">మందిర్తగన్ ఆయి, సునగోక్నగన్ ఆయి, నగుడ ఉండె బదె జాగతెన్ ఆయి, నన బోన్ సంగన్ జట్-పట్ లాగ్వల్ అని పర్జతున్ హక్లి కీసి లొలింగ్ కియ్వలిక్ వీర్ సూడ్మకి.</verse>
				<verse number="13">ఇంకె వేరి పిరది కీతనల్ ఉంది గిర్ నన కీతప్, నీ మునె వీర్ నిరుపన్ కియ పరుర్.</verse>
				<verse number="14">“తెర్ బతి నన యూదుల్క్ లబడ్ ఇన్వల్ నజరేత్న బక్తిత సర్దున్ బారెత గొస్టితున్ వొపంతొన్. అని మావుర్ తొత్తురొర్ బగవంతన సేవ కీసెరెన్, మోసెన కానున్తగ అని దుస్రుర్ పర్‌వక్తలిర్ లిహి కీతనగ మన్వల్ సమ్దొతున్ నమంతొన్.</verse>
				<verse number="15">నియత్నె అని బగడ్-నియత్నె తాక్వలిర్ బోరె గిర్ ఆయి, సాసి-నేండంతెర్ ఇన్వల్ ఆస వీర్కున్ మత్తపె, బగవంతన్ హిందల్ నాకున్ గిర్ మంత.</verse>
				<verse number="16">అదెన్ సాటి, నన బగవంతన్ మునె అని మాయ్నన్ మునె గిర్ మన్-దిల్తె డాగ్ సెల్వక్ బస్కెట్ మందన ఇంజెర్ కోసిద్ కీసెర్ మంతొన్.</verse>
				<verse number="17">“నన యెరుసలెమ్ సుటి కీసి సొంజి, కహి సాల్క్ ఆత పెజె, నావుర్ గరిబ్ పర్జతున్ దర్మ కియ్లె అని మందిర్తగ అర్పనంగ్ సియ్లె యెరుసలెమ్నగ మల్సి వాతొన్.</verse>
				<verse number="18">అద్ వకత్నె మందిర్త ఆవ్రతగ సుదుడ్-పాన్ద కార్య కీనెకె, ఆసియతల్ వాతుర్ కహితుర్ యూదుల్క్ నాకున్ సూడ్తెర్. అస్కె గుబ్డ సెలె అని లొలి గిర్ సెలె. వూర్కున్ నహ్గ బతయ్ తప్ మత్తపినయ్ దిస్తెకె, వూర్ వాసి నీ మునె పిరది కియ వచొ.</verse>
				<verse number="19"></verse>
				<verse number="20">సెలెకె నన సన్‌హెద్రిన్‌తుర్ మునె నిల్సి మనెకె తెర్, బతయ్ గల్తి పుట్సి మందర్తె, వీర్ వాతుర్కున్ పూసి కీమ్ట్.</verse>
				<verse number="21">వూర్ సమ్దిర్ మునె, ‘మాయ్నలిర్ సాసి-నేండంతెర్’ ఇంజెర్ జోర్తె ఇత్తొన్. సిరిప్ ఇద్ కారన్తున్ హిందలె, మీ మునె గల్తి కీతొన్ దాత్ నిల్సి మంతొన్” ఇంజెర్ పవ్లు వెహ్తొర్.</verse>
				<verse number="22">అస్కె పెలిక్సు నజరేత్న బక్తిత సర్దున్ బారెతె చొకొట్ కరి కీసి మత్త కాడ్కి, “వోర్ కమండర్ లూసియల్ వాత పెజె, ఇద్ గొస్టిత నిర్నయ్ యేతంతొన్” ఇంజెర్ అద్ తస్వతున్ వాయ్ద వాడ్తొర్.</verse>
				<verse number="23">అని సిపాయిరొర్ అదికారిన్, “పవ్లున్ కేప్సెర్ మంట్ బతి, వోన్ జరసి మోక్డొ సుటి కీమ్ట్. బోరె వోనుర్ లోకుర్ వోనంగ్ జురత్క్ పూరి కియ్లె వాతెకె, వూర్కున్ తక్‌లిబ్ సియ్మట్” ఇంజెర్ పెలిక్సు హుకుమ్ సీతొర్.</verse>
				<verse number="24">కహి రోజ్క్ ఆత పెజె, పెలిక్సు, యూదుల్క్‌న జాతిత తన్వ బాయ్కొ దురుసిల్లన్ సంగ వాతొర్. పవ్లున్ వోర్ కేయుస్తొర్. తె పవ్లు, యేసు కిరిస్తున్ పొరొ బరొస ఇర్వడున్ బారెతె వూర్కున్ వెహ్తొర్.</verse>
				<verse number="25">బతి అహన్ పవ్లు, నియత్నె అని జరబ్నె పిస్వడున్ బారెతె అని వాయ్వల్ తస్వ‌త దివొసున్ బారెతె వెహ్చెర్ మనెకె, పెలిక్సు వెరిసి, “ఇంకెట్క్ ఆయర్! నిమె సొన్. నాకున్ వకత్ మనెకె, నీకున్ కేయుసంతొన్” ఇంజెర్ వెహ్తొర్.</verse>
				<verse number="26">అద్ ఆత పెజె, పవ్లు తనకున్ బతయ్ లంచెమ్ సియ్మడ్ మందర్ ఇన్వల్ ఆసతె, వోన్ గడి గడి తన్గ కేయుసి, వోర్ పెలిక్సు వడ్క్‌సెర్ మందుర్.</verse>
				<verse number="27">అహన్ రండ్ సాల్క్ గుజ్రె మాత పెజె, పెలిక్సున్ బద్లి, పూనొర్ గవర్నర్ పొర్కియొ పెస్తు వాతొర్. అస్కె యూదుల్క్‌న కెయ్దె చొకొట్న పొరొల్ కమయ్ కియ్లె, పెలిక్సు, పవ్లున్ అహ్నె జేల్దగన్ ఇర్సి సొత్తొర్.</verse>
			</chapter>
			<chapter number="25">
				<verse number="1">పెస్తు యూదయ యేరియతొర్ గవర్నర్ ఆసి, మూంద్ రోజ్క్ ఆత పెజె, సిజరియ నగుడల్ యెరుసలెమ్ నగుడె సొత్తొర్.</verse>
				<verse number="2">అస్కె అగటుర్ డగుక్ కటొడలిర్ అని యూదుల్క్‌నుర్ పెదొల్క్ తమొ పవ్లున్ పొరొ పిరది కీత గొస్టి, వోన్ వెహ్తెర్.</verse>
				<verse number="3">అని పవ్లున్ నడ్డుమ్ సర్దె జకన ఇన్వల్ పిలన్తె, “పవ్లున్ యెరుసలెమ్ సారి కీసి, మాకున్ మదత్ కీమ్ సాబ్” ఇంజెర్ పెస్తున్ వూర్ కోర్తెర్.</verse>
				<verse number="4">తె పెస్తు, “పవ్లు సిజరియత జేల్దగ మంతొర్. అగ వెయ్నె సొందన ఇంజెర్ నిర్నయ్ కీతొన్. మిహ్గటల్ ముకె వాలిర్కున్ నా పెజెయ్ రొహట్. ఉంది మోక వోన్గ బతయ్ గల్తి మత్తెకె, వోన్ పొరొ అగనె పిరది కియ వచొ” ఇంజెర్ వూర్కున్ వెహ్తొర్.</verse>
				<verse number="5"></verse>
				<verse number="6">అని పెస్తు, ఆట్-దహ రోజ్క్ యెరుసలెమ్నగన్ మంజి, సిజరియ మల్సి సొత్తొర్. సొత్త ఇమున్ నేటి తస్వ కియ్లె, రాజ-గాదితగ ఉచ్చి, “పవ్లున్ కేయట్” ఇంజెర్ సిపాయిర్కున్ హుకుమ్ సీతొర్.</verse>
				<verse number="7">తె పవ్లు వాత పెజె, యెరుసలెమ్నల్ వాతుర్ యూదుల్క్‌నుర్ పెదొల్క్ పవ్లున్ సిర్ముట్ నిల్సి, వెలె గల్తింగ్ వోన్ పొరొ వాడ్తెర్. బతి అవెనగటల్ ఉంది గిర్ నిరుపన్ కియ పర్మకి.</verse>
				<verse number="8">అస్కె పవ్లు, “యూదుల్క్‌న కానున్తునె ఆయి, మందిర్తునె ఆయి, సీజర్ మహ రాజనె ఆయి ఉల్ట ఆసి, బతయ్ గల్తి కియ్మకి” ఇంజెర్ జవబ్ సీతొర్.</verse>
				<verse number="9">బతి వోర్ పెస్తు, యూదుల్క్‌న కెయ్దె చొకొట్న పొరొల్ కమయ్ కియన ఇంజి, “యెరుసలెమ్నగ, నా మునె నీవ గొస్టిత తస్వ కియ్లె వొపంతి కి?” ఇంజెర్ పవ్లున్ పూసి కీతొర్.</verse>
				<verse number="10">తె వోర్, “రోమ రాజ్నగ మన్వల్ ఉంది కచురిత్ మునె నిల్సి మంతొన్. నాకున్ తస్వ కియ్వల్ జాగ ఇదె ఆంద్. నన యూదుల్కున్ బతయ్ వాయుట్ కియ్మకి ఇన్వల్ నీకున్ కుల కుల టావయె.</verse>
				<verse number="11">ఉంది మోక నాకున్ మరన్త సిక్స వాట్నల్ వాయుట్ కీసి మంద్కతె, నన సాయన్ సాటి గిరె పెజె వాయొన్. బతి వీర్ యూదుల్క్ ఇంకె వేరి, నా పొరొ కీతంగ్ పిరదింగ్ సమ్దొ లబడె మత్తెకె, వీర కెయ్దె నాకున్ హవ్లి కియ్వల్ అదికార్ బోనె సెలె. రోమ రాజ్నొర్ సీజర్ మహ రాజనె, ఇద్ గొస్టిత తస్వ కీమ్ ఇంజి, కోరంతొన్” ఇంజెర్ పవ్లు వెహ్తొర్.</verse>
				<verse number="12">తె పెస్తు తన్వుర్ వెహ్వల్-తొహ్వలిర్‌కున్ పూసి కీసి, “నిమె సీజర్ మహ రాజనె తస్వ కియ్లె కోరంతొన్ ఇత్త కాడ్కి, నీకున్ వోన్గనె రొహంతొన్” ఇంజెర్ పవ్లున్ వెహ్తొర్.</verse>
				<verse number="13">కహి రోజ్క్ ఆత పెజె అగ్రిప రాజల్, వోన సేలడ్ బెర్నికెన్ సంగ పెస్తున్ బేటె మాయ్లె సిజరియ వాతొర్.</verse>
				<verse number="14">వూర్ అగన్ వెలె రోజ్క్ మత్తెర్. అస్కె పెస్తు, పవ్లున్ బారెత గొస్టితున్ అగ్రిప రాజన్ సంగ, “పెలిక్సు, వొరొర్ మాయ్నన్ జేల్దగన్ ఇర్సి సొత్తొర్.</verse>
				<verse number="15">వేర్ మాయ్నన్ పొరొ నన యెరుసలెమ్నగ మనెకె, డగుక్ కటొడలిర్ అని యూదుల్క్‌నుర్ పెదొల్క్ పొరొ పిరదింగ్ కీసి, ‘వోన్ మరన్త సిక్స వాట’ ఇంజెర్ కోర్తెర్.</verse>
				<verse number="16">తె వూర్కున్ నన, ‘బోన్ పొరొ పిరది కీతిటొ, వోర్ తన్వ బారెతె ముకబిలి వడ్కబీగర్, రోమతొర్ అదికారిన ఆసి, వోన్ మరన్త సిక్స వాట వాయొ’ ఇంజి, వూర్కున్ వెహ్తొన్.</verse>
				<verse number="17">వూర్ ఇగె వాసి మీరె మాత పెజె, నన కోరుమ్ కియ్వక్‌నె ఇమున్ నేటి రాజ-గాదితగ ఉచ్చి, ‘పవ్లున్ కేయట్’ ఇంజెర్ హుకుమ్ సీతొన్.</verse>
				<verse number="18">వోర్ వాత పెజె, పిరది కియ్వలిర్ నిల్సి వడ్క్‌తెర్. బతి నన సోంచ్ కీసి మత్తొన్ అవ్ కరబ్నంగ్ గల్తినల్, ఉంది గల్తి గిర్ పవ్లున్ పొరొ వాట పర్మకి.</verse>
				<verse number="19">ఇదెన్ బద్లి, వూర్ తమ్వ దర్మతున్ బారెతె అని సాతొర్ యేసు ఇన్వల్ మాయ్నన్ బారెతెన్ గొస్టింగ్ జర్గ్‌తంగ్. బతి పవ్లు, ‘యేసు జీవతెన్ మంతొర్’ ఇంజెర్ వెహ్తొర్.</verse>
				<verse number="20">ఆతంగ్ గొస్టిన బహన్ తస్వ కియ్వలొ టావ సెల్వ కాడ్కి, ‘యెరుసలెమ్నగ, నీవ గొస్టిత తస్వ కియ్లె వొపంతి కి?’ ఇంజెర్ పవ్లున్ పూసి కీతొన్.</verse>
				<verse number="21">బతి వోర్, సీజర్ మహ రాజన్ మునె వోన తస్వ ఆనల్ వేరి, తనకున్ బచి కియన ఇంజి నాకున్ కోర్తొర్. తె నన, ‘మహ రాజన్ మునె వోనల్ వేరి, వోన్ కేప్సెర్ మంట్’ ఇంజి సిపాయిర్కున్ హుకుమ్ సీతొన్” ఇంజెర్ అగ్రిప రాజన్ పెస్తు వెహ్తొర్.</verse>
				<verse number="22">అస్కె అగ్రిప రాజల్, “వోర్ మాయ్నల్ వెహ్వల్ నన గిర్ కేంజన ఇంతొన్” ఇంజెర్ వెహ్తొర్. తె “నాడి మిరట్ కేంజ వచొ” ఇంజెర్ పెస్తు ఇత్తొర్.</verse>
				<verse number="23">తె ఇమున్ నేటి అగ్రిప రాజల్ అని వోన సేలడ్ బెర్నికె ఇవిర్ డగ్-మగ్ సవ్రె మాసి, అద్ రాజ్నుర్ పెర్సుర్ కమండర్కున్ సంగ అని అద్ నగుడుర్ ముకె లోకుర్ సంగ వాజ-గాజతె వాసి, రాజ-గాదితగ ఉత్తెర్. అస్కె పెస్తు హుకుమ్ సీనెకెన్ పవ్లున్ అద్ కచురిత్ మునె తత్తెర్.</verse>
				<verse number="24">తె పెస్తు, “రాజ-గాదితగ ఉచ్చి మన్వల్ అగ్రిప రాజన్ అని మెయ్తుర్ సమ్దిర్‌కున్ నావ దండొస్. వేర్ మాయ్నన్ మిరట్ సూడ్సెర్ మంతిట్. యెరుసలెమ్నగ అని ఇగె సిజరియతగ గిర్, ‘వేర్ పిస్లె కామి సియొర్’ ఇంజెర్ యూదుల్క్ కిలిసెర్ నాకున్ పిరది కీతెర్.</verse>
				<verse number="25">బతి మరన్త సిక్స వాట్నల్ వేర్ బదె గల్తి కియ్మకి ఇంజెర్ కరి కీతొన్. సీజర్ మహ రాజన్ మునె తన్వ తస్వ ఆయన ఇత్త కాడ్కి, వేర్ మాయ్నన్ రోమ నగుడె రొహ్లె నిర్నయ్ కీతొన్.</verse>
				<verse number="26">“అని, ‘వేన్ బారెతె మహ రాజన్ చిటి లిహి కీసి సారి కీక’ ఇంజి మత్తొన్. బతి బతయ్ కారన్ పుట్మకి. అదెన్ సాటి, ఇంకెతెర్ సవల్క్ పూసి కీతెకె, మీకున్ బతయ్ కారన్ పుటర్తె చిటి లిహి కియ వచొ ఇంజి, మీ సమ్దిర్ మునె అని ముకెతె అగ్రిప రాజన్ మునె వేన్ కేయుస్తొన్.</verse>
				<verse number="27">జేల్దగ అర్తొనంగ్ గల్తింగ్ వెహ బీగర్ రొహ్వల్ బరొబర్ ఆయొ ఇంజి, నాకున్ మన్దె వాసెర్ మంత” ఇంజెర్ వెహ్తొర్.</verse>
			</chapter>
			<chapter number="26">
				<verse number="1">అస్కె అగ్రిప రాజల్, “నీ బారెతె బతల్ వెహ్క ఇంతియొ, అద్ వెహ” ఇంజెర్ పవ్లున్ ఇత్తొర్. తె పవ్లు తన్వ కెయ్ చహ్చి,</verse>
				<verse number="2">“అగ్రిప రాజ! యూదుల్క్‌నగ మన్వలిక్ రీతి-రివజ్క్ అని జట్-పట్ లాగ్వలిక్ గొస్టిన్ బారెతె నీకున్ కుల కుల టావయె. ఇద్ దివొసున్ నేటి మీ మునె నిల్సి నా పొరొ యూదుల్క్ కీతంగ్ పిరదింగ్ లబడ్ ఇంజెర్ నిరుపన్ కియ్లె మోక పుట్త. ఇదెన్ హిందల్, నాకున్ వెలె ఆనంద్ లాగ్సెర్ మంత. అదెన్ సాటి నన వెహ్వలిక్ నిమె దిహన్తె కేంజ్కి ఇంజెర్ కోర్సెర్ మంతొన్.</verse>
				<verse number="3"></verse>
				<verse number="4">“చుడుర్-పాన్దల్ తార్సిస్‌నగ అని యెరుసలెమ్నగ గిర్ నా పర్జత్ రొపొ నన బహన్ పిస్తొన్ ఇన్వల్ సమ్దిర్ యూదుల్కున్ టావయె.</verse>
				<verse number="5">మొదొడల్ నాకున్ వూర్ సూడ్సి మత్త కాడ్కి, ఉంది మోక నా బారెతె గవ వెహ్కొమ్ ఇందనిర్తె, మావ దర్మతగ సమ్దిర్‌కున్ అదిక్ నేకింగ్ పియ్సి తాక్వలిర్ పరిసయుల్కున్ దాత్ పిస్తొన్ ఇంజి వెహ పరంతెర్.</verse>
				<verse number="6">అని ఇంకె బగవంతల్ మా తొత్తుర్‌కున్ వాగ్దన్ సీతంగ్ సమ్దొన్ పూరి కీంతొర్ ఇన్వల్ ఆసతున్ పియ్సి, గల్తి కీతొన్ దాత్ కచురిత్ మునె నిల్సి మంతొన్.</verse>
				<verse number="7">ఇద్ వాగ్దన్ బర్పుర్ ఆయన ఇంజెర్ మా బార (12) కాందనుర్ యూదుల్క్ నర్క-పియల్ బగవంతన సేవ కీసెర్ ఆసతె సూడ్సెర్ మంతెర్. అగ్రిప రాజ! యూదుల్క్ ఇద్ ఆసతున్ హిందలె, నా పొరొ పిరది కీతెర్.</verse>
				<verse number="8">బగవంతల్ సాతుర్కున్ నేండుసంతొర్ ఇన్వల్ గొస్టితున్ నమ్మవాయొ ఇంజి, మిరట్ సమ్దిర్ బారి ఇంతిట్?</verse>
				<verse number="9">“ఉంది గట్కతె నన గిర్ నజరేత్నొర్ యేసున పొరొడున్ మూరి కియ్వలె నావ కామ్ ఇత్తపినయ్ సూడ్సెర్ మందున్.</verse>
				<verse number="10">నన యెరుసలెమ్నగ అహ్నె కీతొన్. అగ మన్వలిర్ డగుక్ కటొడలిర్ సీత అదికార్దె వెలెటిర్ పవిత్ర బక్తలిర్‌కున్ జేల్క్‌నగ వాట్సి, వూర్కున్ జకన్ సాటి గిరె నన వొప్తొన్.</verse>
				<verse number="11">సమ్దొ సునగోక్నగ సొంజి, వూర్ సంగ యేసు పర్బున హిజత్ తెండుస్లె, వూర్కున్ తక్‌లిబ్క్-దుక్సంగ్ సీందున్. వూర్ పొరొ బెయ్ సోంగున్ వాసెర్, దుస్రొక్ దేస్క్‌నంగ్ నగుక్ వేరి గిర్ సొంజి, వూర్కున్ బెయ్ సిక్సంగ్ సీతొన్.</verse>
				<verse number="12">“ఇద్ కామున్ సాటినె డగుక్ కటొడలిర్గటల్ అదికార్ అని హుకుమ్ యేచ్చి దమస్కు నగుడె సొన్లె పెసితొన్.</verse>
				<verse number="13">రాజ! లగ్-బగ్ బార్ దుపరిత యేలతె సొంజెర్ మనెకె, నా సిర్ముట్ అని నా సంగ మన్వలిర్ సిర్ముట్ పోడ్దున్ తెర్ అదిక్ జగర్నె మన్వల్ హాబడల్ వేడ్చి అచనక్ గేర్ పాత.</verse>
				<verse number="14">తె మమొట్ సమ్దిర్ బూడ్ అర్తొమ్. అస్కె, ‘సవ్లు! సవ్లు! నాకున్ బారి దుక్స సీసెర్ మంతి? తుతరి బెడ్డెతున్ లాత పాయ్వల్ నీకె నుక్సన్’ ఇన్వల్ హెబ్రి బాసతె లేంగ్ నాకున్ కేంజ వాత.</verse>
				<verse number="15">“తె నన, ‘పర్బు! నిమె బోని ఆంది?’ ఇంజెర్ పూసి కీతొన్. అస్కె, ‘నిమె దుక్స సీసెర్ మంతి, వోర్ యేసున ఆందున్’ ఇంజి,</verse>
				<verse number="16">‘నిమె తేచ్చి నిల. నన నీకున్ దిస్వల్ కారన్ బతల్ ఇత్తెకె, నిమె సూడ్తంగ్ గట్నన్ బారెతె అని నన ఉండె మునె తొహ్వలిక్ గట్నన్ బారెతె, గవ వెహ్లె నా సేవ్కన్ దాత్ నీకున్ నేమి కీసెర్ మంతొన్.</verse>
				<verse number="17">నన నీ పర్జతల్ అని యూదుల్క్ ఆయుర్ వూర్గటల్ నీకున్ బచి కీంతొన్.</verse>
				<verse number="18">వూర్ యూదుల్క్ ఆయుర్ వూర్కున్ పాప్న సికటితల్, పునెత వేడ్చితె అని సయ్తన్‌త అదికార్దల్, బగవంతనెకె మలుసన్ సాటి, వూరంగ్ కడ్క్ కోలి కియ్లె నీకున్ సారి కీసెర్ మంతొన్. వూర్ నా పొరొ బరొస ఇర్సి, వూరంగ్ పాప్క్ మాపి ఆసి, బగవంతల్ నేమి కీతుర్ పవిత్ర వాలిర్ బరొబర్ వూర్ ఈస యేతన ఇన్వలె నావ ఇచ’ ఇంజెర్ యేసు నాకున్ వెహ్తొర్.</verse>
				<verse number="19">“అదెన్ సాటి అగ్రిప రాజ! స్వర్గ్‌నల్ వాత అద్ దర్‌సన్తున్ మానె మాసి, వొప్సి తాక్తొన్.</verse>
				<verse number="20">దమస్కు నగుడుర్కున్, వూర్ ఆత పెజె యెరుసలెమ్నుర్ లోకుర్కున్, యూదయ యేరియతుర్ సమ్దిర్‌కున్ అని యూదుల్క్ ఆయుర్ వూర్కున్, ‘మీవ పాప్నల్ కబ్లె మామ్ట్. కీతంగ్ సమ్దొ పాప్కున్ వొప్సి, బగవంతనెకె తిరిత గవతున్ సాటి, చొకొట్నంగ్ కామ్క్ కీసి తొహట్’ ఇంజెర్ బోద వెహ్తొన్.</verse>
				<verse number="21">ఇద్ గొస్టితున్ హిందలె, యూదుల్క్ నాకున్ మందిర్తగ పియ్సి, జక్లె కోసిద్ కీతెర్.</verse>
				<verse number="22">తెర్ బతి బగవంతన సాత్ నేండ్ వేరి గిర్ నా సంగ మత్త కాడ్కినె, చుడుర్-డగుక్న బేద్-బావ్ సెల్వక్ సమ్దిర్‌కునె గవ వెహ్చెర్ మంతొన్. మోసె అని దుస్రుర్ పర్‌వక్తలిర్ బవిసత్నె బతంగ్ బతంగ్ జర్గనుంగ్ ఇంజెర్ వెహ్తెరొ, సిరిప్ అవెనె వెహ్చెర్ మంతొన్.</verse>
				<verse number="23">అవ్ బవ్ ఇత్తెకె, ‘కిరిస్తు తక్‌లిబ్క్ బోగె మాసి, సాయ లాగర్. బతి అహన్ సాసి-నేండ్వలిర్‌గటల్ మొదొడొర్ ఆంతొర్. అని తన్వ పర్జ యూదుల్కున్ అని యూదుల్క్ ఆయుర్ వూర్కున్ గిర్ బగవంతన వేడ్చితున్ బారెతె పచర్ కీంతొర్’” ఇంజెర్ పవ్లు వెహ్చెర్ మనెకెనె,</verse>
				<verse number="24">పెస్తు, “పవ్లు! నీవ దిమక్ కరబ్ ఆత! నిమె వెలె కరిత వియ్ద నీకున్ పిసంగ్ కీత” ఇంజెర్ ఇత్తొర్.</verse>
				<verse number="25">అస్కె పవ్లు, “డగుర్ మాన్-మర్యద వాలె పెస్తు సాబ్! నన పిసంగ్ ఆతొన ఆయొన్. నన చొకొట్న దిమక్ వాలెన్ దాత్ నియత్నంగ్ అని సత్నంగ్ గొస్టింగె వడ్క్‌తొన్.</verse>
				<verse number="26">రాజన్ నన వెహ్వలిక్ ఇవ్ సమ్దొ టావ మత్త కాడ్కినె, వెరివక్నె వడ్క్‌సెర్ మంతొన్. ఇవ్ సమ్దొ రాజన నదుడల్ తపుసియ పరొంగ్ ఇన్వల్ బరొస నాకున్ మంత. బారితెకె, ఇవ్ సమ్దొ ఉంది మూలతగ మక్డితె జర్గ్‌మకి.</verse>
				<verse number="27">అగ్రిప రాజ! నిమె పర్‌వక్తలిర్ లిహి కీతంగ్ అవెన్ బరొస కీంతి కి? హో, మిరట్ బరొస కీంతిట్ ఇన్వల్ నాకున్ టావ” ఇంజెర్ పవ్లు వెహ్తొర్.</verse>
				<verse number="28">అస్కె అగ్రిప రాజల్, “అహా! ఇచొర్ సప్నె నాకున్ కిర్‌చన్ కియ్లె ఆంతి సెలెయ్” ఇంజెర్ పవ్లున్ ఇత్తొర్. తె పవ్లు “సప్నెయొ, కోరుమ్నెయొ బతి మిరటె ఆయ్వ, నేండ్ నావంగ్ గొస్టింగ్ కేంజ్వలిర్ సమ్దిర్, ఇవ్ హాత్కడింగ్ తపుసి, దుస్రొక్ సమ్దొనగ నా దాతె ఆయన ఇంజెర్ బగవంతన్ పార్తన కీసెర్ మంతొన్” ఇంజెర్ వెహ్తొర్.</verse>
				<verse number="29"></verse>
				<verse number="30">అహన్ వెహ్త పెజె, అగ్రిప రాజల్ అని వోన సేలడ్ బెర్నికె, వూర్ బరొబర్ గవర్నర్ పెస్తు అని మెయ్తుర్ ఉద్‌తుర్ గిరె తేచ్చి నిల్తెర్.</verse>
				<verse number="31">అగటల్ బహ్రి పెసిసెర్, “మరన్త సిక్స వాట్నల్, జేల్దగ ఇర్నల్ వేర్ మాయ్నల్ బతయ్ గల్తి కియ్మకి” ఇంజెర్ తమ్వ తమ వడ్క్‌తెర్.</verse>
				<verse number="32">అని అగ్రిప రాజల్, “సీజర్ మహ రాజన్ మునె వేర్ తన్వ తస్వ ఆయన ఇన్వక్ ఇత్తెకె, వేన్ నన సుటి కియుసీందున్” ఇంజెర్ పెస్తున్ సంగ ఇత్తొర్.</verse>
			</chapter>
			<chapter number="27">
				<verse number="1">అద్ ఆత పెజె వూర్ అదికారిర్, పవ్లున్ అని ఉండె కహితుర్ జేల్దగ మన్వలిర్‌కున్ ఇటలి దేస్న రోమ నగుడె రొహన ఇంజెర్ నిర్నయ్ కీతెర్. అగస్టస్ ఇన్వల్ దలమ్నొర్ యూలి ఇన్వల్ కమండర్తగ మాకున్ హవ్లి కీతెర్.</verse>
				<verse number="2">తె మమొట్ సమ్దుర్‌త డర్డితగ ఆగ్సి మన్వల్ అద్రముతియ నగుడ రూక ఉచ్చి పెసితొమ్. అద్ రూక ఆసియ యేరియత సమ్దుర్‌త డర్డితంగ్ వెలె జాగనగ ఆగ్సెర్ సొన్వల్ మత్త. మాసిదోనియ యేరియత తెసలోనిక నగుడొర్ అరిస్‌తర్కు గిర్ మా సంగ మత్తొర్.</verse>
				<verse number="3">ఇమున్ నేటి, మమొట్ సీదొన్ నగుడె యెవ్తొమ్. అస్కె వోన యాత్రతున్ పహ్జె మత్తంగ్ చీజ్కున్ సాటి, పవ్లునుర్ సోప్తలిర్ సంగ బేటె మాయ్లె, కమండర్ యూలి వోన్ పొరొ దయ తొహ్తొర్.</verse>
				<verse number="4">అహన్ అగటల్ పెసినెకె మునెత్క్ బెయ్ జోర్తె వడి వాత కాడ్కి, సయ్‌పరస్ లంకత తలవడ బాజ్నల్ రూకతున్ తాకుస్తొమ్.</verse>
				<verse number="5">అహన్ కిలికియ, పంపులియ యేరియన్ మునెత సమ్దుర్‌తున్ వీడ్సి, లుకియ యేరియత ముర ఇన్వల్ నగుడె యెవ్తొమ్.</verse>
				<verse number="6">అగ అలెగ్‌జాండ్రియ నగుడ రూక ఇటలి సొన్లె తయర్ మత్త. తె అద్ రూకతగ వోర్ కమండర్ మాకున్ ఉపుస్తొర్.</verse>
				<verse number="7">మునెత్క్ బెయ్ జోర్తె వడి వాత కాడ్కి, మావ యాత్ర వెలె రోజ్క్ జోక్సి తాక్త. వెలె కస్టమ్‌నె కినిదు చహర్తున్ కరుమ్ యెవ్తొమ్. వడి వాతతున్ హిందల్, ఉండె మునె అద్ బాజ్నెకె సొంద పర్మకి. తె కెరెతు లంకత సిడయింగ్ బాజున్ ఆసి, డర్డితె మన్వల్ సల్మొనె జాగతున్ కరుమ్నల్ వీడ్తొమ్.</verse>
				<verse number="8">అదెన్ వీడ్సి, బెయ్ కస్టమ్‌నె సమ్దుర్‌త కాటునె జోక్-జోకె లసయ ఇన్వల్ చహర్తున్ కరుమ్న చొకొట్న రూకంగ్ ఆగ్వల్ జాగతగ యెవ్తొమ్.</verse>
				<verse number="9">అద్ తీర్దె మావ టేమ్ వెలె నుక్సన్ ఆత కాడ్కి, అద్ గట్కతె రూకతె సొన్వల్ వెలె వెరినల్ ఆత. అదెన్ సాటి పవ్లు తేచ్చి అద్ రూకతగ మన్వలిర్‌కున్,</verse>
				<verse number="10">“దాదలిర్నిట్! ఇద్ మునె సొన్వల్ యాత్రతగ వెలె దుక్సంగ్ వానుంగ్. చీజ్క్ అని రూక కరబ్ ఆయ్వలె ఆయ్వ, మావ జీవత నుక్సన్ గిర్ జర్గవచ్చొ” ఇంజెర్ వెహ్తొర్.</verse>
				<verse number="11">తెర్ బతి, వోర్ కమండర్ పవ్లు వెహ్త అదెన్ నమ్వక్‌నె, వోర్ రూక తాకుస్వల్ అదికారిన గొస్టితున్ నమ్తొర్.</verse>
				<verse number="12">వూర్ మన్వల్ అద్ రూకంగ్ ఆగ్వల్ జాగ పీని-గాలుమ్ కామి సియొ. అదెన్ సాటి ఆయర్తె పినిక్సు యెవ్సి, పీని-గాలుమ్ వీడ్నల్ అగ మందన ఇంజెర్ వెలెటిర్ సోంచ్ కీతతున్ హిందల్, అగటల్ పెసితెర్. ఇద్ పినిక్సు ఇన్వల్ రూకంగ్ ఆగ్వల్ జాగ కెరెతు లంకత పొరయింగ్ బాజ్న కొడ్డితగ మంత.</verse>
				<verse number="13">అస్కె తెల్న్‌గడ్ బాజ్నల్ జోక్సి, వడి వాయ్వల్ మొదొల్ ఆత కాడ్కి, వూర్ పినిక్సు సొంద పరంతొమ్ ఇంజెర్ సమ్జె మాతెర్. అదెన్ సాటి, లంగర్ వాడ్త అదెన్ తెండ్సి, కెరెతు లంకత డర్డియె రూకతున్ సొందుసీతెర్.</verse>
				<verse number="14">బతి జులుక్ ఆత పెజె, అద్ లంకతున్ పొరొడల్ సిడయింగ్-తలవడ బాజ్నల్ తుపాన్తున్ దాత్ బెయ్ జోర్తె వడి పెసిత.</verse>
				<verse number="15">అద్ వడిద్ నడ్డుమ్ కోండె మాసి మావ రూక మునె సొంద పర్మకి. తె వడి బేకె పాంత హకె రూక సొన్ని ఇంజెర్ సుటి కీతొమ్.</verse>
				<verse number="16">అహన్ సొనెకె, కవుదు ఇన్వల్ చుడురె లంక వాత. తె తాన్ బగ్లయె వీడ్సెర్ మనెకె, మావ రూకతగ పెజె దొహ్చి మన్వల్ చుడుర్ రూకతున్ బచి కియ్లె, వెలె కస్టమ్‌నె వరుసియపర్తొమ్.</verse>
				<verse number="17">తాన్ డగుర్ రూకతగ వరుసీత పెజె నోడెనె సబుడ్ దొహ్తెర్. తె మావ రూక సుర్తిస జాగత ఉస్కె కుప్పనగ అర్మడ్ మందర్ ఇంజెర్ వెరిసి, రూకత్ పొరొ మన్వలిక్ పడ్దంగ్ రెహ్తెర్ అని వడి పాయ్వల్ బాజున్ రూక సొన్ని ఇంజెర్ సుటి కీతెర్.</verse>
				<verse number="18">ఇమున్ నేటి అద్ వడి-దూందడ్ అదిక్ ఆత కాడ్కి, రూకతగ మన్వల్ సామన్ వాడి సీసి, రూకతున్ హల్కొ కీతెర్.</verse>
				<verse number="19">మూడవ దియ కుద్ తమ్వంగ్ కెయ్క్‌నె రూకత వీసొర గిర్ వాడి సీతెర్.</verse>
				<verse number="20">అద్ వడి-దూందడ్ బెయ్ అదిక్ మత్త కాడ్కి, వెలెన్ రోజ్క్ మాకున్ పోడ్ద్ ఆయి, సుకుక్ ఆయి దిస్మకి. తె మమొట్ బచె మాకొమ్ ఇన్వల్ ఆస పూరొయ్ సుటి కీతొమ్.</verse>
				<verse number="21">వెలె దివొస్క్‌నల్ వూర్ సమ్దిర్ గిరె కానె తిన్వకె మత్తెర్. తె పవ్లు వూర్ నడ్డుమ్ నిల్సి రూక తాకుస్వలిర్‌కున్, “దాదలిర్నిట్! నావ గొస్టి కేంచి కెరెతు లంకతల్ పెసివక్ మన్మడ్ ఇత్తెకె, మా సమ్దిర్‌కున్ ఇద్ గండమ్ అని నుక్సన్ వాసి మనొ.</verse>
				<verse number="22">ఇంద్కెట్ ఆతెకె గిర్ దర్యమ్‌నె మంట్! నన బోన సేవ కీంతొనొ, వోనొర్ దూతల్ నినెత రాత్నె నహ్గ వాసి, ‘పవ్లు నిమె వెరిమ. నిమె సీజర్ మహ రాజన్ మునె తప్వక్ నిలంతి. నీ పొరొ తొహ్వల్ దయతె నీ సంగ మన్వలిర్ సమ్దిరంగ్ జీవన్ గిర్ బచి కీంతొర్’ ఇంజి నాకున్ వెహ్తొర్. నా సంగ దూతల్ వెహ్త తీర్ జర్గంత ఇంజెర్ బగవంతన్ నమ్సెర్ మంతొన్ ఇత్తొర్. అదెన్ సాటి దాదలిర్నిట్! దర్యమ్‌నె మంట్. బోనయ్ పరన్ సొనొ, బతి సిరిప్ రూకయె నుక్సన్ ఆంత.</verse>
				<verse number="23"></verse>
				<verse number="24"></verse>
				<verse number="25"></verse>
				<verse number="26">అని తప్వక్ మరట్ బద్ తెర్ ఉంది లంకత డర్డితె అరంతట్” ఇంజెర్ వెహ్తొర్.</verse>
				<verse number="27">చొవ్ద దివొస్క్‌న రాతున్ మమొట్ ఉండె గిరె అద్రియ సమ్దుర్‌త యేతగ హకె-హికె వడిదె సొంజెరెన్ మత్తొమ్. నడ్డుమ్ నర్క బొమి కరుమ్ వాతపినయ్ మన్దగ లాగ్త.</verse>
				<verse number="28">తె వూర్ ఉంది లొకొండ్న గుండు వాట్సి, లగ్-బగ్ చాలిస్ (40) మీటర్క్ కోల్ మంత ఇంజెర్ కరి కీతెర్. ఉండె జరసి లక్ సొత్త పెజె, ఉందుంది జోక అద్ గుండు సమ్దుర్‌తగ వాట్తెర్. తె లగ్-బగ్ తీస (30) మీటర్క్ కోల్ మంత ఇంజెర్ కరి కీతెర్.</verse>
				<verse number="29">అస్కె డర్డితంగ్ బండనగ అర్కొమ్ ఇంజెర్ వెరిసి, వూర్ రూక తాకుస్వలిర్ పెజెట బాజ్నల్ నాలుంగ్ లంగర్క్ వాట్సి రూకతున్ ఆపుసీతెర్. అని బస్కె పోడ్ద్ పెసియర్ ఇంజెర్ పార్తన కీసెర్ సూడ్సెర్ మత్తెర్.</verse>
				<verse number="30">రూక తాకుస్వలిర్ అగటల్ తపుస్లె, రూకత మునెత బాజ్న కొడ్డితల్ లంగర్క్ వాడ్తపినయ్ ఆసెర్, చుడుర్ రూకతున్ రెహ్తెర్.</verse>
				<verse number="31">అస్కెన్ పవ్లు, వోర్ కమండర్ అని సిపాయిర్ సంగ, “వీర్ రూకతగ మత్తెకెన్ తప మిరట్ బచె మాయ పర్విట్” ఇంజెర్ వెహ్తొర్.</verse>
				<verse number="32">తె యెంటనె సిపాయిర్ నోడెన్ కొయ్సి చుడుర్ రూకతున్ యేతగ సుటి కీతెర్.</verse>
				<verse number="33">బయ్ బయ్ ఆనెకె పవ్లు సమ్దిర్‌కున్ సూడ్సి, “చొవ్ద దివొస్క్‌నల్ మిరట్ సమ్దిర్ గిరె ఉపసె సూడ్సెర్ మంతిట్.</verse>
				<verse number="34">అదెన్ సాటి, మిరట్ కానె తిందన ఇంజెర్ కోర్సెర్ మంతొన్. మిరట్ జీవతె మందన ఇత్తెకె తింద లాగర్. మీవంగ్ తలనల్ ఉంది కెల్ గిరె కుస్వక్‌నె మందంత” ఇంజెర్ వెహ్తొర్.</verse>
				<verse number="35">అహన్ వెహ్చి సమ్దిర్ మునె సారి పియ్సి బగవంతన్ దనెవాద్ వెహ్తొర్. అని ఉరుసి తిన్వల్ సురు కీతొర్.</verse>
				<verse number="36">అస్కె, వూర్ సమ్దిర్ గిరె దర్యమ్ కీసి కానె తిత్తెర్.</verse>
				<verse number="37">అద్ రూకతగ మమొట్ సమ్దిర్ రండ్ నుహ్క్ సత్తర్ సార్విర్ (276) జన్క్ మత్తొమ్.</verse>
				<verse number="38">వూర్ సమ్దిర్ తిందనచ్చొర్ తిత పెజె, రూకతగ మత్త గొహ్క్‌న రాసితున్ సమ్దుర్‌తగ వాడి సీసి, రూకతున్ హల్కొ కీతెర్.</verse>
				<verse number="39">ఉజ్డె మాత పెజె, బద్ లంకత్ కరుమ్ యెవ్తెర్ ఇన్వల్ వూర్ వొడ్కె మాయ్మకి. బతి ఉస్కె డర్డితగ ఉంది మోడి దిస్తతె, ఆయర్తె రూకతున్ అగ తాకుస్కట్ ఇంజెర్ సోంచ్ కీతెర్.</verse>
				<verse number="40">అని లంగర్క్‌నంగ్ నోడెంగ్ కొయ్సి, అవెన్ సమ్దుర్‌తగ సుటి కీతెర్. మలుస్వలిక్ చెకనంగ్ నోడెంగ్ రెహ్తెర్ అని మునెత పడ్ద నిపుస్తెర్. తె అద్ వడి బరొబర్ రూకతున్ డర్డితెకె పాసెర్ వోత.</verse>
				<verse number="41">బతి డర్డితె యెవన్ మునెనె రూకత కొడ్డి ఉస్కెతగ గాడె మాత. తె రూకత పెజెట బాజ్ జోర్తె వాయ్వలిక్ సమ్దుర్‌తంగ్ హెల్వనె టుక్డెంగ్ ఆసెర్ మత్త.</verse>
				<verse number="42">జేల్ బోగె మాయ్వలిర్ బోరె గిర్ నడిసి తపుసి సొన్వ ఇంజి, వూర్కున్ జకన ఇంజెర్ సిపాయిర్ సోంచ్ కీతెర్.</verse>
				<verse number="43">బతి వూర కెయ్దల్ పవ్లున్ బచి కియన ఇంజి కమండర్, “నడియపర్వలిర్ మొదొల్ యేతగ డెయ్సి డర్డితె సొంట్.</verse>
				<verse number="44">అని మెయ్తుర్ చెకంగ్ అని అద్ రూకతంగ్ ఉరుంగ్తంగ్ టుక్డెంగ్ పియ్సి, చొకొటె డర్డితె సొంట్” ఇంజెర్ వోర్ వెహ్తొర్. అహన్ సమ్దిరె తపుసి డర్డితగ వాసి బచె మాతెర్.</verse>
			</chapter>
			<chapter number="28">
				<verse number="1">అహన్ మావంగ్ జీవన్ బచి కీత పెజె, అద్ లంకత పొరొల్ ‘మాల్త’ ఇంజెర్ కరి కీతొమ్.</verse>
				<verse number="2">అద్ లంకతుర్ మాకున్ బెయ్ దయతె సూడ్తెర్. బహన్ ఇత్తెకె, అస్కె పిర్ వాసెర్ మత్త అని పీని గిర్ జాస్త మత్త. తె వూర్ తడ్మి మాసి, మా సమ్దిర్‌కున్ కరుమ్ కీతెర్.</verse>
				<verse number="3">అస్కె పవ్లు కటెంగ్ మీరి కీసి ఉర్న్‌గిమెన్ తచి తడ్మితగ వాట్సెర్ మత్తొర్. అద్ వకత్నె ఉంది విక్ వాలె తరస్ దగడ్తె బహ్రి వాసి, పవ్లున కెయ్దున్ తుత్త.</verse>
				<verse number="4">అద్ తరస్ తుత్వల్ లంకతుర్ సూడ్సి, “వేర్ మాయ్నల్ బోనయ్ బతి జీవ యేచ్చి వాసి మందనుర్. అద్ సమ్దుర్‌తల్ బచె మాతొర్ బతి, నాయమ్ వేన్ బచె మాయ సియ్మకి” ఇంజెర్ తమ్వ తమ వడ్క్‌తెర్.</verse>
				<verse number="5">వోర్ అద్ తరసున్ తడ్మితగ జడి కీతొర్ బతి, వోన్తె బతయ్ ఆయ్మకి.</verse>
				<verse number="6">వోన మేందొల్ తోయర్ సెలెకె, అస్కెడ అస్కెన్ బూడ్ అర్సి సానుర్ ఇంజెర్ లంకతుర్ సూడ్సెర్ మత్తెర్. అహన్ వెలె జేల్ సూడ్త పెజె, వోన్ బతయ్ ఆయ్మకి ఇన్వల్ కరి కీతెర్. అని తమ్వ మన్దున్ మార్యుసి, “వేర్ వొరొర్ పేన్ ఆందుర్” ఇంజెర్ ఇత్తెర్.</verse>
				<verse number="7">అద్ లంకతగ పొప్లి ఇన్వల్ అదికారి మత్తొర్. వోన్ అద్ యేరియతగ వెలె బొమి మత్త. వోర్ తన్వ రోన్ వూర్కున్ కరుమ్ కీసి, మూంద్ రోజ్క్ వేరి, మాన్-పాన్ కీతొర్.</verse>
				<verse number="8">అద్ వకత్నె వోర్ పొప్లినొర్ బాబొ యెడ్కితె అని నెతుర్ మెయ్దన్ లాగ్సి కటుడగ మీండ్సి మత్తొర్. తె పవ్లు వోన్గ సొంజి పార్తన కీసి, వోన్ పొరొ కెయ్క్ ఇర్సి చొకొట్ కీతొర్.</verse>
				<verse number="9">అహన్ చొకొట్ ఆయ్వల్ సూడ్సి, అద్ లంకతుర్ మెయ్తుర్ యెడ్కి-దుక్నె మన్వలిర్ గిర్ పవ్లునగ వాసి, చొకొట్ ఆతెర్.</verse>
				<verse number="10">అద్ లంకతుర్ మాని కీసి, మాకున్ వెలె చొకొట్ సూడ్తెర్. మమొట్ అగటల్ పెసినెకె మాకున్ పహ్జె మత్త సమ్దొ వస్తున ఇంతజమ్ కీతెర్.</verse>
				<verse number="11">మూంద్ మహినంగ్ ఆత పెజె, అద్ లంకతగ పూరొ పీని-గాలుమ్ ఆగ్సి మన్వల్ అలెగ్‌జాండ్రియత రూకతె సొన్లె పెసితొమ్. అద్ రూకత మునెత బాజ్నగ యేమలిక్ పేన్క్‌న బొమ్మ రెహ్చి మత్త.</verse>
				<verse number="12">అహన్ పెసిసి మమొట్ సురకుస్ నగుడె యెవ్తొమ్. అగ మూంద్ రోజ్క్ మత్తొమ్.</verse>
				<verse number="13">అగటల్ పెసిసి రేగియ నగుడె వాతొమ్. ఉంది దియ మత్త పెజె, తెల్న్‌గడ్ బాజ్నల్ వడి వాయ్వల్ సురు ఆత. తె అగటల్ ఇమున్ నేటి పొతియొలి చహర్తె యెవ్తొమ్.</verse>
				<verse number="14">అగ మన్వలిర్ కహితుర్ బక్తలిర్‌కున్ బేటె మాతొమ్. వూర్ మాకున్ తమ్గ యేడుంగ్ రోజ్క్ మందన ఇంజెర్ కోర్తెర్. అద్ ఆత పెజె, మమొట్ రోమ నగుడెకె సొత్తొమ్.</verse>
				<verse number="15">మమొట్ వాయ్వల్ కబుర్ రోమతుర్ బక్తలిర్‌కున్ కరె మాత. తె వూర్ మాకున్ బేటె మాయ్లె అప్పియ హాటుమ్ వేరి అని మూంద్ లాడ్జిన నార్ వేరి మునెత్క్ వాతెర్. పవ్లు వూర్కున్ సూడ్సి, బగవంతన్ దనెవాద్ వెహ్తొర్. అస్కె వోన్ వెలె దర్యమ్ వాత.</verse>
				<verse number="16">మమొట్ రోమ్ నగుర్ యెవ్త పెజె, పవ్లున్ కేప్లె సిపాయిన్ ఇర్సి సమ్దిర్‌గటల్ అలగ్ ఉంది కిరెయ్త రోతగ మన్లె వోన్ మోక పుడ్త.</verse>
				<verse number="17">మూంద్ రోజ్క్ ఆత పెజె, పవ్లు యూదుల్క్‌నుర్ పెదొల్కున్ కేయుస్తొర్. వూర్ సమ్దిర్ వాత పెజె, “నా తాదల్-తముర్నిట్! మా పర్జతున్ ఆయి, మా తొత్తురంగ్ నేకిన్ ఆయి, ఉల్ట ఆసి నన తాక్మకి. తెర్ బతి, యెరుసలెమ్నల్ రోమతుర కెయ్దె నాకున్ హాత్కడి వాట్సి, హవ్లి కీతెర్.</verse>
				<verse number="18">వూర్ నాకున్ వెలె సవల్క్ పూసి కీసి, తస్వ కీతెర్. బతి నాకున్ మరన్త సిక్స వాట్నల్ వూర్కున్ బదె గల్తి పుట్మకి. తె నాకున్ సుటి కియన ఇంజెర్ సోంచ్ కీతెర్.</verse>
				<verse number="19">బతి యూదుల్క్‌న జాతితుర్ వొప్మకి. తె నన సీజర్ మహ రాజనె నావ గొస్టి వెహంతొన్ ఇన్వల్ జురత్ అర్త. అచొరె బతి, యూదుల్కున్ పొరొ పిరదింగ్ కియ్లె, నన ఇగె వాయ్మకి.</verse>
				<verse number="20">ఇద్ కారన్తున్ వెహన ఇంజెరెన్ మీకున్ కేయుస్తొన్. ఇజ్రయేల్ లోకుర్ బచి కియ్వల్ వానుర్ ఇంజి, ఆసతె సూడ్సెర్ మంతెర్. వోర్ వాతొర్ ఇంజెర్ నమ్తతున్ హిందలె, నాకున్ ఇంకె బేడింగ్ అర్సి మంతంగ్” ఇంజెర్ వెహ్తొర్.</verse>
				<verse number="21">అద్ కేంచి వూర్ యూదుల్క్, “నీ బారెతె యూదయతల్ బవె చిటింగ్ మహ్గ వాయ్మకి అని అగటల్ వాతుర్ బక్తలిర్ గిర్ కరబ్ సమచార్ బతయ్ వెహ్మకి.</verse>
				<verse number="22">బతి ఇద్ దర్మతున్ బారెతె సమ్దొ యేరియనగ ఉల్ట వడ్క్‌సెర్ మంతెర్ ఇన్వలె టావ. తె ఇదెన్ బారెతె, నీవ సోంచ్-విచర్ కేంజన ఇన్వల్ మాకున్ మంత” ఇంజెర్ పవ్లున్ ఇత్తెర్.</verse>
				<verse number="23">అని తాన్ సాటి ఉంది దినమ్ టరి కీతెర్. అద్ దినమున్ నేటి మొదొల్ వాతుర్కున్ తెర్ అదిక్ మాంది, పవ్లు మన్వల్ కిరెయ్త రోతగ మీరె మాతెర్. సకెడల్‌తె పోద్రెక్ వేరి, పవ్లు బగవంతన రాజున్ బారెతె వెహ్తొర్. అని యేసున్ బారెతె, మోసెన కానున్తల్ అని పర్‌వక్తలిర్ లిహి కీతనల్ గవంగ్ తొహ్చెర్ పోడి కీసి, వూర్ వొప్నల్ వెహ్తొర్.</verse>
				<verse number="24">వోర్ వెహ్త కేంచి, కహితుర్ వొప్తెర్ అని ఉండె కహితుర్ వొప్మకి.</verse>
				<verse number="25">వూర్ నడ్డుమ్ బేద్-బావ్ పుడ్త కాడ్కి, అగటల్ తేచ్చి సొన్లె ఆనెకె, “యెసయ పర్‌వక్తల్ పవిత్ర ఆత్మతె, మీ తొత్తుర్ సంగ వెహ్త గొస్టి బరొబరె ఆంద్:</verse>
				<verse number="26">‘“మిరట్ బస్కెట్ కేంచెరెన్ మందంతిట్. బతి బస్కెన్ అర్తమ్ కియ్విట్. బస్కెట్ సూడ్సెర్ మందంతిట్. బతి బస్కెన్ వొడ్కె మాయ్విట్. బారితెకె వీర్ పర్జతంగ్ దిల్క్ బండత్ దాత్ గట్ ఆతంగ్. వూర్ కెవ్క్‌నె బతయ్ కేంజుర్. వూరంగ్ కడ్కున్ బతయ్ దిసొ. వూర్ కడ్క్‌నె సూడ్సి, కెవ్క్‌నె కేంచి, దిల్క్‌నె అర్తమ్ కీసి, నా బాజున్ తిరితెకె, నన వూర్కున్ చొకొట్ కీందున్. బతి వూర్ అహన్ తిరిమకి”, ఇంజి పర్జతగ సొంజి వెహ’ ఇంజెర్ పవిత్ర ఆత్మ పర్‌వక్తన్ వెహ్త.</verse>
				<verse number="27"></verse>
				<verse number="28">“అదెన్ సాటినె బగవంతల్ తన్వ బచి కియ్వల్ కబుడున్ యూదుల్క్ ఆయుర్ వూర్గ రొహ్తొర్. అని వూర్ అదెన్ కేంచి, వొపంతెర్ ఇంజి మిరట్ కరి కియన” ఇంజెర్ పవ్లు వెహ్తొర్.</verse>
				<verse number="29">[అవ్ గొస్టింగ్ కేంచి, వూర్ తమ్వ తమ తగపర్ లాగ్సెర్ సొత్తెర్.]</verse>
				<verse number="30">తె పవ్లు రండ్ సాల్క్ కిరెయ్ దొహ్చెర్ ఉంది రోన్ మత్తొర్ అని తన్గ వాతుర్ సమ్దిర్‌కున్ చొకొట్ మాన్-పాన్ కీతొర్.</verse>
				<verse number="31">బోనయ్ వెరె సెల్వక్ బగవంతన రాజున్ బారెతె, బోద వెహ్చెర్ అని యేసు కిరిస్తు పర్బున్ బారెతె, కరుసెర్ మత్తొర్. వోన్ బోరె ఆపుసియ్మకి.</verse>
			</chapter>
		</book>
		<book number="45">
			<chapter number="1">
				<verse number="1">యేసు కిరిస్తునొర్ దాసిన ఆయ్వల్ పవ్లున ఇద్ చిటి లిహి కీసెర్ మంతొన్. బగవంతల్ నాకున్ తన్వ సేవ కియ్వల్ అపొస్‌తుల్ ఆసి మన్లె, నేమి కీతొర్ అని తన్వ బారెత చొకొట్న కబుర్ పచర్ కియ్లె, నాకున్ సారి కీతొర్.</verse>
				<verse number="2">తొలె ఇద్ చొకొట్న కబుడున్ బగవంతల్ వాగ్దన్ సీతొర్. ఇదెన్ బారెతె పవిత్ర దర్మ-గ్రంత్‌నగ తన్వుర్ పర్‌వక్తలిర కెయ్దె లిహి కియుస్తొర్.</verse>
				<verse number="3">ఇద్ చొకొట్న కబుర్ తన్వొర్ మరి మా యేసు కిరిస్తు పర్బున్ బారెత ఆంద్. వోర్ యేసు, దావిదు రాజన కాన్‌దాన్తగ మాయ్నన రూప్నె జల్మ ఆతొర్. బతి వోర్ సాసి, పవిత్ర ఆత్మత సక్తితె నేండ్వడున్ హిందల్, బగవంతనొర్ మరి ఆందుర్ ఇంజి నిరుపన్ ఆత.</verse>
				<verse number="4"></verse>
				<verse number="5">వోర్ కిరిస్తున్ హిందల్ అని వోన పొరొడున్ సాటి బగవంతల్ నా పొరొ పెర్మత-దయ తొహ్తతున్ హిందల్, వోనొర్ అపొస్‌తుల్‌త ఆయ పర్తొన్. ఇహిన్ సమ్దొ జాతినుర్ నన వెహ్వల్ చొకొట్న కబుడగ బరొస ఇర్సి, తాన్ పియ్సి తాకన ఇన్వలె వోన ఉదెస్ మంత.</verse>
				<verse number="6">రోమ నగుడె మన్వలిర్ బక్తలిర్‌నిట్! మిరట్ గిర్ బరొస ఇర్వల్ పర్జతగ వాంతిట్. మిరట్ సమ్దిర్ యేసు కిరిస్తునుర్ ఆయన్ సాటి, బగవంతల్ నేమి కీతొర్. ఇవ్ సమ్దొ గొస్టిన్ బారెతె మీకున్ టావ.</verse>
				<verse number="7">మీ సమ్దిర్ సాటి ఇద్ చిటి లిహి కీసెర్ మంతొన్. బగవంతల్ మీకున్ వెలె లాడ్ కీసెర్ మంతొర్ అని తన్వుర్ బక్తలిర్ ఇంజెర్ మీకున్ ఆచ్తొర్. వోర్ బాబొ బగవంతల్ అని మావొర్ యేసు కిరిస్తు పర్బు మీకున్ పెర్మత-దయ అని సాంతి సియిర్!</verse>
				<verse number="8">మీవ బరొసతున్ బారెతె దునియతుర్ వెలెటిర్ కరి కీత కాడ్కి, మీ సమ్దిర్ సాటి యేసు కిరిస్తున్ హిందల్, మొదొల్ మా బగవంతన్ దనెవాద్ వెహ్చెర్ మంతొన్.</verse>
				<verse number="9">బగవంతనొర్ మరిన చొకొట్న కబుర్ పచర్ కీసెర్, నావ బర్పుర్ దిల్దె బగవంతన సేవ కీసెర్ మంతొన్. నన పార్తన తుంగ్వల్ హర్ గట్క, మీ బారెతె హేతు కీంతొన్ ఇన్వడున్ బగవంతలె గవ మంతొర్. బహన్ తెర్ బతి, మిహ్గ వాయ్లె, బగవంతల్ నాకున్ మోక సియన ఇంజెర్ పార్తన కీసెర్ మంతొన్.</verse>
				<verse number="10"></verse>
				<verse number="11">మీ పొరొ నాకున్ బెయ్ జీవ ఆత. బారితెకె, నన కీత సేవతున్ హిందల్, మిరట్ గిర్ బక్తితగ బడె మాయ్లె, బగవంతనల్ వరమ్ మీకున్ పుటంత.</verse>
				<verse number="12">బహన్ ఇత్తెకె, నావ బరొసతున్ సూడ్సి, మీవ దిల్తగ ఆనంద్ బడె మాంత అని మీవ బరొసతున్ సూడ్సి, నావ ఆనంద్ గిర్ బడె మాంత.</verse>
				<verse number="13">దాదలిర్-బాయిక్నిట్! యూదుల్క్ ఆయుర్ వూర్గటల్ నాకున్ బక్తిత పండి పుడ్త. అదె తీర్దె, మిహ్గటల్ గిర్ అద్ పండి యేతన ఇంజి, మిహ్గ వాయన ఇంజెర్ వెలె జోకంగ్ పిలన్ వాట్సి, మత్తొన్. బతి ఇంకె వేరి, నాకున్ తక్‌లిబ్క్ రోకి కీతంగ్. ఇద్ గొస్టి మీకున్ కరె మాయ్వక్ మన్వల్ నాకున్ పసంద్ సెలె.</verse>
				<verse number="14">గియన్తె పిస్వలిర్‌కున్ అని కేడ మాయ్నలిర్‌కున్, కరితుర్కున్ అని అన్పడ్ వాలిర్కున్, వీర్ సమ్దిర్‌కున్ బేద్-బావ్ సూడ్వక్‌నె, కిరిస్తున్ బారెత చొకొట్న కబుర్ వెహ్వల్ జిమ, నా పొరొ మంత.</verse>
				<verse number="15">అదెన్ సాటినె, రోమ నగుడె మన్వలిర్ మీకున్ గిర్ చొకొట్న కబుర్ పచర్ కియన ఇంజెర్, పర్పెడె మాసెర్ మంతొన్.</verse>
				<verse number="16">ఇద్ చొకొట్న కబుర్ సిరిప్ తన్గ బరొస ఇర్వల్ హర్ వొరొన్, బగవంతల్ నియత్నొర్ ఇంజెర్ బహన్ వొపంతొర్ ఇన్వడున్ బారెతె, వెహ్చి తొహంత. ఇదెన్ బారెతె దర్మత కానున్తగ, “బరొసతున్ హిందల్, నియత్నొర్ ఇంజి బగవంతల్ బోన్తె వొపంతొరొ, వోర్ పిసంతొర్” ఇంజెర్ లిహి కీసి మంత. తన్వ సక్తితె బగవంతల్ తన్గ బరొస ఇర్వలిర్ సమ్దిర్‌కున్, ఇత్తెకె యూదుల్క్‌నగటల్ మొదొల్ కీసి, యూదుల్క్ ఆయుర్ వూర్కున్ గిర్, బచి కీంతొర్. అదెన్ సాటి కిరిస్తున చొకొట్న కబుడున్ బారెతె పచర్ కియ్లె, నన లజె మాయొన్.</verse>
				<verse number="17"></verse>
				<verse number="18">బారితెకె, పర్జ తమ్వంగ్ సమ్దొ బెయ్ కరెబలిక్ కామ్కున్ హిందల్, బగవంతన సతెమున్ దాబి కియన ఇంజెర్ సూడ్సెర్ మంతెర్. బగవంతన్ పటి కియ్వక్‌నె ఇస్టమ్ వాత తీర్ పిస్వలిర్‌కున్, బగవంతల్ స్వర్గ్‌నల్ తస్వ కీసి, సిక్స కీసెర్ మంతొర్.</verse>
				<verse number="19">బగవంతల్ అహన్ బారి కీంతొర్ ఇత్తెకె, తన బహన్ మంతొర్ ఇన్వల్ సతెమున్ నరిమన్కన్ అర్తమ్ ఆనల్ తాత్కర్ మునెనె తొహ్తొర్. అని ఇదెన్ బారెతె, వూర్కున్ టావ గిర్ మంత.</verse>
				<verse number="20">బహన్ ఇత్తెకె, బగవంతల్ కలితగ గడి కీతంగ్ అవ్ సమ్దొన్ తాత్కర్ సూడ వచొ. బగవంతల్ గడి కీతొర్ అస్కెడల్, వోనంగ్ దిసొంగ్ అవ్ గున్కున్ బారెతె ఇత్తెకె, వోర్ బహన్ మందంతొర్ అని వోన బస్కెట్ మన్వల్ సక్తి ఇన్వలికున్, అవ్ గడి కీతనల్ కరి కియ వచొ. అదెన్ సాటి, “మాకున్ బగవంతల్ టావ సెలొర్” ఇంజెర్ వూర్ వెహ పరుర్.</verse>
				<verse number="21">తెర్ బతి, బగవంతల్ వూర్కున్ టావ మంజి గిర్, బగవంతన్ సియ్వల్ డగుర్-పాన్ వూర్ సియ్మకి అని దనెవాద్ గిర్ వెహ్మకి. అదెన్ సాటి, వూరంగ్ తెలివి సెలెంగ్ అవ్ దిల్క్ సికటితె నించి సొత్తంగ్. అని వూరంగ్ సోంచ్క్ బతతునె కామి సియ్మకి.</verse>
				<verse number="22">వూర్ తమ్వ తమ బెయ్ గియన్ వాలిర్ ఇంజెర్ వెహ్చెర్, తెలివి సెలుర్ వూర్ ఆతెర్.</verse>
				<verse number="23">బస్కెట్ జీవతె మన్వల్ మయ్మ వాలె బగవంతన సేవ కియ్వడున్ బద్లి, మరన్ ఆయ్వల్ మాయ్నలిరంగ్, పిటె-పురడంగ్, నాలుంగ్ కాల్క్‌న జన్వర్‌తంగ్ అని పుర్గ్-బుసితంగ్ మూర్తింగ్ కీసి, పేన్క్ ఇంజెర్ పూజ కియ్వల్ సురు కీతెర్.</verse>
				<verse number="24">అదెన్ సాటి, బగవంతల్ వూరంగ్ దిల్క్‌న మన్వలిక్ కరబ్ ఆసన్ పియ్సి, తమ్వ తమ మేందొల్కున్ బే-సుదుడ్ కియ్వలిక్ పాప్క్‌నంగ్ కామ్క్ కియ్లె, వూర్కున్ సుటి కీతొర్.</verse>
				<verse number="25">వూర్ బగవంతన సతెమున్ సుటి కీసి, లబడునె నమ్తెర్. అని కలి గడి కియ్వన సేవ కియ్వడున్ బద్లి, కలితగ మన్వలికునె పూజ కీతెర్. బతి కరల్ సూడ్తెకె, వోర్ కలి గడి కియ్వనె బస్కెట్ డగుర్-పాన్ వాయన. ఆమెన్!</verse>
				<verse number="26">ఇద్ కారన్తున్ హిందలె, బగవంతల్ వూర్కున్ బెయ్ కరెబలిక్, పాప్నంగ్ ఆసనగ హవ్లి కీతొర్. వెయ్లొక్ మాడ్సత్ సంగ మీండన్ బద్లి, దుస్రొక్ వెయ్లొకున్ సంగ మీండ్వల్ సురు కీతంగ్.</verse>
				<verse number="27">అహ్నె మాయ్నలిర్ గిర్ వెయ్లొకున్ సంగ మీండన్ బద్లి, కరబ్ ఆసతగ కోండె మాసి, దుస్రుర్ మాయ్నలిర్ సంగ మీండ్వల్ సురు కీతెర్. ఈతంగ్ హిజత్ వోయ్వలిక్ కామ్కున్ హిందల్, బగవంతల్ వూర్కున్ బరొబర్ సిక్స సీసెర్ మంతొర్.</verse>
				<verse number="28">అచొరె ఆయ్వ, తన్వ సతె గియన్తున్ వూర్ సుటి కీతతున్ హిందల్, బగడ్-నియత్నంగ్ కామ్క్ కియ్లె, బగవంతల్ వూర్కున్ కరబ్ మన్ద కెయ్దె, హవ్లి కీతొర్.</verse>
				<verse number="29">వూర్ రొపొ సమ్దొ తీర్ద కరబ్-పాన్, కరెబల్ గున్, బద్ సూడ పహ్జె ఇన్వల్ ఆస, వాయుట్న బుది, నాసెడమ్ కియ్వల్, పగ, దుస్రొనగ మత్త అదెన్ కోర్వల్, మాయ్నలిర్‌కున్ జక్వల్, కరబ్ వడ్క్‌వల్, పసి కియ్వల్, చహ్డింగ్ వెహ్వల్, హిజత్ తెండ్వల్, బగవంతన్ పసంద్ కియ్వక్ మన్వల్, తమ బెయ్ చొకొట్నుర్ ఇన్వల్, మర్ల బడ్వల్, డగుక్ డగుక్ గొస్టింగ్ వెహ్వల్, కరబున్ పుటుస్వల్, బెయె-బాబన్ మాని కియ్వక్ మన్వల్, ఆడ్-ముట్ మన్వల్, గొస్టి తప్వల్, లాడ్ సెల్వక్‌నె మన్వల్ అని దయ సెల్వక్ మన్వల్. ఈతంగ్ సమ్దొ గున్క్‌నె వూరంగ్ దిల్క్ నించి మంతంగ్.</verse>
				<verse number="30"></verse>
				<verse number="31"></verse>
				<verse number="32">ఈతంగ్ కామ్క్ కీతెకె, బగవంతన కానున్తున్ పియ్సి, మరన్ ఆయ లాగర్ ఇంజెర్ వూర్కున్ టావ. బతి వూర్ ఇవ్ కామ్క్ కీసెర్ మన్వలె ఆయ్వ, ఈతంగ్ కామ్క్ కియ్వలిర్‌కున్ మెచ్‌చెర్ మందంతెర్.</verse>
			</chapter>
			<chapter number="2">
				<verse number="1">అహన్ తాకంతెర్ తె, నిమె బోని ఆతెకె గిర్ దాద, దుస్రుర తస్వ కీకితె, అదెన్గటల్ నిమె తపుసియ పర్వక్‌నె మంతి ఇంజెర్ కరి కియన. బారితెకె, బవెన్ హిందల్ దుస్రుర తస్వ కీసెర్ మంతియొ, అవ్ తప్కున్ నిమె గిర్ కీసెర్ మంతి. తాన్ హిందల్, నీవ నిమెయ్ సిక్స వాడ్సెర్ మంతి.</verse>
				<verse number="2">ఆతంగ్ కామ్క్ కియ్వలిర్‌కున్ బగవంతల్ సతెమ్నె తస్వ కీంతొర్ ఇన్వల్ మాకున్ టావ.</verse>
				<verse number="3">యే దాద! ఆతుర్కున్ బగవంతల్ తస్వ కీంతొర్. బతి నిమె, “ఆతంగె కామ్క్ కియ్వల్ నాకున్ కరలెన్ తస్వ కియొర్” ఇంజెర్ సోంచ్ కీంతి. అని, “బగవంతల్ బెయ్ చొకొట్నొర్ అని దయ వాలె ఆందుర్. వోన్గ వెలె వోర్చ్‌వల్ గున్ మంత. నాకున్ ఇంకె తస్వ కీసి, సప్నె సిక్స కియొర్” ఇంజెర్ వోర్ బగవంతన్ కమి-పాన్దె సూడ్మ. బతి నీవంగ్ పాప్కున్ నిమె చుక్ చుకె మాకి ఇంజెరెన్, బగవంతల్ నీకున్ చొకొట్ సూడ్సెర్ మంతొర్ ఇంజెర్ నీకున్ టావ సెలె కి?</verse>
				<verse number="4"></verse>
				<verse number="5">హర్ వొరొర్ కియ్వలిక్ కామ్కున్ పియ్సి, బగవంతల్ బోన్ బచొర్ సియనయొ అచొర్ పండి బరొబర్ సీంతొర్. బతి నిమె మూజొర్తి ఆంది. అని పాప్కున్ సుటి కీసెర్ సెల్వి. ఇవ్ పాప్కున్ పియ్సి, నీ పొరొ వాట్వల్ సిక్సతున్ వెలె కమయ్ కీసెర్ మంతి. తస్వ కియ్వల్ దివొసున్ నేటి బగవంతల్ సోంగున్ వాయ్వల్ బరొబర్ ఆంద్. అంటిత్క్ వోన నియత్న తస్వతున్ సమ్దిర్ సూడంతెర్.</verse>
				<verse number="6"></verse>
				<verse number="7">బతి కహితుర్ లోకుర్ బగవంతల్ తమకున్ మెచన, మయ్మ అని బస్కెట్ మన్వల్ జీవ సియన ఇంజెర్ చొకొట్నంగ్ కామ్క్ కీసెర్ మందంతెర్. వోర్ బగవంతల్ కరలెన్ అద్ జీవ వూర్కున్ సీంతొర్.</verse>
				<verse number="8">బతి ఉండె కహితుర్ సిరిప్ తమ్వ సాటి పిస్వల్ కీనెకె, వూర్ సతెమున్ వొప్వక్‌నె, జగ్డంగ్ పుటుసెర్, కరబ్ కామ్క్ కీసెర్ మందంతెర్. బగవంతల్ వూర్ పొరొ తన్వ సోంగున్ తొహ్చి, డగుర్ సిక్స వాటంతొర్.</verse>
				<verse number="9">కరబ్నంగ్ కామ్క్ కీసెర్, మన్వలిర్ సమ్దిర్‌కున్ తక్‌లిబ్క్ అని దుక్సంగ్ కరలెన్ వాంతంగ్ ఇంజెర్ కరి కియన. అవ్ మొదొల్ యూదుల్కున్ వాంతంగ్. వూర్ పెజెయ్ యూదుల్క్ ఆయుర్ వూర్కున్ గిర్ వాంతంగ్.</verse>
				<verse number="10">బతి బగవంతల్ చొకొట్నంగ్ కామ్క్ కీసెర్ మన్వలిర్ సమ్దిర్‌కున్ మయ్మ, మాన్ అని సాంతి సీంతొర్. అవ్ మొదొల్ యూదుల్కున్ పుటంతంగ్. వూర్ పెజెయ్ యూదుల్క్ ఆయుర్ వూర్కున్ గిర్ పుటంతంగ్.</verse>
				<verse number="11">బారితెకె, బగవంతల్ బోనె బేద్-బావ్తె సూడొర్.</verse>
				<verse number="12">యూదుల్క్ తమ్గ దర్మత కానున్ మంజి గిర్ పాప్ కీనిర్తె, నాసెడమ్ ఆంతెర్. అద్ కానున్తున్ పియ్సి, వూర్కున్ సిక్స పుటంత. వూర్ అద్ కానున్ సిరిప్ కేంజ్తెకె, బగవంతన నదుడె నియత్నుర్ ఆయుర్. బతి అద్ కానున్ పియ్సి తాక్వలిరె, నియత్నుర లెకతె వాంతెర్. అహ్నె యూదుల్క్ ఆయుర్ వూర్, తమ్గ దర్మత కానున్ సెల్వెకె గిర్, పాప్ కీనిర్తె నాసెడమ్ ఆంతెర్. బారితెకె, వూర్ అద్ కానున్తున్ కేంచి మన్వెకె గిర్, సాదరన్ తాకనిర్తె, అద్ కానున్ తమకున్ టావ అని తమ్వంగ్ దిల్క్‌నగ మంత ఇంజెర్ తొహంతెర్. చొకొట్ కీతెకె చొకొట్, వాయుట్ కీతెకె వాయుట్ ఇంజెర్ వూర మన్-దిల్ గిర్ వెహ్చెర్ మందంత.</verse>
				<verse number="13"></verse>
				<verse number="14"></verse>
				<verse number="15"></verse>
				<verse number="16">ఇవ్ సమ్దొన్ పియ్సి, బగవంతల్ యేసు కిరిస్తున కెయ్దె తస్వ కియ్వల్ దివొసున్ నేటి, సమ్దిరంగ్ మక్డితె మన్వలిక్ సోంచ్-విచర్కున్ తస్వ కీంతొర్. నన వెహ్త చొకొట్న కబుడున్ పియ్సి, ఇద్ తస్వ జర్గ్‌వల్ మంత.</verse>
				<verse number="17">బతి యూదుల్క్‌నిట్! “నన యూదుల్క్‌న జాతితొన ఆందున్” ఇంజెర్ మిహ్గటల్ వొరొర్ ఇంద వచొ. అని మిరట్, “బగవంతల్ మాకున్ బచి కీంతొర్. బారితెకె, వోర్ మాకున్ ఆచ్తొర్ అని మమొట్ వోన కానున్తున్ పియ్సి తాక్సెర్ మంతొమ్” ఇంజెర్ పోకె మాసెర్ మంతిట్.</verse>
				<verse number="18">మిరట్ దర్మత కానున్తున్ వాచి కియ్వడున్ హిందల్, సతెమ్ బతల్ ఇన్వల్ అని బగవంతల్ వొప్నల్ బహన్ తాకన ఇన్వడున్ కరి కీతిట్.</verse>
				<verse number="19">అదె తీర్దె, “దర్మత కానున్ అని సతెమ్ సిరిప్ మా యూదుల్కునె బర్పుర్ టావ” ఇంజెర్ అనమిన ఆయ్వక్‌నె వెహంతిట్. అదెన్ సాటి, “బగవంతన సర్దున్ బారెతె, వొడ్కి సెలుర్ వూర్ గుడ్డిర్‌కున్ సరి తొహ్వలిర్ ఆందుమ్ అని, సికటితగ బూలె మాతుర్కున్ వేడ్చి తొహ్వలిర్ ఆందుమ్. అహ్నె దర్మత కానున్ అర్తమ్ ఆయొ వూర్కున్ బోద వెహ్వలిర్ అని, చుడుకున్ దాత్ మన్వలిర్‌కున్ కరుస్వలిర్ మమొటె ఆందుమ్” ఇంజెర్ మిరట్ ఇంతిట్.</verse>
				<verse number="20"></verse>
				<verse number="21">మిరట్ దుస్రుర్‌కున్ కరుసంతిట్ బతి, మీవ మిరట్ కరివిట్. దుస్రుర్‌కున్ కల్మట్ ఇంజెర్ బోద వెహంతిట్ బతి, మిరటె కలె కామ్ కీంతిట్.</verse>
				<verse number="22">మిరట్ పీర్ కియ్వ ఇంజెర్ దుస్రుర్‌కున్ వెహంతిట్ బతి, మిరటె పీర్ కీంతిట్. పేన్క్‌నంగ్ మూర్తింగ్ ఇస్టమ్ సెలె ఇంజెర్ వెహంతిట్ బతి, మిరటె అవెనంగ్ గుడిన్ లూటి కీంతిట్.</verse>
				<verse number="23">దర్మత కానున్త గియన్ మాకునె మంత ఇంజెర్ పోకె మాంతిట్ బతి, మిరటె తాన్గట కానున్తున్ పియ్సి తాక్విట్. ఇహిన్ సమ్ది కీసెర్, మిరట్ బగవంతన హిజత్ వోసెర్ మంతిట్.</verse>
				<verse number="24">ఇద్ గొస్టితున్ బారెతె, “యూదుల్క్ ఆయుర్ వూర్ నడ్డుమ్ మీ హిందలె, బగవంతన హిజత్ సొంజెర్ మంత” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="25">మిరట్ దర్మత కానున్తున్ పియ్సి తాక్తెకె, తోల్ కత్రి కియుస్తత విలువ మందంత. బతి అద్ కానున్తున్ పియ్సి తాక్వెకె, అద్ తోల్ కత్రి కీతతున్ విలువ మనొ. ఇదెన్ హిందల్, మిరట్ యూదుల్క్ ఆసి గిర్, బగవంతల్ మీకున్ తోల్ కత్రి కియుస్మకి వూర్ యూదుల్క్ ఆయుర్ వూర లెకతెన్ యేతంతొర్.</verse>
				<verse number="26">అద్ తీర్దె, తోల్ కత్రి కియ్వల్ కార్య కియుస్మకి వూర్ దర్మత కానున్తున్ పియ్సి తాక్తెకె, బగవంతల్ వూర్కున్ తోల్ కత్రి కియుస్తుర లెకతెన్ యేతంతొర్.</verse>
				<verse number="27">బతి మీ యూదుల్క్‌నగ దర్మత కానున్ మంత అని తోల్ కత్రి కీసి గిర్ మంతిట్. తెర్ బతి, మిరట్ అద్ కానున్తున్ తోడ్-మోడ్ కీసెర్ మంతిట్. తె యూదుల్క్ ఆయుర్ వూర్ తమ్వ మేందొడగ తోల్ కత్రి కియుస్వక్ మంజి గిర్, దర్మత కానున్తున్ పియ్సి తాక్సెర్ మంతెర్. ఇద్ తీర్దె, మిరట్ తప్ కీసెర్ మంతిట్ ఇంజెర్ వూర్ యూదుల్క్ ఆయుర్ వూర్ తస్వ కీసెర్ మంతెర్.</verse>
				<verse number="28">తె కరల్ యూదుల్క్ బూర్ ఆందిర్? అని అసల్ తోల్ కత్రి కియ్వల్ కార్య ఇత్తెకె బతల్? నన వెహంతొన్: కరల్ యూదుల్క్ బూర్ ఇత్తెకె, సిరిప్ యూదుల్క్‌న జాతితగ జల్మ ఆతుర్ వూర్ ఆయుర్. అని అసల్ తోల్ కత్రి కియ్వల్ ఇత్తెకె, సిరిప్ కానున్తున్ పియ్సి, మేందొడగ కియుస్వల్ కార్య ఆయొ బతి, బగవంతన ఆత్మతె మాయ్నన్ రొపొ మన్వల్ దిల్తున్ మార్యుస్‌వల్ కార్య ఆంద్. ఆతుర్కున్ మాయ్నలిర్ మెచ్వల్ ఆయొ బతి, బగవంతలె మెచంతొర్.</verse>
				<verse number="29"></verse>
			</chapter>
			<chapter number="3">
				<verse number="1">అహన్ బెహెతె, “యూదుల్క్ ఆయ్వడున్ హిందల్ మాకున్ బతయ్ పాయ్ద మంత కి? తోల్ కత్రి కియుస్వడున్ హిందల్, మాకున్ బతయ్ పాయ్ద మంత కి?” ఇంజెర్ మిరట్ పూసి కీకిట్‌తె, మాకున్ వెలెన్ పాయ్ద మంత ఇంజెర్ నన వెహంతొన్. బగవంతల్ మొదొల్ తన్వంగ్ గొస్టింగ్ యూదుల్కున్ సీతొర్.</verse>
				<verse number="2"></verse>
				<verse number="3">బతి వూర్గటల్ కహితుర్ అదెన్ బరొసతె పియ్సి తాక్మకి. తె వూర్ హిందల్ బగవంతల్ బరొసతొర్ ఆయొర్ ఇంజెర్ ఇంద పర్కటియ్?</verse>
				<verse number="4">అసలె ఇంద పర్వట్! హర్ మాయ్నల్ లబడ్ వెహ వచొ బతి, బగవంతల్ వెహొర్. ఇదెన్ బారెతె, “యే బగవంత! నీవంగ్ గొస్టింగ్ సత్నంగ్ ఆందుంగ్. అని బూరె నీకున్ తస్వ కీతెకె గిర్, బతి నిమె వెహ్వల్ కరలె ఆంద్ ఇంజెర్ వూర్ వొప లాగర్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="5">తె మా యూదుల్క్‌న తాక్వల్ బగడ్-నియత్నె మత్త కాడ్కి, బగవంతన నియత్ బెయ్ తాత్కర్ దిసెర్ మంత. అస్కె కహితుర్, “కరెబలిర్ ఆయ్వలిర్ మాకున్ బగవంతల్ సిక్స కీనెకె, తప్ కీసెర్ మంతొర్” ఇంజెర్ సాదరన్ మాయ్నన్ దాత్ సోంచ్ కీంతెర్.</verse>
				<verse number="6">బతి అహన్ సోంచ్ కియ్వల్ తప్ ఆంద్. బారితెకె, బగవంతల్ మా యూదుల్కునె బరొబర్ తస్వ కియ్వెకె, దునియతుర్కున్ బహన్ సత్నె తస్వ కియ పరంతొర్? అసలె కియ పరొర్!</verse>
				<verse number="7">అని, “మావంగ్ కరెబలిక్ కామ్కున్ హిందలె, బగవంతన్ డగుర్-పాన్ అని సతెమ్ వాసెర్ మంత. అహన్ వాతెకె మావంగ్ పాప్కున్ పియ్సి, మాకున్ సిక్స కియ్వల్ జురత్ సెలె” ఇంజెర్ కహితుర్ సోంచ్ కియ వచొ. అహన్ సోంచ్ కియ్వల్ కరల్ మత్తెకె, “చొకొట్ జర్గ్‌లె పాప్ కీకట్ వరట్!” ఇంజెర్ గిర్ వూర్ ఇంద వచొ. ననయె ఇద్ తీర్దె బోద కీసెర్ మంతొన్ ఇంజెర్ ఉండె కహితుర్ నావ హిజత్ వోసెర్ మంతెర్. బతి ఇద్ కరల్ ఆయొ. అహన్ సోంచ్ కియ్వలిర్ పాపిర్కున్ సిక్స అర్వల్ నాయమె ఆంద్.</verse>
				<verse number="8"></verse>
				<verse number="9">ఇదెన బావ్ ఇహిన్ మంత: యూదుల్క్ ఆయ్వలిర్ మరట్, యూదుల్క్ ఆయుర్ వూర్కున్ తెర్ చొకొట్నుర్ ఆయ్వట్. నన మొదొల్ వెహ్త తీర్ సమ్దిరె తప్ కీతుర్ ఆందట్. బారితెకె మరట్ అని దుస్రుర్ సమ్దిరె పాప్ కీసి మంతట్.</verse>
				<verse number="10">ఇదెన్ బారెతె, దర్మ-గ్రంత్‌నగ, “నియత్నొర్ వొరొర్ గిర్ సెలొర్!</verse>
				<verse number="11">నియత్నంగ్ సరిన్ బారెతె వొరొర్ గిర్ అర్తమ్ కియొర్! బగవంతన్ మహ్క్‌వల్ వొరొర్ గిర్ సెలొర్!</verse>
				<verse number="12">సమ్దిరె సరి బహ్కె మాసి, బతతునె కామి సియ్వక్ ఆతెర్. చొకొట్న కామ్ కియ్వల్ వొరొర్ గిర్ సెలొర్!” ఇంజెర్ లిహి కీసి మంత.</verse>
				<verse number="13">“వూరంగ్ గొస్టింగ్, తెరితంగ్ వీచ్క్‌న గాడిత్ మోడి మందంతంగ్. వూర్ తమ్వంగ్ వెంజెక్నె లబడ్ వడ్క్‌సెర్ పసి కీంతెర్” ఇంజెర్ మంత. అహ్నె, “వూరంగ్ గొస్టింగ్ తరస్న వికున్ మోడి మందంత” ఇంజెర్ ఉండె ఉంది జాగ లిహి కీసి మంత. అని,</verse>
				<verse number="14">“వూర తొడ్డి మన్దున్ నోయుస్వలిక్ గొస్టినె అని సాపెననె నించి మంత” ఇంజెర్ లిహి కీసి మంత. అని,</verse>
				<verse number="15">“వూర్ జగ్డంగ్ కియ్లె అని జీవ యేత్లెక్ గిర్ బస్కెట్ తయర్ మందంతెర్.</verse>
				<verse number="16">వూర్ బగ సొత్తెకె గిర్ నాసెడమ్ అని తక్‌లిబ్ కీసెర్ మందంతెర్.</verse>
				<verse number="17">వూర్కున్ సాంతిత సరి టావ సెలె” ఇంజెర్ లిహి కీసి మంత. అని,</verse>
				<verse number="18">“వూర్కున్ బగవంతల్ ఇత్తెకె అసలె వెరె సెలె” ఇంజెర్ గిర్ లిహి కీసి మంత. ఇవ్ సమ్దొ బగవంతలె లిహి కియుస్తొర్.</verse>
				<verse number="19">యూదుల్క్ ఆయ్వలిర్ మా కెయ్దె దర్మత కానున్తున్ హవ్లి కీత కాడ్కి, ఇవ్ మా సాటినె మంతంగ్ ఇంజెర్ మాకున్ టావ. బతి ఇద్ కానున్తున్ పియ్సి తాకొమ్. అదెన్ సాటి బగవంతల్ తస్వ కీనెకె, “నన తప్ కియ్మకి” ఇంజెర్ వోన సిక్సతల్ దునియతొర్ వొరొర్ గిర్ తపుసియ పరొర్. బారితెకె, ఇద్ కానున్తున్ హిందలె, పాప్ ఇత్తెకె బతల్ ఇన్వల్ మాకున్ కరె మాంత. తె బగవంతల్, అద్ కానున్తంగ్ కామ్క్ కియ్వడున్ హిందల్, బోనె గిర్ నియత్నొర్ ఇంజెర్ కేయొర్.</verse>
				<verse number="20"></verse>
				<verse number="21">బతి ఇంకె దర్మత కానున్తె ఆయ్వ, బగవంతల్ మాకున్ నియత్నుర్ ఇంజి వొప్లె, పూన సరి తెరితొర్. ఇద్ పూన సరితున్ బారెతె, బగవంతల్ తొలె మోసెన కెయ్దె అని దుస్రుర్ పర్‌వక్తలిర కెయ్దె లిహి కియుస్తొర్.</verse>
				<verse number="22">బేద్-బావ్ సూడ్వక్‌నె యేసు కిరిస్తునగ బరొస ఇర్వల్ హర్ వొరొన్ నియత్నుర్ ఇంజెర్ బగవంతల్ వొపంతొర్.</verse>
				<verse number="23">బారితెకె, హర్ వొరొర్ పాప్ కీతట్ అని బగవంతల్ సియ్వల్ మయ్మతున్ యేత పర్సెర్ సెల్వట్.</verse>
				<verse number="24">బతి బగవంతల్ తన్వ పెర్మత-దయతె నియత్నుర్ ఇంజెర్ మాకున్ వొప్తొర్. ఇద్ సిరిప్ యేసు కిరిస్తు మాకున్ పాప్క్‌నల్ సుటి కియుస్వడున్ హిందలె జర్గ్‌త.</verse>
				<verse number="25">బగవంతల్ మావంగ్ పాప్కున్ కండి కియ్లె, నెతుడ అర్పన ఆయ్లె, యేసున్ సారి కీతొర్. బూర్తె వోర్ కీత అర్పనతగ బరొస ఇరంతెరొ, వూర్కున్ బగవంతల్ నియత్నుర్ ఇంజెర్ వొపంతొర్. తన్వ నియతున్ తొహన ఇంజెరెన్ బగవంతల్ ఇహిన్ కీతొర్. బారితెకె, మొదొల్ కీతంగ్ పాప్కున్ బగవంతల్ వోర్చి, బోనె సిక్స కియ్మకి. బగవంతల్ అవ్ పాప్కున్ మరుంగ్మకి బతి, యేసు వాసి, అవ్ సమ్దొ పాప్క్‌న చుక్త కీంతొర్ ఇంజెర్ టావ మత్త. బతి ఇంకె, బగవంతల్ తన నియత్నొన ఆందున్ ఇంజెర్ తొహ్లె, యేసునగ బరొస ఇర్వలిర్‌కున్ నియత్నుర్ ఇంజెర్ వొప్తొర్.</verse>
				<verse number="26"></verse>
				<verse number="27">అదెన్ సాటి, మరట్ గర్వతె మన్లె, కారన్ బతయ్ సెలె. బారితెకె, మరట్ బదె కానున్తున్ పియ్సి తాక్తతున్ హిందల్, బగవంతల్ మాకున్ వొప్మకి. బతి సిరిప్ తన్గ బరొస ఇర్త కాడ్కినె, మాకున్ వొప్తొర్.</verse>
				<verse number="28">తె అద్ కానున్తున్ పియ్సి తాక్వడున్ హిందల్ ఆయొ బతి, బరొస కియ్వడున్ హిందలె, బగవంతన నదుడె నియత్నుర్ ఆంతట్ ఇన్వల్ మాకున్ టావ.</verse>
				<verse number="29">తె, బగవంతల్ సిరిప్ యూదుల్కునె బగవంతల్ ఆందుర్ కి? అసలె ఆయొర్. బగవంతల్ వొరొరె మత్త కాడ్కి, యూదుల్క్ ఆయుర్ వూర్కున్ గిర్ వోరె బగవంతల్ ఆందుర్. అదెన్ సాటి, యేసునగ ఇర్త బరొసతున్ హిందల్, యూదుల్కున్ అని యూదుల్క్ ఆయుర్ వూర్కున్ గిరె నియత్నుర లెకతె యేత్తొర్.</verse>
				<verse number="30"></verse>
				<verse number="31">మావ బరొసతున్ పియ్సి, దర్మత కానున్తున్ విలువ సెల్వక్ కీసెర్ మంతట్ కి? అసలె కీసెర్ సెల్వట్. ఇదెన్ బద్లి, అద్ కానున్ బతతున్ సాటి మంతయొ, ఉండె ఇచుర్ అర్తమ్ కీసెర్ మంతట్.</verse>
			</chapter>
			<chapter number="4">
				<verse number="1">మా తొత్తొర్ బాబొ అబ్రాహమున్ బారెతె సోంచ్ కీమ్ట్. మేందొడె కీతంగ్ కామ్కున్ పియ్సి, బగవంతన నదుడె వోర్ నియత్నొర్ ఆయ పర్తొర్ కి? అసలె ఆయ్మకి!</verse>
				<verse number="2">మోక కీతంగ్ కామ్క్‌నె అబ్రాహమ్ నియత్నొర్ ఆయ్మడ్ ఇత్తెకె, గర్వతె మన్లె కారన్ మందు. బతి బగవంతన్ మునె గర్వతె మన్లె వోన్ కారన్ సెలె.</verse>
				<verse number="3">బారితెకె, వోన్ బారెతె, “అబ్రాహమ్ బగవంతన్ పొరొ బరొస ఇర్తొర్. అదెన్ హిందలె వోన్ నియత్నొర్ ఇంజి బగవంతల్ వొప్తొర్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="4">కామ్ కియ్వన్ బూతి పుటంత. తాన్ సాటి వోర్ కామ్ కీత కాడ్కి, అద్ బూతి పొకొట్ పుడ్త ఆయొ.</verse>
				<verse number="5">బతి కామ్ కియ్వడున్ హిందల్, బగవంతన నదుడె బోరె నియత్నొర్ ఆయ పరొర్. సిరిప్ తన్గ బరొస ఇర్వనె నియత్నొర్ ఇంజెర్, పాపెస్తలిర్‌కున్ మాపి కియ్వల్ బగవంతల్ వొపంతొర్.</verse>
				<verse number="6">కామ్క్ కియ్వెకె గిర్ బోన్తె బగవంతల్ నియత్నొర్ ఇంజి వొపంతొరొ, వోర్ వెలె ఆసిర్‌వాద్ యేత్వల్ ఆంతొర్ ఇంజెర్ దావిద్ రాజల్ వెహ్తొర్. ఇదెన్ బారెతె,</verse>
				<verse number="7">“బగవంతల్ బోనంగ్‌తె కరెబలిక్ కామ్కున్ మాపి కీసి, అవ్ పాప్కున్ మర్న్‌గంతొరొ, వోర్ ఆసిర్‌వాద్ యేత్వల్ ఆంతొర్.</verse>
				<verse number="8">బగవంతల్ బోనంగ్‌తె పాప్కున్ వోన లెకతె వాటొరొ, వోర్ ఆసిర్‌వాద్ యేత్వల్ ఆంతొర్” ఇంజెర్ దర్మ-గ్రంత్‌నగ లిహి కీతొర్.</verse>
				<verse number="9">ఆసిర్‌వాద్ యేతంతెర్ ఇన్వలిర్ బారెతె, వోర్ వడ్క్‌నెకె, తోల్ కత్రి కియుస్తుర్ బారెతె కి సెలెకె కియుస్మకి వూర్ బారెతె వెహ్చెర్ మత్తొర్? రండుతె వర్గనుర్ బారెతె ఇహిన్ వెహ్తొర్. “అబ్రాహమ్ బగవంతన్ పొరొ బరొస ఇర్తొర్. అదెన్ హిందలె, వోన్ నియత్నొర్ ఇంజి బగవంతల్ వొప్తొర్” ఇంజెర్ ఇంతట్.</verse>
				<verse number="10">అహన్ అబ్రాహమున్ బస్కె వొప్తొర్? తోల్ కత్రి కియుస్త పెజె కి, కియుస్వక్ మనెకె? తోల్ కత్రి కియుస్త పెజె ఆయొ బతి, కియుస్వక్ మనెకెనె బగవంతల్ వొప్తొర్.</verse>
				<verse number="11">ఇహిన్ బరొసతున్ హిందల్, నియత్నొర్ ఇంజెర్ వొప్తత నిసని ఆసి మన్లె, తోల్ కత్రి కియ్వల్ కాయ్ద ఇర్తొర్. ఇద్ తరికతె, తోల్ కత్రి కియుస్వక్‌నె, బరొస ఇర్వలిర్ సమ్దిర్‌కున్ అబ్రాహమ్ తొత్తొర్ బాబొ ఆతొర్. తన్గ మన్వల్ వూర బరొసతున్ సూడ్సి, బగవంతల్ వూర్కున్ నియత్నుర లెకతె యేతంతొర్.</verse>
				<verse number="12">అని అబ్రాహమ్ తోల్ కత్రి కియుస్వక్ మనెకె, బహన్తె బరొసతె తాక్తొరొ, అహ్నె తోల్ కత్రి కియుస్తుర్ వూర్ గిర్ తాక్తెకె, వూర్కున్ తొత్తొర్ బాబొ ఆంతొర్.</verse>
				<verse number="13">ఇద్ దునియత సమ్దొ అబ్రాహమ్‌న అని వోన సంతాన్‌దొన ఆంత ఇంజెర్ బగవంతల్ వాగ్దన్ సీతొర్. ఇదెన్ బగవంతల్ తన్వ కానున్తున్ పియ్సి అబ్రాహమ్ తాక్తొర్ ఇంజెర్ సియ్మకి బతి, వోన బరొసతున్ పియ్సి, నియత్నొర్ ఆత కాడ్కినె, వోన్ సీతొర్.</verse>
				<verse number="14">సిరిప్ కానున్ పియ్సి, తాక్వలిరె బగవంతన వాగ్దన్‌తగ ఈసదార్క్ ఆతెకె, మరట్ బగవంతనగ ఇర్వల్ బరొస బతతునె కామి సియొ అని బగవంతల్ సీత వాగ్దన్‌తున్ విలువ మనొ.</verse>
				<verse number="15">ఇత్తెకె బోరె ఆయి, అద్ దర్మత కానున్ పియ్సి తాక్వెకె, బగవంతన్ సోంగ్ వాంత. బతి బస్కెతె అద్ కానున్ మనొయొ, అస్కె అదెన్ బహ్కె మాసి తాక్వల్ గిర్ మనొ.</verse>
				<verse number="16">అదెన్ సాటి, బగవంతనగ బరొస ఇర్వడున్ హిందలె, వోన పెర్మత-దయతె అద్ వాగ్దన్ పుటంత. తె ఇద్ వాగ్దన్ సిరిప్ దర్మత కానున్ మన్వలిర్ యూదుల్కునె ఆయొ బతి, అబ్రాహమున్ దాత్ బరొస ఇర్వలిర్ సమ్దిర్‌కున్ గిర్ అద్ పుటంత. వోర్ అబ్రాహమె మా సమ్దిరొర్ బాబొ ఆందుర్.</verse>
				<verse number="17">ఇదెన్ బారెతె, “నీకున్ వెలె జాతినుర్కున్ బాబొ కీంతొన్” ఇంజెర్ దర్మ-గ్రంత్‌నగ లిహి కీసి మంత. బగవంతన నదుడె అబ్రాహమ్ మా తొత్తొర్ బాబొ ఆందుర్. సాతుర్కున్ నేండుస్వల్ అని సెలె అదెన్గటల్ మన్వడున్ గడి కియ్వల్ బగవంతనగ వోర్ బరొస ఇర్తొర్.</verse>
				<verse number="18">“నీవ సంతాన్దుర్ వెలెటిర్ మందంతెర్” ఇంజెర్ బగవంతల్ అబ్రాహమున్ వెహ్త తీర్ జర్గ్‌త. అద్ గట్కతె, వోన్ నూర్ (100) సాల్క్‌న వహి మత్త. వోన మేందొడగ మరి-మియడ్ ఆయ్లె, జిగి సెలె మత్త. అని వోన వెయ్లొ సారల్ గిర్ డుగ డుగ ఆసి, మరి-మియడ్ ఆయ్వల్ వహి వీడ్సి మత్త. ఈతల్ ఆస కియ వాయొ అద్ గట్కతె గిర్, ఆసతె అబ్రాహమ్, బగవంతన వాగ్దన్‌తగ బరొస కీసెరెన్ తాక్తొర్. అదెన్ సాటినె వోర్ వెలె జాతినొర్ బాబొ ఆయ పర్తొర్.</verse>
				<verse number="19"></verse>
				<verse number="20">బగవంతల్ సీత వాగ్దన్‌తున్ బారెతె, వోర్ అనమిన ఆయన్ బద్లి, బరొసతగ బడె మాసెర్, బగవంతన్ డగుర్-పాన్ సీతొర్.</verse>
				<verse number="21">బగవంతల్ తనకున్ సీత వాగ్దన్‌తున్ పూరి కియ పరంతొర్ ఇంజెర్ బర్పుర్ బరొస కీతొర్.</verse>
				<verse number="22">ఇద్ బరొసతున్ హిందలె, అబ్రాహమున్ నియత్నొర్ ఇంజి బగవంతల్ వొప్తొర్.</verse>
				<verse number="23">ఇద్ గొస్టి, సిరిప్ అబ్రాహమున్ సాటినె దర్మ-గ్రంత్‌నగ లిహి కీసి సెలె బతి, మా సాటి గిర్ లిహి కీసి మంత. మావొర్ యేసు పర్బున్ నేండుస్వల్ బగవంతనగ మరట్ బరొస ఇర్సెర్ మంతట్. అదెన్ సాటి, బగవంతల్ మాకున్ గిర్ నియత్నుర లెకతె యేతంతొర్.</verse>
				<verse number="24"></verse>
				<verse number="25">బగవంతల్ మావంగ్ పాప్కున్ సాటి మరన్ ఆయ్లె, యేసున్ హవ్లి కీతొర్. మాకున్ నియత్నుర్ ఇంజెర్ వొప్లె, వోన్ నేండుస్తొర్.</verse>
			</chapter>
			<chapter number="5">
				<verse number="1">బగవంతల్ మావ బరొసతున్ హిందల్, మాకున్ నియత్నుర్ ఇంజెర్ వొప్తొర్. అదెన్ సాటి, మా యేసు కిరిస్తు పర్బు కీతతున్ హిందల్, మరట్ బగవంతన్ సంగ సాంతితె మంతట్.</verse>
				<verse number="2">బారితెకె, యేసునగ ఇర్త బరొసతున్ హిందల్, బగవంతన పెర్మత-దయతగ ఈస యేచ్చి, గట్ నిల పర్తట్. ఇదె ఆయ్వ, బగవంతన మయ్మతున్ సాటి ఆసతె సూడ్సెర్, ఆనంద్ యేచ్చెర్ మంతట్.</verse>
				<verse number="3">అచొరె ఆయ్వ, మరట్ దుక్సంగ్ గిర్ ఆనంద్నె బోగె మాసెర్ మంతట్. బారితెకె, దుక్సంగ్ మావ వోర్చ్‌వల్ గున్తున్ బడి కీంతంగ్.</verse>
				<verse number="4">ఇద్ వోర్చ్‌వల్ గున్ మహ్గ చొకొట్న గున్తున్ బడి కీంత. ఇద్ చొకొట్న గున్ మహ్గ మన్వల్ ఆసతున్ బడి కీంత.</verse>
				<verse number="5">ఇద్ ఆస మాకున్ నారజ్ కియొ. బారితెకె మాకున్ సీత పవిత్ర ఆత్మతున్ హిందల్, బగవంతల్ తన్వ పెర్మతున్ మా దిల్క్‌నగ బర్పుర్ వెడితొర్.</verse>
				<verse number="6">బహన్ ఇత్తెకె, పాపిర్ ఆసి, మావ మరట్ మదత్ కియ పర్వక్ మనెకె, కిరిస్తు బరొబర్ వకత్నె, మా సాటి పరన్ సియ్లె వాతొర్.</verse>
				<verse number="7">సిరిప్ కానున్ పియ్సి బరొబర్ తాక్వన్ సాటి, తమ్వ పరన్ సియ్వలిర్ వెలె కమి మందంతెర్. ఉంది మోక బెయ్ చొకొట్ తాక్వన్ సాటి, బోరె వొరొర్ తన్వ పరన్ సియ్లె, దర్యమ్ కియ వచొ.</verse>
				<verse number="8">బతి మరట్ సమ్దిర్ ఉండె గిర్ పాపెస్తలిర్ ఆసి మనెకెనె, కిరిస్తు మా సాటి పరన్ సీతొర్. ఇద్ తీర్దె, బగవంతల్ మాకున్ బచొర్ లాడ్ కీంతొర్ ఇన్వల్ తొహ్చెర్ మంతొర్.</verse>
				<verse number="9">ఇంకె కిరిస్తు కీత నెతుడ అర్పనతున్ హిందలె, మరట్ నియత్నుర లెకతె వాతట్. అదెన్ సాటి, బగవంతల్ ఆక్రిత తస్వ కీనెకె, వోన సోంగ్నల్ యేసు మాకున్ తప్వక్ బచి కీంతొర్.</verse>
				<verse number="10">మరట్ బగవంతన్ పగ-దార్క్ ఆసి మనెకెనె, తన్వొర్ మరిన మరన్తున్ హిందల్, మాకున్ తన్గ తిరిసి మీరి కీతొర్. అదెన్ సాటి, కిరిస్తు పిస్తతున్ హిందల్, మరట్ తప్వక్ బచె మాంతట్.</verse>
				<verse number="11">అచొరె ఆయ్వ, మా యేసు కిరిస్తు పర్బున్ హిందల్, బగవంతన్ సంగ మీరె మాయ పర్తట్ అని అదెనగ ఆనంద్ యేచ్చెర్ మంతట్.</verse>
				<verse number="12">ఆదమ్ ఇన్వల్ వొరొరె మాయ్నన్ హిందల్, ఇద్ దునియతగ పాప్ వాత అని పాపున్ హిందల్, మరన్ వాత. ఇద్ మరన్ సమ్దిర్‌గ పగ్రె మాత. బారితెకె, సమ్దిర్ పాప్ కీసిన్ మంతెర్.</verse>
				<verse number="13">ఇద్ పాప్, మోసెన కెయ్దె దర్మత కానున్ అంద్వక్ మనెకెడలె, దునియతగ మత్త. బతి అస్కె అద్ కానున్ సెల్వ కాడ్కి, వూర్ కీతంగ్ అవ్ పాప్క్, పాప్న లెకతగ వాయ్మకి.</verse>
				<verse number="14">ఆదమ్ బగవంతల్ సీత ఆగె తీర్ తాక్మకి. వోర్ కీతపినయ్ ఆయ్వ, దుస్రొ తరికనె సమ్దిర్ పాప్ కీత కాడ్కి, వూర్ పొరొ గిర్ మరన్ వాత. తె పాపున్ హిందల్, వాత అద్ మరన్ ఆదమ్నల్ తె మోసె పర్‌వక్తన్ వేరి గిర్ అదికార్ తాకుస్త. ఆదమ్ బవిసత్నె వాయ్వల్ కిరిస్తున నమున ఆసి మంతొర్.</verse>
				<verse number="15">బతి ఆదమ్న అని యేసున కామ్నగ వెలె పరక్ మంత. ఆదమ్ ఇన్వల్ వొరొన గల్తితున్ హిందల్, సమ్దిర్ పొరొ మరన్ వాంత. బతి ఆదమ్ కీత గల్తిత్ తెర్ బగవంతల్ మా పొరొ తొహ్వల్ పెర్మత-దయ బెయ్ డగుర్ మంత. ఇద్ పెర్మత-దయ అని బగవంతన పొకొట్న వరమ్ యేసు కిరిస్తు ఇన్వల్ వొరొన్ హిందల్, సమ్దిర్‌కున్ పుటంత.</verse>
				<verse number="16">బగవంతల్ సీత వరమ్ అని ఆదమ్ కీత పాప్న పండి ఉంది తీర్ సెలెంగ్. బారితెకె, ఉంది పాప్ సమ్దిర్ పొరొ సిక్స తచి వాడ్త. బతి మరట్ బెయ్ వెలె పాప్క్ కీతట్ తెర్, బగవంతన వరమ్నె నియత్నుర లెకతె వాతట్.</verse>
				<verse number="17">వోర్ ఆదమ్ ఇన్వల్ వొరొన పాపున్ హిందల్, మరన్ వాసి, సమ్దిర్ పొరొ అదికార్ తాకుసీత. బతి యేసు కిరిస్తు ఇన్వల్ ఉండె వొరొర్ బచొరొ వెలె కీతొర్. వోన్ హిందలె, బర్పుర్ పెర్మత-దయ అని నియత్నుర్ ఇన్వల్ పొకొట్న వరమ్ యేత్వలిర్ సమ్దిర్, పాపున్ అని మరన్తున్ మెయ్సి, పిసంతెర్.</verse>
				<verse number="18">తె ఉందియ్ పాప్నె, ఆదమ్ సమ్దిర్ పొరొ సిక్స తచి వాడ్తొర్. అదె తీర్దె, యేసు ఉందియ్ జోక తన్వ పరన్ సీతతున్ హిందల్, సమ్దిర్ నియత్నుర లెకతె వాంతెర్ అని పూన జిన్గని పుటంత ఇంజెర్ తొహ్తొర్.</verse>
				<verse number="19">బహన్ ఇత్తెకె, బగవంతల్ వెహ్త తీర్ వొరొర్ తాక్వ కాడ్కి, సమ్దిర్ పాపెస్తలిర్ ఆతెర్. అహ్నె బగవంతల్ వెహ్త తీర్ వొరొర్ తాక్త కాడ్కి, వెలెటిర్ నియత్నుర లెకతె వాంతెర్.</verse>
				<verse number="20">బగవంతల్ దర్మత కానున్ సియన్ మునెతలె లోకుర్ పాప్ కీసెర్ మత్తెర్. అవ్ పాప్కున్ కరి కీసి, సుటి కీనిర్ ఇంజెరెన్ కానున్తున్ సీతొర్. బతి పర్జతంగ్ పాప్క్ వెలె బడె మాతంగ్. అహ్నె బగవంతన పెర్మత-దయ గిర్ పాపెస్తలిర్ పొరొ ఉండె అదిక్ బడె మాత.</verse>
				<verse number="21">బహన్తె పాప్ అదికార్ తాకుసి, లోకుర్ పొరొ మరన్ తరంతయొ, అహ్నె బగవంతన పెర్మత-దయ అదికార్ తాకుసి, లోకుర్కున్ బస్కెట్ మన్వల్ జీవ పుట్నల్ కీంత. అద్ బహన్ ఇత్తెకె, మా యేసు కిరిస్తు పర్బున్ హిందల్, నియత్నుర్ ఆసి, మాకున్ బస్కెట్ మన్వల్ జీవ పుటంత.</verse>
			</chapter>
			<chapter number="6">
				<verse number="1">‘బగవంతల్ మావంగ్ పాప్క్ మాపి కీసెర్, మా పొరొ తన్వ పెర్మత-దయ తొహ్చెరెన్ మందంతొర్. తె పాప్ కీసెరెన్ మంద్కట్’ ఇంజెర్ మరట్ ఇంద్కట్ కి?</verse>
				<verse number="2">అహన్ అసలె ఇన్వ! బారితెకె, అదికార్ తాకుస్వల్ పాప్న సక్తి, మా రొపొడల్ సాసి సొడిత. తె మరట్ ఉండె గిర్ పాప్ కీసెర్ బహన్ పిసెర్ మంద్కట్? మన్వ!</verse>
				<verse number="3">ఉండె ఉంది గొస్టి, మరట్ యేసు కిరిస్తునగ బరొస ఇర్తతున్ తొహ్లె, బాప్తిస్‌మ యేత్‌తట్ అస్కె, వోన్ బరొబర్ మరన్ ఆతట్ ఇన్వల్ మీకున్ టావయ్ కి?</verse>
				<verse number="4">అని అద్ బాప్తిస్‌మ మరట్ యేత్వడున్ హిందల్, యేసున్ బరొబర్ మాతి ఆతపినయ్ మంతట్. అదెన్ సాటి, బాబొ బగవంతల్ తన్వ మయ్మత సక్తితె కిరిస్తున్ మరన్తల్ నేండుసీతపె, మరట్ గిర్ ఇంకె, పూన జిన్గనితె పిస పరంతట్.</verse>
				<verse number="5">మరట్ యేసున మరన్తగ ఉంది ఆతపె, వోర్ నేండ్త పూన జిన్గనితగ గిర్ తప్వక్ ఉంది ఆంతట్.</verse>
				<verse number="6">బతల్ ఇత్తెకె, మావ మేందొడగ పాప్ తన్వ అదికార్ తాకుస్వడున్ తోడ్-మోడ్ కియన్ సాటి, మావ పాప్న జిన్గనితున్ పియ్సి, యేసున్ బరొబర్ మొద్నగ మరన్ ఆతట్ ఇన్వల్ మాకున్ టావ.</verse>
				<verse number="7">బారితెకె బోరె ఆయి సాతెకె, వోర్ పాప్న అదికార్దల్ సుటె మాంతొర్.</verse>
				<verse number="8">తె మరట్ కిరిస్తున్ బరొబర్ మరన్ ఆతట్ అని వోన్ బరొబర్ పిసంతట్ గిర్ ఇంజెర్ నమంతట్.</verse>
				<verse number="9">బారితెకె, కిరిస్తు సాసి-నేండ్త పెజె, ఉండె ఉంది జోక మరన్ ఆయొర్ ఇంజెర్ మాకున్ టావ. వోన్ పొరొ మరన్తున్ అదికార్ సెలె.</verse>
				<verse number="10">బారితెకె, పాప్న సక్తితున్ పాసి వాటన్ సాటి, వోర్ ఉందియ్ జోక పరన్ సీతొర్. అని నేండ్సి, ఇంకె బగవంతన్ డగుర్-పాన్ సియ్లె, జీవతె మంతొర్.</verse>
				<verse number="11">అద్ తీర్దె, ‘మమొట్ పాప్న గొస్టితున్ హిందల్ మరన్ ఆతొమ్. బతి బగవంతన్ సంగ మన్లె, మా యేసు కిరిస్తున్ హిందల్ నేండ్తొమ్’ ఇంజెర్ మిరట్ సమ్జె మామ్ట్.</verse>
				<verse number="12">అదెన్ సాటినె, మరన్ ఆయ్వల్ మీవ మేందొడ్ పొరొ అదికార్ తాకుస్లె, పాపున్ వొప్మట్. తానంగ్ ఆసనగ కోండె మాయ్మట్.</verse>
				<verse number="13">పాప్ అని కరబ్ కియ్వలిక్ వస్తున్ దాత్ మీవంగ్ మేందొల్కున్ వాడకమ్ కియ్మట్. మీకున్ మరన్తల్ సుటి కియుసి, పూన జిన్గని సీత కాడ్కి, బగవంతనె మీవ మిరట్ బర్పుర్ హవ్లి కీమ్ట్. మిరట్ నియత్నంగ్ కామ్క్ కియ్లె, మీవ మేందొడ హర్ బాగమున్ బగవంతనె హవ్లి కీమ్ట్.</verse>
				<verse number="14">బారితెకె, మిరట్ దర్మత కానున్త అదికార్దున్ బూడ్ సెల్విట్. బతి బగవంతన పెర్మత-దయతున్ బూడ్ మంతిట్. అదెన్ సాటి, పాప్ మీ పొరొ అదికార్ తాకుసొ.</verse>
				<verse number="15">తె మిరట్, ‘దర్మత కానున్త అదికార్దున్ బూడ్ సెలొమ్. బతి పెర్మత-దయతున్ బూడ్ మంతొమ్. ఇంగె పాప్ కీసెర్ మంద్కట్’ ఇంజెర్ ఇంద వచొ. అహన్ అసలె ఇన్వ!</verse>
				<verse number="16">వొరొర్ మాయ్నల్ ఉండె వొరొనగ దాసి ఆసి మంతొర్ ఇత్తెకె, వోర్ మాల్కల్ వెహ్త తీర్, చాకొర కియ లాగర్ ఇంజెర్ మీకున్ టావయ్. పాపున్ దాసిర్ ఆకిట్తె, మీకున్ మరన్త పండి పుటంత. బతి బగవంతనుర్ దాసిర్ ఆకిట్తె, వోర్ మీకున్ నియత్నుర్ ఇంజెర్ వొపంతొర్.</verse>
				<verse number="17">బగవంతన్ నన దనెవాద్ వెహ్చెర్ మంతొన్. బారితెకె, మొదొల్ మిరట్ పాపున్ దాసిర్ ఆసి మత్తిట్ బతి ఇంకె, మిరట్ కేంజ్తంగ్ బోదన్ పియ్సి, మీవ దిల్తగ బర్పుర్ వొప్సి, తాకంతిట్.</verse>
				<verse number="18">అద్ తీర్దె, మిరట్ పాప్న అదికార్దల్ సుటె మాసి, నియత్నంగ్ కామ్క్ కియ్లె, బగవంతనుర్ దాసిర్ ఆతిట్.</verse>
				<verse number="19">ఇవ్ సమ్దిన్ అర్తమ్ కీనల్ సక్తి మిహ్గ సెల్వ కాడ్కి, నన సాదరన్ నమునంగ్ యేచ్చి, వెహ్చెర్ మంతొన్. ఇదెన్ మునె దాసిర్ మోడి, మీవంగ్ మేందొల్కున్ పాప్న కెయ్దె హవ్లి కీత కాడ్కి, బే-సుదుడ్-పాన్దంగ్ అని కరెబలిక్ కామ్క్ వెలె బడె మాతంగ్. బతి ఇంకె బగవంతనుర్ దాసిర్ మోడి సుదుడ్-పాన్దంగ్ అని నియత్నంగ్ కామ్క్ కియ్లె, మీవంగ్ మేందొల్కున్ హవ్లి కీమ్ట్. అస్కె మిరట్ పవిత్ర ఆంతిట్.</verse>
				<verse number="20">మిరట్ పాప్నగ దాసిర్ ఆసి మనెకె, బగవంతన్ ఆనంద్ సియ్వల్ జురత్ సెలె మత్త.</verse>
				<verse number="21">బతి ఆతంగ్ కామ్కున్ హిందల్, మీకున్ బతయ్ పాయ్ద పుట్త కి? బతయ్ పుట్మకి! అవ్ మొదొల్ కీతంగ్ కామ్కున్ బారెతె ఇంకె లజె మాసెర్ మంతిట్. ఆతంగ్ కామ్క్ ఆక్రిత్ మరన్తెకెనె వోంతంగ్.</verse>
				<verse number="22">బతి ఇంకె, మిరట్ పాప్న అదికార్దల్ సుటె మాసి, బగవంతనుర్ దాసిర్ ఆతిట్. ఇదెన్ హిందల్, మిరట్ సుదుడ్ ఆంతిట్. ఇదెన ఆక్రిత ఇనమ్ మీకున్ పుట్వల్ బస్కెట్ మన్వల్ జీవ ఆంద్.</verse>
				<verse number="23">అని పాప్ కియ్వడ ఆక్రిత ఇనమ్ మరన్ ఆంద్. బతి మా యేసు కిరిస్తు పర్బున్ హిందల్, బగవంతన పెర్మత-దయత వరమ్ బస్కెట్ మన్వల్ జీవ మాకున్ పుటంత.</verse>
			</chapter>
			<chapter number="7">
				<verse number="1">నా బరొబర్తుర్ యూదుల్క్‌న జాతితుర్ బక్తలిర్‌నిట్! దర్మత కానున్ మాయ్నల్ పిసి మనల్ వేరిన్, వోన్ పొరొ అదికార్ తాకుసంత ఇన్వల్ మీకున్ టావయె.</verse>
				<verse number="2">నమునత్ మర్మిన కానున్తున్ పియ్సి, ఉంది వెయ్లొ తన్వొర్ మాడ్సొ పిసి మనల్ వేరి, వోన్ బాయ్కొ ఆసి మందంత. బతి వోర్ మాడ్సొ సానుర్తె, అద్ కానున్ తీర్ వోన్ బాయ్కొ ఆసి మన్వడల్ సుటె మాంత. అస్కె అద్ ఉండె వొరొన్ తుంగ్తెకె గిర్, తాన్ పీర్ కీత ఇన్నుర్. బతి మాడ్సొ పిసి మనెకెన్, ఉండె వొరొన్ సంగ మన్వల్ సురు కీతెకె, పీర్ కీత ఇంజెర్ తాన్ కేయంతెర్.</verse>
				<verse number="3"></verse>
				<verse number="4">నా బరొబర్తుర్ బక్తలిర్‌నిట్! అదె తీర్దె, మరట్ గిర్ కిరిస్తున్ బరొబర్ సాసి, దర్మత కానున్తల్ సుటె మాతట్. సాసి-నేండ్తొర్ వోర్ కిరిస్తున్ సంగ మరట్ ఉంది ఆసి, బగవంతన్ సాటి చొకొట్నంగ్ కామ్క్ కియ్లెకె, అహన్ జర్గ్‌త.</verse>
				<verse number="5">బారితెకె, మరట్ మొదొల్ మా రొపొ మన్వలిక్ మేందొడంగ్ కరెబలిక్ ఆసనె తాక్నెకె, అవ్ మా సంగ పాప్ కియుస్తంగ్. బతి బస్కెతె దర్మత కానున్తున్ కరి కీతటొ, మావంగ్ కరబ్ ఆసంగ్ బడె మాసెర్ సొత్తంగ్. ఇవ్ మాకున్ మరన్తెకె తాకుస్తంగ్.</verse>
				<verse number="6">బతి ఇంకె, యేసున్ బరొబర్ మరట్ మరన్ ఆత కాడ్కి, అద్ కానున్త అదికార్దల్ సుటె మాతట్. అని బగవంతన ఆత్మతున్ హిందల్, పూన తరికతె వోన సేవ కీసెర్ మంతట్. బతి లిహి కీసి మన్వల్ కానున్తంగ్ రీతి-రివజ్కున్ పియ్సి, పడన తరికతె సేవ కీసెర్ సెల్వట్.</verse>
				<verse number="7">తె బతల్ ఇంద్కట్? దర్మత కానున్ పాప్న ఆంద్ ఇంద్కటియ్? అహన్ ఇన్వ. బారితెకె నమునత్, “ఆజు-బాజుతొన బతతునె ఆస కియ్వ” ఇంజెర్ కానున్త ఆగె వెహ్వక్ ఇత్తెకె, అద్ పాప్ ఇంజి మాకున్ కరె మాసి మనొ.</verse>
				<verse number="8">బతి అద్ కానున్త ఆగెతున్ వాడకమ్ కీసి, పాప్, నా రొపొ సమ్దొ తీర్క్‌నంగ్ కరబ్ ఆసంగ్ పుటుస్త. కానున్ సెల్వెకె పాపున్ జీవ మంజి మనొ.</verse>
				<verse number="9">ఉంది గట్కతె నన దర్మత కానున్తున్ అర్తమ్ కియ్వక్‌నె పిస్తొన్. బతి కానున్తగ మన్వల్ నాకున్ అర్తమ్ ఆనెకెన్, నా దిల్తగ పాప్ పుడ్త. తె నావ బక్తిత జిన్గనితున్ నిపుస్వల్ కానున్త ఆగె, అద్ జిన్గనితున్ నాసెడమ్ కియ్వల్ నన సూడ్తొన్.</verse>
				<verse number="10"></verse>
				<verse number="11">బహన్ ఇత్తెకె, అద్ ఆగెతున్ పియ్సి, పాపున్ మోక పుడ్త. తె అద్ నాకున్ పసి కీసి, నావ బక్తిత జిన్గనితున్ నాసెడమ్ కీత.</verse>
				<verse number="12">తెర్ బతి, బగవంతనల్ కానున్ వాత కాడ్కి, అద్ అని తాన్గ మన్వల్ హర్ ఉంది ఆగె పవిత్ర మంత. అవ్ సమ్దొ గిర్ నాయమ్నె అని చొకొట్ తాక్లె, కామి సీంతంగ్.</verse>
				<verse number="13">తె అవ్ చొకొట్ తాక్లె, కామి సియ్వలిక్ నావ పరన్ వోతంగ్ కి? అసలె వోయ్మకి. అద్ పాప్ కానున్తంగ్ మదత్ కియ్వలిక్ ఆగెన్ వాడకమ్ కీసి, నావ జిన్గనితున్ నాసెడమ్ కీత అని తన్వ కరెబల్ గున్తున్ బహ్రి అరుస్త. అదెన్ సాటి, కానున్త ఆగెతున్ పియ్సి, అద్ పాప్ బచొర్ కరెబల్ ఆందుయొ, కరి కియ వచొ.</verse>
				<verse number="14">అద్ దర్మత కానున్ బగవంతనల్ వాత కాడ్కి, అద్ చొకొట్న ఆంద్ ఇంజెర్ మాకున్ టావ. బతి నన సాదరన్ మాయ్నన ఆందున్. నన పాపున్ దాసిన ఆసి, పాప్ కీసెరెన్ మంతొన్.</verse>
				<verse number="15">నన కియ్వల్ నాకున్ అర్తమ్ ఆసెర్ సెలె. బారితెకె, నన కీక ఇన్వల్ కీసెర్ సెలొన్. బతి బదెన్‌తె కియ్వ ఇంతొనొ, అదెనె కీసెర్ మంతొన్.</verse>
				<verse number="16">నావ మన్-దిల్ నన కియ్వల్ తప్ ఇంజెర్ వెహర్తె, నన కానున్తున్ చొకొట్న ఇంజెర్ వొప్తొన్ ఇన్వడున్ అద్ తొహంత.</verse>
				<verse number="17">బతి అహన్ తప్ కియ్వన నన ఆయొన్. నా రొపొ మన్వల్ పాపె, అహన్ కియుసెర్ మంత.</verse>
				<verse number="18">హో కరలెనె, బద్‌తె చొకొట్న కామ్ కియన ఇంతొనొ, అదెన్ కియ పర్సెర్ సెలొన్. నా దిల్తున్ రొపొ జర గిర్ చొకొట్న సెలె. నా మేందొడగ మన్వలిక్ కరెబలిక్ ఆసంగ్ నాకున్ పాప్ కియుసెర్ మంతంగ్.</verse>
				<verse number="19">బతి నన కీక ఇన్వల్ చొకొట్న కామున్ బద్లి, కియ్వ ఇన్వల్ కరబ్ కామునె కీసెర్ మంతొన్.</verse>
				<verse number="20">ఇహిన్ నన తప్ కీసెర్ మంతొన్ ఇత్తెకె, అహన్ కియ్వన నన ఆయొన్. బతి నా రొపొ మన్వల్ పాపె అహన్ కియుసెర్ మంత.</verse>
				<verse number="21">తె నన జిన్గనిత ఉంది నియమ్ మంత ఇన్వల్ కరి కీతొన్. అద్ బతల్ ఇత్తెకె, నా రొపొ మన్వల్ కరెబల్ గున్ చొకొట్ కియ్వడున్ బద్లి, బస్కెట్ వాయుట్ కియుసెర్ మంత.</verse>
				<verse number="22">నా రొపొడ మన్-దిల్ బగవంతన కానున్తున్ పసంద్ కీసెర్ మంత.</verse>
				<verse number="23">బతి నావ మేందొడగ మన్వల్ కరెబల్ గున్ నా రొపొడ మన్-దిల్తున్ సంగ లడెయ్ కీసెర్ మంత. అద్ గున్ నావ మేందొడగ మన్వల్ పాప్న కెయ్దె, నాకున్ హవ్లి కీసెర్ మంత.</verse>
				<verse number="24">అయ్యొ! నన బెయ్ తక్‌లిబ్‌నగ కోండె మాసి మంతొన్. మరన్ ఆయ్వల్ ఇద్ మేందొడల్ నాకున్ బోర్ బచి కీనుర్?</verse>
				<verse number="25">ఇద్ బచి కియ్వల్ కార్యతున్ మా యేసు కిరిస్తు పర్బున్ హిందల్, కియుస్వల్ బగవంతనె దనెవాద్ వెహ్చెర్ మంతొన్. తె నా రొపొ మన్వల్ ఆత్మ బగవంతన కానున్తున్ పియ్సి తాకుస్లె సూడంత. బతి నా మేందొడగ మన్వలిక్ కరెబలిక్ ఆసంగ్ నా కెయ్దె పాప్న సేవ కియుసెర్ ఇర్లె సూడంతంగ్.</verse>
			</chapter>
			<chapter number="8">
				<verse number="1">అదెన్ సాటి ఇంకె, యేసు కిరిస్తునగ యెకి ఆసి మన్వలిర్‌కున్, బగవంతల్ సిక్స కియొర్.</verse>
				<verse number="2">బారితెకె, బగవంతన ఆత్మ యేసు కిరిస్తున్ హిందల్, మాకున్ పూన జిన్గని సీత. మావంగ్ పాప్క్ అని మరన్త సక్తితల్ అద్ ఆత్మత సక్తి మాకున్ సుటి కియుస్త.</verse>
				<verse number="3">మా కరెబలిక్ ఆసన్ హిందల్, దర్మత కానున్ బతతున్‌తె పూరి కియ పర్మకియొ, అదెన్ బగవంతల్ పూరి కీతొర్. అదెన్ సాటినె, తన్వ జీవత అర్పన కీసి, మా పాప్కున్ కండి కియ్లె, బగవంతల్ తన్వొర్ మరిన్ మాయ్నన రూప్నె సారి కీతొర్. ఇద్ తీర్దె, బగవంతల్ యేసున మేందొడున్ హిందల్, మా పాపున్ సిక్స వాడ్తొర్.</verse>
				<verse number="4">తె మా మేందొడంగ్ కరెబలిక్ ఆసన్ పియ్సి తాక్వక్‌నె, బగవంతన ఆత్మ వెహ్త తీర్ తాక్త కాడ్కి, కానున్తున్ పియ్సి తాక్తుర లెకతె వాంతట్. ఇహిన్ పూన తరికతె కానున్తంగ్ ఆగెన్ పూరి కియ్వలిర్ ఆంతట్.</verse>
				<verse number="5">బూర్తె తమ్వ మన్-దిల్త బక్తితగ బగవంతన ఆత్మ వెహ్త తీర్ తాకంతెరొ, వూర్కున్ బస్కెట్ మన్వల్ జీవ అని సాంతి పుటంత. బతి బూర్తె కరెబలిక్ ఆసన్ బారెతె సోంచ్ కీసెర్ పిసంతెరొ, వూర్ తమ్వంగ్ గున్కున్ పియ్సి మరన్త సర్దె దాంతెర్.</verse>
				<verse number="6"></verse>
				<verse number="7">అదెన్ సాటి, బూర్తె తమ్వ మన్దె వాత తీర్ కరెబలిక్ ఆసన్ పియ్సి తాకంతెరొ, వూర్ బగవంతన్ ఉల్ట తాక్తుర్ ఆంతెర్. ఆతుర మన్ బగవంతల్ సీత దర్మత కానున్తున్ వొపొ అని తాన సతున్ పియ్సి తాకొ.</verse>
				<verse number="8">ఇహిన్ కరెబలిక్ ఆసంగ్ పియ్సి తాక్వలిర్, బగవంతన్ ఆనంద్ సియ పరుర్.</verse>
				<verse number="9">బతి బగవంతన ఆత్మ మీ రొపొ మత్త కాడ్కి, అద్ వెహ్త తీర్ మిరట్ తాకంతిట్. అచొరె బతి, కరెబలిక్ ఆసంగ్ పియ్సి తాక్విట్. బూర్గతె అద్ ఆత్మ మనొయొ, వూర్ కిరిస్తునుర్ ఆయుర్.</verse>
				<verse number="10">పాపున్ పియ్సి మీ మేందొల్ సాత. బతి కిరిస్తు మీ రొపొ మత్త కాడ్కి, మీవ ఆత్మ పిసిన్ మంత. బారితెకె, బగవంతల్ మీకున్ నియత్నుర లెకతె యేత్తొర్.</verse>
				<verse number="11">బగవంతన ఆత్మ మీ రొపొ మత్త కాడ్కి, యేసు కిరిస్తున్ మరన్తల్ నేండుస్తొర్ వోర్ బగవంతల్, మరన్ ఆయ్వలిక్ మీవంగ్ మేందొల్కున్ గిర్ తన్వ ఆత్మతున్ హిందల్, పిసుసంతొర్.</verse>
				<verse number="12">అదెన్ సాటి, నా బరొబర్తుర్ బక్తలిర్‌నిట్! మరట్ మావంగ్ కరెబలిక్ ఆసన్ పియ్సి, పిస్వల్ జురత్ సెలె.</verse>
				<verse number="13">బారితెకె, బూర్తె కరెబలిక్ ఆసన్ పియ్సి పిసంతెరొ, వూర మరన్ ఆంత. బతి బూర్తె బగవంతన ఆత్మతె అవ్ ఆసన్ జకంతెరొ, వూర్ పిసంతెర్.</verse>
				<verse number="14">సిరిప్ బూర్తె బగవంతన ఆత్మ వెహ్త తీర్ పిసంతెరొ, వూర్ బగవంతనుర్ మరి-మియడ్ ఆంతెర్.</verse>
				<verse number="15">బహన్ ఇత్తెకె, మిహ్గ మన్వల్ ఆత్మ వెరుసెర్ దాసి-పాన్దె ఇర్వల్ ఆయొ. బతి అద్ మాకున్ బగవంతనుర్ మరి-మియడ్ కీత. అని ఇదెన్ హిందల్ బగవంతన్, “మా బాబగొ! బాబగొ!” ఇంజెర్ కేయ్లె మాకున్ దర్యమ్ సీత.</verse>
				<verse number="16">అద్ ఆత్మయె మరట్ బగవంతనుర్ మరి-మియడ్ ఆందట్ ఇంజెర్, మావ ఆత్మతున్ సంగ గవ వెహంత.</verse>
				<verse number="17">ఇహిన్ మరట్ బగవంతనుర్ మరి-మియడ్ ఆత కాడ్కి, వోనొర్ మరి కిరిస్తున్ బరొబర్ ఈసదార్క్ గిర్ ఆంతట్. మరట్ వోర్ కిరిస్తున్ దాత్ దుక్సంగ్ బోగె మాకట్‌తె, వోన్ బరొబర్ మయ్మ గిర్ మాకున్ పుటంత.</verse>
				<verse number="18">ఇంకె మరట్ బోగె మాయ్వలిక్ దుక్సంగ్, మాకున్ బవిసత్నె పుట్వల్ మయ్మతగ జర గిర్ లెకతె వాయొంగ్.</verse>
				<verse number="19">బగవంతనుర్ మరి-మియడ్ ఆయ్వల్ మాకున్, వోర్ బగవంతల్ బస్కె డగుర్-పాన్ సీనుర్ ఇంజెర్, కలితగ మన్వల్ సమ్దొ గిర్ బెయ్ ఆసతె సూడ్సెర్ మంత.</verse>
				<verse number="20">బారితెకె కలిత ఇచ తీర్ ఆయొ బతి, బగవంతల్ తన్వ ఇచ తీర్ కలితగ మన్వల్ సమ్దొతున్ సాపెన సీతొర్.</verse>
				<verse number="21">తె కలితగ మన్వల్ సమ్దొ సడె మాసెర్ మంత. అదెన్ సాటి, అద్ సడె మాయ్వడల్ సుటె మాసి, బగవంతన మరి-మియడున్ బరొబర్ మయ్మత డగుర్-పాన్దున్ యేత్లె, కలి సమ్దొ ఆసతె సూడ్సెర్ మంత.</verse>
				<verse number="22">తె ఇంకె వేరి, కలి సమ్దొ గిర్ దివొస్క్ మన్వల్ వెయ్లొ నొపితె తల్‌మెలె మాతపినయ్, తల్‌మెలె మాసెర్ మంత ఇన్వల్ మాకున్ టావ.</verse>
				<verse number="23">అద్ కలియె ఆయ్వ, బగవంతల్ సీత పవిత్ర ఆత్మతున్ మొదొల్ యేత్వలిర్ మరట్ గిర్ తల్‌మెలె మాసెర్ మంతట్. బారితెకె, పాప్న కెయ్దల్ మావంగ్ మేందొల్కున్ సుటి కియుసి, తన్వ వోటితె బగవంతల్ మాకున్ యేతన ఇంజెర్, అద్ దివొసున్ సాటి, ఆసతె సూడ్సెర్ మంతట్.</verse>
				<verse number="24">బగవంతల్ మాకున్ బచి కీతొర్ అస్కె, మా రొపొ ఇద్ ఆస పుడ్త. ఉంది మోక మరట్ ఆస కీసెర్ మంతట్ ఇత్తెకె, మాకున్ పుట్మకి అదెన్ బారెతెన్ ఆస కీంతట్. తమ్గ మన్వడున్ సాటి బూరె గిర్ ఆస కియుర్.</verse>
				<verse number="25">బతి మహ్గ సెలె అద్ వస్తుత్ సాటి ఆసతె వోర్చి, సూడ్సెర్ మందంతట్.</verse>
				<verse number="26">అదె తరికతె మావ మన్-దిల్ అవిసి మత్త కాడ్కి, పవిత్ర ఆత్మ మాకున్ సాత్ సీసెర్ మంత. బారితెకె, మరట్ బహన్ పార్తన కియన ఇన్వల్ మాకున్ టావ సెలె. బతి మాకున్ ఇంద వాయొ ఆతంగ్ గొస్టినె, మా బద్లి, పవిత్ర ఆత్మ తనయ్ తల్‌మెలె మాసెర్, బగవంతన్ వినంతి కీసెర్ మంత.</verse>
				<verse number="27">ఇహిన్ బగవంతన ఇచ తీర్, వోనుర్ బక్తలిర్ సాటి, వినంతి కీసెర్ మంత. బారితెకె, నరిమన్కన దిల్తగ మన్వల్ అని పవిత్ర ఆత్మ బతల్ వెహ్చెర్ మంత ఇన్వల్ గిర్ బగవంతన్ టావ.</verse>
				<verse number="28">బూర్తె బగవంతల్ కేయ్నెకెన్ వొప్తెరొ, వూరె వోన్ పెర్మ కియ్వలిర్ ఆందిర్. వూర్కున్ సమ్దొ చొకొట్ జర్గన్ సాటి, వోర్ బగవంతల్ తన్వ ఇచ తీర్ ఉందిత్ పెజెయ్ ఉంది సమ్దొన్ జర్గుసెర్ మంతొర్ ఇన్వల్ మాకున్ టావ.</verse>
				<verse number="29">బహన్ ఇత్తెకె, మొదొల్ ఆచ్తుర్ వూర్, తన్వొర్ మరి యేసున్ మోడి మారియన ఇంజెర్ బగవంతల్ నిర్నయ్ కీతొర్. తన్వుర్ మరి-మియడగటల్ వోర్ మరి మడనొర్ ఆయన ఇంజెరెన్ ఇహిన్ జర్గుసీతొర్.</verse>
				<verse number="30">అని బగవంతల్ బూర్కున్ తె మొదొల్ నిర్నయ్ కీతొరొ, వూర్కున్ కేయ్తొర్. బూర్కున్ తె కేయ్తొరొ, వూర్కున్ నియత్నుర్ ఇంజెర్ వొప్తొర్. బూర్కున్ తె నియత్నుర్ ఇంజెర్ వొప్తొరొ, వూర్కున్ మయ్మ సీంతొర్.</verse>
				<verse number="31">ఇద్ సమ్దొ మా సాటి, బగవంతలె కీతొర్ ఇంజెర్ కరె మాతెకె, కరలెన్ మావంగ్ దిల్క్ బక్తితగ బడె మాంతంగ్. బగవంతలె మా బాజున్ మత్తెకె, మాకున్ బోర్ మెయ పరంతొర్? బోరె మెయ పరొర్!</verse>
				<verse number="32">బగవంతల్ తన్వొర్ మరిన్ తన్గన్ ఇర్మకి బతి, మా సమ్దిర్ సాటి వోన్ అర్పన సియ్లె వొప్తొర్. వోర్ బగవంతల్ తన్వొర్ మరినె, మా సాటి సీతొర్ ఇత్తెకె, మాకున్ పహ్జె మత్తంగ్ సమ్దొ పొకొట్ సియొర్ ఇంతిట్ కి? తప్వక్ సీంతొర్.</verse>
				<verse number="33">బగవంతల్ నేమి కీతుర్ వూర్ పర్జ గల్తి కీతెర్ ఇంజి, వూర్ పొరొ బోర్ పిరది కీంతెర్? బోరె కియుర్. బారితెకె, బగవంతలె కుద్ వూర్కున్ నియత్నుర్ ఇంజెర్ వొప్తొర్.</verse>
				<verse number="34">అహన్ వొప్త పెజె, మరట్ గల్తి కీతట్ ఇంజెర్ బోరె ఇంద పరనుర్ కి? బోరె ఇంద పరొర్. యేసు కిరిస్తు మా సాటి, పరన్ సీతొర్. అచొరె ఆయ్వ వోర్ నేండ్సి, ఇంకె బగవంతన తిన బగ్ల ఉచ్చి, మా సాటి పార్తన అని వినంతి కీసెర్ మంతొర్.</verse>
				<verse number="35">తె ఇద్ కిరిస్తున పెర్మతల్ మాకున్ బదె దుక్సయ్ ఆయి, తక్‌లిబ్ ఆయి, కరుయ్ ఆయి, గరిబ్-పాన్ ఆయి, గండమ్ ఆయి, మరనె ఆయి పాకి కియ పరనుంగ్ కి? అసలె పాకి కియ పరొంగ్.</verse>
				<verse number="36">ఇదెన్ బారెతె, “యే బగవంత! మమొట్ నీవుర్ ఆత కాడ్కి, బస్కెట్ మాకున్ జక్లె, సూడ్సెర్ మంతెర్. వూర్ అస్క్‌వలిక్ గొరెన్ దాత్ మాకున్ సమ్జె మాసెర్ మంతెర్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="37">మరన్ సెలెకె పిస్వలె ఆయి, బగవంతనుర్ దూతలిర్ సెలెకె బూత్కె ఆయి, ఇంకె మన్వలిక్ సెలెకె బవిసత్నె వాయ్వలికె ఆయి, హాబడగ పొరొ మన్వలిక్ వస్తుంగె ఆయి, బొమిత్ పొరొ సెలెకె బొమిత్ బూడ్ మన్వలిక్ వస్తుంగె ఆయి, బవె సక్తింగె ఆయి, కలితగ గడె మాసి మన్వలిక్ దుస్రొక్ బవె గిర్ ఆయి బతి, యేసు కిరిస్తు పర్బున్ హిందల్, మాకున్ పుట్వల్ బగవంతన పెర్మతల్ అలగ్ కియ పరొంగ్. మాకున్ పెర్మ కియ్వల్ బగవంతన్ హిందల్, ఇవ్ సమ్దిన్ బర్పుర్ మెయ పర్సెర్ మంతట్.</verse>
				<verse number="38"></verse>
				<verse number="39"></verse>
			</chapter>
			<chapter number="9">
				<verse number="1">ఇంకె బగవంతన పెర్మతల్ మాకున్ బవె గిర్ అలగ్ కియ పరొంగ్. తె నా సొంత జాతితుర్ యూదుల్క్ బగవంతనల్ బారి అలగ్ ఆయన? అసలె ఆయ్వ! వీర్ సాటి నావ దిల్తగ బస్కెట్ మారొ అద్ దుక్స అని తక్‌లిబ్ మంత ఇంజెర్, కిరిస్తునొర్ బక్తల్ ఆయ్వల్ నన వెహ్చెర్ మంతొన్. వీర్ నా సొంత జాతితుర్కున్ బచి కియ్లె, బగవంతల్ నాకున్ బస్కెట్ సాపెన సీతెకె గిర్ బతయ్ ఆయొ సెలెతె కిరిస్తునల్ నాకున్ అలగ్ కీతెకె గిర్ బతయ్ ఆయొ ఇన్వలె నావ ఇచ. ఇద్ లబడ్ ఆయొ, సతెమె ఆంద్ ఇంజెర్, నావ మన్-దిల్తగ మన్వల్ పవిత్ర ఆత్మ గిర్ గవ వెహ్చెర్ మంత.</verse>
				<verse number="2"></verse>
				<verse number="3"></verse>
				<verse number="4">వీర్ నా సొంత జాతితుర్ ఇజ్రయేల్ దేస్నుర్ సంతాన్ ఆందిర్. బగవంతల్ వీర్కున్ తన్వుర్ మరి-మియడ్ ఇంజెర్ నేమి కీతొర్. వీర్కున్ తన్వ మయ్మత సక్తితున్ తొహ్తొర్. తన్వంగ్ నియమ్క్ వీర్గ హవ్లి కీతొర్. వీర కెయ్దెనె తన్వ కానున్ అని తన్వంగ్ వాగ్‌దన్క్ సీతొర్. అని తనకున్ బహన్ పార్తన-వింతి కియన ఇన్వల్ వీర్కున్ తొహ్తొర్.</verse>
				<verse number="5">అబ్రాహమ్, ఇసక్ అని యాకొబ్ ఇన్వలిర్ తాదుర్-బాబుర్ గిర్ వీరురె ఆందిర్. వీర కాన్‌దాన్తగన్ కిరిస్తు మాయ్నన రూప్నె జల్మ ఆతొర్. అని వేర్ కిరిస్తుయె సమ్దొతున్ తాకుస్వల్ అదికార్ వాలె బగవంతల్ ఆందుర్. సమ్దిర్ వేనె బస్కెట్ హేతు కీసెర్, డగుర్-పాన్ సియన. ఆమెన్!</verse>
				<verse number="6">బగవంతల్ తన సీత వాగ్దన్ తప్తపినయ్ ఆయొ. బారితెకె, ఇజ్రయేల్త కాన్‌దాన్తుర్ సమ్దిర్, బగవంతనుర్ కరల్ మరి-మియడ్ ఆయుర్.</verse>
				<verse number="7">అహ్నె అబ్రాహమ్ మియ్తుర్, సమ్దిర్ వోన సంతాన్‌ద లెకతె వాయుర్. బారితెకె దర్మ-గ్రంత్‌నగ, “సిరిప్ ఇసకె నీవొర్ మరి ఆంతొర్. అని వోన్ హిందల్ సాంగ్త వేలియె, నీవ సంతాన్ద లెకతె వాంతెర్” ఇంజెర్ మంత.</verse>
				<verse number="8">ఇదెన అర్తమ్ సాదరన్ మేందొడ రూప్నె అబ్రాహమ్ మియ్తుర్ వూర్ బగవంతనుర్ మరి-మియడ్ ఆయుర్. బతి వాగ్దన్ సీతతున్ హిందల్, అబ్రాహమ్ మియ్తుర్ వూరె కరల్ వోనుర్ మరి-మియడ లెకతె వాంతెర్.</verse>
				<verse number="9">ఇదెన్ బారెతె బగవంతల్, “వాయ్వల్ సాల్ ఇద్ గట్కతె నిహ్గ మల్సి వానెకె, సారల్ మొడ్డన్ జల్మ సీసి మందంత” ఇంజెర్ అబ్రాహమున్ వాగ్దన్ సీతొర్. వేర్ మొడ్డన పొరొల్ ఇసక్.</verse>
				<verse number="10">అదె తీర్దె ఉండె ఉంది గొస్టి, వోర్ ఇసక్ మా తొత్తొర్ బాబొ ఆందుర్. అని రిబ్కన్ వోర్ తుంగ్త పెజె, అద్ యేసవు అని యాకొబ్ ఇన్వలిర్ యేమలిర్కున్ జల్మ సీత.</verse>
				<verse number="11">వూర్ యేమలిర్ పుట్వక్ మనెకె, అని వూర్ చొకొట్-వాయుట్ కియ్వక్ మనెకెనె బగవంతల్ రిబ్కన్ సంగ, “మడనొర్, సేవ్టతొన సేవ కీంతొర్” ఇంజెర్ వెహ్తొర్. మాయ్నలిరంగ్ కామ్కున్ పియ్సి ఆయొ బతి, తన్వ పిలన్తున్ పియ్సి, వూర్కున్ నేమి కీంతొర్ ఇన్వల్ తొహ్లెనె బగవంతల్ అహన్ జర్గుసీతొర్.</verse>
				<verse number="12"></verse>
				<verse number="13">ఇదెన్ బారెతె, “నన యాకొబున్ లాడ్ కీతొన్ బతి యేసవున్ కియ్మకి” ఇంజెర్ లిహి కీసి మంత.</verse>
				<verse number="14">ఇదెన్ పియ్సి మరట్, ‘బగవంతల్ అనెలమ్ కీతొర్’ ఇంజెర్ ఇంద్కట్ కి? అసలె ఇన్వ.</verse>
				<verse number="15">బారితెకె బగవంతల్, “నాకున్ పసంద్ వాతుర్ వూర్ పొరొ నన దయ తొహంతొన్ అని పసంద్ వాతుర్ వూర్ పొరొ నాకున్ కివుల్ వానల్ కీంతొన్” ఇంజెర్ మోసెన్ వెహ్తొర్.</verse>
				<verse number="16">తె బోన్ పొరొ దయ తొహన ఇన్వల్ బగవంతలె నిర్నయ్ కీంతొర్. తాన్ సాటి మరట్ ఇచ కీతెకెన్ ఆయి, సెలెకె తాన్ సాటి పర్పెడె మాసెర్ కామ్ కీతెకెన్ ఆయి అద్ మాకున్ పుటొ.</verse>
				<verse number="17">బారితెకె పరొ రాజన్ సంగ, “నీ పొరొ నావ సక్తితున్ తొహ్లె అని నావ పొరొల్ దునియతగ పగ్రె మాయ్లె, నన నీకున్ రాజ-గాదితగ ఉపుసీతొన్” ఇంజెర్ బగవంతల్ దర్మ-గ్రంత్‌నగ వెహ్తొర్.</verse>
				<verse number="18">తె బగవంతల్ బోన్ పొరొతె దయ తొహ్క ఇంతొరొ, వోన్ పొరొ దయ తొహంతొర్ అని బోనతె దిల్తున్ కివుల్ లాగ్వక్ కీక ఇంతొరొ, వోన దిల్తగ అహన్ కీంతొర్. తన్వ ఇచ తీరె, ఇహిన్ జర్గుసంతొర్ ఇన్వల్ మాకున్ టావ.</verse>
				<verse number="19">తె మిరట్ నాకున్, “బగవంతలె అహన్ కియుస్వల్ బెహెతె, వోన్ బోరె ఉల్ట ఆయ పరొర్. తె అస్కె తప్ కీతెర్ ఇంజెర్ మా పొరొ బగవంతల్ బహన్ కసుర్ వాట పరనుర్?” ఇంజెర్ పూసి కియ వచొ.</verse>
				<verse number="20">బతి యే దాదలిర్-బాయిక్నిట్! కుమ్మల్ ఉందియ్ చిక్ల గోండతల్ ఉంది బుడ్డితున్ కాయ్ద వీడుస్లె అని ఉండె ఉంది బుడ్డితున్ సాద కామ్ కియ్లె, తయర్ కీంతొర్. అహన్ కియ్లె వోన్ అదికార్ సెలె కి? తప్వక్ మంత! తె, “మాకున్ ఇహిన్ బారి గడి కీతి?” ఇంజెర్ సిరిప్ నరిమన్కలిర్ ఆయ్వలిర్ మరట్ మాకున్ గడి కియ్వల్ బగవంతన్, పూసి కియ వచొ కి? అసలె పూసి కియ వాయొ!</verse>
				<verse number="21"></verse>
				<verse number="22">అదె తీర్దె, నాస్ ఆయ్లె, తయర్ మన్వలిర్ సమ్దిర్ పొరొ, బగవంతల్ తన్వ వెలె సోంగున్ తొహ్చి, సిక్స కియ్వల్ అదికార్ కరలెన్ వోన్ మంత. బతి ఇదెన్ బద్లి, వూర్కున్ వోర్చెర్ మంతొర్.</verse>
				<verse number="23">ఇహిన్ బారి కీంతొర్ ఇత్తెకె, గింతి కియ పరుర్ అద్ తన్వ డగుర్-పాన్ అని తన్వ మయ్మతగ ఈస యేత్లె, తొలెనె నేమి కీతుర్ పొరొ దయ తొహ్చెర్ మంతొర్.</verse>
				<verse number="24">అని యూదుల్క్‌న జాతితలె ఆయ్వ, యూదుల్క్ ఆయుర్ వూర్గటల్ మన్వలిర్ మా సమ్దిర్‌కున్ గిర్, తన్వ సాటి నేమి కీతొర్.</verse>
				<verse number="25">యూదుల్క్ ఆయుర్ వూర్ బారెతె, హోసెయ పర్‌వక్తల్ లిహి కీత గ్రంత్‌నగ, “నావ పర్జ ఆయుర్ వూర్కున్ నావ పర్జ ఇంజెర్ కేయంతొన్. నన మొదొల్ పెర్మ కియ్మకి వూర్కున్ నావ పెర్మ తొహంతొన్” ఇంజెర్ బగవంతల్ లిహి కియుస్తొర్.</verse>
				<verse number="26">అచొరె ఆయ్వ, “‘మిరట్ నా పర్జ ఆయ్విట్’ ఇంజెర్ ఇత్త జాగతగనె, ‘జీవతె మన్వల్ బగవంతనుర్ మరి-మియడ్’ ఇంజి మీకున్ కేయంతొర్” ఇంజెర్ బగవంతల్ వెహ్చెర్ మంతొర్.</verse>
				<verse number="27">అని యెసయ పర్‌వక్తల్ గిర్ యూదుల్కున్ బారెతె, “ఇజ్రయేల్త సంతాన్ సమ్దుర్‌త ఉస్కె కడకున్ దాత్ మత్తెకె గిర్, సిరిప్ కహితురె బచె మాంతెర్.</verse>
				<verse number="28">బారితెకె బగవంతల్ దునియతుర్ సమ్దిర్‌కున్ వాట్క ఇత్త అద్ సిక్స కోరుమ్ కియ్వక్‌నె వాటంతొర్” ఇంజెర్ పచర్ కీతొర్.</verse>
				<verse number="29">ఇవెన్ పచర్ కియన్ మునె యెసయ పర్‌వక్తల్, “స్వర్గ్‌న దలమ్నొర్ పర్బు కహితుర్కున్ మా సాటి సుటి కియ్వక్ ఇత్తెకె, మరట్ సొదొమ అని గొమొర నగుక్‌నుర్ నాసెడమ్ ఆతపినయ్ నాసెడమ్ ఆందట్” ఇంజెర్ వెహ్చి మత్తొర్.</verse>
				<verse number="30">తె మరట్ బతల్ ఇంద్కట్? నియత్నుర్ ఆయ్లె కోసిద్ కియ్మకి వూర్, యూదుల్క్ ఆయుర్ వూర్ పర్జ నియత్నుర లెకతె వాతెర్. ఇద్ సిరిప్ కిరిస్తునగ ఇర్త బరొసతున్ హిందలె జర్గ్‌త.</verse>
				<verse number="31">బతి దర్మత కానున్తున్ పియ్సి, నియత్నుర్ ఆకొమ్ ఇంజి కోసిద్ కియ్వలిర్ యూదుల్క్‌న జాతితుర్ నియత్నుర్ ఆయ పర్మకి.</verse>
				<verse number="32">బారితెకె, వూర్ బరొసతె ఆయ్వ, కానున్తంగ్ కామ్క్ కీసి, నియత్నుర్ ఆయ్లె సూడ్తెర్. ఇదెన్ బారెతె, “ఇచుల! నన సియోన్తగ బండత్ దాత్నొన్ ఇర్సెర్ మంతొన్. అదెన్ సాటి, వోన్ హిందల్ వెలెటిర్ కొద పాసి అరంతెర్. బతి బూర్తె వోన్ పొరొ బరొస ఇరంతెరొ, వూర బరొస టూటె మాయొ అని వూర హిజత్ గిర్ సొనొ” ఇంజెర్ యెసయ పర్‌వక్తల్ లిహి కీతొర్. అదెన్ సాటి, వూర్ లోకుర్ అద్ కొద పాయ్వల్ బండతగ కొద పాసి అర్తెర్. కిరిస్తు అద్ బండత్ దాత్నొర్ ఆందుర్.</verse>
				<verse number="33"></verse>
			</chapter>
			<chapter number="10">
				<verse number="1">దాదలిర్-బాయిక్నిట్! బగవంతల్ నావుర్ ఇజ్రయేల్ లోకుర్కున్ బచి కియన ఇంజెర్ నన బర్పుర్ దిల్తె పార్తన కీసెర్ మంతొన్.</verse>
				<verse number="2">వూర్ బెయ్ ఆసతె బగవంతన సేవ కీసెర్ మంతెర్ ఇంజెర్ గవ వెహ పరంతొన్. బతి బద్ తరికతె వోన సేవ కియన ఇన్వల్, వూర్కున్ టావ సెలె.</verse>
				<verse number="3">బహన్ ఇత్తెకె, బగవంతల్ బద్ తరికతె లోకుర్కున్ పవిత్ర అని నియత్నుర్ కీసి వాటంతొర్ ఇన్వల్ వూర్కున్ టావ సెలె. అదెన్ సాటి, తమ్వంగ్ నేకి-బదింగ్ పియ్సి, నియత్నుర్ ఆయ్లె కోసిద్ కీత కాడ్కి, బగవంతన సర్దున్ వూర్ వొప్మకి.</verse>
				<verse number="4">బతి కిరిస్తు తన్గ బరొస ఇర్వలిర్ సమ్దిర్‌కున్ నియత్నుర్ ఇంజెర్ వొప్సి, దర్మత కానున్త ఉదెసున్ పూరి కీతొర్. అహన్ నియత్నుర్ ఆయ్లె, అద్ కానున్తున్ పియ్సి తాక లాగర్ ఇంజెర్ వెహ్వల్ గొస్టితున్ పాసి వాడ్తొర్.</verse>
				<verse number="5">అదెన్ సాటి బోర్తె మోసెన కానున్తున్ పియ్సి, నియత్నొన ఆక ఇన్వల్, పూరొ కానున్తున్ పియ్సి తాక లాగర్. అస్కెన్ వోర్ పర్‌వక్తల్ లిహి కీత తీర్ పిస్వల్ ఆంతొర్.</verse>
				<verse number="6">బతి బరొసతున్ హిందల్, పుట్వల్ నియతున్ బారెతె, “బచి కియ్వల్ కిరిస్తున్ తర్లె, స్వర్గ్‌నగ తెర్గ్‌సి, బోర్ దానుర్? సెలెకె కిరిస్తున్ మరన్తల్ నేండుసి తర్లె, అంత్-లాగొ అద్ కోల్ డొడొతగ రెయ్సి, బోర్ దానుర్?” ఇంజెర్ మిరట్ పూసి కియ్మట్. బారితెకె, బచి కియ్వల్ కిరిస్తు, ఇదెన్ మునెనె మహ్గ వాతొర్. అని బగవంతల్ వోర్ కిరిస్తున్ మరన్తల్ నేండుస్తొర్.</verse>
				<verse number="7"></verse>
				<verse number="8">ఇద్ బచె మాయ్వడున్ బారెతె, “అద్ వచన్ మిహ్గ మంత. అద్ మీవ తొడ్దగ అని మీవ దిల్తగన్ మంత” ఇంజెర్ దర్మ-గ్రంత్‌నగ మంత. మమొట్ గిర్, అద్ బరొసత వచన్తున్ బారెతెన్ వెహ్చెర్ మంతొమ్.</verse>
				<verse number="9">అద్ బతల్ ఇత్తెకె, యేసు పర్బుయె మా మాల్కల్ ఆందుర్ ఇంజెర్ మా తొడ్దె వొప్సి, బగవంతల్ వోన్ మరన్తల్ నేండుస్తొర్ ఇంజెర్, మా దిల్తగ బరొస కీతెకెన్, మరట్ బచె మాంతట్.</verse>
				<verse number="10">బారితెకె, మరట్ దిల్తగ బరొస కీతతున్ హిందల్, బగవంతల్ మాకున్ నియత్నుర లెకతె యేతంతొర్. అని మరట్ తొడ్దె వొప్త కాడ్కి, బచె మాంతట్.</verse>
				<verse number="11">ఇదెన్ బారెతె దర్మ-గ్రంత్‌నగ, “బూర్తె వోన్ పొరొ బరొస ఇరంతెరొ, వూర బరొస టూటె మాయొ అని వూర హిజత్ గిర్ సొనొ” ఇంజెర్ లిహి కీసి మంత.</verse>
				<verse number="12">బరొస ఇర్వడగ యూదుల్క్‌న జాతితుర్ అని యూదుల్క్ ఆయుర్ వూర్ ఇంజెర్ తేడ సెలె. దునియతుర్ సమ్దిర్‌కున్ వొరొరె పర్బు ఆయ్వల్ బగవంతల్ మంతొర్. తనకున్ పార్తన కియ్వలిర్ సమ్దిర్‌కున్ బర్పుర్ ఆసిర్‌వాద్ సియ్వల్ వోరె ఆందుర్.</verse>
				<verse number="13">బహన్ ఇత్తెకె, “బగవంతన పొరొల్ ముట్సి, పార్తన కియ్వల్ హర్ వొరొర్ బచె మాంతొర్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="14">బతి వోన్గ బరొస ఇర్వక్‌నె మాకున్ బచి కీమ్ ఇంజెర్, వూర్ బహన్ పార్తన కియ పరంతెర్? అసలె పార్తన కియ పరుర్! తె వోన్ బారెతె కేంజ్వక్‌నె, వూర్ బహన్ వోన్ పొరొ బరొస ఇర పరంతెర్? అసలె బరొస ఇర పరుర్! తె బోరె వెహ్వక్‌నె, వోన్ బారెతె వూర్ బహన్ కేంజంతెర్? అసలె కేంజ పరుర్!</verse>
				<verse number="15">తె బగవంతల్ బోనె రొహ్వెకె వూర్గ సొంజి, వోర్ బహన్ వెహ పరంతొర్? అసలె వెహ పరొర్! ఇదెన్ బారెతె దర్మ-గ్రంత్‌నగ, “బోరె చొకొట్న కబుర్ పియ్సి, వాయ్వన్ సూడ్తెకె మరట్ బెయ్ ఆనంద్ యేతంతట్” ఇంజెర్ లిహి కీసి మంత.</verse>
				<verse number="16">బతి అద్ కబుడున్ కేంచి, సమ్దిర్ వొప్మకి. ఇదెన్ బారెతె, దర్మ-గ్రంత్‌నగ యెసయ పర్‌వక్తల్, “బగవంత! మమొట్ వెహ్త కబుడగ బోరె బరొస ఇర్మకి” ఇంజెర్ బగవంతన్ సంగ ఇత్తొర్.</verse>
				<verse number="17">వూర్ కిరిస్తున్ బారెత చొకొట్న కబుడున్ పచర్ కీంతెర్. అద్ కబుర్ కేంజ్వడున్ హిందల్, పర్జ వోన్గ బరొస ఇరంతెర్.</verse>
				<verse number="18">తె యూదుల్క్‌న జాతితుర్ చొకొట్న కబుర్ కేంజ్మకి ఇంజెర్ సోంచ్ కీంతిట్ కి? వూర్ తప్వక్ కేంజ్తెర్ ఇంజి నన వెహంతొన్. ఇదెన్ బారెతె, “వూర్ వెహ్త కబుర్ పూరొ దునియతగ కేంజ వాత. వూరంగ్ గొస్టింగ్ దునియతంగ్ నాలుంగ్ కోన్క్‌నగ పగ్రె మాతంగ్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="19">ఇవ్ గొస్టింగ్ వూర్ యూదుల్కున్ అర్తమ్ ఆయ్మకి ఇంతిట్ కి? వూర్కున్ తప్వక్ అర్తమ్ ఆతంగ్ ఇంజి, నన వెహంతొన్. తొలె దర్మ-గ్రంత్‌న కానున్తగ మోసె, “యూదుల్క్‌నిట్! నన యూదుల్క్ ఆయుర్ వూర్కున్ లాడ్ కియ్వల్ సూడ్సి, మిరట్ కుట కుట ఆంతిట్. నాకున్ కరి కియ్మకి వూర్ యూదుల్క్ ఆయుర్ వూర్కున్, నన చొకొట్ సూడ్వల్ సూడ్సి, మిరట్ సోంగ్ ఆంతిట్” ఇంజెర్ యూదుల్క్ ఆయుర్ వూర్ బారెతె లిహి కీతొర్.</verse>
				<verse number="20">అని దర్మ-గ్రంత్‌నగ బగవంతల్, యూదుల్క్ ఆయుర్ వూర్ బారెతె, “నాకున్ మహ్కుర్ వూర్కున్ నన పుట్తొన్. నాకున్ పూసి కియుర్ వూర్కున్, ననయె కుద్ పావె మాతొన్” ఇంజెర్ వెహ్తంగ్ గొస్టిన్ యెసయ పర్‌వక్తల్ దర్యమ్‌నె వెహ్తొర్.</verse>
				<verse number="21">బతి యూదుల్కున్ బారెతె, “నాకున్ మాని కియ్వక్ మన్వలిర్‌కున్ అని మర్ల బడ్వలిర్‌కున్, కరుమ్ కీక ఇంజి, హర్ దివొస్ సూడ్సెర్ మత్తొన్” ఇంజెర్ బగవంతల్ వెహ్తొర్.</verse>
			</chapter>
			<chapter number="11">
				<verse number="1">తె బగవంతల్ తన నేమి కీత ఇజ్రయేల్ పర్జతున్ వొప్మకి ఇంతిట్ కి? అహన్ అసలె ఇన్మట్. నన గిర్ ఇజ్రయేల్ దేస్నొనయ్ ఆందున్. అబ్రాహమ్‌న సంతాన్దొన అని బెంజమీన్త కాన్‌దాన్తొన ఆందున్.</verse>
				<verse number="2">తనకున్ మునెతలె టావ మన్వల్ పర్జతున్ బగవంతల్ సుటి కియ్మకి. దర్మ-గ్రంత్‌నగ మన్వల్ ఇద్ గొస్టితున్ బారెతె మీకున్ టావయె. అద్ బతల్ ఇత్తెకె, ఇజ్రయేల్ పర్జత్ పొరొ యేలియ పర్‌వక్తల్, “యే బగవంత! వూర్ నీవుర్ పర్‌వక్తలిర్‌కున్ జక్తెర్. నీ సాటి బలిదాన్ సియ్వలిక్ బొవ్లన్ ఉల్టి కీతెర్. నీవ సేవ కియ్వలిర్‌గటల్ నన వొరొనయ్ మెయ్సి మంతొన్. అని ఇంకె నాకున్ గిర్, వూర్ జక్లె సూడ్సెర్ మంతెర్” ఇంజెర్ బగవంతన్ పిరది కీతొర్.</verse>
				<verse number="3"></verse>
				<verse number="4">అస్కె బగవంతల్, “అద్ బయలు ఇన్వల్ పేన్దున్ కాల్ కర్మకి వూర్, యేడుంగ్ హజర్క్ (7,000) మాందితున్ నా సాటి అలగ్ కీసి ఇర్తొన్” ఇంజెర్ యేలియన్ వెహ్తొర్.</verse>
				<verse number="5">అదె తీర్దె ఇంకె గిర్, బగవంతల్ తన్వ పెర్మత-దయతున్ హిందల్, తన్వ గొస్టి తీర్ పిస్వలిర్ కహితుర్ యూదుల్కున్ నేమి కీసి ఇర్తొర్.</verse>
				<verse number="6">ఇహిన్ నేమి కీసి ఇర్వల్, వూర్ కీతంగ్ కామ్కున్ హిందల్ ఆయొ బతి, బగవంతల్ తొహ్త పెర్మత-దయతున్ హిందల్ పొకొటె జర్గ్‌త. అహన్ జర్గ్‌వెకె, పెర్మత-దయతున్ అర్తమె మంజి మనొ.</verse>
				<verse number="7">ఇదెన బావ్ బతల్ ఇత్తెకె: బగవంతన నదుడె నియత్నుర్ ఆయన ఇంజి, ఇజ్రయేల్ పర్జ ఆసతె కోర్త తీర్ వూర్ ఆయ పర్మకి. బతి బగవంతల్ సిరిప్ కహితుర్కున్ నేమి కీసి, నియత్నుర్ ఇంజెర్ వొప్తొర్. బారితెకె బగవంతల్ ఇజ్రయేల్ దేస్నగ మన్వలిర్ మెయ్తుర్ తన్వ గొస్టిత్ వొప్వక్‌నె మూజొర్క్ ఆనల్ కీతొర్.</verse>
				<verse number="8">ఇదెన్ బారెతె, “బగవంతల్ వూరంగ్ మన్-దిల్కున్ సాతపినయ్ నర్ముస్‌తొర్. వూర్ సూడంతెర్ బతి వూర్కున్ దిసొ. కేంజంతెర్ బతి వూర్కున్ అర్తమ్ ఆయొ. ఇంకె గిర్ వూర్ లోకుర్ అదె తీర్దె మంతెర్” ఇంజెర్ లిహి కీసి మంత.</verse>
				<verse number="9">దావిద్ రాజల్ తన్వుర్ పగ-దార్కున్ బారెతె, “యే బగవంత! ‘ఆనంద్నె మంతొమ్, తిన్కట్ అలెట్!’ ఇన్వల్ గట్కతె, వూర్ డాప్కనగ అని జార్క్‌నగ ఉర్తపినయ్ బెయ్ సప్నె ఉరిర్. వూర్ కొద పాసి డొడొతగ అరిర్. వూరంగ్ పాప్క్‌న సిక్సత వజన్తున్ వూరె తోచిర్.</verse>
				<verse number="10">సతెమున్ బారెతె అర్తమ్ కియుర్ వూర్ గుడ్డిర్ దాత్ ఆయిర్. హర్ గట్క వూర్ కాయ-కస్టమ్‌నె వరిసి మనిర్” ఇంజెర్ దర్మ-గ్రంత్‌నగ లిహి కీతొర్.</verse>
				<verse number="11">తె నన మీకున్ పూసి కియ్వల్ బతల్ ఇత్తెకె, యూదుల్క్ కరలెన్ తేద పర్వక్ కొద పాసి, బూడ్ అర్సి, మంతెర్ ఇంతిట్ కి? అసలె సెలుర్. బతి కిరిస్తున్ వూర్ వొప్వ కాడ్కి, యూదుల్క్ ఆయుర్ వూర్కున్ ముక్తి పుట్త. అద్ ముక్తి పుటన ఇన్వల్ ఆస వూర్ యూదుల్క్‌న మన్దె గిర్ పుటన ఇంజెరెన్ ఇహిన్ జర్గ్‌త.</verse>
				<verse number="12">వూర్ యూదుల్క్ కిరిస్తున్ వొప్వ కాడ్కి, దునియతె మన్వలిర్ యూదుల్క్ ఆయుర్ వూర్కున్, బగవంతల్ ఆసిర్‌వాద్ సీతొర్. తె తన నేమి కియ్వలిర్ యూదుల్క్ బర్పుర్ తన్వ చర్న పియ్తెకె, యూదుల్క్ ఆయుర్ వూర్కున్ ఉండె బచొర్ అదిక్ వోర్ బగవంతల్ ఆసిర్‌వాద్ సీంతొరెయ్! మిరటె అర్తమ్ కీమ్ట్.</verse>
				<verse number="13">ఇంకె యూదుల్క్ ఆయుర్ వూర్గటల్ బక్తలిర్ ఆసి మన్వలిర్ మీ సంగ వడ్క్‌సెక్ మంతొన్. నాకున్ మీ సాటినె అపొస్‌తుల్‌త ఇంజెర్ బగవంతల్ నేమి కీతొర్. అదెన్ సాటి నన కియ్వల్ ఇద్ సేవతున్ వెలె డగుర్-పాన్ సీసెర్ మంతొన్. ఇహిన్ కియ్వడున్ హిందల్, నా సొంత లోకుర్గటల్ కహితుర మన్దె తెర్ అద్ ముక్తితున్ బారెతె ఆస పుటుసి, బగవంతన్ పొరొ బరొస ఇర్సి, వూర్ బచె మాయన ఇన్వలె నావ ఇచ.</verse>
				<verse number="14"></verse>
				<verse number="15">బస్కెతె యూదుల్క్ బగవంతన్ వొప్మకియొ, అస్కె దునియతగ మన్వలిర్ కడ్మతుర్ బగవంతన్ వొప్తెర్. మోక వూర్ యూదుల్క్ గిర్ బగవంతన్ వొప్తెకె, బతల్ జర్గంత ఇంతిట్? సాతపినయ్ మన్వలిర్ జీవతె నేండ్తెర్ ఇత్తెకె బెయ్ ఆనంద్న గొస్టి!</verse>
				<verse number="16">నమునతున్ బగవంతల్ సీత పంటతల్ ఇచుసి సేస వోర్ బగవంతన్ సీతెకె, మెయ్త పంటత రాసి పూరొ గిర్ వోనయ్ ఆంత ఇన్వల్ మాకున్ టావ. అద్ తీర్దె, మరతంగ్ సీర్క్ బగవంతనంగ్ ఆతెకె, అద్ మర పూరొ గిర్ బగవంతనయ్ ఆంత. ఇగె మరతంగ్ సీర్క్ తొత్తుర్ బాబుర్ అబ్రాహమ్, ఇసక్ అని యాకొబున్ మోడి మంతంగ్. అని అద్ పూరొ మర వూర సంతాన్ ఆయ్వల్ యూదుల్కున్ మోడి మంత.</verse>
				<verse number="17">బతి బగవంతల్ తన పోసి కీత ఒలివ మరతల్ కహితంగ్ కాందన్ నట్క్‌సి వాడ్తొర్. అని కేడతె మన్వలిక్ దుస్రొక్ ఒలివ మరక్నంగ్ కాందన్ మోడి మన్వలిర్ మీ యూదుల్క్ ఆయుర్ వూర్కున్ తన్వ మరతగ అత్కుస్‌తొర్. ఇదెన్ హిందల్, వోర్ పోసి కీత మరతంగ్ సీర్క్‌నల్ పుట్వల్ లగుతున్ మిరట్ యేచ్చెర్ మంతిట్.</verse>
				<verse number="18">బతి అత్కుస్‌తుర్ వూర్నిట్! మిరట్, ‘నట్క్‌సి వాడ్తంగ్ అవ్ కాందన్ తెర్ చొకొట్నుర్ ఆందుమ్’ ఇంజెర్ పోకె మాయ్మట్. బారితెకె సీర్క్‌నలె కాందన్ లగు వాంత బతి, కాందనల్ సీర్కున్ లగు వాయొ ఇంజెర్ మాకున్ టావ.</verse>
				<verse number="19">ఇదెన్ పియ్సి, “మాకున్ అత్కుస్‌లెకె అవ్ కాందన్ నట్క్‌తొర్” ఇంజెర్ బోరె ఆయి, గర్వతె సోంచ్ కియ వచొ.</verse>
				<verse number="20">హో! కరలెన్, బగవంతనగ బరొస ఇర్వ సొంజి, వూర్కున్ సుటి కీతొర్ అని మిరట్ బరొస ఇర్త కాడ్కి, మీకున్ కరుమ్ కీతొర్. బతి ఇదెన్ బారెతె పోకె మాయ్వక్‌నె దాక్నె మంట్.</verse>
				<verse number="21">బారితెకె, బగవంతల్ తన పోసి కీత ఒలివ మరతంగ్ కాందనె నట్క్‌లె పెజె వాయొర్తె, అద్ మరతగ అత్కుస్‌తంగ్ దుస్రొక్ మరక్నంగ్ కాందంగ్ ఆయ్వలిర్ మీకున్ నట్క్‌లెతె, అసలె పెజె వాయొర్.</verse>
				<verse number="22">ఇదెనగ మన్వల్ బగవంతన దయతున్ అని కటిన్త గున్తున్ సూడట్. బరొస కియ్మకి వూర్ యూదుల్కున్ పొరొ బగవంతల్ కటిన్త గున్తున్ తొహ్తొర్. అని యూదుల్క్ ఆయుర్ వూర్ మిరట్, బగవంతనగ బరొస కీసెర్ పిస్కిట్‌తె తన్వ దయ తొహంతొర్. అహన్ పిస్వెకె దాకిట్‌తె, మీకున్ నట్క్‌సి వాటంతొర్.</verse>
				<verse number="23">బతి నట్క్‌సి వాడ్తంగ్ కాందన్ మోడి మన్వలిర్ వూర్ యూదుల్క్ తన్గ బరొస ఇర్వల్ మొదొల్ కీనిర్తె, తిరిసి వూర్కున్ అద్ మరతగ అత్కుసంతొర్. బారితెకె, అహన్ మల్సి అత్కుస్‌లె, బగవంతన్ సక్తి మంత.</verse>
				<verse number="24">బహన్ ఇత్తెకె, కేడతె మన్వలిక్ దుస్రొక్ ఒలివ మరక్నంగ్ కాందంగ్ ఆయ్వలిర్ మీకున్, తన పోసి కీత మరతగ బగవంతల్ అత్కుస పర్తొర్. తె కుద్ అదె మరతగ బెర్స్‌తంగ్ కాందన్తె బెయ్ హల్కొతె అత్కుస పరంతొర్.</verse>
				<verse number="25">యూదుల్క్ ఆయుర్ వూర్ దాదలిర్-బాయిక్నిట్! మీవ మిరట్ గియన్ వాలిర్ ఆందుమ్ ఇన్వక్ మన్లె, ఉంది మర్మతున్ బారెతె మీకున్ వెహంతొన్. అద్ బతల్ ఇత్తెకె, బగవంతల్ యూదుల్క్ ఆయుర్ వూర్ బారెతె మన్వల్ తన్వ పిలన్ బర్పుర్ ఆనల్ వేరి, బరొస ఇర్వక్‌నె మూజొర్-పాన్ద దిల్తున్ కహితుర్ యూదుల్కున్ సీతొర్.</verse>
				<verse number="26">యూదుల్క్ సమ్దిర్ బద్ తరికతె బచె మాంతెర్ ఇన్వడున్ బారెతె, “బచి కియ్వల్ సియోన్ గుటతల్ వాసి, యాకొబ్న సంతాన్ పియ్సి తాక్వల్ కరబ్-పాన్దున్ తెండ్సి వాటంతొర్. ‘నన వూరంగ్ పాప్కున్ తెండ్సి వాటంతొన్’ ఇంజెర్ వూర్ సంగ నియమ్ ఇరంతొన్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="27"></verse>
				<verse number="28">వూర్ యూదుల్క్ బగవంతన చొకొట్న కబుడున్ వొప్వ కాడ్కి, మీ సాటి వోనుర్ పగ-దార్క్ ఆతెర్. బతి బగవంతల్ వూరెర్ తొత్తుర్‌కున్ సీత వాగ్దన్‌తున్ హిందల్ వూర్కున్ నేమి కీసి, పెర్మతె సూడ్సెర్ మంతొర్.</verse>
				<verse number="29">బారితెకె, బగవంతల్ తన సీతంగ్ వరమ్కున్ మల్సి యేత్వల్ ఆయొర్. అని తన నేమి కీతుర్కున్ మరుంగ్వల్ ఆయొర్.</verse>
				<verse number="30">ఇదెన్ మునె దుస్రొక్ జాతినుర్ ఆయ్వలిర్ మిరట్ బగవంతల్ వెహ్త తీర్ తాక్మకి. బతి ఇంకె వూర్ యూదుల్క్ వోర్ వెహ్త తీర్ తాక్వ కాడ్కి, బగవంతల్ మీ పొరొ దయ తొహ్తొర్. అదె తీర్దె ఇంకె, వూర్ యూదుల్కున్ పొరొ గిర్ దయ తొహంతొర్.</verse>
				<verse number="31"></verse>
				<verse number="32">అదెన్ సాటి, సమ్దిర్ పొరొ దయ తొహన ఇంజెరెన్ బగవంతల్ వూర్కున్ మూజొర్-పాన్దగ కోండి కీసి, ఇర్తొర్.</verse>
				<verse number="33">అహ! బగవంతనగ మన్వల్ బర్పుర్ బుది-గియన్తున్ అని బుదితున్ బోరె గింతి కియ పరుర్. వోనంగ్ నిర్నయ్‌కున్ అని పిలన్కున్, బోరె బర్పుర్ అర్తమ్ కియ పరుర్.</verse>
				<verse number="34">బగవంతన సోంచ్-విచర్దున్ బోరె కరి కియ పరుర్! వోన్ బోరె గిర్ కరుస పరుర్!</verse>
				<verse number="35">అని, బగవంతన్ బోర్ బాకి సీతొర్? బోరె సియ్మకి! వోర్ బగవంతల్ బోనె బాకి సెలొర్!</verse>
				<verse number="36">బారితెకె హర్ చీజ్ బగవంతనల్ వాత. వోరె హర్ ఉందితున్ గడి కీతొర్ అని హర్ ఉంది వోన్ సాటినె మంత. సిరిప్ వోర్ బగవంతనె బస్కెట్ డగుర్-పాన్ వాయన! ఆమెన్.</verse>
			</chapter>
			<chapter number="12">
				<verse number="1">అదెన్ సాటి, దాదలిర్-బాయిక్నిట్! బగవంతల్ మాకున్ బెయ్ దయతె సూడ్వల్ ఆందుర్. అదెన్ హిందల్ మీకున్ నన కోర్వల్ బతల్ ఇత్తెకె, పవిత్ర అర్పన సీతపినయ్, మిరట్ బర్పుర్ దిల్దె మీవ జిన్గనితున్ బగవంతన్ సీసి వాటట్. ఇహిన్ కియ్వల్ వోన్ ఆనంద్ సీంత అని వోన సేవ సత్నె కియ్వల్ ఇదె తరిక ఆంద్.</verse>
				<verse number="2">బగవంతనగ బరొస ఇర్మకి వూర్ మోడి పిస్మట్. బతి పడనంగ్ సోంచ్-విచర్క్‌నల్ బగవంతల్ మీకున్ మార్యుసీతపినయ్ పూన తరికతె పిసట్. అహన్ పిస్తెకె, బగవంతన ఇచ తీర్ తాక్వలిర్ ఆంతిట్. అద్ ఇచ బెయ్ చొకొట్న, వొప్నల్ మన్వల్ అని జర గిర్ గల్తి సెలె అద్ బర్పుర్ వాలె ఆంద్.</verse>
				<verse number="3">బగవంతన పెర్మత-దయతె నన అపొస్‌తుల్‌త ఆతొన్. ఇదెన్ హిందల్, మీకున్ దమ్కి సియ్వల్ బతల్ ఇత్తెకె, మిరట్ మన్వడున్ తెర్ అదిక్ ఆందుమ్ ఇంజి, సోంచ్ కియ్మట్. మావ మేందొడగ వెలె బాగల్క్ మంతంగ్. ఉంది ఉంది బాగమ్ ఉంది ఉంది కామ్ కీంతంగ్. అదె తీర్దె, మరట్ దుస్రుర్ దుస్రుర్ వెలెటిర్ మంతట్ తెర్ బతి, కిరిస్తునగ బరొస ఇర్వడున్ హిందల్, మాకున్ ఉందియ్ మేందొడంగ్ బాగల్కున్ మోడి మీరి కీసి, ఇర్తొర్. తె బగవంతల్ మీకున్ సీతొర్ అవ్ తీర్-తీర్దంగ్ వరమ్కున్ బారెతె, దిహన్తె సోంచ్ కీసెర్ పిసట్.</verse>
				<verse number="4"></verse>
				<verse number="5"></verse>
				<verse number="6">తె బగవంతన పెర్మత-దయతున్ పియ్సి, మాకున్ దుస్రొక్ దుస్రొక్ వరమ్క్ పుడ్తంగ్. నమునత్, బగవంతల్ తొహ్త తీరె అద్ గొస్టి దుస్రుర్‌కున్ వెహ్వల్ వరమ్ నీకున్ పుడ్సి మత్తెకె, అదెన్ నిమె బరొసతె బరొబర్ వాడకమ్ కీమ్.</verse>
				<verse number="7">మదత్ కియ్వల్ వరమ్ నీకున్ పుడ్సి మత్తెకె, నిమె తప్వక్ మదత్ కియన. బోద కరుస్వల్ వరమ్ నీకున్ పుడ్సి మత్తెకె, నిమె తప్వక్ బోద కరుసన.</verse>
				<verse number="8">దుస్రుర్‌కున్ గటి-దీర్య సియ్వల్ వరమ్ నీకున్ పుడ్సి మత్తెకె, అదెన్ తప్వక్ వాడకమ్ కియన. నిహ్గ మన్వడున్ తూస్వల్ వరమ్ నీకున్ పుడ్సి మత్తెకె, నీవ బర్పుర్ దిల్తె ఉండె ఇచుర్ వెలె తూసన. దుస్రుర్‌కున్ తాకుస్వల్ వరమ్ నీకున్ పుడ్సి మత్తెకె, కాయ-కస్టమ్ కీసెర్ తెర్ బతి, దిహన్తె వూర్కున్ తాకుసన. దయతె సూడ్వల్ వరమ్ నీకున్ పుడ్సి మత్తెకె, వెలె ఆనంద్నె వూర్కున్ దయతె సూడన.</verse>
				<verse number="9">అదెన్ సాటి, మీవ పెర్మ కపట్ సెల్వక్‌నె మందన. అద్ బహన్ ఇత్తెకె, కరబ్నల్ లంగ్ మంజెర్, చొకొట్నతున్ పియ్సి తాకట్.</verse>
				<verse number="10">ఉంది కుటుంబతుర్ మోడి పెర్మతె మంట్. వొరొన్ వొరొర్ అదిక్ మాని కీసెర్ తాకట్.</verse>
				<verse number="11">గహ్లలిర్ ఆయ్వక్‌నె మీవ బర్పుర్ దిల్తె, యేసు పర్బున సేవ కీమ్ట్.</verse>
				<verse number="12">పర్బునగ మిరట్ ఆస ఇర్త కాడ్కి గట్ నిల్సి, ఆనంద్నె మంట్. దుక్సంగ్ వాతెకె అవెన్ వోర్చి తాకట్. బరొసతె బస్కెట్ పార్తన కీసెర్ మంట్.</verse>
				<verse number="13">బగవంతనుర్ లోకుర్ బూరె జురత్నె మత్తెకె, వూర జురతున్ పూరి కీమ్ట్. వాతుర్ వెర్తలిర్‌కున్ మాన్-పాన్ కీసెర్ మంట్.</verse>
				<verse number="14">మీకున్ దుక్స సియ్వలిర్‌కున్ ఆసిర్‌వాద్ సీమ్ ఇంజెర్ బగవంతన్ కోరట్. బతి సాపెన సీమ్ ఇంజెర్ మాత్రమ్ కోర్మట్.</verse>
				<verse number="15">ఆనంద్నె మన్వలిర్ సంగ ఆనంద్నె మంట్. ఆడ్వలిర్ సంగ ఆడట్.</verse>
				<verse number="16">వొరొన్ సంగ వొరొర్ మన్దగ యెకి ఆసి మంట్. గర్వతె మన్మట్ బతి, బద్ తీర్ద కామ్ కియ్లె గిర్ పెజె వాయ్మట్. మీవ మిరట్ బెయ్ గియన్ వాలిర్ ఇన్మట్.</verse>
				<verse number="17">వాయుట్ కీతొర్ వోన్ బస్కెన్ వాయుట్ కియ్మట్. బతి సమ్దిర్ మాని కీనల్ మన్వలిక్ కామ్కున్ బారెతె దిహన్తె సోంచ్ కీమ్ట్.</verse>
				<verse number="18">మీ సంగ ఆయర్తె, హర్ వొరొన్ సంగ సాంతితె మన్లె, కోసిద్ కీమ్ట్.</verse>
				<verse number="19">లాడ్నుర్ దాదలిర్-బాయిక్నిట్! మీవ మిరట్ బోన్ పొరొన్ పగ యేత్మట్. వూర్ పొరొ తన్వ సోంగున్ తొహ్లె, బగవంతన్ మోక సీమ్ట్. బారితెకె దర్మ-గ్రంత్‌నగ, “పగ యేత్వల్ కామ్ నావ ఆంద్. తాన బర్పెయ్ కియ్వన ననయ్ ఆందున్” ఇంజెర్ పర్బు వెహ్తొర్.</verse>
				<verse number="20">అని ఉండె ఉంది జాగ, “మీ పగ-దారన్ కర్ వస్తెకె తప్వక్ కానె దొసట్. యేర్ వట్క్‌సి మన్వన్ తప్వక్ యేర్ సీమ్ట్. ఇహిన్ కియ్వడున్ హిందల్ వోర్ పగ-దారల్ లజె మాంతొర్” ఇంజెర్ గిర్ లిహి కీసి మంత.</verse>
				<verse number="21">ఇదెనల్ నన వెహ్వల్ బతల్ ఇత్తెకె, బోరె మీకున్ వాయుట్ కీతెకె, వోన్ వాయుట్ కియ్మట్. బతి చొకొట్ కియ్వడున్ హిందల్, వాయుటున్ మెయట్.</verse>
			</chapter>
			<chapter number="13">
				<verse number="1">హర్ మాయ్నల్ సర్కార్‌దుర్ అదికారిర్ వెహ్త తీర్ కియన. బారితెకె, బగవంతలె అద్ సర్కార్‌దున్ నేమి కీతొర్. బగవంతల్ వూర్కున్ అదికార్ సియ బీగర్ వూర్ అదికారిర్ ఆయ పరుర్.</verse>
				<verse number="2">అదెన్ సాటి, అదికార్కున్ మర్ల బడ్వల్ బగవంతల్ నేమి కీత సర్కార్‌దున్ మర్ల బడ్వల్ ఆంతొర్. ఇహిన్ మర్ల బడ్వలిర్ తమ్వ పొరొ తమయ్ సిక్స తచ్చెర్ మంతెర్.</verse>
				<verse number="3">సర్కారి అదికారిర్ కరబ్ కామ్క్ కియ్వలిర్‌కునె వెరుసంతెర్. బతి చొకొట్నంగ్ కామ్క్ కియ్వలిర్‌కున్ వెరుసుర్. తె నిమె అదికారిర్కున్ వెరివక్ పిస్క ఇంద్కితె, తప్వక్ చొకొట్నంగ్ కామ్క్ కియన. అస్కె వూర్ అదికారిర్ నీకున్ మెచంతెర్.</verse>
				<verse number="4">నీవ చొకొటున్ సాటినె, బగవంతల్ తన్వొర్ సేవ్కన్ మోడి, అద్ సర్కార్‌దున్ ఇర్తొర్. బతి నిమె వాయుట్నంగ్ కామ్క్ కీతెకె, తప్వక్ సర్కార్‌దుర్ అదికారిర్కున్ వెరియ లాగర్. వాయుట్నంగ్ కామ్క్ కియ్వలిర్‌కున్ సిక్స కియ్లెనె, బగవంతల్ అద్ సర్కార్‌దున్ అదికార్ సీసి, పర్జత్ పొరొ ఇర్తొర్.</verse>
				<verse number="5">తె వూర్ అదికారిర్ వెహ్తప్ మరట్ తాకన. సిరిప్ సిక్సతల్ తపుస్లె ఆయొ బతి, మావ మన్-దిల్తున్ ఆనంద్ సియ్లె, తెర్ అహన్ తాకన.</verse>
				<verse number="6">ఇద్ కారన్తున్ పియ్సినె, మిరట్ టెక్స గిర్ దొహ్చెర్ మంతిట్. వూర్ అదికారిర్ బగవంతనుర్ సేవ్కలిర్ ఆసి, పర్జత సేవ కీసెర్ పిసంతెర్.</verse>
				<verse number="7">తె బోన్తె బాకి మంతిటొ అని బోన్తె టెక్స దొహనయొ, వోన్ తప్వక్ దొహన. బోన్తె డగుర్-పాన్ సియనయొ అని బోన్తె మాని కియనయొ, వోన్ తప్వక్ మాని కియన.</verse>
				<verse number="8">బోనె బతయ్ బాకి మన్మట్. బతి వొరొన్ వొరొర్ కండి కియ పరుర్ ఆతంగ్ పెర్మతంగ్ కామ్క్ కీసెర్ మంట్. ఆజు-బాజుతొన్ పెర్మతె సూడ్వలె దర్మత కానున్ పూరి కియ్వల్ ఆంతొర్.</verse>
				<verse number="9">అద్ దర్మత కానున్తగ పీర్ కియ్వ, బోనయ్ జీవ యేత్వ, కల్వ, ఆజు-బాజుతొన బతతునె ఆస కియ్వ ఇన్వలిక్ ఆగెంగె ఆయ్వ, ఉండె దుస్రొక్ సమ్దొ గిర్, “నీవ నిమె పెర్మతె సూడ్తపె, నీ ఆజు-బాజుతుర్కున్ పెర్మతె సూడన” ఇన్వల్ ఆగెత్ రొపొన్ మంతంగ్.</verse>
				<verse number="10">దుస్రుర్‌కున్ పెర్మతె సూడ్వల్ వాయుట్ కియొర్. అదెన్ సాటి పెర్మయె దర్మత కానున్త జురతున్ పూరి కీంత.</verse>
				<verse number="11">మిరట్ ఇద్ సమ్దొ తప్వక్ కియన. వొరొన్ వొరొర్ పెర్మతె సూడ్సెరెన్ మందన. బారితెకె ఇద్ దునియతల్ బగవంతల్ మాకున్ బచి కియ్వల్ దివొస్ వెలె కరుమ్ వాసెర్ మంత. మరట్ పర్బునగ బరొస ఇర్త దివొసున్ తెర్, వోన వాయ్వల్ దివొస్ వెలె కరుమ్ మంత. అదెన్ సాటి, మిరట్ ఇదెన్ కరి కీసి, జోప్నల్ తేచ్చి, దిహన్తె వెరిసి పిసట్.</verse>
				<verse number="12">రాత్ మార్సి, దిహ కరుమ్ యెవ్సెర్ మంత. అదెన్ సాటి, సికటిత్ మోడి మన్వలిక్ కరబ్ కామ్క్ సుటి కీసి, వెడ్చిత్ మోడి మన్వలిక్ చొకొట్నంగ్ కామ్క్ కియ్లె, ఆయ్‌తర్క్ పియ్కట్.</verse>
				<verse number="13">వేడ్చితగ పిస్వలిర్ మోడి మరట్ గిర్ పిస్కట్. నిస వరుస్వలిక్ ఉన్వలె ఆయి, లావర్సి తిరివలె ఆయి, పీర్ కియ్వలె ఆయి, బగడ్-నియత్నె తాక్వలె ఆయి, పగ అని కడ్క్ వేయ్వల్ ఇన్వలిక్ ఈతంగ్ గున్క్‌న జోలిత్ సొన్వక్ మంద్కట్.</verse>
				<verse number="14">ఇదెన్ బద్లి, యేసు కిరిస్తు పర్బు పిస్తపినయ్ పిస్కట్. మీవంగ్ కరెబలిక్ ఆసన్ పూరి కియ్వలిక్ సోంచ్క్ సుటి కీమ్ట్.</verse>
			</chapter>
			<chapter number="14">
				<verse number="1">బరొసతగ కమ్జొర్ మన్వలిర్ బక్తలిర్‌కున్ కరుమ్ కీమ్ట్. బతి వూర బరొసతున్ పియ్సి, తాక్వలికున్ బారెతె వూర్ సంగ తగపర్ లాగ్మట్.</verse>
				<verse number="2">నమునతున్ బరొసతగ గట్ మన్వల్ వొరొర్ సమ్దొ తీర్క్‌న కానె తింద వచొ ఇంతొర్. బతి బరొస కమి మన్వల్ వొరొర్ సిరిప్, బాజి-పాలయె తిందన ఇంతొర్.</verse>
				<verse number="3">సమ్దొ తిన్వల్ మాయ్నల్ తినొర్ వోన్ తెర్ చొకొట్నొన ఇంజి, వోన్ చుడుర్-పాన్దె సూడ్వ. అని సమ్దొ తినొర్ వోర్ మాయ్నల్ తిన్వన్ తెర్, చొకొట్నొన ఇంజి వోన్ చుడుర్-పాన్దె సూడ్వ. బారితెకె, వూర్ ఇవిర్కున్‌తె బగవంతలె వొప్తొర్.</verse>
				<verse number="4">తె పర్బునొర్ సేవ్కల్ ఆయ్వల్ నీ బరొబర్తొర్ బక్తన్ చుడుర్-పాన్దె సూడ్లె, నిమె బోని ఆంది? వూర్ తమ్వ లెక తమ్వొర్ మాల్కల్ ఆయ్వల్, పర్బునె వెహ లాగర్. అదెన్ సాటి, వూర తప్-వొపున్ బారెతె, వూరొర్ మాల్కలె వూర్కున్ సుద్రి కియ సీమ్. వోర్ పర్బుయె వూర్కున్ బరొబర్ నిపుస్వల్ ఆందుర్.</verse>
				<verse number="5">అదె తీర్దె, వొరొర్ హర్ దివొస్ చొకొట్నయ్ ఇంతొర్. అని ఉండె వొరొర్ ఉంది దివొసున్ తెర్, ఉండె ఉంది దివొస్ చొకొట్న ఇంతొర్. బగవంతన్ బద్ తరికతె ఆనంద్ సీక ఇన్వల్ హర్ వొరొన్ తప్వక్ కరె మాసి మందన.</verse>
				<verse number="6">కహితుర్ ఉంది దివొసున్ తెర్, ఉండె ఉంది దివొస్ చొకొట్న ఇంతెర్. ఉండె కహితుర్ సమ్దొ తీర్క్‌న కానె తింతెర్. అని ఉండె కహితుర్ సమ్దొ తీర్క్‌న తిన్వక్ మందంతెర్. బతి వీర్ సమ్దిర్ గిర్ అహన్ తాక్వడున్ హిందల్, బగవంతన్ దనెవాద్ వెహంతెర్ అని పర్బున్ డగుర్-పాన్ సీంతెర్.</verse>
				<verse number="7">మరట్ సమ్దిర్ గిర్ పర్బునుర్ సేవ్కలిర్ ఆత కాడ్కి, మా సాటి మరట్ పిస్వట్ అని మా సాటి మరట్ సాయ్వట్. బతి మరట్ పిస్తెకె గిర్, సాతెకె గిర్ సిరిప్ పర్బునె డగుర్-పాన్ వాయన ఇంజెర్ సూడంతట్. బారితెకె మరట్ పర్బునుర్ ఆందట్.</verse>
				<verse number="8"></verse>
				<verse number="9">అదెన్ సాటినె ఇహిన్ పిసి మన్వలిర్ అని సాతుర్ పొరొ గిర్ మాల్కల్ ఆయ్లె, కిరిస్తు పరన్ సీసి-నేండ్తొర్.</verse>
				<verse number="10">తె బరొసతున్ పియ్సి, తాదల్-తముర్ ఆయ్వలిర్ మరట్, వొరొన్ పొరొ వొరొర్ పిరది కియ్వక్ అని చుడుర్-పాన్దె సూడ్వక్ పిస్కట్. బారితెకె, పర్బు బగవంతల్ తస్వ కియన్ నేటి, మరట్ సమ్దిర్ వోన రాజ-గాదిత్ మునె నిల్వలిర్ మంతట్.</verse>
				<verse number="11">ఇదెన్ బారెతె దర్మ-గ్రంత్‌నగ, “నా మునె హర్ వొరొర్ ముర్-టొంగ్రంగ్ కొటంతెర్. అని ‘నిమెయ్ మావొర్ బగవంతని ఆంది’ ఇంజి తొడ్దె వొపంతెర్” ఇంజెర్ వొట్ వాట్సి బగవంతల్ లిహి కియుస్తొర్.</verse>
				<verse number="12">తె మావ తాక్వడున్ బారెత హర్ ఉంది లెక, బోన వోర్ బగవంతన్ వెహ లాగర్.</verse>
				<verse number="13">బగవంతలె తస్వ కియ్వల్ ఆత కాడ్కి, మరట్ వొరొన్ వొరొర్ తస్వ కియ్వక్ మంద్కట్. అచొరె ఆయ్వ, బరొసతె తాక్వలిర మన్దున్ కొద పాసి అరుస్వలిక్ సెలెకె, వూర్కున్ వూర బరొసతల్ బహ్కి కియ్వలిక్, కామ్క్ కియొమ్ ఇంజెర్ నిర్నయ్ యేత్కట్.</verse>
				<verse number="14">బే-సుదుడ్ వాలె ఇనల్ బదె కానె సెలె ఇంజెర్ యేసు పర్బున్ హిందల్, నాకున్ టావ ఆత. బతి బదెన్‌తె వొరొర్ బే-సుదుడ్ వాలె ఇంజెర్, సమ్జె మాంతొరొ, అద్ కానె వోన్ సాటి చొకొట్ మనొ.</verse>
				<verse number="15">నిమె తిన్వల్ కానెతె, నీ బరొబర్తొర్ బక్తన మన్ నోత ఇత్తెకె, నిమె పెర్మతె తాక్సెర్ సెల్వి. ఆతొన్ సాటి గిర్, కిరిస్తు తన్వ జీవ సీతొర్. తె నీవ తిన్వడున్ హిందల్, వోర్ బక్తన బరొసతున్ నాసెడమ్ కియ్మ.</verse>
				<verse number="16">అస్కె నీవ సోంచున్ పియ్సి చొకొట్ ఇన్వల్ కీకితె, దుస్రుర్ నీకున్ చుడుర్-పాన్దె సూడుర్.</verse>
				<verse number="17">బారితెకె, బగవంతన రాజ్ తిన్వల్-ఉన్వడున్ బారెత ఆయొ. బతి బగవంతల్ వొప్వలిక్ నియత్నంగ్ కామ్క్, పవిత్ర ఆత్మ సియ్వల్ ఆనంద్ అని సాంతిత్ బారెత అద్ రాజ్ ఆంద్.</verse>
				<verse number="18">ఇద్ తరికతె కిరిస్తున సేవ కియ్వన్ బగవంతల్ మెచంతొర్ అని దుస్రుర్ గిర్ మాని కీంతెర్.</verse>
				<verse number="19">అదెన్ సాటి మాకున్ సాంతి సియ్వలిక్ అని మా సమ్దిర బరొసతున్ బడి కియ్వలిక్ కామ్కె మరట్ కీకట్.</verse>
				<verse number="20">కానెతున్ సాటి బగవంతన కామున్ కరబ్ కియ్మట్. మరట్ సమ్దొ తీర్క్‌న కానె తింద వచొ బతి, మా సంగ మన్వల్ బక్తన్ వోన బరొసతల్ బూడ్ అరుస్వల్ కానె తిన్వల్ గల్తి ఆంత.</verse>
				<verse number="21">తె నీ బరొబర్తొర్ బక్తన్ బరొసతల్ బూడ్ అరుస్వలిక్ సవింగ్ తిన్వల్ అని కల్ ఉన్వల్, ఈతంగ్ ఉండె బవె గిర్ ఆయి కామ్క్ కియ్వక్ మన్వల్ చొకొట్ ఆంద్.</verse>
				<verse number="22">ఇవెన్ బారెతె, నిహ్గ మన్వల్ బరొస నీకున్ అని బగవంతన్ నడ్డుమ్ మన్వల్ గొస్టి ఆంద్. తన బరొస కియ్వలికున్ బారెతె, తప్తొన్-చుక్తొన్ ఇన్వక్ మన్వల్ ఆసిర్‌వాద్ యేత్వల్ ఆంతొర్.</verse>
				<verse number="23">బతి బగవంతల్, అనమిన ఆసెర్ తిన్వన్ గల్తి కీతొన లెకతెన్ యేతంతొర్. బారితెకె, వోర్ తన తిన్వడున్ బర్పుర్ బరొసతె తింజెర్ సెలొర్. బరొస సెల్వక్ కియ్వల్, హర్ ఉంది కామ్ పాప్న లెకతెన్ వాంత.</verse>
			</chapter>
			<chapter number="15">
				<verse number="1">అదెన్ సాటి, బరొసతగ గట్ మన్వలిర్ మరట్, బరొసతగ డీల మన్వలిరంగ్ కమ్జొర్‌కున్ సోసి కియన. అని సిరిప్ మావ ఆనందున్ సాటినె సూడ్వ.</verse>
				<verse number="2">బతి మా సంగ మన్వలిర బక్తి బర్పుర్ బడె మాయ్లె, బవ్తె చొకొట్నంగ్ కామ్క్ కియనయొ, అవ్ కామ్క్ కీసెర్ మంద్కట్.</verse>
				<verse number="3">బారితెకె, కిరిస్తు సిరిప్ తన్వ ఆనందున్ సాటి సూడ్మకి. ఇదెన్ బద్లి, వోర్ దుక్స బోగె మాతొర్. ఇదెన్ బారెతె ఇహిన్, “యే బగవంత! నీకున్ రెహ్చి వడ్క్‌తురంగ్ గొస్టింగ్ నాకున్ గిర్ దుక్స లాగుసెర్ మంతంగ్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="4">ఇవ్ సమ్దొ మరట్ కరియన్ సాటినె లిహి కీసి మంతంగ్. దర్మ-గ్రంత్‌నగ మన్వలిక్ ఇవ్ వచన్క్, మాకున్ వోర్చ్‌వల్ గున్తున్ బారెతె వెహంతంగ్ అని దిల్తగ దర్యమ్ సీంతంగ్. ఇవెన్ హిందల్, బచె మాంతట్ ఇన్వల్ ఆస, మా రొపొ పుటంత.</verse>
				<verse number="5">మాకున్ వోర్చ్‌వల్ అని దర్యమ్‌నంగ్ గున్క్ సియ్వల్ బగవంతల్, మిరట్ యేసు కిరిస్తున సరి తాక్నెకె, మీవ నడ్డుమ్ వోర్ బగవంతల్ యెకి పుటుసిర్!</verse>
				<verse number="6">అస్కె మరట్ మన్-దిల్తగ ఉంది ఆసి, మా యేసు కిరిస్తు పర్బునొర్ బాబొ ఆయ్వల్ బగవంతన్ డగుర్-పాన్ అని మయ్మ సియ పరంతట్.</verse>
				<verse number="7">అదెన్ సాటి, కిరిస్తు మీకున్ కరుమ్ కీతపె, బగవంతన్ డగుర్-పాన్ వానల్ మిరట్ గిర్ వొరొన్ వొరొర్ తప్వక్ కరుమ్ కియన.</verse>
				<verse number="8">నన మీకున్ వెహ్వల్ బతల్ ఇత్తెకె, తొత్తుర్ బాబుర్కున్ బగవంతల్ సీత వాగ్‌దన్ తపొర్ ఇంజెర్ తొహ్లె, కిరిస్తు యూదుల్క్‌నొర్ సేవ్కల్ ఆయ్లె వాతొర్.</verse>
				<verse number="9">అచొరె ఆయ్వ, యూదుల్క్ ఆయుర్ వూర్ గిర్ తమ్వ పొరొ బగవంతల్ తొహ్త దయతున్ హిందల్, డగుర్-పాన్ సియన ఇంజెరెన్ కిరిస్తు వాతొర్. ఇదెన్ బారెతె దర్మ-గ్రంత్‌నగ, “అదెన్ సాటినె, యూదుల్క్ ఆయుర్ వూర్ నడ్డుమ్ నీకున్ డగుర్-పాన్ సీంతొన్. అని నీ పొరొడె కీర్‌తన్క్ వారంతొన్” ఇంజెర్ లిహి కీసి మంత.</verse>
				<verse number="10">ఉండె గిర్ దర్మ-గ్రంత్‌నగ, “యూదుల్క్ ఆయుర్ వూర్నిట్! మిరట్ గిర్ బగవంతన పర్జత్ బరొబర్ ఆనంద్ యేతట్” అని, “పర్బు బగవంతన్ దునియతుర్ సమ్దిర్ హేతు కీసెర్, డగుర్-పాన్ సీమ్ట్ అని కీర్తన్క్ వారట్” ఇంజెర్ లిహి కీసి మంత.</verse>
				<verse number="11"></verse>
				<verse number="12">ఉండె ఉంది జాగ, “యెసయిన వేలి సాంగ్సి, కొడ్సంత. తాన్గటల్ సమ్దొ జాతినుర్ పొరొ రాజ్ తాకుస్లె, రాజల్ పుటంతొర్. వూర్ వోన్ పొరొ ఆస ఇరంతెర్” ఇంజెర్ యెసయ పర్‌వక్తల్ లిహి కీతొర్.</verse>
				<verse number="13">తె ఇంకె మీవ బరొసతున్ పియ్సి, మిరట్ పవిత్ర ఆత్మత సక్తితె నించి, మిహ్గ మన్వల్ ఆసతున్ ఉండె అదిక్ బడి కీసి, మీకున్ బర్పుర్ సాంతి అని ఆనంద్ సియన ఇంజెర్, వోర్ బగవంతన్ కోరంతొన్!</verse>
				<verse number="14">నావుర్ దాదలిర్-బాయిక్నిట్! మిరట్ చొకొట్నుర్ ఆందిట్ అని బర్పుర్ గియన్ వాలిర్ ఆసి, వొరొన్ వొరొర్ బుది వెహ పరంతిట్ ఇంజెర్ మీ పొరొ నాకున్ వెలె బరొస మంత.</verse>
				<verse number="15">తెర్ బతి, బగవంతల్ సీత వరమున్ హిందల్, మీకున్ కహితంగ్ గొస్టింగ్ హేతు కియన ఇంజెర్, నన తెగ్సి లిహి కీసెర్ మంతొన్.</verse>
				<verse number="16">అద్ వరమ్ బద్ ఇత్తెకె, యూదుల్క్ ఆయుర్ వూర్కున్ యేసు కిరిస్తున చొకొట్న కబుర్ వెహ్లె, సేవ్కల్ ఇంజి నాకున్ నేమి కీతొర్. ఇద్ తీర్దె, యూదుల్క్ ఆయుర్ వూర్ పవిత్ర ఆత్మతె సుదుడ్ ఆసి, నివొద్ దొస్తపినయ్ బగవంతల్ వొప్నల్ వోన కెయ్దె వూర్కున్ నన హవ్లి కీసెర్ మంతొన్.</verse>
				<verse number="17">అదెన్ సాటి, యేసు కిరిస్తున్ హిందల్, బగవంతన సేవ కియ్వల్ నాకున్ బెయ్ చొకొట్ లాగ్సెర్ మంత ఇంజెర్ గర్వతె వెహంతొన్.</verse>
				<verse number="18">బతి సిరిప్, కిరిస్తు నా కెయ్దె కియుసీతంగ్, అవెన్ బారెతెన్ వెహంతొన్. బారితెకె కిరిస్తు, నావ బోదతున్ పవిత్ర ఆత్మత సక్తితె, చమత్‌కార్క్‌ అని మయ్మతంగ్ కామ్కునె, యూదుల్క్ ఆయుర్ వూర్ బగవంతనగ బరొస ఇర్నల్ అని వచన్ పియ్సి తాక్నల్ కీతొర్. తె అహన్ నన యెరుసలెమ్ నగుడల్ సురు కీసి, ఇల్లూరికు ఇన్వల్ యేరియ వేరి యేసు కిరిస్తున చొకొట్న కబుర్ వెహ పర్తొన్.</verse>
				<verse number="19"></verse>
				<verse number="20">ఇద్ తీర్దె కిరిస్తున్ బారెతె, కరి కియ్మకి అవ్ జాగనగ సొంజి, చొకొట్న కబుర్ వెహన ఇన్వల్ ఆస మొదొడలె నహ్గ మంత. ఉండె వొరొర్ దొహ్త బునదిత్ పొరొ రోన్ దొహ్వల్ నాకున్ పసంద్ సెలె.</verse>
				<verse number="21">ఇదెన్ బారెతె దర్మ-గ్రంత్‌నగ, “ఇదెన్ మునె వెహ్చి మన్మకి వూర్ పర్జ, వోన్ సూడంతెర్. అని ఇదెన్ మునె కేంచి మన్మకి వూర్ పర్జ, వోన కబుడున్ కేంచి, అర్తమ్ కీంతెర్” ఇంజెర్ లిహి కీసి మత్త తీరె నన కీతొన్.</verse>
				<verse number="22">ఇంకె వేరి, మిహ్గ వాయ్వక్‌నె, నాకున్ ఆపుస్వల్ కారన్ ఇద్ సేవయ్ ఆంద్.</verse>
				<verse number="23">బతి ఇంకె, ఇవ్ యేరియనగ, నన సేవ కియ్వల్ మహ్తొన్. తె నన స్పేయిన్ దేస్నె సొనెకె, కహి మహినంగ్ మిహ్గ ఆగ్సి, కుసితె మీ సంగ మందన ఇంజెర్ నిర్నయ్ కీతొన్. బారితెకె, మీకున్ సూడన ఇంజెర్ వెలె సాల్క్‌నల్ పర్పెడె మాసెర్ మంతొన్. మిహ్గటల్ పెసినెకె, నాకున్ మదత్ కీకిట్ ఇంజెర్ ఆస కీంతొన్.</verse>
				<verse number="24"></verse>
				<verse number="25">బతి మొదొల్ నన యెరుసలెమ్ నగుడె దాంతొన్. బారితెకె, అద్ నగుడె మన్వలిర్ యేసునుర్ గరిబ్ బక్తలిర్‌కున్ కొతన మదత్ కియన ఇంజెర్, మాసిదోనియ అని అకయ యేరియనుర్ యూదుల్క్ ఆయుర్ వూర్ బక్తలిర మన్దె వాత. తె వూర్ మీరి కీత చందతున్ యెరుసలెమ్నగ వోంతొన్.</verse>
				<verse number="26"></verse>
				<verse number="27">బారితెకె అవ్ యేరియనుర్ బక్తలిర్ బగవంతన చొకొట్న కబుర్ వూర్ యూదుల్క్‌న జాతితుర్గటల్ కేంజ్తెర్. అదెన్ సాటి తమ్వ అద్ బాకితున్ కండి కియన్ సాటి, అని వూర్ యూదుల్కున్ పిస్లె జురత్ మన్వలిక్ చీజ్కున్ సాటి, బెయ్ ఆనంద్నె చంద మీరి కీసి మదత్ కీతెర్.</verse>
				<verse number="28">తె ఇద్ చందతున్, యెరుసలెమ్నుర్ బక్తలిర్‌కున్ అందుసి, స్పేయిన్ దేస్ దాంతొన్. అహన్ సొనెకె మిహ్గ గిర్ ఆగంతొన్.</verse>
				<verse number="29">అని నన మిహ్గ వానెకె, కిరిస్తున బర్పుర్ ఆసిర్‌వాద్నె నించి వాంతొన్ ఇంజెర్ నాకున్ టావ.</verse>
				<verse number="30">నావుర్ దాదలిర్-బాయిక్నిట్! మిహ్గ వాయన్ మునె, యూదయ యేరియతగ మన్వలిర్ బక్తలిర్ ఆయుర్ వూర కెయ్దల్ నాకున్ తపుసియన. అని యెరుసలెమ్నుర్ బక్తలిర్ గిర్ ఇద్ చందతున్ అని నాకున్ వొపన. అద్ ఆత పెజె, బగవంతన ఇచ తీర్ ఆనంద్నె మిహ్గ వాసి, మీ బరొబర్ ఆరమ్ యేతన. ఇవ్ సమ్దొ చొకొట్ జర్గ్‌లె, మా సాటి యేసు కిరిస్తు పర్బు కీతతున్ పియ్సి అని మా నడ్డుమ్ పవిత్ర ఆత్మ సియ్వల్ పెర్మతున్ పియ్సి, బగవంతన్ మిరట్ బెయ్ పార్తన కియన ఇంజెర్ కోర్సెర్ మంతొన్.</verse>
				<verse number="31"></verse>
				<verse number="32"></verse>
				<verse number="33">మాకున్ సాంతి సియ్వల్ బగవంతల్ మీకున్ సాత్ మనిర్! ఆమెన్.</verse>
			</chapter>
			<chapter number="16">
				<verse number="1">కేంకెరియ నగుడె మన్వల్ చర్చితుర్‌గ పీబల్ ఇన్వల్ బాయి బెయ్ చొకొట్ సేవ కీసెర్ మంత.</verse>
				<verse number="2">పర్బునుర్ దుస్రుర్ బక్తలిర్‌కున్ మిరట్ మాన్-పాన్ కీతపె, తాన్ గిర్ చొకొట్ మాన్-పాన్ కీమ్ట్. అద్ కియ్వల్ యేసున సేవతగ బవ్ బవ్ గొస్టినగ మదత్ జురత్ మంతయొ, అవ్ గొస్టినగ మదత్ కీమ్ట్. బారితెకె నాకునె ఆయ్వ, దుస్రుర్ వెలెటిర్ బక్తలిర్‌కున్ అద్ బాయి మదత్ కీత.</verse>
				<verse number="3">నా బరొబర్ యేసు కిరిస్తున సేవ కియ్వల్ పిరిస్కిల బాయిన్ అని తానొర్ మాడ్సొ అకులన్ గిర్ నావ దండొస్ వెహట్.</verse>
				<verse number="4">వూర్ నా సాటి, తమ్వ పరన్ సియ్లె గిర్ తెగ్తెర్. ననయ్ ఆయ్వ, యూదుల్క్ ఆయుర్ వూర్ చర్చినుర్ సమ్దిర్ గిర్ వూర్కున్ దనెవాద్ వెహ్చెర్ మంతెర్.</verse>
				<verse number="5">వూర రోతగ మీరె మాయ్వలిర్ బక్తలిర్ సమ్దిర్‌కున్ నావ దండొస్ వెహట్. ఆసియ యేరియతగ కిరిస్తునగ బరొస ఇర్తుర్‌గటల్ మొదొడొర్ ఎపెనెటు దాదల్ ఆందుర్. వోర్ లాడ్నొర్ సోప్తన్ నావ దండొస్ వెహట్.</verse>
				<verse number="6">మీ సాటి వెలె కాయ-కస్టమ్ కీత అద్ మరియ బాయిన్ గిర్ నావ దండొస్ వెహట్.</verse>
				<verse number="7">నా బరొబర్ జేల్ బోగె మాయ్వలిర్ ఆంద్రొనికల్ అని యూనియల్ ఇన్వలిర్ నావుర్ ఆందిర్. వూర్కున్ నావ దండొస్ వెహట్. దుస్రుర్ అపొస్‌తుల్క్ వూర్కున్ వెలె మాని కీంతెర్. అచొరె ఆయ్వ, వూర్ నాక్తెర్ మునెనె, యేసు కిరిస్తునగ బరొస ఇర్తుర్ ఆందిర్.</verse>
				<verse number="8">అంపిలియల్ పర్బునగ బరొస ఇర్వడున్ హిందల్, నన అని వోర్ లాడ్నుర్ సోప్తలిర్ ఆతొమ్. వోన్ నావ దండొస్ వెహట్.</verse>
				<verse number="9">మా బరొబర్ యేసు కిరిస్తున సేవ కియ్వల్ ఊర్బన్ అని లాడ్నొర్ సోప్తల్ ఆయ్వల్ ఇస్టాకుకున్ నావ దండొస్ వెహట్.</verse>
				<verse number="10">అపెలెకున్ కిరిస్తున్ పొరొ కరల్ బావ్-బక్తి మంత ఇంజెర్ నిరుపన్ ఆత. వోన్ అని అరిస్టొబుల్‌త కుటుంబతుర్కున్ నావ దండొస్ వెహట్.</verse>
				<verse number="11">నా దాత్ యూదుల్క్‌న జాతితొర్ ఆయ్వల్ హేరొదియోన్ గిర్ నావ దండొస్ వెహట్. అని పర్బునగ బరొస ఇర్వల్ నార్కిస్‌న కుటుంబతుర్కున్ పూసి కీతప్ వెహట్.</verse>
				<verse number="12">పర్బున్ సాటి కాయ-కస్టమ్ కియ్వలిక్ తురుపెన అని తురుపోస ఇన్వలిక్ బాయికున్ నావ దండొస్ వెహట్. లాడ్న ఉండె ఉంది పెర్సిస్ ఇన్వల్ బాయి బెయ్ కామ్ కీత. అద్ బాయిన్ గిర్ నావ దండొస్ వెహట్.</verse>
				<verse number="13">తన్వొర్ సేవ్కల్ ఇంజెర్ పర్బు నేమి కీతొర్ వోర్ రూపసున్ నావ దండొస్ వెహట్. వోన అవల్ నాకున్ గిర్ అవన్ మోడి మంత. తాన్ నావ దండొస్ వెహట్.</verse>
				<verse number="14">అసుంక్రిత్, పెలెగొన్, హెర్మెన్, పత్రొబన్, హెర్మన్ అని వూర్ సంగ మన్వలిర్ దుస్రుర్ దాదలిర్-బాయికున్ గిర్ నావ దండొస్ వెహట్.</verse>
				<verse number="15">పిలొలొగున్, యూలియ బాయిన్, నేరియన్ అని వోన సేలడున్, ఒలంపాసున్ అని వూర్ సంగ మీరె మాయ్వలిర్ బక్తలిర్ సమ్దిర్‌కున్ నావ దండొస్ వెహట్.</verse>
				<verse number="16">మిరట్ మీరె మానెకె, వొరొన్ వొరొర్ దండొస్ దొసి, కిరిస్తున పెర్మతె కలియట్. కిరిస్తునంగ్ సమ్దొ చర్చినుర్, మీకున్ దండొస్క్ వెహ్చెర్ మంతెర్.</verse>
				<verse number="17">దాదలిర్-బాయిక్నిట్! మీకున్ కోర్వల్ బతల్ ఇత్తెకె, మీ నడ్డుమ్ బేద్-బావ్క్ పుటుస్వలిర్‌కున్, మీ సర్దున్ అడ్డమ్ ఆయ్వలిర్‌కున్ అని మిరట్ కరి కీత బోదతున్ ఉల్ట ఆసి, వెహ్వలిర్ బారెతె దిహన్తె మంట్. అని వూర్గటల్ మిరట్ లంగ్ మందన.</verse>
				<verse number="18">వూర్ ఆతుర్ యేసు కిరిస్తు పర్బున సేవ కియుర్. ఇదెన్ బద్లి, వూర్ తమ్వంగ్ పెటింగ్ నిహ్లె, సూడంతెర్. గోడ్ గోడ్ గొస్టింగ్ వెహ్చెర్, పొరొ పొరొ బెయ్ చొకొట్ వడ్క్‌సెర్, అనడిర్కున్ పసి కీంతెర్.</verse>
				<verse number="19">బతి మిరట్ బగవంతన ఇచ తీర్ బరొసతె తాకంతిట్ ఇంజెర్, సమ్దిర్‌కున్ కరె మాత. ఇద్ గొస్టితున్ హిందల్, నాకున్ బెయ్ ఆనంద్ లాగ్త. మిరట్ చొకొట్నన్ బారెతె, గియన్ వాలిర్ ఆసి మందన. అని కరెబలికున్ బారెతె, బోలలిర్ ఆసి, మందన ఇన్వలె నావ ఇచ.</verse>
				<verse number="20">మాకున్ సాంతి సియ్వల్, బగవంతల్ మీవంగ్ కాల్కున్ బూడ్ సయ్తన్‌దున్ దాబి కీసి ఇరంతొర్. మావొర్ యేసు కిరిస్తు పర్బున పెర్మత-దయ మీకున్ సాత్ మని!</verse>
				<verse number="21">నా సంగ సేవ కియ్వల్ తిమొతి మీకున్ దండొస్ వెహ్చెర్ మంతొర్. లూకియల్, యాసొన్, సోసిపత్రు ఇన్వలిర్ నా లోకుర్ గిర్ మీకున్ దండొస్క్ వెహ్చెర్ మంతెర్.</verse>
				<verse number="22">పవ్లు వెహ్నెకె, ఇద్ చిటితున్ తెర్తియు ఇన్వన లిహి కీసెర్ మంతొన్. నన గిర్ పర్బునగ బరొస ఇర్తొన ఆందున్. మీకున్ నావ దండొస్.</verse>
				<verse number="23">నావ మాన్-పాన్ కియ్వల్ గాయియు మీకున్ దండొస్ వెహ్చెర్ మంతొర్. వోనయ్ రోన్ పర్బునుర్ బక్తలిర్ సమ్దిర్ మీరె మాంతెర్. ఇద్ చహర్తంగ్ కొతన్ బారెతె సూడ్వల్ అదికారి ఎరస్తు అని మా దాత్ బరొస వాలె కవర్తు గిర్ మీకున్ దండొస్ వెహట్ ఇత్తెర్.</verse>
				<verse number="24">[మావొర్ యేసు కిరిస్తు పర్బున పెర్మత-దయ మీకున్ సాత్ మని! ఆమెన్.]</verse>
				<verse number="25">నన పచర్ కియ్వల్ చొకొట్న కబుడున్ పియ్సి, యేసు కిరిస్తున బోదతున్ పియ్సి, బగవంతల్ మీకున్ ఉండె అదిక్ బరొసతగ బడి కియ పరంతొర్. నన ఇంకె, మీకున్ వెహ్వల్ యేసు కిరిస్తున చొకొట్న కబుడ సతెమ్, బహ్రి అర్వక్‌నె పిడినంగ్-పిడింగ్ మకుసి మత్త.</verse>
				<verse number="26">బతి ఇంకె, పర్‌వక్తలిర్ లిహి కీతంగ్ వచన్కున్ హిందల్ అని బస్కెట్ మన్వల్ బగవంతల్ సీతంగ్ ఆగెన్ హిందల్, సమ్దొ జాతినుర్ పర్బునగ బరొస ఇర్సి, బావ్-బక్తితె తాకన ఇంజెర్, ఇద్ సతెమ్ ఉజగిరి అర్త.</verse>
				<verse number="27">యేసు కిరిస్తు కీత కార్యతున్ హిందల్, మావొర్ వొరొరె మన్వల్ గియన్ వాలె బగవంతన్ బస్కెట్ డగుర్-పాన్ వాయి! ఆమెన్.</verse>
			</chapter>
		</book>
		<book number="46">
			<chapter number="1">
				<verse number="1">కొరంతి నగుడె మన్వలిర్ బగవంతన చర్చితుర్‌కున్ ఇత్తెకె యేసు కిరిస్తున్ హిందల్, బక్తలిర్ ఆయ్వలిర్ మీ సాటి, సొస్తెనేసు దాదల్ అని బగవంతన ఇచ తీర్ యేసు కిరిస్తునొర్ అపొస్‌తుల్ ఆయ్వల్ పవ్లున, ఇద్ చిటితున్ లిహి కీసెర్ మంతొన్. మా యేసు కిరిస్తు పర్బున పొరొడె పార్తన కియ్వల్ హర్ జాగతుర్ బరొబర్, మిరట్ గిర్ పవిత్ర వాలిర్ ఆసి మందన ఇంజెర్ బగవంతల్ మీకున్ ఆచ్చి, నేమి కీతొర్. వూర్కున్ అని మాకున్ వోర్ యేసుయె మాల్కల్ ఆందుర్.</verse>
				<verse number="2"></verse>
				<verse number="3">మా బాబొ బగవంతల్ అని మా యేసు కిరిస్తు పర్బు మీకున్ పెర్మత-దయ అని సాంతి సియిర్!</verse>
				<verse number="4">యేసు కిరిస్తున్ హిందల్, బగవంతల్ మీకున్ సీత అద్ తన్వ పెర్మత-దయతున్ పియ్సి, మీ బారెతె నా బగవంతన్ బస్కెట్ నన దనెవాద్ వెహ్చెర్ మంతొన్.</verse>
				<verse number="5">బారితెకె మిరట్ కిరిస్తున్ బారెత కబుడగ బర్పుర్ బరొస ఇర్త కాడ్కి, హర్ చీజ్నగ ఇత్తెకె, వడ్క్‌వడగన్ ఆయి, గియన్తగన్ ఆయి మిరట్ వెలె బడె మానల్ బగవంతల్ కీతొర్.</verse>
				<verse number="6"></verse>
				<verse number="7">ఇహిన్ మా యేసు కిరిస్తు పర్బున వాయ్వడున్ సాటి, ఆసతె సూడ్సెర్ మనెకె, మీ నడ్డుమ్ పవిత్ర ఆత్మ సియ్వలిక్ వరమ్క్ బవె గిర్ కమి మన్వ. అని వోర్ పర్బు వాయ్వల్ దివొసున్ నేటి, మిరట్ సమ్దిర్ గిర్ బే-కసుర్ మన్వలిర లెకతె వానల్, బగవంతల్ మీకున్ గట్ నిపుసంతొర్.</verse>
				<verse number="8"></verse>
				<verse number="9">మా యేసు కిరిస్తు పర్బు ఇన్వల్ తన్వొర్ మరిన్ సంగ మన్లె, మీకున్ కేయ్తొర్ వోర్ బగవంతల్ బరొసతొర్ ఆందుర్.</verse>
				<verse number="10">దాదలిర్-బాయిక్నిట్! మీ నడ్డుమ్ పాల్టింగ్ ఆసి, జగ్డంగ్-లొలింగ్ తాక్సెర్ మంతంగ్ ఇంజెర్ క్లోయె బాయిన రోతుర్ నాకున్ వెహ్తెర్. అదెన్ సాటి మిరట్ సమ్దిర్ గిర్ బేద్-బావ్ సెల్వక్‌నె ఉంది గొస్టిత్ పొరొ నిలట్. మీ రొపొ పగంగ్ సెల్వక్‌నె ఉంది మన్దె, ఉంది ఉదెసమ్నె తాక్లె, యెకి ఆయన ఇంజెర్, మా యేసు కిరిస్తు పర్బున పొరొడె మీకున్ కోర్సెర్ మంతొన్.</verse>
				<verse number="11"></verse>
				<verse number="12">మిహ్గటల్ వొరొర్, ‘నన పవ్లున్ బాజ్నొన ఆందున్’, ఉండె వొరొర్, ‘నన అపొలొన బాజ్నొన ఆందున్’, ఉండె వొరొర్, ‘నన పేతుర్తున్ బాజ్నొన ఆందున్’ అని ఉండె వొరొర్, ‘నన కిరిస్తున్ బాజ్నొన ఆందున్’ ఇంజెర్ ఇంతిట్ అలె.</verse>
				<verse number="13">బతి కిరిస్తు తె ఇహిన్ పాల్టింగ్ ఆయ్మకి. పవ్లున ఆయ్వల్ నన మీ సాటి మొద్నగ టాంగె మాసి జీవ సియ్మకి అని నా పొరొడె బాప్తిస్‌మ గిర్ సియ్మకి.</verse>
				<verse number="14">నా పొరొడె బాప్తిస్‌మ యేత్తొమ్ ఇంజెర్ దుస్రొర్ బోరె వెహ్వక్‌నె, నన సిరిప్ స్టెపెనస్‌న రోతుర్కున్, కిరిస్పున్ అని గయియున్ తపుసి, దుస్రొన్ బోనె యేసున పొరొడె బాప్తిస్‌మ సియ్మకి. ఉండె బోనె దుస్రొన్ బాప్తిస్‌మ సీతొన్ ఇన్వల్ తె నాకున్ హేతు సెలె. అదెన్ సాటి బగవంతన్ దనెవాద్ వెహ్చెర్ మంతొన్.</verse>
				<verse number="15"></verse>
				<verse number="16"></verse>
				<verse number="17">కిరిస్తు నాకున్ బాప్తిస్‌మ సియ్లె రొహ్మకి బతి, తన్వ చొకొట్న కబుడున్ మత్త తీర్ పచర్ కియ్లెనె, రొహ్తొర్. మోక నావంగ్ గియన్తంగ్ గొస్టింగ్ వాప్రి కీకతె, మొద్నగ కిరిస్తు కీత కార్యతున్ సక్తి సెలె ఇత్తప్ కీతొన ఆంతొన్.</verse>
				<verse number="18">మొద్నగ టాంగె మాసి, కీత కిరిస్తున అర్పనత కబుర్, నాసెడమ్ ఆయ్వలిర్‌కున్ బేకర్ దిసంత. బతి బచె మాయ్వలిర్ మాకున్ బగవంతన సక్తి అద్ ఆంద్ ఇంజెర్ టావ.</verse>
				<verse number="19">ఇదెన్ బారెతె, “తెలివి-గియన్ వాలిర తెలివి-గియన్తున్ నాసెడమ్ కీంతొన్. చతుర్ వాలిర చతుర్ గున్తున్ కామి సియ్వక్ కీంతొన్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="20">తె అస్కె, తెలివి-గియన్ వాలిర్, చతుర్ మన్వలిర్ సాస్తిరిర్ అని ఇద్ దునియతుర్ జట్-పట్ లాగ్వలిర్ బేకె సొత్తెర్? ఇద్ దునియతుర తెలివి-గియన్తున్ బగవంతల్ బతతునె కామి సియ్వక్ కీతొర్ ఇత్తపె కి!</verse>
				<verse number="21">అదెన్ సాటినె బగవంతల్ తనకున్ దునియతుర్ తెలివి-గియన్తె కరి కియ్వక్ మందన ఇంజెర్ నిర్నయ్ కీతొర్. ఇదెన్ బద్లి, లోకుర్ బతతునె కామి సియొ ఇన్వల్ పచర్ కీత చొకొట్న కబుడగ, బరొస ఇర్వలిర్ బచె మాయన ఇంజెర్ బగవంతల్ నిర్నయ్ కీతొర్.</verse>
				<verse number="22">యూదుల్క్ మయ్మతంగ్ కామ్క్ కియన ఇంజెర్ పూసి కీసెర్ మంతెర్. దుస్రొక్ జాతినుర్ తెలివి-గియన్తున్ మహ్క్‌సెర్ మంతెర్.</verse>
				<verse number="23">బతి మమొట్ మొద్నగ పరన్ సీతొర్ వోర్ కిరిస్తున కబుడున్ బారెతెన్ పచర్ కీసెర్ మంతొమ్. ఇద్ కబుర్ యూదుల్క్‌నగటల్ వెలెటిర్కున్ కొదపాయుసి అరుస్నల్ మత్త కాడ్కి, తాన్గ వూర్ బరొస ఇర్మకి. అని అద్ దుస్రొక్ జాతినుర్గటల్ వెలెటిర్కున్ బతతునె కామి సియొ అదెన్ మోడి దిసంత.</verse>
				<verse number="24">బతి బగవంతల్ కేయ్తుర్ వూర్కున్ ఇత్తెకె, యూదుల్కునె ఆయి, దుస్రొక్ జాతినుర్కునె ఆయి, బగవంతన తాకదున్ మోడి అని బగవంతన తెలివి-గియన్తున్ మోడి కిరిస్తు దిసంతొర్.</verse>
				<verse number="25">ఇద్ సమ్దొతున్ పియ్సి, బగవంతన పిసల్ గియన్ మాయ్నలిర తెలివి-గియన్తున్ తెర్ వెలె విలువత ఆంద్. అని బగవంతన కమ్జొర్-పాన్ మాయ్నలిర తాకదున్ తెర్ వెలె తాకద్ వాలె ఆంద్ ఇంజెర్ కరె మాంత.</verse>
				<verse number="26">నావుర్ దాదలిర్-బాయిక్నిట్! మీకున్ బగవంతల్ కేయ్తొర్ అద్, గట్కతున్ హేతు కీసి సూడట్. అద్ గట్కతె, మీ రొపొ దునియత లెకతె గియన్ వాలిర్, డగుర్ పొరొల్ వాలిర్, పెర్స కాన్‌దాన్ వాలిర్ వెలెటిర్ సెలె మత్తెర్.</verse>
				<verse number="27">బతి బోరె ఆయి తన్వ తన పోకె మాయ్వక్ మన్లె, బగవంతల్ దునియతగ గియన్ వాలిర్కున్ సిర్మిందింగ్ కియ్లె, పిసలిర్కున్ నేమి కీతొర్. దునియతగ తాకద్ వాలిర్కున్ సిర్మిందింగ్ కియ్లె, కమ్జొర్ వాలిర్కున్ నేమి కీతొర్. దునియతగ, ‘మమొటె డగుర్-పాన్ వాలిర్’ ఇంజెర్ పోకె మాయ్వలిర్‌కున్ సిర్మిందింగ్ కియ్లె, ఇద్ దునియతగ వెలె చుడుర్-పాన్ వాలిర్కున్, కమి-పాన్ వాలిర్కున్ అని బతతునె కామి సియుర్ వూర్కున్ నేమి కీతొర్.</verse>
				<verse number="28"></verse>
				<verse number="29"></verse>
				<verse number="30">బతి బగవంతన్ హిందల్, యేసు కిరిస్తునగ మిరట్ యెకి ఆతిట్. బగవంతల్ మీకున్ తెలివి-గియన్ ఆసి మన్వల్ కిరిస్తున్ సీతొర్. వోర్ కిరిస్తుయె మాకున్ నియత్ అని సుదుడ్-పాన్ సీసి, పాప్నల్ సుటి కియుసంతొర్.</verse>
				<verse number="31">అద్ కారన్తున్ హిందల్ దర్మ-గ్రంత్‌నగ, “పోక్డ కియ్వల్ సిరిప్ పర్బు ఆయ్వల్ బగవంతన గొస్టిత్ పియ్సినె పోక్డ కియన” ఇంజెర్ లిహి కీసి మంత.</verse>
			</chapter>
			<chapter number="2">
				<verse number="1">దాదలిర్-బాయిక్నిట్! నన మిహ్గ వాతొన్ అస్కె, గోడ్ గోడ్ మన్వలిక్ గొస్టినెన్ ఆయి, వెలె కరిత అద్ తెలివి-గియన్తెన్ ఆయి, బగవంతన మర్మతున్ మీకున్ పచర్ కియ్లె వాయ్మకి.</verse>
				<verse number="2">ఇత్తెకె నన మీ సంగ మనెకె, మొద్నగ టాంగి కీసి, జీవ యేత్తెర్ వోర్ యేసు కిరిస్తున్ తపుసి, ఉండె దుస్రొ బదె గొస్టి వడ్క్‌వల్ నాకున్ జురత్ సెలె ఇంజి, నిర్నయ్ కీసి మత్తొన్.</verse>
				<verse number="3">అద్ గట్కతె, నా మేందొడగ జిగి సెలె మత్త. తాన్ సొప్తి వెరెతె అని తర తర ఆసెర్ మీ నడ్డుమ్ మత్తొన్.</verse>
				<verse number="4">మీవ బరొస మాయ్నలిర తెలివి-గియన్తున్ పొరొ ఆదర్ ఆసి మన్వక్‌నె, బగవంతన సక్తిత్ పొరొ ఆదర్ ఆసి మందన ఇన్వలె నావ ఇచ మత్త. అదెన్ సాటినె, మీ సంగ వడ్క్‌నెకెన్ ఆయి, చొకొట్న కబుడున్ పచర్ కీనెకెన్ ఆయి, తెలివి-గియన్తంగ్ గోడ్ గోడ్ మన్వలిక్ గొస్టింగ్ వాప్రి కియ్వక్‌నె, పవిత్ర ఆత్మతున్ అని బగవంతన సక్తితున్ తొహ్వలికునె వాప్రి కీతొన్.</verse>
				<verse number="5"></verse>
				<verse number="6">బతి బావ్-బక్తితగ బడె మాతుర్ నడ్డుమ్ తెలివి-గియన్ వాలె బోదతున్ వెహంతొమ్. అద్ తెలివి-గియన్ ఇద్ దునియత ఆయొ. అని ఆక్రిత్ మూరె మాసి సొన్వలిర్ ఇద్ దునియతుర్ అదికారిర తెలివి-గియన్ గిర్ ఆయొ.</verse>
				<verse number="7">ఇదెన్ బద్లి, మమొట్ వెహ్వల్ తెలివి-గియన్ బగవంతన మర్మత తెలివి-గియన్ ఆంద్. ఇంకె వేరి, ఇద్ సతె గియన్ సమ్దిర నదుడున్ దిస్వక్‌నె మక్డితె మత్త. కలి గడి కియ్వక్ మునెనె, మాకున్ మయ్మ సియ్లె, బగవంతల్ ఇద్ తెలివి-గియన్తున్ నేమి కీసి ఇర్తొర్.</verse>
				<verse number="8">ఇద్ తెలివి-గియన్తున్ బారెతె దునియతుర్ బూరె అదికారిర్కున్ టావ సెలె. టావ మన్మడ్ ఇత్తెకె, మయ్మత రూప్ వాలె పర్బున్ మొద్నగ టాంగి కీసి, వోన జీవ యేచ్చి మనుర్.</verse>
				<verse number="9">దర్మ-గ్రంత్‌నగ, “బగవంతల్ తనకున్ పెర్మతె సూడ్వలిర్ సాటి బవ్తె తయర్ కీసి ఇర్తొరొ, ఇంకె వేరి, అవ్ బోనయ్ నదుడున్ దిస్మకి. బోనంగె కెవ్కున్ కేంజ వాయ్మకి. అని అవెన్ బారెతె బోనయ్ మన్దగ గిర్ సోంచ్ వాయ్మకి” ఇంజెర్ లిహి కీసి మంత.</verse>
				<verse number="10">బతి ఇంకె బగవంతల్ మక్డితె మన్వలిక్ అవ్ సమ్దొన్ తన్వ ఆత్మతె మాకున్ బహ్రి అరుస్తొర్. బగవంతన ఆత్మ సమ్దొన్ అని వెలె రొపొ మక్డితె మన్వలిక్ బగవంతనంగ్ గొస్టిన్ గిర్ మహ్క్‌సి, పుటుసంత.</verse>
				<verse number="11">వొరొర్ మాయ్ననంగ్ సోంచ్క్ వోన ఆత్మతునె టావ బతి, దుస్రొన్ బోనె టావ సెలె. అహ్నె బగవంతనంగ్ సోంచ్క్ బగవంతన ఆత్మతునె టావ బతి, దుస్రొన్ బోనె టావ సెలె.</verse>
				<verse number="12">బగవంతల్ తన్వ పెర్మత-దయతె మా సాటి కీతంగ్ సమ్దొ కామ్కున్ కరి కియ్లె, దునియత ఆత్మ మాకున్ మదత్ కియొ బతి, బగవంతల్ సీత ఆత్మ మదత్ కీంత.</verse>
				<verse number="13">అదెన్ సాటినె ఇవ్ గొస్టిన్ బగవంతన ఆత్మతె కరి కీసి, అద్ ఆత్మ తాకుస్వలిర్ లోకుర్కున్ మాయ్నన గియన్ పియ్సి వెహొమ్ బతి, బగవంతన ఆత్మ కరుస్త తీర్ అవ్ గొస్టింగ్ వెహంతొమ్.</verse>
				<verse number="14">సాదరన్ మాయ్నల్ బగవంతనంగ్ గొస్టిన్ వొపొర్. అవ్ గొస్టింగ్ వోన్ వటి ఆగయ్తన్ మోడి దిసంతంగ్. అవెన్ సిరిప్ బగవంతన ఆత్మతెన్ అర్తమ్ కియ పరంతట్. అదెన్ సాటి వోన్ అర్తమ్ ఆయొంగ్.</verse>
				<verse number="15">బగవంతన ఆత్మ మన్వల్ సమ్దిన్ అర్తమ్ కియ పరంతొర్. బతి వోన్ బారెతె దుస్రొర్ బోరె బర్పుర్ అర్తమ్ కియ పరొర్.</verse>
				<verse number="16">ఇదెన్ బారెతె, “బగవంతన మన్దున్ బోరె కరి కియ పరొర్, అని వోన్ బోరె సూచన వెహ పరొర్” ఇంజెర్ దర్మ-గ్రంత్‌నగ లిహి కీసి మంత. బతి మరట్, కిరిస్తున మన్ వాలిర్ ఆత కాడ్కి, అవెన్ అర్తమ్ కియ పరంతట్.</verse>
			</chapter>
			<chapter number="3">
				<verse number="1">దాదలిర్-బాయిక్నిట్! బగవంతన ఆత్మ వాలిర్ సంగ వడ్క్‌తపినయ్ మీ సంగ నన వడ్క పర్మకి. బగవంతన ఆత్మ సెలుర్ వూర్ సాదరన్ మాయ్నలిరె ఇంజెర్, అని కిరిస్తునగ ఉండె గిర్ పసి-బాలలిరె ఇంజెర్ మీ సంగ వడ్క్‌తొన్.</verse>
				<verse number="2">అద్ గట్కతె మిరట్ పచి కియ పర్విట్ ఇంజెర్ మీకున్ పాల్ ఉహ్చి, పోసి కీతొన్ బతి కానె తిహ్మకి. ఇంకె గిర్ కానె తిత పెజె పచి కియ్వల్ తాకద్ మీ రొపొ సెలె.</verse>
				<verse number="3">బారితెకె, మేందొడంగ్ ఇచంగ్ పియ్సి తాక్వలిర్ మోడి, కడ్క్ వేయ్వల్, జగ్డంగ్ కియ్వల్, పాల్టింగ్ ఆయ్వల్ ఇన్వలిక్ గున్క్, మీ రొపొ ఉండె గిర్ మంతంగ్.</verse>
				<verse number="4">మిహ్గటల్ వొరొర్, ‘నన పవ్లున్ బాజ్నొన ఆందున్’ ఇంజెర్ ఇంతొర్. అని ఉండె వొరొర్, ‘నన అపొలొన బాజ్నొన ఆందున్’ ఇంజెర్ ఇంతొర్. తె ఇదెన్ హిందల్, మిరట్ దునియతుర్ సాదరన్ మాయ్నలిర లెకతె వాయ్విట్ కి బతల్? తప్వక్ వాంతిట్!</verse>
				<verse number="5">తె అపొలొ ఇన్వల్ బోర్ ఆందుర్? పవ్లు ఇన్వన నన బోన ఆందున్? మమొట్ ఇవిర్తె బగవంతనుర్ సేవ్కలిరె ఆందుమ్. సిరిప్ మాకున్ పర్బు హవ్లి కీత కార్యతున్ హిందల్, మిరట్ కిరిస్తునగ బరొస ఇర్తిట్.</verse>
				<verse number="6">నన విజ వీత్తొన్. అపొలొ యేర్ వెడితొర్. బతి అదెన్ పిరుసి, మొడొక ఆయుసి, బెర్స్‌నల్ బగవంతలె కీతొర్.</verse>
				<verse number="7">అదెన్ సాటి, వీత్తతున్ బెర్స్‌నల్ కియ్వల్ బగవంతనగన్ సమ్దొ మంత. బతి విజ వీత్వనగన్ ఆయి, యేర్ వెడివనగన్ ఆయి బతయ్ పరక్ సెలె. బోన వోన్, వోర్ కీత కామున్ పియ్సి, బగవంతల్ ఇనమ్ సీంతొర్.</verse>
				<verse number="8"></verse>
				<verse number="9">మమొట్ బగవంతన్ సంగ మీరె మాసి, కామ్ కియ్వలిర్ ఆందుమ్. మిరట్ బగవంతన వావుర్-సేత్ ఆందిట్. అహ్నె మిరట్ బగవంతన రోతున్ మోడి గిర్ మంతిట్.</verse>
				<verse number="10">బగవంతల్ పెర్మత-దయతె సీత వరమున్ హిందల్ నన బెయ్ జేటి-తాపిదారన్ దాత్ తాన్ సాటి బునది దొహ్తొన్. అదెన్ పొరొ బగవంతన రోన్ దుస్రుర్ దొహ్చెర్ మంతెర్. హర్ వొరొర్ గిర్ అదెన్ పొరొ, తన బహన్ దొహ్చెర్ మంతొర్ ఇన్వల్ దిహన్తె సూడన.</verse>
				<verse number="11">ఇద్ దొహ్త బునది యేసు కిరిస్తుయ్ ఆందుర్. ఇద్ బునది ఆయ్వ, ఉండె దుస్రొతున్ బోరె దొహ పరుర్.</verse>
				<verse number="12">కహితుర్ ఇద్ బునదిత్ పొరొ బగవంతన రోతున్ కామి సీనల్ మన్వలిక్ చొకొట్నంగ్ వస్తున్ వాడకమ్ కీసి, దొహంతెర్. అని ఉండె కహితుర్ నక్లి వస్తున్ వాడకమ్ కీసి దొహంతెర్.</verse>
				<verse number="13">కిరిస్తు ఉజగిరి అరుసన్ నేటి, హర్ వొరొన కామ్ తాత్కర్ దిసంత. బారితెకె తడ్మియె వూర కామున్ పరిక్స కీసి, బాతల్ కామ్ ఇన్వల్ తొహంత.</verse>
				<verse number="14">అద్ బునదిత్ పొరొ వొరొర్ కీత కామ్ నిల్సి మందర్‌తె, వోన్ ఇనమ్ పుటంత.</verse>
				<verse number="15">బతి వోర్ కీత కామ్ తడ్మిత్ పాల్ ఆయర్‌తె, వోన్ ఇనమ్ పుటొ. బతి సిరిప్ వోర్ వొరొరె తడ్మితల్ బచె మాతపినయ్ బచె మాంతొర్.</verse>
				<verse number="16">మిరట్ సమ్దిర్ గిర్ బగవంతన మందిర్ ఆందిట్ అని బగవంతన ఆత్మ మీ రొపొ మందంత ఇన్వల్ మీకున్ టావ సెలె కి? తప్వక్ టావయ్!</verse>
				<verse number="17">తె బోరె ఆయి, బగవంతన మందిర్ ఆయ్వలిర్ బక్తలిర్ నడ్డుమ్ పాల్టింగ్ కీసి, నాసెడమ్ కీనుర్‌తె, బగవంతల్ వోన్ నాసెడమ్ కీంతొర్. బారితెకె బగవంతన మందిర్ పవిత్ర మందంత. అద్ మందిర్ మిరటె ఆందిట్.</verse>
				<verse number="18">అదెన్ సాటి బోరె గిర్ తన్వ తన పసి కియ్వ. మిహ్గటల్ బోరె ఆయి, ఇద్ దునియతగ తెలివి-గియన్ వాలెన ఇందనుర్తె, బగవంతన నదుడె కరలెన్ తెలివి-గియన్ వాలె ఆనల్, మొదొల్ పిసన్ మోడి ఆయ లాగర్.</verse>
				<verse number="19">బారితెకె, ఇద్ దునియత తెలివి-గియన్ బగవంతన నదుడె బతతునె కామి సియొ. ఇదెన్ బారెతె, “తెలివి-గియన్ వాలిరంగ్ కపట్నంగ్ పిలన్కున్ పియ్సిన్ వూర్కున్ బగవంతల్ కోండి కీంతొర్”</verse>
				<verse number="20">అని, “తమ తెలివి-గియన్ వాలిర్ ఆందుమ్ ఇన్వలిరంగ్ సోంచ్క్ బతతునె కామి సియొంగ్ ఇన్వల్ బగవంతన్ టావ” ఇంజెర్ గిర్ లిహి కీసి మంత.</verse>
				<verse number="21">అదెన్ సాటి, సాదరన్ మాయ్నలిర్ ఆయ్వలిర్ మమొట్ ఇత్తెకె నన, అపొలొ అని పేతురు కీతతున్ పియ్సి, బోరె పోకె మాయ్మట్. బారితెకె, బగవంతలె మిరట్ బక్తితగ బడె మాయ్లె, మా సమ్దిర్‌కున్ మీ సాటి సీతొర్. అహ్నె దునియతగ మన్వలిక్ అనుబవ్క్ ఇత్తెకె, జీవ సెలెకె మరనె ఆయి, ఇంకె సెలెకె మునె వాయ్వలికె ఆయి, ఇవ్ సమ్దొ గిర్, మీవ పాయ్దతున్ సాటినె మంతంగ్.</verse>
				<verse number="22"></verse>
				<verse number="23">మిరట్ కిరిస్తునుర్ ఆందిట్. కిరిస్తు బగవంతనొర్ ఆందుర్.</verse>
			</chapter>
			<chapter number="4">
				<verse number="1">అదెన్ సాటి, అపొస్‌తుల్క్ ఆయ్వలిర్ మమొట్ కిరిస్తునుర్ సేవ్కలిర్ ఆందుమ్ అని బగవంతనంగ్ మక్డితె మన్వలిక్ గొస్టిన్ ఉజగిరి అరుస్వలిర్ ఆందుమ్ ఇంజెర్ మిరట్ సమ్దిర్ సమ్జె మాయన.</verse>
				<verse number="2">అని ఇంకె మాకున్ హవ్లి కీత సేవతున్ బరొసతె కియ లాగర్.</verse>
				<verse number="3">నాకున్, ‘వేర్ బరొసతొర్ ఆందుర్ కి ఆయొర్?’ ఇంజెర్ మిరటె ఆయి, దుస్రొర్ బోరె ఆయి ఇత్తెకె గిర్ నన పటి కియొన్. బారితెకె, నావ ననయ్ బస్కెన్ తస్వ కియొన్.</verse>
				<verse number="4">నా రొపొ నాకున్ బదె గల్తి దిసెర్ సెలె. తెర్ బతి ఇదెన్ పియ్సి, నన నియత్నొన లెకతె వాయొన్. నావ తస్వ పర్బుయ్ కీంతొర్.</verse>
				<verse number="5">వోర్ పర్బు సికటితగ మక్సి మన్వలికున్ వేడ్చితగ తరంతొర్. మాయ్నలిర మన్-దిల్తగ మన్వల్ సోంచున్ ఉజగిరి అరుసంతొర్. అస్కె హర్ వొరొన్ బగవంతలె మెచంతొర్. అదెన్ సాటి, తస్వ కియ్వల్ పర్బున గట్క వానల్ వేరి, బతతునె తస్వ కియ్మట్.</verse>
				<verse number="6">దాదలిర్-బాయిక్నిట్! మీకున్ చొకొట్ జర్గన ఇంజెరెన్ నావ అని అపొలొన నమున యేచ్చి, ఇవ్ గొస్టింగ్ పోడి కీసి వెహ్తొన్. నన దర్మ-గ్రంత్‌నల్ వెహ్త తీర్ మిరట్ దిహన్తె తాకకిట్‌తె, మిరట్ మీకున్ తాకుస్తుర గొస్టిత్ పియ్సి అసలె పోకె మాయ్విట్.</verse>
				<verse number="7">సమ్దిర్‌గటల్ డగుక్ ఆందుమ్ ఇంజెర్ మిరట్ బారి సోంచ్ కీంతిట్? మిహ్గ మన్వలిక్ సమ్దొ వరమ్క్ బగవంతలె సీతంగ్ ఆందుంగ్. తె అవ్ సమ్దొ కుద్ మీవంగె ఆతప్ బారి పోక్డ కీంతిట్?</verse>
				<verse number="8">ఎహె! ఇంద్కెట్‌కె మీకున్ పహ్జె మత్తంగ్ అవ్ సమ్దొ పవిత్ర ఆత్మతంగ్ వరమ్క్ పుడ్తంగ్ అలె! ఇదెన్ మునెనె దనెవంతలిర్ ఆతిట్ అలె! మమొట్ సెల్వక్‌నెనె రాజలిర్ ఆతిట్ అలె! మీ బరొబర్ మమొట్ గిర్ రాజ్ తాకుస్నల్, మిరట్ కరలెన్ రాజలిర్ ఆయన ఇంజెర్ కోర్సెర్ మంతొమ్.</verse>
				<verse number="9">బతి కిరిస్తునుర్ అపొస్‌తుల్క్ ఆయ్వలిర్ మాకున్ బగవంతల్ సమ్దిర్‌గటల్ ఆక్రి ఇర్తొర్ ఇన్వల్ వాటె మాసెర్ మంత. బారితెకె, మాకున్ మరన్త సిక్స అర్తపినయ్, మమొట్ దునియత్ సాటి, దూతలిర్ సాటి అని మాయ్నలిర్ సాటి కేల్ తొహ్వలిర్ దాత్ ఆసి మంతొమ్.</verse>
				<verse number="10">మమొట్ కిరిస్తున్ సాటి పిసలిర్ ఆతొమ్ బతి, మిరట్ కిరిస్తున్ సాటి గడ్స్‌నుర్ ఆతిట్ అలె. మమొట్ జిగి సెలుర్ వూర్ ఆందుమ్ బతి, మిరట్ తాకద్ వాలిర్ ఆందిట్ అలె. మమొట్ చుడుర్-పాన్ వాలిర్ ఆందుమ్ బతి, మిరట్ డగుర్-పాన్ వాలిర్ ఆందిట్ అలె.</verse>
				<verse number="11">ఇద్ గట్క వేరి, మమొట్ యేర్-కానె పుట్వ కరుతె మంజెర్ మంతొమ్. సర్తంగ్ పాంగుక్ పోండ్సెర్ మంతొమ్. దన్కంగ్ తింజెర్ మంతొమ్. మాకున్ రోన్-రచ సెల్వక్ మంతొమ్.</verse>
				<verse number="12">మావంగ్ కెయ్క్‌నె కుద్ కాయ-కస్టమ్ కీసెర్ మంతొమ్. మాకున్ సాపెన సియ్వలిర్‌కున్ ఆసిర్‌వాద్ సీసెర్ మంతొమ్. దుక్సంగ్ బోగె మానెకె, అవెన్ సోసి కీసెర్ మంతొమ్.</verse>
				<verse number="13">లజ వోతుర్ సంగ దయతె వడ్క్‌సెర్ మంతొమ్. ఇంకె వేరి, దునియతుర నదుడె కాడి-కచెడత్ దాత్ అని మోరిత డెహ్డత్ దాత్ మమొట్ మంతొమ్.</verse>
				<verse number="14">మీకున్ సిర్మిందింగ్ కియన ఇంజెర్ ఆయొ బతి, నావుర్ లాడ్నుర్ మరి-మియడ్ ఆయ్వలిర్ మీకున్, బుది వాయన ఇంజెరెన్ ఇవ్ గొస్టింగ్ లిహి కీసెర్ మంతొన్.</verse>
				<verse number="15">కిరిస్తున్ బారెత జిన్గనితగ బడె మాయ్లె, వెహ్వలిర్ మీకున్ దహ హజర్ (10,000) మాంది మందనిర్. బతి యేసు కిరిస్తున చొకొట్న కబుర్ వెహ్వడున్ హిందల్, నన వొరొనయ్ మీకున్ బాబొన ఆసి మంతొన్.</verse>
				<verse number="16">అదెన్ సాటి, మిరట్ నా మోడిన్ తాకన ఇంజెర్ కోర్సెర్ మంతొన్.</verse>
				<verse number="17">ఇద్ కారన్తున్ సాటినె పర్బున్ హిందల్, నాకున్ మరిన్ మోడి బరొసతె మన్వల్ లాడ్నొర్ తిమొతిన్ మిహ్గ రొహ్చెర్ మంతొన్. నన యేసు కిరిస్తున బక్తితగ బహన్ తాక్సెర్ మంతొనొ, అని హర్ జాగత చర్చితుర్‌గ నన కియ్వల్ బోదతున్ బారెతె, వోర్ మీకున్ హేతు వానల్ కీంతొర్.</verse>
				<verse number="18">నన మిహ్గ వాయొన్ ఇంజెర్ కహితుర్ పోకె మాసెర్ మంతెర్.</verse>
				<verse number="19">మోక పర్బున ఇచ ఆయర్తె, కోరుమ్ కియ్వక్‌నె మిహ్గ వాంతొన్. అస్కె పోకె మాయ్వలిరంగ్ గొస్టిన్ ఆయొ బతి, వూర్కున్ బచొర్ తాకద్ మంతయొ సూడంతొన్.</verse>
				<verse number="20">బారితెకె, బగవంతన రాజ్ డగుక్ డగుక్ గొస్టింగ్ వెహ్వడగ దిసొ. బతి తన్వ సక్తితున్ పియ్సి తాక్వలిర జిన్గనితగ అద్ దిసంత.</verse>
				<verse number="21">నన సుర్పుటి పియ్సి మిహ్గ వాయన కి? సెలెకె పెర్మతె అని సాంతిత మన్దె వాయన? బద్ తరికతె మిహ్గ వాయన ఇంతిట్?</verse>
			</chapter>
			<chapter number="5">
				<verse number="1">మీ నడ్డుమ్ పీర్ కియ్వల్ పాప్న కామ్ తాక్సెర్ మంత ఇన్వల్ నాకున్ కేంజ వాత. మిహ్గటల్ వొరొర్, తన్వొర్ బాబొన వెయ్లొన్ సంగ మీండ్సెర్ మంతొర్ అలె. ఇహిన్ పీర్ కియ్వల్ తరిక దుస్రొక్ జాతినగ గిర్ జర్గ్‌సెర్ సెలె.</verse>
				<verse number="2">ఇహిన్ మనెకె గిర్, మిరట్ పోక్డ కీసెర్ మంతిట్. బతి జర గిర్ అదెన్ బారెతె చుక్ చుకె మాసెర్ సెల్విట్. అని వోర్ ఆతొర్ పీర్ కియ్వన్ అలది వాట్సెర్ సెల్విట్.</verse>
				<verse number="3">నన మేందొడ రూప్నె మిహ్గటల్ లంగ్ మంతొన్. బతి ఆత్మత రూప్నె మీ నడ్డుమె మంతొన్. నన కరలెన్ మీ సంగ మత్తపినయ్ ఈతల్ కామ్ కీతొర్ వోన్, ఇదెన్ మునెనె యేసు పర్బున పొరొడె తస్వ కీతొన్. బహన్ ఇత్తెకె, పర్బున పొరొడె మిరట్ మీరె మాంతిట్ అస్కె, మీ సంగ నావ ఆత్మ మందంత అని పర్బున సక్తి గిర్ మీ రొపొ మందంత.</verse>
				<verse number="4"></verse>
				<verse number="5">అవెన్ హిందల్, బక్తలిర్‌గటల్ వోర్ మాయ్నన్ అలది వాటట్. వోన్ బరొబర్ అద్ పాప్న గున్తున్ మిహ్గటల్ తెండ్సి వాట్త కాడ్కి, పర్బు వాయ్వల్ దివొస్నె మిరట్ సమ్దిర్ బచె మాంతిట్.</verse>
				<verse number="6">మిరట్ పోకె మాయ్వల్ చొకొట్న గొస్టి ఆయొ. “సొవిత పిండి ఇచుసి మత్తెకె గిర్, ముద్ద పూరొ సొవుసంత ” ఇన్వల్ గొస్టి మీకున్ టావ సెలె కి? తప్వక్ టావయె!</verse>
				<verse number="7">సొవుస్వల్ చీజున్ మోడి మన్వల్ కరెబన్ మీ నడ్డుమ్‌నల్ అలది వాటట్. అస్కె మిరట్ సొవుస్వల్ చీజ్ సెల్వక్ తాతొ పిండిత ముదత్ మోడి ఆంతిట్. కరలెన్ మిరట్ అహన్ మంతిట్. బహన్ ఇత్తెకె, మావొర్ కిరిస్తు మా సాటి పస్క సడ్ద గొరె పిలత్ మోడి బలి ఆతొర్.</verse>
				<verse number="8">అదెన్ సాటి, ఇద్ సడ్దున్ మరట్ పడన సొవుస్త పిండితె ఇత్తెకె, వాయుట్ గున్ అని కరబ్-పాన్దె ఆయొ బతి, తాతొ పిండితె ఇత్తెకె, నియత్ అని సతెమ్నె ఇదెన్ వీడుస్కట్.</verse>
				<verse number="9">నన ఇదెన్ మునె రొహ్త చిటితగ, పీర్ కియ్వలిర్ సంగ మీరె మాసి మన్మట్ ఇంజెర్ లిహి కీతొన్.</verse>
				<verse number="10">ఇదెన అర్తమ్ బతల్ ఇత్తెకె, మీ బరొబర్తొర్ బక్తల్ పీర్ కియ్వలె ఆయి, బద్ సూడ నాకె పహ్జె ఇన్వలె ఆయి, మూర్తినంగ్ పూజంగ్ కియ్వలె ఆయి, రాంగ్వలె ఆయి, కల్-పిదెడలె ఆయి, లూటి కియ్వలె ఆయి, ఈతంగ్ బదె ఉంది గున్ వోన్గ మత్తెకె గిర్, వోర్ ఆతొన్ సంగ మీరె మాసి మన్వ అని తిన్వ. బతి మరట్ ఇద్ దునియతగ పిసి మనెకె, పీర్ కియ్వలిర్, బద్ సూడ నాకె పహ్జె ఇన్వలిర్, లూటి కియ్వలిర్, మూర్తినంగ్ పూజంగ్ కియ్వలిర్ తప్వక్ మందంతెర్. తె వూర్ బరొబర్ మరట్ పిసయ్ లాగర్ బతి, వూర్ తాక్వలిక్ బవె కరెబలిక్ సరినగ తాక్వ ఇంజెర్ లిహి కీసెర్ మంతొన్.</verse>
				<verse number="11"></verse>
				<verse number="12">పర్బున్ నమ్‌మకి వూర తస్వ నన బారి కీక? వూర తస్వ బగవంతలె కీంతొర్. మిరట్ మీ బరొబర్తుర్ బక్తలిర తస్వ కియ్వలిర్ ఆత కాడ్కి, వోర్ కరెబన్ మిహ్గటల్ అలది వాటట్.</verse>
				<verse number="13"></verse>
			</chapter>
			<chapter number="6">
				<verse number="1">మిహ్గటల్ బోరె వొరొన్ ఉండె వొరొన్ సంగ లొలి తాక్సెర్ మత్తెకె, బగడ్-నియత్ వాలిర్ మునె అదెన తస్వ జర్గన ఇంజెర్ బారి సొందన? అసలె సొన్వ! అదెన తస్వ సిరిప్ బగవంతనుర్ బక్తలిర్ నడ్డుమె జర్గన.</verse>
				<verse number="2">బక్తలిర్ ఆక్రిత గట్కతె, ఇద్ దునియతుర్కున్ తస్వ కియ్వలిర్ ఆంతెర్ ఇంజెర్ మీకున్ టావ సెలె కి? మీకున్ తప్వక్ టావయ్! మీ కెయ్దె ఇద్ దునియతుర తస్వ జర్గ్‌వల్ మంత. తె వెలె చుడుక్ గొస్టిన్ బారెతె, మిరట్ బోరె తస్వ కియ పర్విట్ కి బతల్?</verse>
				<verse number="3">మరట్ ఆక్రిత గట్కతె బగవంతనుర్ దూతలిర్కునె తస్వ కియ్వలిర్ ఆందట్ ఇన్వల్ మీకున్ టావ సెలె కి? తప్వక్ మీకున్ టావయ్! తె ఇద్ దునియతంగ్ గొస్టిన్ బెయ్ హల్కొతె తస్వ కియ పరంతట్.</verse>
				<verse number="4">బక్తల్ ఉండె వొరొర్ బక్తన్ సంగ లొలి కీసెర్ మంతొర్. అని అదెన తస్వ బక్తలిర్ ఆయుర్ వూర్ మునె జర్గన ఇంజెర్ ఇంతొర్. తె ఈతంగ్ గొస్టిన తస్వ, బక్తలిర్ ఆయుర్ వూర కెయ్దె బారి జర్గుసీంతిట్? అసలె జర్గుసియ్వ! మీ నడ్డుమ్ ఇదెన తస్వ కీనల్ వొరొర్ గిర్ తెలివి వాలె సెలొర్ కి బతల్? మీకున్ లజ వాయన ఇంజెరెన్ ఇహిన్ వెహ్చెర్ మంతొన్.</verse>
				<verse number="5"></verse>
				<verse number="6"></verse>
				<verse number="7">లొలింగ్ కియ్వడున్ బద్లి, వూర కెయ్దె పసె మాసి, అవెన్ సోసి కియ్వల్ చొకొట్న గొస్టి. బతి మిరటె వాయుట్నె తాక్సెర్, మీ బరొబర్తుర్ బక్తలిర్‌కున్ పసి కీసెర్, వూర సొమ్మున్ తింజెర్ మంతిట్. ఇహిన్ కియ్వడున్ హిందల్, ఇంద్కెట్‌కె మిరట్ హారె మాత లెకతె వాతిట్.</verse>
				<verse number="8"></verse>
				<verse number="9">కరెబలిర్ బగవంతన రాజ్నగ ఈసదార్క్ ఆయుర్ ఇంజెర్ మీకున్ టావ సెలె కి? తప్వక్ మీకున్ టావయ్! మేందొడె పాప్ కియ్వలిరె ఆయి, మూర్తిన పూజ కియ్వలిరె ఆయి, పీర్ కియ్వలిరె ఆయి, వెయ్లొ-జుంగలిరె ఆయి, మాడ్స మాడ్స పీర్ కియ్వలిరె ఆయి, కలిరె ఆయి, బద్ సూడ నాకె పహ్జె ఇన్వలిరె ఆయి, కల్-పిదెడలిరె ఆయి, సిర్మిందింగ్ కియ్వలిరె ఆయి, లూటి కియ్వలిరె ఆయి బగవంతన రాజ్నగ ఈసదార్క్ ఆయ పరుర్. మీవ మిరట్ పసె మాయ్మట్.</verse>
				<verse number="10"></verse>
				<verse number="11">ఇదెన్ మునె మిహ్గటల్ కహితుర్ ఆతురె మత్తిట్. బతి, యేసు కిరిస్తు పర్బున పొరొడె అని మా బగవంతన ఆత్మతున్ హిందల్ నొర్సి, సుదుడ్ ఆసి, నియత్నుర లెకతె వాతిట్.</verse>
				<verse number="12">‘మరట్ బతల్ గిర్ కియ వచొ’ ఇంజెర్ మిరట్ ఇంతిట్. అద్ కరలె బతి, సమ్దొ మా సాటి చొకొట్నంగ్ ఆయొంగ్ అని నన బదెనయ్ కెయ్దున్ బూడ్ దాసిన ఆయ్లె వొపొన్.</verse>
				<verse number="13">‘కానెతంగ్ చీజ్క్ పెటితున్ సాటి అని పెటి కానెతంగ్ చీజ్కున్ సాటి మంత’ ఇంజెర్ మిరట్ ఇంతిట్. అద్ కరలె బతి, బగవంతల్ తాన్ అని అవెన్ నాసెడమ్ కీంతొర్. మా మేందొల్ లంజెతనమ్ కియన్ సాటి ఆయొ బతి, అద్ పర్బునయ్ ఆంద్ అని వోన సేవ కియ్లెనె మంత.</verse>
				<verse number="14">బగవంతల్ పర్బున్ నేండుస్తొర్. అద్ తీర్దె మాకున్ గిర్ తన్వ సక్తితె నేండుసంతొర్.</verse>
				<verse number="15">మీవంగ్ మేందొల్క్ కిరిస్తున మేందొడంగ్ బాగల్క్ ఆందుంగ్ ఇన్వల్ టావ సెలె కి? తప్వక్ టావయ్! నన కిరిస్తునంగ్ బాగల్కున్ వోసి, లంజె వెయ్లొనంగ్ బాగల్కున్ మోడి కీక కి? అసలె కియొన్!</verse>
				<verse number="16">లంజెన్ సంగ మీండ్వల్ తాన మేందొడగ మేందొల్ ఆంతొర్ ఇన్వల్ మీకున్ టావ సెలె కి? తప్వక్ టావయ్! ఇదెన్ బారెతె, “వూర్ ఇవిర్ ఉంది మేందొల్ ఆసి మంతెర్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="17">అదె తీర్దె పర్బునగ యెకి ఆసి మన్వల్, వోన్ సంగ ఉంది ఆత్మ ఆసి మంతొర్.</verse>
				<verse number="18">లంజెతనమ్ కియ్వడల్ లంగ్ మందన. మాయ్నల్ కియ్వలిక్ దుస్రొక్ పాప్క్ సమ్దొ మేందొడున్ బహ్రిన్ మంతంగ్. బతి మేందొడె పాప్ కియ్వల్ తన్వ తన ఉల్ట పాప్ కీసెర్, తన్వ మేందొడ్ పొరొ నుక్సన్ తరంతొర్.</verse>
				<verse number="19">మీవ మేందొల్ పవిత్ర ఆత్మ మన్వల్ మందిర్ ఆంద్. ఇద్ ఆత్మ బగవంతనల్ వాసి, మీ రొపొ మంత ఇన్వల్ మీకున్ టావ సెలె కి? తప్వక్ టావయ్! మీవ మేందొల్ మీ సంతమ్ ఆయొ.</verse>
				<verse number="20">పర్బు మీకున్ తన్వ పరన్ సీసి యేత్త కాడ్కి, మీవ మేందొడె బగవంతన్ మయ్మ తరట్.</verse>
			</chapter>
			<chapter number="7">
				<verse number="1">మొదొల్ మిరట్, ‘వెయ్లొ-మాయ్నల్ మర్మింగ్ ఆయన కి ఆయ్వ?’ ఇంజెర్ నాకున్ పూసి కీతిట్. ఇంకె అద్ సవల్దున్ జవబ్ బతల్ ఇత్తెకె, మర్మింగ్ ఆయ్వల్ అని మర్మింగ్ ఆయ్వక్ మన్వల్ గిర్ చొకొట్నయ్ గొస్టి. బతి లంజెతనమ్నగ కోండె మాయ్వక్ మన్లె, హర్ వొరొన్ గిర్ సంతమ్ బాయ్కొ మందన, అని హర్ వెయ్లొన్ గిర్ సంతమ్ మాడ్సొ మందన.</verse>
				<verse number="2"></verse>
				<verse number="3">బాయ్కొన్ తన్వ మేందొడ్ పొరొ తనకున్ అదికార్ సెలె బతి, తన్వొర్ మాడ్సొన్ అదికార్ మంత. అహ్నె మాడ్సొన్ తన్వ మేందొడ్ పొరొ తనకున్ అదికార్ సెలె బతి, తన్వ బాయ్కొన్ అదికార్ మంత. మాడ్సొ తన్వ వెయ్లొన్ సాటి, అహ్నె వెయ్లొ తన్వొర్ మాడ్సొన్ సాటి జిన్గనిత కామ్ నిబి కియన.</verse>
				<verse number="4"></verse>
				<verse number="5">ఇద్ గొస్టితగ ఆడ్-మాడ్సొ వొరొన్ వొరొర్ వొప్వక్‌నె తాక్వ. బతి బగవంతన్ పార్తన కియ్లె, చొకొట్న మోక పుట్నల్ ఆడ్-మాడ్సొ ఇవిర్ ఆసి వొప్తెకెనె, కహి రోజ్క్ అలగ్ అలగ్ మంద వచొ. అద్ ఆత పెజె, మీవ మన్దున్ ఆపుస పర్వెకె, సయ్తన్ మీకున్ పాప్నగ కోండి కియ్వక్‌నె తిరిసి మీరె మాయన.</verse>
				<verse number="6">ఇద్ ఉంది ఆగె ఆయొ బతి, ఇహిన్ కీతెకె మీకునె చొకొట్ మందంత.</verse>
				<verse number="7">తెర్ బతి, సమ్దిర్ నా దాత్ సడసాట్ మందన ఇన్వలె నావ ఇచ. బతి వొరొర్ ఉంది వరమున్, ఉండె వొరొర్ ఉండె ఉంది వరమున్ పియ్సి, తాక లాగర్. ఇవ్ సమ్దొ వరమ్క్ బగవంతలె సీతొర్.</verse>
				<verse number="8">నా దాత్ సడసాట్ మన్వలె చొకొట్ ఇంజెర్ మర్మింగ్ ఆయ్మకి వూర్కున్ అని రాండె వెయ్లొకున్ వెహ్చెర్ మంతొన్.</verse>
				<verse number="9">బతి తమ్వ మేందొడంగ్ ఆసన్ ఆపుస పర్వెకె మర్మింగ్ ఆయ వచొ. మేందొడంగ్ ఆసనె నించి తల్‌మెలె మాసెర్ మన్వడున్ తెర్ మర్మింగ్ ఆయ్వల్ చొకొట్ మందంత.</verse>
				<verse number="10">అని మర్మింగ్ ఆతుర్ వూర్కున్, “ఆడ్-మాడ్సొ వొరొన్ వొరొర్ సుటి కీసి మన్వ” ఇంజెర్ నన ఆయొ బతి, పర్బుయె ఆగె సీతొర్.</verse>
				<verse number="11">మోక బాయ్కొ తన్వొర్ మాడ్సొన్ సుటి కీతెకె, ఉండె మర్మింగ్ ఆయ్వ సెలెకె, తన్వొర్ మాడ్సొన్ సంగ సాంతితె మీరె మాయన. అని మాడ్సొ గిర్ తన్వ వెయ్లొన్ అద్ తీర్దె కియ్వ.</verse>
				<verse number="12">ఇంకె పర్బు ఆయొ బతి, ననయ్ కడ్మతుర్ సంగ వెహ్వల్ బతల్ ఇత్తెకె, పర్బునగ బరొస ఇర్వల్ బక్తన్, బరొస ఇరొ అద్ వెయ్లొ మత్త ఇంట్. వోన్ సంగ జిన్గని కియ్వల్ తాన్ పసంద్ మత్తెకె, వోర్ తాన్ పార్కత్ సియ్వ.</verse>
				<verse number="13">అని పర్బునగ బరొస ఇర్వల్ వెయ్లొన్, బరొస ఇరొర్ వోర్ మాడ్సొ మత్తొర్ ఇంట్. తాన్ సంగ జిన్గని కియ్వల్ వోన్ పసంద్ మత్తెకె, అద్ వెయ్లొ వోన్ పార్కత్ సియ్వ.</verse>
				<verse number="14">బరొస కియొర్ వోర్ మాడ్సొ, బరొస కియ్వల్ బాయ్కొన్ హిందల్, సుదుడ్ ఆంతొర్. బరొస కియొ అద్ బాయ్కొ, బరొస కియ్వల్ మాడ్సొన్ హిందల్, సుదుడ్ ఆంత. అహన్ జర్గ్‌వెకె సొత్తెకె, మీవుర్ మరి-మియడ్ బే-సుదుడ్ ఆందిర్ బతి, ఇంకె వూర్ సుదుడ్ ఆసిన్ మంతెర్.</verse>
				<verse number="15">యే బాయి! నీవొర్ మాడ్సొన్ బచి కీంతియొ సెలెయొ నీకున్ టావ సెలె. యే దాద! నీవ వెయ్లొన్ బచి కీంతియొ, సెలెయొ నీకున్ టావ సెలె. అదెన్ సాటి నీకున్ పార్కత్ సీంతొన్ ఇంజెర్ నీవ జోడ్తున్ సంగ ఇన్మట్ బతి, పర్బునగ బరొస ఇర్మకి వోర్ నీవొర్ మాడ్సొ సెలెకె నీవ వెయ్లొ పార్కత్ సీక ఇత్తెకె, ఆపుసియ్మట్. బారితెకె, సాంతితె పిసనిర్ ఇంజెరెన్ బగవంతల్ మాకున్ కేయ్తొర్. అదెన్ సాటి, మీవ జోడ్తున్ పసంద్ సెల్వెకె మిరట్ మీరె మాసి పిస్వల్ జురత్ సెలె.</verse>
				<verse number="16"></verse>
				<verse number="17">సమ్దొ చర్చినుర్‌కున్ ఇహిన్ ఆగె సీసెర్ మంతొన్: మీ పర్బు బగవంతల్ మీకున్ బతతున్ సాటి కేయ్సి నేమి కీతొరొ, తాన్ సాటినె పిసట్.</verse>
				<verse number="18">బహన్ ఇత్తెకె, తోల్ కత్రి కియుస్వల్ కార్య కియుస్తొర్ వోర్ బగవంతనగ బరొస ఇర్తెకె, వోర్ తోల్ కత్రి కియుస్వల్ కార్య కియుస్మకి వోన్ దాత్ మన్లె, కోసిద్ కియ్వ. తోల్ కత్రి కియుస్వల్ కార్య కియుస్మకి వోర్, బగవంతనగ బరొస ఇర్తెకె, వోర్ అద్ కార్య కియుస్వ.</verse>
				<verse number="19">బారితెకె, తోల్ కత్రి కియుస్వల్ సెలెకె కియుస్వక్ మన్వడగ బతయ్ సెలె. బతి బగవంతనంగ్ ఆగెంగ్ పియ్సి తాక్వలె ముకె ఆంద్.</verse>
				<verse number="20">హర్ వొరొన్ గిర్ బగవంతల్ బహన్ మనెకె కేయ్తొరొ, అదెనగన్ మునె తాకన.</verse>
				<verse number="21">ఉంది మోక దాసి-పాన్దగ మనెకె నీకున్ బగవంతల్ కేయ్తెకె, అదెన్ బారెతె నిమె పికర్ కియ్మ. బతి దాసి-పాన్దల్ సుటె మాయ్లె మోక పుడ్తెకె, అదెనల్ సుటె మాయ్వల్ చొకొట్న గొస్టి.</verse>
				<verse number="22">మోక దునియతుర్ నీకున్ దాసి-పాన్దె మన్వన్ మోడి సూడనిర్తె, కిరిస్తు నీకున్ మోక్డొ సుటె మాతొన్ మోడి సూడంతొర్. అదె తీర్దె, పర్బు కేయ్నెకె ఇద్ దునియతగ మోక్డొ మన్వల్, కిరిస్తునొర్ దాసి ఆంతొర్.</verse>
				<verse number="23">బగవంతల్ దామ్ సీసి, మీకున్ యేత్త కాడ్కి, మాయ్నలిర్ బూడ్ దాసిర్ ఆసి మన్మట్.</verse>
				<verse number="24">దాదలిర్-బాయిక్నిట్! బగవంతల్ మీకున్ కేయ్తొర్ అస్కె, మిరట్ బహన్ మతిటొ, అదెనగన్ మంజెర్ బగవంతన బక్తితగ బడె మామ్ట్.</verse>
				<verse number="25">కోరొ పేకిక్న గొస్టిత్ బారెతె, పర్బునల్ నాకున్ ఆగె వాయ్మకి. బతి నావ మన్ద గొస్టి మీకున్ వెహ్చెర్ మంతొన్. పర్బున దయతున్ హిందల్ నన వెహ్వడగ బరొస ఇర వచొ.</verse>
				<verse number="26">అద్ బతల్ ఇత్తెకె, ఇద్ ఇంకెడ కస్ట-కాలమున్ పియ్సి, మాయ్నల్ బహన్తె మంతొరెయ్, అహ్నె మన్వల్ చొకొట్.</verse>
				<verse number="27">నీకున్ బాయ్కొ మత్తెకె, తాన్ పార్కత్ సియ్లె కోర్మ. నీకున్ మర్మింగ్ ఆయ్లె మత్తెకె, నిమె మర్మింగ్ ఆయ్లె కోర్మ.</verse>
				<verse number="28">బతి ఉంది మోక నిమె మర్మింగ్ ఆతెకె గిర్, పాప్ ఆయొ. అని కోరొ పేడి మర్మింగ్ ఆతెకె గిర్ పాప్ ఆయొ. తెర్ బతి, మర్మింగ్ ఆతుర జిన్గనితగ వాయ్వలిక్ తక్‌లిబ్క్ మీకున్ వాయ్వ ఇన్వలె నావ ఇచ.</verse>
				<verse number="29">దాదలిర్-బాయిక్నిట్! నన వెహ్వల్ బతల్ ఇత్తెకె, మాకున్ ఉండె వెలె కాలమ్ మెయ్సి సెలె. అదెన్ సాటి, బాయ్కొ మత్తొర్ వోర్, బాయ్కొ సెలె ఇత్తపినయ్, ఇంగెడల్ మునె పర్బున సేవ కియ లాగర్.</verse>
				<verse number="30">ఆడ్వలిర్ ఆడ్సెర్ సెలుర్ ఇత్తపినయ్ మంద లాగర్. కుసితె మన్వలిర్ కుసితె సెలుర్ ఇత్తపినయ్ మంద లాగర్. యేత్వలిర్ యేత్తంగ్ అవ్ తమ్వంగ్ ఆయొంగ్ ఇత్తపినయ్ మంద లాగర్.</verse>
				<verse number="31">ఇద్ దునియతంగ్ వస్తున్ మరట్ వాడకమ్ కియ వచొ బతి, సిరిప్ అవెన్ పొరొన్ మావ దిహన్ ఇర్వ. బారితెకె ఇద్ దునియతగ ఇంకె మన్వల్ సమ్దొ గిర్ మూరె మాయ్వల్ మంత.</verse>
				<verse number="32">మిరట్ ఇద్ దునియతంగ్ గొస్టిన్ బారెతె పికర్ కియ్వక్ మందన ఇంజెర్ కోర్సెర్ మంతొన్. మర్మింగ్ ఆయ్మకి వోర్, ‘నన పర్బున్ బహన్ ఆనంద్ సియన?’ ఇంజెర్ పర్బునంగ్ కామ్కున్ బారెతె సోంచ్ కియ వచొ.</verse>
				<verse number="33">బతి మర్మింగ్ ఆతుర్ వూర్ ఆడ్-మాడ్సొ, ‘తమ వొరొన్ వొరొర్ బహన్ కుసితె ఇరన?’ ఇంజెర్ దునియతంగ్ గొస్టిన్ బారెతె పికర్ కీసెర్ మందంతెర్. అహ్నె మర్మింగ్ ఆయ్మకి అవ్ వెయ్లొక్ సెలెకె కోరొ పేకిక్, ‘తమ్వ మేందొడగ అని తమ్వ ఆత్మతగ బహన్ పవిత్ర మందన అని పర్బున సేవ బహన్ కియన?’ ఇంజెర్ సోంచ్ కియ వచొ.</verse>
				<verse number="34"></verse>
				<verse number="35">ఇద్ మీవ పాయ్దత్ సాటినె వెహ్చెర్ మంతొన్. మీకున్ కోండి కియన ఇంజెర్ ఆయొ. బతి బద్‌తె బరొబర్ ఆందుయొ, అదెన్ పియ్సి మునె సొందన అని దుస్రొక్ బవెన్ పొరొన్ వెలె ఆస కియ్వక్ బర్పుర్ మన్-దిల్తె పర్బున సేవ కియన ఇన్వలె నావ ఇచ.</verse>
				<verse number="36">తె బోరె ఆయి, వొరొర్ తన్వ మియడున్ మర్మిన వహి వీడ్త పెజె, తాన్ మర్మింగ్ కియయ్ లాగర్ ఇంజెర్ సోంచ్ కీంతొర్ ఇంట్. వోన్ పసంద్ వాత తీర్ తానంగ్ మర్మింగ్ కియ వచొ. ఇహిన్ కియ్వల్ పాప్ ఆయొ.</verse>
				<verse number="37">బతి బోరె ఆయి వొరొర్ తన్వ మియడున్ మర్మింగ్ కియ్వ ఇంజెర్ మన్-దిల్తగ నిర్నయ్ కీతొర్ ఇంట్. అహన్ దర్యమ్ కియ్వల్ తనకున్ పసంద్ వాత తీర్ జర్గుస వచొ. అద్ చొకొట్నయ్ కామ్ ఆంద్.</verse>
				<verse number="38">అదెన్ సాటి తన్వ మియడున్ మర్మింగ్ కియ్వల్ చొకొట్న కామ్ కీసెర్ మంతొర్. బతి ఇంకెడ కస్ట-కాలమున్ పియ్సి, మర్మింగ్ కియ్వక్ మన్వల్ గిర్ వెలె చొకొట్న కామ్ కీసెర్ మంతొర్.</verse>
				<verse number="39">వెయ్లొ తన్వొర్ మాడ్సొ పిసి మనల్ వేరి వోన్ బాయ్కొ ఆసి మందంత. బతి వోన మరన్ ఆత పెజె, తనకున్ పసంద్ వాతొన్ తుంగ్లె రాండె వెయ్లొన్ హక్ మంత. బతి అద్ సిరిప్ పర్బునొర్ బక్తనె తుంగన.</verse>
				<verse number="40">తెర్ బతి అద్ వెయ్లొ రాండె ఆసి మత్తెకెన్, బగవంతనల్ ఆసిర్‌వాద్ యేతంత ఇన్వల్ నావ సోంచ్. మీకున్ వెహ్వలిక్ ఇవ్ సమ్దొన్ గిర్ నహ్గ మన్వల్ బగవంతన పవిత్ర ఆత్మతెన్ వెహ్తొన్ ఇంజెర్ నాకున్ వాటె మాంత.</verse>
			</chapter>
			<chapter number="8">
				<verse number="1">ఇంకె పేన్క్‌నంగ్ మూర్తినగ అర్పన కీత అదెన్ తిన్వల్ బారెతె, మా సమ్దిర్‌కున్ గియన్ మంత ఇన్వల్ మాకున్ టావ. ఇద్ గియన్ గర్వతె పోకె మానల్ మాయ్నలిర్‌కున్ కీంత. బతి పెర్మ దుస్రుర్ మాయ్నలిర్ బరొసతగ యెద్గ్‌లె కామి సీంత.</verse>
				<verse number="2">తనకున్ సమ్దొ టావయ్ ఇంజెర్ బోరె ఇందనుర్తె, బగవంతల్ వోన్ బతల్ కరియన ఇంతొరొ అదెన్ వోర్, ఉండె గిర్ కరి కియ్మకి ఇంజెర్ సమ్జె మాయన.</verse>
				<verse number="3">బతి బగవంతన్ వొరొర్ పెర్మ కీసెర్ మంతొర్ ఇత్తెకె, బగవంతన్ వోర్ టావయె.</verse>
				<verse number="4">తె పేన్క్‌నంగ్ మూర్తినగ అర్పన కీతతున్ తిన్వల్ బారెతె బతల్ కియన? బగవంతల్ వొరొరె జీవ వాలె ఆందుర్ అని ఇద్ దునియతగ మన్వలిక్ పేన్క్‌నంగ్ మూర్తింగ్ సమ్దొ జీవ సెలెంగ్ అవె ఆందుంగ్ ఇంజెర్ మాకున్ టావ.</verse>
				<verse number="5">తెర్ బతి హాబడగన్ ఆయి, బొమిత్ పొరొన్ ఆయి పేన్క్ ఇంజెర్ కేయ్వలిక్ వెలెన్ మంతంగ్. అని పర్బుర్ ఇంజెర్ కేయ్వలిర్ గిర్ వెలెటిర్ మంతెర్. బతి మాకున్ వొరొరె బగవంతల్ మంతొర్ అని వోరె మా బాబొ ఆందుర్. వోన్గటలె సమ్దొ గడె మాతంగ్ అని వోన్ సాటినె మరట్ మంతట్. అహ్నె మాకున్ పర్బు వొరొరె మంతొర్ అని వోరె యేసు కిరిస్తు ఆందుర్. వోన్ హిందలె, సమ్దొ గడె మాతంగ్ అని మరట్ గిర్ వోన్ హిందలె, జీవతె మంతట్.</verse>
				<verse number="6"></verse>
				<verse number="7">బతి సమ్దిర్‌గ ఈతల్ గియన్ సెలె. పూన-పూని వాతుర్ కహితుర్ బక్తలిర్ ఇదెన్ మునె వేరి, కరల్ పేన్క్ ఇంజెర్ మూర్తిన్ పూజ కీసెర్ మత్తెర్. తె ఇంకె గిర్ వూర్ తమ తిన్వల్ కానె మూర్తిన్ అర్పన కీత ఆంద్ ఇంజెర్ తింతెర్. వూర్ తమ్వంగ్ మన్-దిల్క్‌నగ కమ్జొర్ బరొస వాలిర్ ఆత కాడ్కి, బే-సుదుడ్ ఆతొమ్ ఇంజెర్ సోంచ్ కీంతెర్.</verse>
				<verse number="8">బతి మరట్ అద్ కానెతున్ తిన్వడున్ హిందల్ బగవంతన్ లంగ్ ఆయ్వట్ అని తిన్వెకె సొత్తెకె గిర్ బగవంతన్ కరుమ్ ఆయ్వట్.</verse>
				<verse number="9">బతి మీకున్ మన్వల్ ఇద్ మోక్డొ-పాన్దున్ పియ్సి, ఉండె గిర్ బరొసతగ కమ్జొర్ మన్వలిర్‌కున్, మిరట్ అడ్డమ్ ఆయ్వక్‌నె సూడట్.</verse>
				<verse number="10">బారితెకె, నిహ్గ మన్వల్ గియన్తున్ పియ్సి, పేన్క్‌నంగ్ మూర్తినగ అర్పన కీత అదెన్ తిన్లె ఉచ్చి మనెకె, బోరె వొరొర్ నీకున్ సూడ్తొర్ ఇన్. వోర్ తన్వ మన్-దిల్తగ ఉండె ఇచుర్ బరొస కమి వాలె ఆసి, అద్ కానెతున్ తిన్లె దర్యమ్ కీంతొర్.</verse>
				<verse number="11">తె కిరిస్తు బోన్ సాటితె మరన్ ఆతొరొ, ఆతొర్ బరొసతగ కమ్జొర్ వాలె నీవ గియన్తున్ పియ్సి నాసెడమ్ ఆంతొర్.</verse>
				<verse number="12">ఇద్ తీర్దె, దాదలిర్-బాయికున్ ఉల్ట పాప్ కియ్వడున్ హిందల్, అని గటి-దీర్య సెలె అద్ మన్-దిల్తున్ నొయుస్వడున్ హిందల్, మిరట్ కిరిస్తున్ ఉల్ట పాప్ కీతుర్ ఆంతిట్.</verse>
				<verse number="13">అదెన్ సాటి సవింగ్ తిన్వడున్ హిందల్, నావొర్ దాదన్ సెలెకె బాయిన్ బరొసతల్ బూడ్ అరుస్నల్ మంద్కతె, వూర్ అహన్ అర్వక్ మన్లె, అవ్ సవిన్ బస్కెన్ తినొన్.</verse>
			</chapter>
			<chapter number="9">
				<verse number="1">పసంద్ వాత అద్ కియ్లె నాకున్ హక్ సెలె కి బతల్? తప్వక్ హక్ మంత! నన అపొస్‌తుల్‌త ఆయొన్ కి? తప్వక్ అపొస్‌తుల్‌త ఆందున్. మా పర్బు ఆయ్వల్ యేసున్ నన సూడ్మకి కి? తప్వక్ సూడ్తొన్! నన పర్బున్ సాటి కీత సేవత పండి మిరట్ ఆయ్విట్ కి? తప్వక్ మిరటె అద్ పండి ఆందిట్!</verse>
				<verse number="2">మోక దుస్రుర్‌కున్ నన అపొస్‌తుల్‌త ఆయ్వెకె గిర్ మీకున్‌తె అపొస్‌తుల్‌త ఆందున్. పర్బునొర్ అపొస్‌తుల్‌త ఆందున్ ఇన్వడ మోర్దున్ దాత్ మిరటె నిసని ఆసి మంతిట్.</verse>
				<verse number="3">నా అదికార్దున్ బారెతె సవల్ కియ్వలిర్‌కున్ నన వెహ్వల్ జవబ్ ఇద్ ఆంద్:</verse>
				<verse number="4">తిన్లె-ఉన్లె మాకున్ హక్ సెలె కి? తప్వక్ హక్ మంత!</verse>
				<verse number="5">కడ్మతుర్ అపొస్‌తుల్క్, పర్బునుర్ తముక్ అని పేతురు, వీర్ సమ్దిర్ గిర్ పర్బునగ బరొస ఇర్వల్ తన్వ తన్వ బాయ్కొన్ సంగ సేవత యాత్ర కీంతెర్. తె మాకున్ ఆతల్ హక్ సెలె కి? తప్వక్ హక్ మంత!</verse>
				<verse number="6">బర్నబల్ అని నన వెహ్త బోద కేంజ్తుర్ వూర్గటల్ మావ జిన్గనిత్ సాటి తల్క్‌వల్ హక్ సెలె కి? తప్వక్ హక్ మంత!</verse>
				<verse number="7">బోరె ఆయి కుద్ తన్వంగ్ కొతంగ్ కర్చి కీసెర్, సిపాయిన నవ్కరి కీసెర్, దలమ్నగ కామ్ కీంతొర్ కి? బోరె కియొర్! ఆంగుర్క్‌న వాడి ఉర్సి, అవెన పండి తిన్వక్ బోరె మంతొర్ కి? బోరె మనొర్! మందతున్ మెహ్చెర్, బోరె గాయ్కి పాల్ ఉన్వక్ మందంతొర్ కి? బోరె మనొర్!</verse>
				<verse number="8">ఇవ్ గొస్టింగ్ దునియతుర్ మాయ్నలిర సోంచున్ పియ్సి ఇంతొన్ కి? అసలె ఇనొన్! బతి మోసెన కానున్తగ గిర్ ఇదెన్ బారెతె, “కడతగ పాతి పుహ్వల్ కోందతున్ ముస్కె దొస్వ” ఇంజెర్ లిహి కీసి మంత. తె బగవంతల్ సిరిప్ అవ్ కోందన్ సాటినె ఇద్ గొస్టి వెహ్తొర్ కి? అసలె వెహ్మకి!</verse>
				<verse number="9"></verse>
				<verse number="10">తె మా సాటినె ఇద్ గొస్టి వెహ్చెర్ మంతొర్. బహన్ ఇత్తెకె, వావ్టె ఊడ్వల్ మాయ్నల్ ఆసతె ఊడ లాగర్. కడతగ పాతి పుహ్వల్, ‘ఇద్ పంటతగ ఈస యేచ్చెర్ మంతొన్’ ఇంజెర్ ఆసతె పాతి పుహ లాగర్.</verse>
				<verse number="11">మమొట్ మీ రొపొ ఆత్మత బావ్-బక్తి ఇన్వల్ విజ వీత్‌తొమ్. తె మా మేందొడున్ జురత్ మన్వల్ కానె-యేర్ ఇన్వలిక్ చీజ్క్ మిరట్ సీతెకె, యేత్వల్ తప్ ఆంద్ కి? అసలె తప్ ఆయొ!</verse>
				<verse number="12">దుస్రుర్ ఈతల్ హకున్ వాప్రి కీసి, మిహ్గ ఈస యేత్తెకె, మాకున్తె మిహ్గటల్ ఈస యేత్లె, ఉండె అదిక్ హక్ మందంత. తెర్ బతి, ఇద్ అదికార్దున్ మమొట్ వాప్రి కియ్మకి. కిరిస్తున చొకొట్న కబుడ పచర్తగ బవె అడ్‌చంద్క్ వాయ్వ ఇంజెర్ సమ్దొన్ వోర్చెర్ మంతొమ్.</verse>
				<verse number="13">మందిర్తగ కామ్ కియ్వలిర్ మందిర్తగ వాయ్వల్ కానె తింతెర్ అని బలిదాన్ సియ్వల్ బొవ్లతగ కామ్ కియ్వలిర్ తాన్గ సీతంగ్ అర్పననగ ఈస యేతంతెర్.</verse>
				<verse number="14">అద్ తీర్దె చొకొట్న కబుర్ పచర్ కియ్వలిర్ అదెన్ హిందల్, పిసన ఇంజెర్ పర్బు ఆగె సీతొర్.</verse>
				<verse number="15">బతి ఇద్ హకున్ నన వాప్రి కియ్మకి. నా సాటి మిరట్ అహన్ కియన ఇంజెర్ ఇదెన్ లిహి కీసెర్ సెలొన్. మిహ్గటల్ మదత్ యేచ్చి, నావ డగుర్-పాన్దున్ సొడుస్వడున్ తెర్, నావ పరన్ సొన్వల్ చొకొట్ మందంత.</verse>
				<verse number="16">నన చొకొట్న కబుర్ పచర్ కియ్వడున్ హిందల్, పోకె మాయ్లె కారన్ బతయ్ సెలె. బారితెకె, ఇద్ కబుడున్ పచర్ కియ్వల్ జిమ నా పొరొ ఇర్సి మంత. అయ్యొ! నన చొకొట్న కబుర్ పచర్ కియ్వెకె దాకతె, నాకున్ తక్‌లిబ్ వాంత.</verse>
				<verse number="17">ఇద్ కామున్ నన ఇస్టమ్‌నె కీకతె నాకున్ ఇనమ్ పుటంత. ఇస్టమ్‌నె కియ్వెకె గిర్ కామున్ మునె తాకుస్వల్ జిమ బగవంతల్ నా పొరొ ఇర్తొర్.</verse>
				<verse number="18">ఇదెన్ హిందల్, నావ హకున్ వాప్రి కీసి బవెన్తె నన యేతనయొ, అవెన్ యేచ్చెర్ సెలొన్. తె, నాకున్ బద్ ఇనమ్ పుటంత? జుల్మతె ఆయ్వ, నావ ఇచతె నన చొకొట్న కబుర్ పచర్ కియ్వలె, నాకున్ పుట్వల్ ఇనమ్ ఆంద్.</verse>
				<verse number="19">నన మోక్డొ మన్వల్ మాయ్నన ఆందున్. బతి వెలెటిర్కున్ పర్బునగ తరన ఇంజెర్ సమ్దిర్‌కున్ నావ నన దాసిన ఆతొన్.</verse>
				<verse number="20">యూదుల్కున్ పర్బునగ తర్లె, వూర్ మోడిన్ నన పిస్తొన్. మోసెన కానున్తున్ పియ్సి తాక్వలిర్‌కున్ పర్బునగ తర్లె, అద్ కానున్తున్ పియ్సి తాక్వల్ జురత్ సెల్వెకె గిర్ అదెన్ పియ్సి తాక్తొన్.</verse>
				<verse number="21">అదె తీర్దె, దుస్రొక్ జాతినుర్కున్ పర్బునగ తర్లె, యూదుల్క్‌న దర్మత కానున్తున్ పియ్సి ఆయ్వ, వూర్ దుస్రుర్ మోడిన్ పిస్తొన్. ఇత్తెకె, బగవంతన కానున్ పియ్సి తాకొర్ వోన ఆయొన్ బతి, కిరిస్తున గొస్టిత్ హిందల్ అద్ కానున్తున్ పియ్సి తాక్తొన ఆందున్.</verse>
				<verse number="22">బరొసతగ కమి వాలిర్కున్ పర్బునగ తర్లె, వూర్కున్ బూడ్ అరుస్వలిక్ కామ్క్ బవె నన కియ్మకి. బద్ తెర్ ఉంది తీర్దె కహితుర్కున్ తెర్ బచి కియన ఇంజెర్, సమ్దిర్ సాటి సమ్దొ తీర్క్‌నె మారితొన్.</verse>
				<verse number="23">వూర్ బరొబర్ చొకొట్న కబుడంగ్ ఆసిర్‌వాద్క్‌నగ ఈస యేతన ఇంజెరెన్ అవ్ సమ్దొ కీతొన్.</verse>
				<verse number="24">విత్వల్ పోటితగ వెలెటిర్ వితంతెర్ బతి, వొరొనె ఇనమ్ పుటంత ఇంజెర్ మీకున్ టావ సెలె కి? తప్వక్ మీకున్ టావయ్! అదెన్ సాటి, ఆతల్ ఇనమ్ పుటన ఇన్వల్ ఆసతె విత్తట్.</verse>
				<verse number="25">అద్ పోటితగ విత్వల్ హర్ వొరొర్ తన్వ తన సమ్దొనగ జరబ్నె ఇరంతొర్. మూరె మాసి సొన్వల్ ఇనమ్న కిరిటున్ మెయ్లెనె, వూర్ తమ్వ తమ జరబ్నె ఇర్తెకె, బస్కెన్ మూరె మాయొ అద్ ఇనమ్న కిరిటున్ మెయ్లె, మావ మరట్ ఉండె బచొర్ జరబ్నె మంద లాగర్.</verse>
				<verse number="26">అదెన్ సాటి, వడిదున్ పిసల్ పాతపినయ్ నన పాసెర్ సెలొన్. బతి నన యెవ్‌వల్ జాగతెకె నీటమ్ సూడ్సినె, బరొబర్ విచ్చెర్ మంతొన్. బారితెకె, దుస్రుర్‌కున్ పచర్ కీత పెజె, ననయ్ అద్ పోటితగ కామి సియ్వక్ ఆంతొనొ బతలొ ఇంజెర్, నావ నన మేందొడున్ జరబ్నె ఇర్సెర్ మంతొన్.</verse>
				<verse number="27"></verse>
			</chapter>
			<chapter number="10">
				<verse number="1">దాదలిర్-బాయిక్నిట్! ఇద్ గొస్టి మీకున్ కరె మాయ్వక్ మన్వల్ నాకున్ పసంద్ సెలె. అద్ బతల్ ఇత్తెకె, మావుర్ తొత్తుర్ టెపత దడ్మితె మత్తెర్. అని వూర్ సమ్దిర్ మోసెన్ పెజెయ్ సమ్దుర్‌తున్ నడ్డుమ్‌నల్ తాక్సెర్ టెపతగ అని సమ్దుర్‌తగ బాప్తిస్‌మ యేత్తపినయ్ జర్గ్‌త.</verse>
				<verse number="2"></verse>
				<verse number="3">మా దాత్ వూర్ సమ్దిర్ బగవంతల్ సీత ఉంది తీర్ద కానె తిత్తెర్ అని యేర్ ఉటెర్. వూర్ సాటి బండతల్ యేర్ సియ్వలె, వూర్ సంగ వాతొర్. వోరె కిరిస్తు ఆందుర్.</verse>
				<verse number="4"></verse>
				<verse number="5">బతి వూర్గటల్ వెలెటిర్ బగవంతన్ ఆనంద్ సీనల్ పిస్వ కాడ్కి, అవ్ బోడి గుటనగ మార్తెర్.</verse>
				<verse number="6">వూర్ కోర్త తీర్ మరట్ కరబ్నన్ కోర్వ ఇంజెర్ ఇవ్ గట్నంగ్ మాకున్ నమునన్ మోడి మంతంగ్.</verse>
				<verse number="7">వూర్గటల్ కహితుర్ మూర్తిన పూజ కీత తీర్, మిరట్ కియ్మట్. వూర్ బారెతె దర్మ-గ్రంత్‌నగ, “పేన్క్‌నగ అర్పన కీతన్ తిందన్ సాటి అని ఉండన్ సాటి ఉత్తెర్. అని తేచ్చి యేంద్‌తెర్” ఇంజెర్ లిహి కీసి మంత.</verse>
				<verse number="8">అని మరట్ వూర్ దాత్ లంజెతనమ్ కియ్వక్ మంద్కట్. వూర్గటల్ కహితుర్ లంజెతనమ్ కీత కాడ్కి, ఉందియ్ దివొస్నె వీస మూంద్ హజర్క్ (23,000) మాంది మార్తెర్.</verse>
				<verse number="9">అని మరట్ పర్బున హవడ్ సూడ్వక్ మంద్కట్. వూర్గటల్ కహితుర్ పర్బున హవడ్ సూడ్త కాడ్కి, వేలి ఊమ్సి మార్తెర్.</verse>
				<verse number="10">మిరట్ వూర్ మోడి గొల్గ్‌మట్. వూర్గటల్ కహితుర్ గొల్గ్‌సి, జీవ యేత్వల్ దూతన కెయ్దె నాసెడమ్ ఆతెర్.</verse>
				<verse number="11">ఇవ్ గట్నంగ్ మాకున్ నమునన్ మోడి మందన ఇంజెర్ వూర్కున్ జర్గ్‌తంగ్. ఇద్ కలిత ఆక్రిత గట్కతె మన్వలిర్ మాకున్ దమ్కి సియ్లెనె, ఇవ్ లిహి కీసి మంతంగ్.</verse>
				<verse number="12">అదెన్ సాటి తన బగవంతన బక్తితగ బరొబర్ మంతొన్ ఇన్వల్ బూడ్ అర్వక్‌నె దిహన్తె మందన.</verse>
				<verse number="13">పాప్ కియుసన్ సాటి పుట్వలిక్ ఆసంగ్ మా సమ్దిర్‌కున్ తప్వక్ వాంతంగ్. బతి బగవంతల్ బరొసతొర్ ఆందుర్. అని మిరట్ సోసి కియ పర్వడున్ తెర్ అదిక్ ఆసనగ అర సియొర్. అచొరె ఆయ్వ, అవెనల్ తపుస్లె సరి గిర్ బగవంతల్ తెరియంతొర్.</verse>
				<verse number="14">అదెన్ సాటి లాడ్నుర్ దాదలిర్-బాయిక్నిట్! మూర్తిన పూజనల్ లంగ్ మంట్.</verse>
				<verse number="15">మిరట్ బుదివంతలిర్ ఆందిట్ ఇంజెర్ ఇహిన్ వడ్క్‌సెర్ మంతొన్. నన వెహ్వలికున్ బారెతె మిరటె నిర్నయ్ యేతన.</verse>
				<verse number="16">పర్బున సుదుడ్ కార్యతగ, బగవంతన్ దనెవాద్ వెహ్చి, చంబుతల్ ఆంగుర్ రస ఉంటట్ అస్కె, కిరిస్తున నెతుడగ ఈస యేత్తుర్ ఆంతట్. అని సారితున్ ఉరుసి తింతట్ అస్కె, కిరిస్తున మేందొడగ ఈస యేత్తుర్ ఆంతట్.</verse>
				<verse number="17">మరట్ సమ్దిర్ గిర్ అద్ ఉందియ్ సారితగ ఈస యేచ్చెర్ మంతట్. ఉంది సారి ఆత కాడ్కి, వెలెటిర్ ఆయ్వలిర్ మరట్ ఉందియ్ మేందొల్ ఆసి మంతట్.</verse>
				<verse number="18">ఇజ్రయేల్ పర్జత నేకిత్ పియ్సి, బగవంతన్ అర్పన కీత కానెతున్ తిన్వల్, బగవంతన పార్తన-వింతి కియ్వడ లెకతగన్ వాంతొర్. ఇత్తెకె బూర్తె పేన్క్‌నంగ్ మూర్తిన బొవ్లతగ అర్పన కీతంగ్ తింతెరొ, వూర్ గిర్ అవెన పూజ కీతుర లెకతె వాంతెర్. అదెన్ సాటి, మూర్తిన్ అర్పన కియ్వల్ అని అవెన పూజ కియ్వల్ బూత్క్‌న పూజ కీతొన లెకతె వాంత ఇంజెర్ వెహ్చెర్ మంతొన్. మిరట్ బూత్క్‌న పూజతగ ఈస యేత్వల్ నాకున్ పసంద్ సెలె.</verse>
				<verse number="19"></verse>
				<verse number="20"></verse>
				<verse number="21">మిరట్ పర్బున తిన్వల్-ఉన్వల్ సుదుడ్ కార్యతగ అని బూత్క్‌న నివొద్న ఉన్వల్-తిన్వల్ కార్యతగ ఈస యేత పర్విట్.</verse>
				<verse number="22">ఇహిన్ కీకట్‌తె పర్బున్ సోంగ్ వాయుస్వలిర్ ఆంతట్. వోర్ పర్బున్ తెర్ తాకద్ వాలిర్ ఆందట్ కి బతల్? అసలె ఆయ్వట్!</verse>
				<verse number="23">‘మరట్ బతల్ గిర్ కియ వచొ’ ఇంజెర్ మిరట్ ఇంతిట్. అద్ కరలె బతి, సమ్దొ మా సాటి చొకొట్నంగ్ ఆయొంగ్. మరట్ బతల్ గిర్ కియ వచొ బతి, సమ్దొ మరట్ యెద్గ్‌లె కామి సియొంగ్.</verse>
				<verse number="24">బోరె ఆయి తన్వ చొకొటున్ సాటినె ఆయొ బతి, దుస్రుర చొకొటున్ సాటి గిర్ సూడన.</verse>
				<verse number="25">హాటుమ్నగ కాడ్గి వొమ్వలిక్ బవ్ సవింగ్ గిర్ మిరట్ తింద వచొ. తిందన కి తిన్వ ఇంజెర్ మన్-దిల్తగ మిరట్ సోంచ్ కియ్మట్.</verse>
				<verse number="26">బారితెకె, “దర్తురి అని తాన్గ మన్వల్ సమ్దొ గిర్ బగవంతనంగె ఆందుంగ్” ఇంజెర్ లిహి కీసి మంత.</verse>
				<verse number="27">పర్బున్ నమ్‌మకి వోర్ జేవున్ కియ్లె కేయ్తెకె, మీకున్ సొన్వల్ మన్ మత్తెకె, సొంట్. అని అగ సొత్త పెజె, మీకున్ బతల్‌తె వహ్డి కీంతెరొ, అదెన్ బారెతె తిందన కి తిన్వ ఇంజెర్ మన్-దిల్తగ మిరట్ సోంచ్ కియ్వక్‌నె దనెవాద్ వెహ్చి తిందన.</verse>
				<verse number="28">బారితెకె, మీవ మన్-దిల్తున్ పియ్సి, మిరట్ బతల్ గిర్ కియ వచొ. బతి మిరట్ బగవంతన్ దనెవాద్ వెహ్త పెజె, బోరె ఆయి మీ సంగ, ‘పేన్క్‌నగ అర్పన కీత అద్ కానె ఆంద్’ ఇంజెర్ వెహ్తొర్ ఇంట్. అస్కె వోన్ సాటి అని వోన మన్-దిల్తున్ సాటి, అదెన్ తిన్మట్. బారితెకె, ఇహిన్ తిన్వల్ మీకున్ బతయ్ నుక్సన్ కియొ బతి, వెహ్వన మన్-దిల్ మీవ తస్వ కీనల్ మందంత.</verse>
				<verse number="29"></verse>
				<verse number="30"></verse>
				<verse number="31">అదెన్ సాటి, మిరట్ కానె తిన్వల్, యేర్ ఉన్వల్ బతల్ కీతెకె గిర్ బతి, బగవంతనె డగుర్-పాన్ వానల్ కీమ్ట్.</verse>
				<verse number="32">ఇహిన్ మిరట్ కియ్వల్ యూదుల్కునె ఆయి, దుస్రొక్ జాతినుర్కునె ఆయి, బగవంతన చర్చితుర్‌కునె ఆయి, అడ్డమ్ వాయ్వక్‌నె సూడట్.</verse>
				<verse number="33">ఇహిన్ నన గిర్ నావ పాయ్దత్ సాటి సూడ్వక్‌నె, వెలెటిర్ బచె మాయన ఇంజెర్ వూర పాయ్దత్ సాటి, సమ్దొ గొస్టినగ సమ్దిర్‌కున్ ఆనంద్ సీసెర్ మంతొన్.</verse>
			</chapter>
			<chapter number="11">
				<verse number="1">నన కిరిస్తున్ మోడి తాక్త తీర్ మిరట్ గిర్ నా మోడి తాకట్.</verse>
				<verse number="2">సమ్దొ గొస్టినగ మిరట్ నాకున్ హేతు కీసెర్, నన అందుస్తంగ్ బోదన్ పియ్సి తాక్సెర్ మంతిట్ ఇంజెర్ మీకున్ మెచ్చెర్ మంతొన్.</verse>
				<verse number="3">హర్ మాయ్నన్ కిరిస్తు తలత్ మోడి మంతొర్. హర్ వెయ్లొన్ తానొర్ మాడ్సొ తలత్ మోడి మంతొర్. అని కిరిస్తున్ తలత్ మోడి బగవంతల్ మంతొర్ ఇన్వడున్ మిరట్ కరి కియన ఇంజెర్ కోరంతొన్.</verse>
				<verse number="4">మాయ్నల్ బోరె ఆయి, తన్వ తల ముచ్‌చి పార్తన కీంతొరొ సెలెకె బగవంతల్ వెహ ఇతతున్ వెహంతొరొ, వోర్ మాయ్నల్ తన్వ తలత్ మోడి మన్వల్ కిరిస్తున్ సిర్మిందింగ్ కీంతొర్.</verse>
				<verse number="5">బతి బదె ఆయి, వెయ్లొ తన్వ తలతున్ ముచ్వక్ పార్తన కియ్వల్ సెలెకె, బగవంతల్ వెహ ఇతతున్ వెహ్వల్ కీంతయొ, అద్ వెయ్లొ తన్వ తలత్ మోడి మన్వల్ మాడ్సొన లజ వోంత. అద్ వెయ్లొ తన్వ తల బోడి కీత లెకతె వాంత.</verse>
				<verse number="6">వెయ్లొ తలతున్ ముచ్వక్ మత్తెకె, అద్ తన్వంగ్ కెల్క్ కత్రి కియుసన. ఉంది మోక కెల్క్ కత్రి కియుస్వలె ఆయి, బోడి కియుస్వలె ఆయి వెయ్లొన్ సిర్మిందింగ్ కీతెకె, అద్ తప్వక్ తలతున్ ముచన.</verse>
				<verse number="7">మాయ్నల్ బగవంతన రూప్ అని మయ్మతె మత్త కాడ్కి, తలదున్ ముచ్వ. బతి వెయ్లొన్ హిందల్ మాయ్నన్ మయ్మ వాసెర్ మంత.</verse>
				<verse number="8">బారితెకె, మాయ్ననలె మొదొల్ వెయ్లొ వాత బతి, వెయ్లొనల్ మొదొల్ మాయ్నల్ పుట్మకి.</verse>
				<verse number="9">అని వెయ్లొ, మాయ్నన్ సాటినె గడె మాత బతి, మాయ్నల్, వెయ్లొన్ సాటి గడె మాయ్మకి.</verse>
				<verse number="10">ఇద్ కారన్తున్ హిందల్ అని, బగవంతనుర్ దూతలిర్ సూడ్వడున్ హిందల్ వెయ్లొ, మాయ్నన అదికార్దున్ బూడ్ మంతొన్ ఇంజెర్ తొహ్లె, తన్వ తలదున్ ముచన.</verse>
				<verse number="11">బతి పర్బునుర్ బక్తలిర్‌గ వెయ్లొనల్ అలగ్ మాయ్నల్ సెలొర్ అని మాయ్ననల్ అలగ్ వెయ్లొ సెలె.</verse>
				<verse number="12">బారితెకె వెయ్లొ మాయ్ననల్ గడె మాత తీరె, మాయ్నల్ గిర్ వెయ్లొనల్ జల్మ ఆసెర్ మంతొర్. బతి సమ్దొన పుట్‌-గడ్నుక్ బగవంతనలె ఆత.</verse>
				<verse number="13">తె ఇంకె వెయ్లొ తన్వ తల ముచ్వక్‌నె బగవంతన్ పార్తన కియ వచొ కి? మిరటె నిర్నయ్ కీమ్ట్.</verse>
				<verse number="14">మాడ్స తలదగ కెల్క్ బెర్సుస్‌వల్ సిర్మిందింగ్ కియ్వల్ గొస్టి ఇంజెర్ మీకున్ టావయ్ కి?</verse>
				<verse number="15">బగవంతల్ వెయ్లొన్ తలదంగ్ కెల్క్ కొంగుత్ దాత్ ముచ్లె సీతొర్. అదెన్ సాటి, వెయ్లొ అవ్ కెల్కున్ బెర్సుస్‌వల్ తాన్ డగుర్-పాన్ సీంత.</verse>
				<verse number="16">మోక మీ నడ్డుమ్ బోరె జగ్డ-పోయ్టల్ మందనుర్తె, మమొట్ ఇహిన్ బోద కీంతొమ్ అని బగవంతన చర్చితుర్ ఇవ్ నేకింగ్ పియ్సి, తాకంతెర్ ఇంజెర్ వోర్ కరి కియన.</verse>
				<verse number="17">మిరట్ మీ చర్చితుర్ సంగ మీరె మాయ్వల్ చొకొట్ కియ్వడున్ తెర్ వెలె నుక్సనె కీసెర్ మంత. అదెన్ సాటి ఇవ్ సూచనంగ్ మీకున్ మెచన్ సాటి లిహి కీసెర్ సెలొన్.</verse>
				<verse number="18">మొదొడ గొస్టి బతల్ ఇత్తెకె, మీకున్ అర్సి వాయ్వ సొంజి, మిరట్ చర్చితుర్ సంగ మీరె మాంతిట్ అస్కె, పాల్టింగ్ ఆసెర్ మంతిట్ ఇంజెర్ కేంచెర్ మంతొన్. ఇదెనగ జరతెర్ కరల్ మంద వచొ ఇంజెర్ నమంతొన్.</verse>
				<verse number="19">మిహ్గ మన్వలిక్ పాల్టిన్ పియ్సి బగవంతల్ బోన్ మెచంతొర్ ఇన్వల్ దుస్రుర్‌కున్ కరె మాయ వచొ కి? అసలె కరె మాయొ!</verse>
				<verse number="20">ఇహిన్ మన్వలిర్ మిరట్, చర్చితుర్ సంగ మీరె మాత పెజె, పర్బున సుదుడ్ కార్యతగ బరొబర్ ఈస యేత పర్విట్.</verse>
				<verse number="21">బారితెకె, మిరట్ అద్ సుదుడ్ జేవున్ కీనెకె, మిహ్గటల్ కహితుర్ దుస్రుర్‌కున్ పటి కియ్వక్‌నె, పెటిమెన్ తింతెర్-ఉంటెర్. బతి ఇదెన్ హిందల్, కడ్మతుర్ కరుతె మంద లాగర్.</verse>
				<verse number="22">మిరట్ తిన్లె-ఉన్లె మీవంగ్ రొహ్క్-రచంగ్ సెలెంగ్ కి? బగవంతన చర్చితుర్‌కున్ ఉల్ట ఆసి, గరిబ్ లోకుర హిజత్ బారి వోంతిట్? ఈతల్ గొస్టితున్ హిందల్ మీకున్ మెచన కి? నన అసలె మెచొన్!</verse>
				<verse number="23">నన మీకున్ వెహ్త బోద పర్బు నాకున్ సీత ఆంద్. పర్బు ఆయ్వల్ యేసు తనకున్ దుస్రుర కెయ్దె హవ్లి కీత రాతున్, ఉంది సారితున్ పియ్సి, బగవంతన్ దనెవాద్ వెహ్తొర్.</verse>
				<verse number="24">అని తాన్ ఉరుసి వూర్గ సీసెర్, “ఇద్ మీకున్ బచి కియ్లె నన అర్పన సియ్వల్ నావ మేందొడ నిసని ఆంద్. మీరె మాసి తిన్వల్ ఇద్ కార్య నావ హేతుత్ సాటి కీసెర్ మంట్” ఇంజెర్ వెహ్తొర్.</verse>
				<verse number="25">అని అద్ తీర్దె తిత పెజె, ఆంగుర్ రసత చంబు పియ్సి, “ఇద్ రస మీ సాటి, నన సియ్వల్ నెతుడ నిసని ఆంద్. ఇదెన్ హిందల్ బగవంతల్ మాయ్నలిర్ సంగ పూన నియమ్ టరి కీతొర్. ఇదెన్ ఉనెకె హర్ గట్క నాకున్ హేతు కియన” ఇంజెర్ వెహ్తొర్.</verse>
				<verse number="26">మిరట్ ఇద్ సారితున్ తిన్వల్ అని ఇద్ చంబుత ఆంగుర్ రసతున్ ఉన్వల్ హర్ గట్క, పర్బున మరన్తున్, వోర్ వానల్ వేరి, పచర్ కీసెర్ మందంతిట్.</verse>
				<verse number="27">అదెన్ సాటి పర్బున ఇచ తీర్, బోర్తె బరొబర్ తాక్వక్‌నె, ఇద్ సారితున్ తింతొరొ, సెలెకె పర్బున చంబుతల్ ఇద్ ఆంగుర్ రస ఉంటొరొ వోర్, పర్బున నెతుడున్ అని మేందొడున్ మాని కియ్వ కాడ్కి, చర్చితుర్‌కున్ ఉల్ట పాప్ కీతొర్ ఆంతొర్.</verse>
				<verse number="28">ఇద్ కారన్తె, హర్ వొరొర్ గిర్ తన్వ తన బహన్ మంతొర్ ఇన్వల్ పరిక్స కీసి, అద్ సారితున్ తింద లాగర్ అని అద్ చంబుత రస ఉండ లాగర్.</verse>
				<verse number="29">బారితెకె పర్బున మేందొడున్ బారెతె బరొబర్ సోంచ్ కియ్వక్‌నె, అదెన్ తిన్వల్-ఉన్వల్ తన్వ పొరొ సిక్స వాయ్లెకె, తింతొర్ అని ఉంటొర్.</verse>
				<verse number="30">అదెన్ సాటినె, మీ రొపొ వెలెటిర్ కమ్జొర్ వాలిర్ ఆతెర్, రోగెటలిర్ ఆతెర్ అని కహితుర్ మార్తెర్ గిర్.</verse>
				<verse number="31">బతి మావ మరట్ మొదొలె దిహన్తె పరిక్స కీతెకె, మాకున్ బగవంతల్ సిక్స కియొర్.</verse>
				<verse number="32">బతి మరట్ దునియతుర్ సంగ సిక్స బోగె మాయ్వ ఇంజి, మరట్ బరొబర్ సుద్రె మాయన ఇంజెర్ పర్బున కెయ్దె సిక్స బోగె మాసెర్ మంతట్.</verse>
				<verse number="33">అదెన్ సాటి, నావుర్ దాదలిర్-బాయిక్నిట్! పర్బున సుదుడ్ జేవున్ కియ్లె, మీరె మాంతిట్ అస్కె, వొరొన్ సాటి వొరొర్ ఆగ్సి, సమ్దిర్ మీరె మాసి తింట్.</verse>
				<verse number="34">మిరట్ చర్చితుర్ సంగ మీరె మాయ్వల్ మీ పొరొ సిక్స తర్వక్ మన్లె, బోరె కరుసాసి మత్తెకె, వోర్ రోనె తింజి వాయన. నన వాత పెజె, మెయ్తంగ్ గొస్టిన్ బారెతె సూచన కీంతొన్.</verse>
			</chapter>
			<chapter number="12">
				<verse number="1">అని దాదలిర్-బాయిక్నిట్! బావ్-బక్తి వాలిర్కున్ బగవంతల్ సియ్వలిక్ ఆత్మతంగ్ వరమ్కున్ బారెతె, మీకున్ కరె మాయ్వక్ మన్వల్ నాకున్ పసంద్ సెలె.</verse>
				<verse number="2">కిరిస్తునగ బరొస ఇరన్ మునె, దుస్రొక్ దుస్రొక్ ఆత్మన్ హిందల్, మిరట్ వడ్కొంగ్ అవ్ పేన్క్‌నంగ్ మూర్తిన పూజ కీసెర్ మత్తిట్.</verse>
				<verse number="3">బతి ఇంకె, కిరిస్తునగ బరొస ఇర్త పెజె, బగవంతన ఆత్మతె వడ్క్‌వల్ బోరె ఆయి, “యేసు సాపెన లాగ్తొర్ వోర్ ఆందుర్” ఇంజెర్ వెహ పరొర్. అని పవిత్ర ఆత్మత సాత్ సెల్వ బోరె ఆయి, “యేసుయె పర్బు ఆందుర్” ఇంజెర్ వెహ పరొర్ ఇన్వల్ మిరట్ కరి కియన.</verse>
				<verse number="4">బగవంతన ఆత్మ ఉందియె బతి, వోర్ సియ్వలిక్ వరమ్క్ వెలె తీర్క్‌నంగ్ మంతంగ్.</verse>
				<verse number="5">అని పర్బు వొరొరె బతి, వోన్ సాటి కియ్వలిక్ సేవంగ్ వెలె తీర్క్‌నంగ్ మంతంగ్.</verse>
				<verse number="6">వెలె తీర్క్‌నంగ్ కామ్క్ మంతంగ్ బతి, బగవంతల్ వొరొరె సమ్దిర్ రొపొ మంజి, అవ్ సమ్దొన్ కియుసెర్ మంతొర్.</verse>
				<verse number="7">తెర్ బతి, సమ్దిర పాయ్దత్ సాటి బగవంతల్ తన్వ ఆత్మతున్ హర్ వొరొర్ బక్తనగ ఇర్తొర్.</verse>
				<verse number="8">బహన్ ఇత్తెకె, అద్ ఆత్మతున్ హిందలె, వొరొర్ బుది-గియన్తె బోద వెహ పరంతొర్ అని ఉండె వొరొర్ తెలివితె బోద వెహ పరంతొర్.</verse>
				<verse number="9">అద్ ఆత్మతున్ హిందలె, వొరొనగ వెలె బరొస పుటంత అని ఉండె వొరొనగ బేమరిన్ చొకొట్ కియ్వల్ వరమ్ పుటంత.</verse>
				<verse number="10">అదెనెన్ వొరొన్ మయ్మతంగ్ కామ్క్ కియ్వల్ సక్తి పుటంత. ఉండె వొరొన్ బగవంతల్ వెహ ఇతతున్ వెహ్వల్ వరమ్ పుటంత. అదెనెన్ వొరొన్ ఆత్మన్ బారెత తేడ కరి కియ్వల్ సక్తి పుటంత. ఉండె వొరొన్ వాయొంగ్ అవ్ దుస్రొక్ బాసంగ్ వడ్క్‌వల్ సక్తి పుటంత. అని ఉండె వొరొన్ అవ్ బాసన అర్తమ్ వెహ్వల్ వరమ్ పుటంత.</verse>
				<verse number="11">తన్వ అద్ ఉంది ఆత్మతున్ హిందలె బగవంతల్ ఇవ్ సమ్దొ జర్గుసీసెర్, తనకున్ ఇస్టమ్ వాత తీర్ హర్ వొరొన్ అలగ్ అలగ్న వరమ్ తూసి సీసెర్ మంతొర్.</verse>
				<verse number="12">మావ మేందొడగ వెలె బాగల్క్ మంతంగ్. ఉంది ఉంది బాగమ్ ఉంది కామ్ కీంతంగ్. అహ్నె మరట్ దుస్రుర్ దుస్రుర్ వెలెటిర్ మంతట్. తెర్ బతి, కిరిస్తున్ హిందల్, వోన ఉంది మేందొల్ ఆయ పర్తట్.</verse>
				<verse number="13">బహన్ ఇత్తెకె, మరట్ యూదుల్క్ ఆతెకె గిర్, దుస్రొక్ జాతినుర్ ఆతెకె గిర్, దాసిర్ ఆతెకె గిర్, మోక్డొ మన్వలిర్ ఆతెకె గిర్, మరట్ సమ్దిర్ ఉంది మేందొల్ ఆయ్లె, ఉందియ్ బాప్తిస్‌మ యేత్తట్ అని ఉందియ్ ఆత్మతగ ఈస యేత్వలిర్ ఆతట్.</verse>
				<verse number="14">మేందొల్ పూరొ ఉంది బాగమ్నె తయర్ ఆసి సెలె బతి, వెలె బాగల్క్‌నె తయర్ ఆసి మంత.</verse>
				<verse number="15">మోక కాల్, “నన కెయ్ద ఆయ్వ కాడ్కి, మేందొడ బాగమ్న ఆయొన్” ఇంజెర్ ఇత్త ఇంట్. తె అద్ కరలెన్ మేందొడ బాగమ్ ఆయ్వక్ మందర్ కి? తప్వక్ బాగమ్ ఆంత!</verse>
				<verse number="16">అహ్నె మోక కెవి, “నన కడ్ద ఆయ్వ కాడ్కి, మేందొడ బాగమ్న ఆయొన్” ఇంజెర్ ఇత్త ఇంట్. తె అద్ కరలెన్ మేందొడ బాగమ్ ఆయ్వక్ మందర్ కి? తప్వక్ బాగమ్ ఆంత!</verse>
				<verse number="17">మేందొల్ పూరొ కడె ఆతెకె బహన్ కేంజ్కట్? మేందొల్ పూరొ కెవి ఆతెకె, బహన్ గాడి యేత్కట్?</verse>
				<verse number="18">కరల్ బతల్ ఇత్తెకె, బగవంతల్ తన్వ ఇచ తీర్, హర్ బాగమున్ మేందొడగ బగ ఇరనయొ అగ ఇర్తొర్.</verse>
				<verse number="19">అవ్ సమ్దొ బాగల్క్ ఉంది బాగమున్ మోడి ఆనుంగ్తె, మేందొల్ బగ మందర్? అసలె మనొ!</verse>
				<verse number="20">అదెన్ సాటి బాగల్క్ వెలె మందనుంగ్ తెర్ మేందొల్ ఉందియ్ మందంత.</verse>
				<verse number="21">తె కడ్, కెయ్దున్ సంగ సెలెకె తల, కాదున్ సంగ, “నిమె నాకున్ జురత్ సెలె” ఇంజెర్ ఇంద పరొ.</verse>
				<verse number="22">అచొరె ఆయ్వ, మేందొడంగ్ బాగల్క్‌నగ బవ్తె వెలె కమ్జొర్ దిసంతంగొ, అవె వెలె ముకెమ్నంగ్ ఆందుంగ్.</verse>
				<verse number="23">అని మేందొడంగ్ బవ్ బాగల్కున్ కమి-పాన్ వాలెక్ ఇంజెర్ సోంచ్ కీంతటొ, అవెన్ వెలె మాని కీంతట్. బవ్తె సోబతె దిసొంగొ, అవెనె వెలె సజి కీంతట్.</verse>
				<verse number="24">సోబతె మన్వలిక్ బాగల్కున్ సోబతె తయర్ కియ్వల్ జురత్ సెలె. మేందొడంగ్ బాగల్కున్ నడ్డుమ్ బదె తేడ మన్వ ఇంజి, ఉందిత్ సాటి ఉండె ఉంది పటి కీసెర్ మందన ఇంజెరెన్ బగవంతల్ కమి-పాన్ వాలెతున్ డగుర్-పాన్ సీసి, మేందొడున్ తయర్ కీతొర్.</verse>
				<verse number="25"></verse>
				<verse number="26">అదెన్ సాటినె, మేందొడ ఉంది బాగమ్ దుక్స యేత్నెకె, మెయ్తంగ్ గిర్ తాన్ బరొబర్ దుక్స యేతంతంగ్. ఉంది బాగమున్ మాన్ పుట్నెకెన్ మెయ్తంగ్ బాగల్క్ సమ్దొ ఆనంద్ యేతంతంగ్.</verse>
				<verse number="27">ఇంకె మిరట్ కిరిస్తున మేందొల్ ఆందిట్. మిహ్గటల్ హర్ వొరొర్ అద్ మేందొడంగ్ బాగల్క్ ఆందిట్.</verse>
				<verse number="28">అని బగవంతల్ తన్వ చర్చితుర్‌కున్ ఇహిన్ తమ్వ తమ్వ జాగతగ ఇర్తొర్: మొదొల్ కహితుర్కున్ అపొస్‌తుల్క్ ఇంజెర్ నేమి కీతొర్. బగవంతల్ వెహ ఇతతున్ వెహ్లె ఉండె కహితుర్కున్ పర్‌వక్తలిర్ ఇంజెర్ నేమి కీతొర్. అద్ ఆత పెజె, కహితుర్కున్ బోద కరుస్వలిర్ ఇంజెర్ నేమి కీతొర్. ఉండె కహితుర్కున్ మయ్మతంగ్ కామ్క్ కియ్లె నేమి కీతొర్. అని కహితుర్కున్ బేమరిన్ చొకొట్ కియ్వలిక్ వరమ్క్ సీతొర్. అని ఉండె కహితుర్కున్ మదత్ కియ్వలిర్ ఇంజెర్, కహితుర్కున్ రాజ్ తాకుస్వలిర్ ఇంజెర్, ఉండె కహితుర్కున్ తీర్-తీర్దంగ్ బాసంగ్ వడ్క్‌వలిర్ ఇంజెర్ నేమి కీతొర్.</verse>
				<verse number="29">వీర్గటల్ సమ్దిర్ అపొస్‌తుల్క్ ఆందిర్ కి? సమ్దిర్ పర్‌వక్తలిర్ ఆందిర్ కి? సమ్దిర్ బోద కరుస్వలిర్ ఆందిర్ కి? సమ్దిర్ మయ్మతంగ్ కామ్క్ కియ్వలిర్ ఆందిర్ కి? సమ్దిర్ బేమరిన్ చొకొట్ కియ్వలిక్ వరమ్క్ వాలిర్ ఆందిర్ కి?</verse>
				<verse number="30">సమ్దిర్ తమకున్ వాయొంగ్ అవ్ దుస్రొక్ బాసంగ్ వడ్క్‌వలిర్ ఆందిర్ కి? సమ్దిర్ అవ్ బాసన అర్తమ్ వెహ్వలిర్ ఆందిర్ కి? అసలె ఆయుర్!</verse>
				<verse number="31">ఆత్మతంగ్ వరమ్క్‌నల్ వెలె చొకొట్నంగ్ వాలెకున్ ఆసతె కోరట్. ఇవ్ వరమ్కె ఆయ్వ, బెయ్ చొకొట్న సర్దున్ బారెతె మీక్ వెహంతొన్.</verse>
			</chapter>
			<chapter number="13">
				<verse number="1">నన మోక మాయ్నలిర్ సమ్దిరంగ్ బాసంగ్ అని దూతలిర బాస వడ్క్‌తెకె గిర్, నా రొపొ పెర్మ సెల్వెకె, నన జోర్తె ఆవజ్ సియ్వల్ గుంగుడున్ మోడి సెలెకె, పితుడంగ్ జాలర్కున్ మోడిన్ మందంతొన్.</verse>
				<verse number="2">మోక నాకున్ బగవంతన్ బారెత బోద వెహ్వల్ వరమ్ మత్తెకె గిర్, మక్డితె మన్వలిక్ సమ్దొన్ కరి కియ్వల్ గియన్ మత్తెకె గిర్, నా రొపొ గుటన్ చడ్క్‌నె బూడ్నల్ తెర్వల్ బర్పుర్ బరొస మత్తెకె గిర్, నా రొపొ పెర్మ సెల్వెకె నన బతతునె కామి సియొన్.</verse>
				<verse number="3">గరిబున్ సాటి నావ ఆస్తి పూరొ సీతెకె గిర్, వేయన్ సాటి నావ మేందొడున్ హవ్లి కీతెకె గిర్, నా రొపొ పెర్మ సెల్వెకె నాకున్ బతయ్ పాయ్ద మనొ.</verse>
				<verse number="4">పెర్మతె సూడ్వల్ బస్కెట్ వోర్చంతొర్. పెర్మతె సూడ్వల్ దయ తొహంతొర్. పెర్మతె సూడ్వనంగ్ కడ్క్ వేయొంగ్. పెర్మతె సూడ్వల్ పోకె మాయొర్. పెర్మతె సూడ్వల్ గర్వతె మనొర్.</verse>
				<verse number="5">పెర్మతె సూడ్వల్ బగడ్ తరికతె తాకొర్. పెర్మతె మన్వల్ తన్వ పాయ్ద సూడొర్. పెర్మతె సూడ్వనగ సిర్డల్ గున్ మనొ. పెర్మతె సూడ్వల్ తనకున్ నుక్సన్ కీతతున్ మన్దగ ఇరొర్.</verse>
				<verse number="6">పెర్మతె సూడ్వల్ బగడ్-నియతున్ హిందల్ ఆనంద్ యేతొర్. బతి సతెమున్ పియ్సి ఆనంద్ యేతంతొర్.</verse>
				<verse number="7">పెర్మతె సూడ్వల్ బస్కెట్ సమ్దొన్ సోసి కీంతొర్. పెర్మతె సూడ్వల్ బస్కెట్ నమంతొర్. పెర్మతె తాక్వల్ బస్కెట్ ఆసతె సూడంతొర్. పెర్మతె సూడ్వల్ సమ్దొన్ బస్కెట్ వోర్చంతొర్.</verse>
				<verse number="8">పర్‌వక్తలిర్ వెహ్తంగ్ గిర్ కామి సియ్వక్ ఆంతంగ్. వాయొంగ్ అవ్ దుస్రొక్ బాసంగ్ వడ్క్‌వల్ వరమ్ గిర్ ఆగంత. గియన్త వరమ్ గిర్ బతతునె కామి సియ్వక్ ఆంత. బతి పెర్మ బస్కెట్ నిల్సి మందంత.</verse>
				<verse number="9">బారితెకె, మహ్గ మన్వల్ గియన్ అని బగవంతల్ వెహ ఇతతున్ వెహ్వల్ వరమ్, మా రొపొ బర్పుర్ సెలె.</verse>
				<verse number="10">బతి బస్కెతె సమ్దొతున్ బర్పుర్ కియ్వల్ కిరిస్తు వాంతొరొ, అస్కె బర్పుర్ సెలె అద్ కామి సియ్వక్ ఆంత.</verse>
				<verse number="11">నన చుడుర్-కాండిన ఆసి మనెకె, చుడుర్-కాండిన్ మోడి వడ్క్‌తొన్, సోంచ్ కీతొన్ అని అర్తమ్ కీతొన్. బతి నన డియొన ఆతొన్ అస్కె, చుడుర్-కాండిన్ మోడి మనెకెడంగ్ గున్కున్ మరుంగ్తొన్.</verse>
				<verse number="12">ఇంకె మరట్ బదుర్ బదుర్ దిస్వల్ ఆర్సతగ మావ మొకొట సూడ్తపినయ్ సూడ్సెర్ మంతట్. బతి వోర్ కిరిస్తు వాత పెజె, సమ్దొ తాత్కర్ సూడంతట్. ఇంకె నాకున్ జరసినె కరె మాంత బతి, నా బారెతె బగవంతన్ బర్పుర్ కరె మాంత. వోర్ వాత పెజె, నాకున్ గిర్ సమ్దొ బర్పుర్ కరె మాంత.</verse>
				<verse number="13">తె ఇంకె బరొస, ఆస, పెర్మ ఇవ్ మూంద్ బస్కెట్ నిల్సి మందంతంగ్. బతి ఇవెనల్ పెర్మ ముకెత ఆంద్.</verse>
			</chapter>
			<chapter number="14">
				<verse number="1">అదెన్ సాటి పెర్మతె మన్లె వెలె కోసిద్ కీమ్ట్. పవిత్ర ఆత్మ సియ్వలిక్ వరమ్కున్ వెలె ఆసతె కోరట్. ముకెతె బగవంతల్ వెహ ఇతతున్ వెహ్వల్ వరమున్ కోరట్.</verse>
				<verse number="2">బారితెకె కరె మాయొ అద్ బాసతె వడ్క్‌వల్ మాయ్నలిర్ సంగ ఆయొ బతి, బగవంతన్ సంగ వడ్క్‌సెర్ మంతొర్. బగవంతన ఆత్మత సక్తితె వోర్ మర్మతంగ్ గొస్టింగ్ వెహంతొర్. ఇదెన్ మాయ్నలిర్ బోరె అర్తమ్ కియ పరుర్.</verse>
				<verse number="3">బతి బగవంతల్ వెహ ఇతతున్ వెహ్వన బోద, మాయ్నలిర బరొసతున్ బడి కియ్లె, బక్తితగ మునె సొన్లె అని సాంతితె మన్లె కామి సీంత.</verse>
				<verse number="4">కరె మాయొ అద్ బాసతె వడ్క్‌వన వరమ్ తన్వ తన బడె మాయ్లె కామి సీంత. బతి బగవంతల్ వెహ ఇతతున్ వెహ్వల్ వరమ్ పూరొ చర్చితుర్ బక్తలిర్ బక్తితగ బడె మాయ్లె కామి సీంత.</verse>
				<verse number="5">మిరట్ సమ్దిర్ వాయొంగ్ అవ్ బాసంగ్ వడ్కన ఇన్వల్ ఆస కీంతొన్. బతి ఇదెన్ తెర్ అదిక్ బగవంతల్ వెహ ఇతతున్ వెహన ఇంజెర్ ఆస కీసెర్ మంతొన్. బారితెకె, వడ్క్‌తంగ్ అవ్ బాసన అర్తమ్ వెహ్వల్ బోరె సెల్వెకె, చర్చితుర్‌కున్ బతయ్ పాయ్ద పుటొ. బతి చర్చితుర్ బక్తలిర బరొస బడె మానల్ బగవంతల్ వెహ ఇతతున్ వెహ్వల్ బస్కె గిర్ వెహ వచొ. అదెన్ సాటి, బాసన వరమున్ తెర్ ఇద్ వరమె వెలె కామి సీంత.</verse>
				<verse number="6">దాదలిర్-బాయిక్నిట్! నన మిహ్గ వాసి, మీకున్ వాయొంగ్ అవ్ బాసనె వడ్క్‌తెకె మీక్ బతల్ పాయ్ద పుటంత? నా హిందల్ బగవంతల్ మీకున్ పూన గొస్టి కరుసన సెలెకె, మీకున్ గియన్ సియుసన సెలెకె, నా తొడ్దె తన్వ బోద వెహుసన. ఇవ్ బవె గిర్ నన వెహ పర్వెకె, నా హిందల్ మీకున్ బతల్ పాయ్ద పుటంత? బతయ్ పుటొ!</verse>
				<verse number="7">జీవ సెలెంగ్ అవ్ వస్తుంగ్ ఆయ్వలిక్ బొంగ అని పేప్రె వడుస్నెకె, వూర్ అవెన నాంద్ బరొబర్ తెండ్వెకె, బదెన్ వడుసంతెర్ ఇన్వల్ మాకున్ బహన్ కరె మాంత? కరె మాయొ!</verse>
				<verse number="8">అని తురత నాంద్ బరొబర్ పెసివెకె లడెయ్ కియ్లె, బోర్ తయర్ ఆంతెర్? బోరె ఆయుర్!</verse>
				<verse number="9">అదె తీర్దె, మిరట్ వడ్క్‌వల్ వెంజెడె చొకొట్ వడ్కబీగర్ కేంజ్వలిర్‌కున్ బగ అర్తమ్ ఆంత? అసలె అర్తమ్ ఆయొ! ఇవ్ సిరిప్ వడితగ వడ్క్‌తప్ మందంతంగ్.</verse>
				<verse number="10">ఇద్ పరిపంచమ్నగ వెలె తీర్క్‌నంగ్ బాసంగ్ మంతంగ్ బతి, అర్తమ్ సెల్వక్‌నె బదె బాస మనొ.</verse>
				<verse number="11">బతి బోరె వొరొర్ వడ్క్‌వల్ బాస నాకున్ అర్తమ్ ఆయ్వెకె, వోర్ నాకున్ ముసపరిన్ దాత్ మందంతొర్. వోన్ నన ముసపరిన్ దాత్ మందంతొన్.</verse>
				<verse number="12">మిరట్ పవిత్ర ఆత్మ సియ్వలిక్ వరమ్కున్ సాటి ఆసతె మత్త కాడ్కి, చర్చితుర్ బక్తలిర్ సమ్దిర్ బరొసతగ బడె మాయ్లె, అవ్ మీకున్ పుటన ఇంజెర్ కోరట్.</verse>
				<verse number="13">కరె మాయొ అద్ బాసతె వడ్క్‌వల్, తాన అర్తమ్ వెహ్నల్ సక్తి సీమ్ ఇంజెర్ బగవంతన్ పార్తన కియన.</verse>
				<verse number="14">బారితెకె మోక అద్ బాసతె పార్తన కీకతె, నావ ఆత్మ పార్తన కియ్మడ్ మందర్ బతి, నావ మన్ లంగ్ మందంత.</verse>
				<verse number="15">అదెన్ సాటి, నన రండుతె తీర్క్‌నె కీంతొన్: కహి జోకంగ్ ఆత్మతె పార్తన కీంతొన్ అని ఉండె కహి జోకంగ్ వాయ్వల్ బాసతె మన్దె పార్తన కీంతొన్. కహి జోకంగ్ ఆత్మతె వారంతొన్ అని ఉండె కహి జోకంగ్ వాయ్వల్ బాసతె మన్దె వారంతొన్.</verse>
				<verse number="16">సిరిప్ మిరట్ ఆత్మతె బగవంతన్ డగుర్-పాన్ సీసెర్, బోనె కరె మాయొ అద్ బాసతె పార్తన కీతిట్ ఇంట్. ఇదెన్ బారెతె వొడ్కి సెలొర్ వోర్, నిమె కియ్వల్ పార్తన అర్తమ్ ఆయ్వ సొంజి, ‘ఆమెన్’ ఇంజెర్ వోర్ బహన్ ఇందనుర్? అసలె ఇనొర్!</verse>
				<verse number="17">నిమ్తె బగవంతన్ డగుర్-పాన్ సీసెర్ చొకొట్ పార్తన కీసెర్ మంతి. బతి దుస్రుర్ బక్తితగ బడె మాయ్లె, అద్ బతతునె కామి సియొ.</verse>
				<verse number="18">నన వాయొంగ్ అవ్ బాసన వరమున్ మీ సమ్దిర్‌గటల్ అదిక్ వాడకమ్ కియ్లె, కారన్ ఆయ్వల్ బగవంతనె దనెవాద్ వెహ్చెర్ మంతొన్.</verse>
				<verse number="19">తెర్ బతి, చర్చితుర్ బక్తలిర్ సంగ వూర్కున్ కరె మాయొ అద్ బాసతె దహ హజర్ (10,000) గొస్టింగ్ వెహ్వడున్ తెర్, వూర్కున్ వాయ్వల్ బాసతె సియుంగ్ గొస్టింగ్ వాప్రి కీసి, బోద వెహ్వల్ చొకొట్ మందంత.</verse>
				<verse number="20">దాదలిర్-బాయిక్నిట్! సోంచ్ కియ్వల్ గొస్టితగ చుడుకున్ మోడి మన్మట్ బతి, డగుకున్ మోడి మంట్. అని కరబ్-పాన్ద గొస్టితగ చుడుకున్ మోడి మంట్.</verse>
				<verse number="21">దర్మ-గ్రంత్‌నగ, “నన వీర్ పర్జత్ సంగ దుస్రొక్ బాసంగ్ వడ్క్‌వలిర కెయ్దె, అని ముసపరిరంగ్ సివ్లినె వడ్కుసంతొన్. తెర్ బతి వీర్ నావ గొస్టి కేంజుర్” ఇంజెర్ బగవంతల్ లిహి కియుస్తొర్.</verse>
				<verse number="22">అదెన్ సాటి కరె మాయొ అద్ బాసతె వడ్క్‌వల్ నమ్తుర్ సాటి ఆయొ బతి, నమ్‌మకి వూర్ సాటినె నిసని ఆసి మంత. బగవంతల్ వెహ ఇతతున్ వెహ్వల్ నమ్‌మకి వూర్ సాటి ఆయొ బతి, నమ్తుర్ సాటినె నిసని ఆసి మంత.</verse>
				<verse number="23">చర్చితుర్‌గ మిరట్ సమ్దిర్ మీరె మాసి మనెకె, బోనె వాయొంగ్ అవ్ బాసనె వడ్క్‌వల్ సురు కీతెర్ ఇంట్. అస్కె అవెన్ బారెతె అర్తమ్ కియుర్ వూర్ సెలెకె, పర్బున్ నమ్‌మకి వూర్ మిహ్గ వానిర్తె, వీర్ సమ్దిర్‌కున్ పిసంగ్ పియ్తంగొ బతలొ ఇంజెర్ మీకున్ ఇనురియ్? తప్వక్ ఇంతెర్!</verse>
				<verse number="24">బతి మిరట్ సమ్దిర్ బగవంతల్ వెహ ఇతతున్ వెహ్తిట్ ఇంట్. అస్కె ఇదెన్ బారెతె అర్తమ్ కియుర్ వూర్ సెలెకె, పర్బున్ నమ్‌మకి వూర్ మిహ్గ వానిర్తె, మిరట్ వెహ్వల్ కేంచి తమ్వ పాపున్ కరి కీంతెర్. వూరంగ్ దిల్క్‌నగ మక్డితె మన్వలిక్ సమ్దొ ఉజగిరి అరంతంగ్. అద్ గట్కతె వూర్ బగవంతన్ మునె ముర్-టొంగ్రంగ్ కొట్సి, చుక్ చుకె మాసెర్, “కరలెన్ బగవంతల్ మీ నడ్డుమ్ మంతొర్” ఇంజెర్ వొపంతెర్.</verse>
				<verse number="25"></verse>
				<verse number="26">దాదలిర్-బాయిక్నిట్! ఇంకె మీ నడ్డుమ్ పార్తన-వింతి బహన్ తాక్సెర్ మంత? మిరట్ చర్చితుర్ సంగ మీరె మాత పెజె, వొరొర్ పాట వారన ఇంతొర్. ఉండె వొరొర్ ఉంది చొకొట్న గొస్టిత బోద వెహన ఇంతొర్. ఉండె వొరొర్ తనకున్ బగవంతల్ ఉజగిరి అరుస్తతున్ వెహన ఇంతొర్. వొరొర్ కరె మాయొ అద్ బాసతె వడ్క్‌లె సూడంతొర్. ఉండె వొరొర్ అద్ బాసత అర్తమ్ వెహ్లె సూడంతొర్. ఇవ్ సమ్దొన్ ఇహ్నె జర్గుసీమ్ట్ అని చర్చితుర్ సమ్దిర్ బక్తితగ బడె మాయ్లె, ఇవెన్ వాప్రి కీమ్ట్.</verse>
				<verse number="27">కరె మాయొ అద్ బాసతె వడ్క్‌వల్ మత్తెకె, ఇవిర్ జురత్ అర్తెకె మువిర్కున్ అదిక్ వడ్క్‌వ. వూర్ గిర్ తన్వ వంతున్ పియ్సి వడ్కన. అని అవ్ బాసన అర్తమ్ వెహ్వల్ వొరొర్ తప్వక్ మందన.</verse>
				<verse number="28">బతి చర్చితుర్ రొపొ అర్తమ్ వెహ్వల్ సెల్వెకె, కరె మాయొ అద్ బాసతె వడ్క్‌వల్ మాయ్నల్ దబ్ మందన. వోర్ తన్వ ఆత్మతె బగవంతన్ సంగ వడ్క వచొ.</verse>
				<verse number="29">బగవంతల్ వెహ ఇతతున్ వెహ్వలిర్ పర్‌వక్తలిర్ ఇవిర్ సెలెకె మువిర్ వెహ వచొ. మెయ్తుర్ వూర్ వెహ్త అదెన్ దిహన్తె పరిక్స కియ లాగర్.</verse>
				<verse number="30">బతి ఉచ్చి మన్వలిర్‌గటల్ అచనక్ బోనె బగవంతల్ తన్వ గొస్టి వెహ ఇందనుర్‌తె, మొదొడొర్ మాయ్నల్ వడ్క్‌వల్ ఆపుస లాగర్.</verse>
				<verse number="31">సమ్దిర్ కరినల్ అని సమ్దిర్ బక్తితగ మునె సొన్లె, మిరట్ వొరొన్ పెజెయ్ వొరొర్ బగవంతల్ వెహ ఇతతున్ వెహ వచొ.</verse>
				<verse number="32">అని బగవంతల్ వెహ ఇతతున్ వెహ్వలిర్ పర్‌వక్తలిర్, బస్కె వడ్కన, బతల్ వడ్కన ఇన్వల్ తమ్వ తమకున్ జరబ్నె ఇరంతెర్.</verse>
				<verse number="33">బారితెకె, బగవంతల్ కల గుల కీసి, లొలి పుటుస్వల్ ఆయొర్. బతి చర్చితుర్ బక్తలిర్ నడ్డుమ్ బర్పుర్ సాంతితున్ రెహి కియ్వల్ ఆందుర్. చర్చితుర్ సమ్దిర్ మీరె మాసి మనెకె, వెయ్లొక్ దబ్ మంద లాగర్. వడ్కన్ సాటి అవెన్ అదికార్ సెలె. ఇదెన్ బారెతె దర్మ-గ్రంత్‌నగ, “వెహ్త తీర్ వెయ్లొక్ తాకన” ఇంజెర్ లిహి కీసి మంత.</verse>
				<verse number="34"></verse>
				<verse number="35">వెయ్లొ బతయ్ కరిక ఇందర్తె, రోన్ సొత్త పెజె తన్వొర్ మాడ్సొన్ పూసి కియన. చర్చితుర్ నడ్డుమ్ వడ్క్‌వల్ వెయ్లొ తన్వ హిజత్ తనయ్ వోతప్ ఆంత.</verse>
				<verse number="36">బగవంతన వచన్ మిహ్గటలె పుడ్త ఇంతిట్ కి, సెలెకె సిరిప్ మిహ్గనె వాత ఇంతిట్?</verse>
				<verse number="37">మిహ్గటల్ బోరె వొరొర్ బగవంతల్ వెహ ఇతతున్ వెహ్వల్ పర్‌వక్తల్, సెలెకె ఆత్మత బావ్-బక్తి వాలెన ఇన్వల్ మందనుర్‌తె, ఇవ్ మీకున్ లిహి కియ్వలిక్ ఆగెంగ్ పర్బునంగె ఆందుంగ్ ఇంజెర్ కరి కియన.</verse>
				<verse number="38">బతి ఇదెన్ బోరె వొప్వెకె దానుర్‌తె, వోన్ మిరట్ వొప్మట్.</verse>
				<verse number="39">అదెన్ సాటి దాదలిర్-బాయిక్నిట్! బగవంతల్ వెహ ఇతతున్ వెహ్లె ఆసతె కోరట్. వాయొంగ్ అవ్ బాసనె వడ్క్‌వలిర్‌కున్ రోకి కియ్మట్.</verse>
				<verse number="40">బతి సమ్దొ చొకొటె, మాన్ సీనల్ ఉంది తీర్దె జర్గ సీమ్ట్.</verse>
			</chapter>
			<chapter number="15">
				<verse number="1">దాదలిర్-బాయిక్నిట్! నన మీకున్ పచర్ కీత చొకొట్న కబుడున్ ఉండె ఉంది జోక హేతు కియన ఇంతొన్. ఇదెనె మిరట్ వొప్తిట్ అని ఇదెనగన్ బరొస ఇర్సి, ఇంకె గట్ నిల్సి మంతిట్.</verse>
				<verse number="2">నన వెహ్త చొకొట్న కబుడున్ సుటి కియ్వక్‌నె పియ్సి తాక్తెకె, అద్ మీకున్ బచి కీంత. సెల్వెకె మీవ బరొస బతతునె కామి సియొ.</verse>
				<verse number="3">నన వొప్సి తాక్తొన్ అద్ బోదతున్ మొదొల్ మీకున్ అందుస్తొన్. అద్ బతల్ ఇత్తెకె, దర్మ-గ్రంత్‌న వచన్ తీర్ కిరిస్తు మావంగ్ పాప్కున్ సాటి మార్తొర్. అహన్ మార్త పెజె వోన్ మాతి కీతెర్.</verse>
				<verse number="4">అని దర్మ-గ్రంత్‌న వచన్ తీర్ బగవంతల్ మూంద్ రోజ్క్‌నె వోన్ నేండుస్తొర్.</verse>
				<verse number="5">అహన్ నేండ్త పెజె వోర్ పర్బు, పేతుర్తున్ అని కడ్మతుర్ సిస్యలిర్‌కున్ దిస్తొర్.</verse>
				<verse number="6">అద్ ఆత పెజె, ఉంది జోక సియుంగ్ నుహ్కున్ (500) తెర్ అదిక్ బక్తలిర్‌కున్ దిస్తొర్. వీర్గటల్ వెలెటిర్ ఇంకె గిర్ పిసిన్ మంతెర్ బతి, కహితుర్ మార్తెర్.</verse>
				<verse number="7">అద్ ఆత పెజె పర్బు, యాకొబున్ అని సమ్దిర్ అపొస్‌తుల్కున్ దిస్తొర్.</verse>
				<verse number="8">వీర్ సమ్దిర్‌గటల్ ఆక్రి పుడ్తపినయ్ మన్వల్ నాకున్ గిర్ దిస్తొర్.</verse>
				<verse number="9">బహన్ ఇత్తెకె, నన సమ్దిర్ అపొస్‌తుల్క్‌నగటల్ చుడుర్-పాన్ వాలెన ఆందున్. నన బగవంతన చర్చితుర్‌కున్ దుక్స సీతొన ఆందున్. అదెన్ సాటి, నన అపొస్‌తుల్‌త ఇంజెర్ కేయ్లెకె గిర్ కామి సియొన్.</verse>
				<verse number="10">బతి ఇంకె నన బతల్ ఆసి మంతొనొ అద్, బగవంతన పెర్మత-దయతెన్ ఆసి మంతొన్. అని బగవంతల్ నాకున్ సీత పెర్మత-దయతున్ ఆగమ్ కియ్మకి. బతి వూర్ సమ్దిర్ అపొస్‌తుల్క్‌నగటల్ వెలె పర్పెడె మాసెర్ సేవ కీతొన్.</verse>
				<verse number="11">అదెన్ సాటినె ననయ్ ఆయి, వూరె ఆయి, మమొట్ సమ్దిర్ ఉందితునె పచర్ కీతొమ్. అదెనగన్ మిరట్ బరొస ఇర్తిట్.</verse>
				<verse number="12">ఇదెన్ మునె మమొట్, ‘కిరిస్తు సాసి-నేండ్తొర్’ ఇంజెర్ మీకున్ పచర్ కీతొమ్. బతి ఇంకె మిహ్గటల్ కహితుర్, ‘సాతుర్ నేండుర్’ ఇంజెర్ బారి ఇంతెర్?</verse>
				<verse number="13">మోక ఇద్ గొస్టి కరల్ మత్తెకె, కిరిస్తు గిర్ సాసి-నేండ్మకి ఇత్తపె అర్తమ్ వాంత.</verse>
				<verse number="14">అని కిరిస్తు నేండ్వెకె, మమొట్ పచర్ కియ్వల్ యెర్తమ్ ఆంత. అహ్నె మీవ బరొస గిర్ యెర్తమ్ ఆంత.</verse>
				<verse number="15">ఇదె ఆయ్వ, ‘బగవంతల్ కిరిస్తున్ నేండుస్తొర్’ ఇంజెర్ వోన్ బారెతె మీకున్ గవ వెహ్తొమ్. సాతుర్ నేండ్వెకె దానిర్తె బగవంతల్ వోన్ నేండుస్మకి ఇత్తపె ఆంత. ఇదెన్ బారెతె, మమొట్ లబడ్ గవ-దార్కున్ మోడి దిసంతొమ్.</verse>
				<verse number="16">అహ్నె మోక సాతుర్ వూర్ నేండ్వెకె దానిర్‌తె కిరిస్తున్ గిర్ బగవంతల్ నేండుస్మకి ఇత్తప్ ఆంత.</verse>
				<verse number="17">కిరిస్తున్ నేండుస్మకి ఇత్తెకె, మీవ బరొస బతతునె కామి సియొ అని, మిరట్ ఉండె గిర్ పాప్నగన్ కోండె మాసి మంతిట్ ఇత్తపె.</verse>
				<verse number="18">అచొరె ఆయ్వ, కిరిస్తున్ నమ్త పెజె సాతుర్ వూర్ గిర్ నాసెడమ్నల్ బచె మాయ్మకి ఇత్తపె.</verse>
				<verse number="19">సిరిప్ ఇద్ జిన్గనిత్ సాటినె మోక మరట్ కిరిస్తునగ ఆస కీసి మత్తట్ ఇత్తెకె, మావ గతి సమ్దిర్ మాయ్నలిర్‌గటల్ తెర్ బెయ్ గోస లాగ్నల్ మందంత.</verse>
				<verse number="20">బతి కరల్ సూడ్తెకె, సాతుర్గటల్ కిరిస్తున్ బగవంతల్ నేండుస్త కాడ్కి, వూర్ సమ్దిర్‌గటల్ వోర్ మొదొడ పండి ఆసి నిల్తొర్.</verse>
				<verse number="21">వొరొర్ మాయ్నన్ హిందల్, మరన్ వాత కాడ్కి, వొరొరె మాయ్నన్ హిందల్ నేండ్వల్ గిర్ వాత.</verse>
				<verse number="22">ఆదమ్నగ యెకి ఆత కాడ్కి, సమ్దిర్ బహన్తె సాసెర్ మంతెరొ, అహ్నె కిరిస్తునగ బరొస ఇర్సి యెకి ఆత కాడ్కి సమ్దిర్ నేండంతెర్.</verse>
				<verse number="23">బతి సాతొర్ వోర్ హర్ వొరొర్ తన్వ తన్వ వంతున్ పియ్సి నేండంతొర్. నేండ్తుర్‌గటల్ మొదొడ పండి ఆయ్వల్ కిరిస్తు ఉండె ఉంది జోక వాత పెజె, వోనుర్ పర్జ నేండంతెర్.</verse>
				<verse number="24">అద్ ఆత పెజె, వోర్ కిరిస్తు ఇద్ దునియత రాజ్ తాకుస్వలిర్ సమ్దిర్‌కున్, అని దుస్రుర్ సమ్దిర్ అదికారిర్కున్, వూర సక్తితున్ పాసి వాట్సి, తన్వ రాజున్ బగవంతన కెయ్దె హవ్లి కీంతొర్. అస్కె కలి డుబె మాయ్వల్ కాలమ్ వాంత.</verse>
				<verse number="25">బహన్ ఇత్తెకె, కిరిస్తు తన్వుర్ పగ-దారలిర్ సమ్దిర్‌కున్ తన్వంగ్ కాల్కున్ బూడ్ ఇర్నల్ వేరి, వోర్ రాజ్ తాకుస లాగర్.</verse>
				<verse number="26">ఆక్రి వేరి, పగ పియ్సి మన్వల్ మరన్తున్, వోర్ నాసెడమ్ కీంతొర్.</verse>
				<verse number="27">బారితెకె, “బగవంతల్ సమ్దొతున్ వోనంగ్ కాల్కున్ బూడ్ ఇర్తొర్” ఇంజెర్ దర్మ-గ్రంత్‌నగ లిహి కీసి మంత. ఇద్ సమ్దొతున్ కిరిస్తునంగ్ కాల్కున్ బూడ్ ఇర్వల్ బగవంతల్ తపుసి, కడ్మతంగ్ సమ్దొ కిరిస్తునంగ్ కాల్కున్ బూడ్ మంతంగ్ ఇన్వల్ కుల కుల అర్తమ్ ఆంత.</verse>
				<verse number="28">బతి సమ్దొన్ తన్వంగ్ కాల్కున్ బూడ్ ఇర్సి మనెకె, మరి తన్వ తనయ్ బగవంతన అదికార్దున్ బూడ్ మంతొర్. అద్ తీర్దె, బగవంతల్ సమ్దొతున్ తాకుసంతొర్.</verse>
				<verse number="29">ఇంకె నేండ్వలె సెలె ఇత్తెకె, మరన్ ఆతుర్ సాటి బాప్తిస్‌మ యేత్తుర్ వూర్ బతల్ కీనిర్? వూర్ బహన్ నేండ్సి వానిర్? సాతుర్ వూర్ నేండుర్ ఇత్తెకె, వూర్ సాటి ఉండె బారి బాప్తిస్‌మ యేత్వల్?</verse>
				<verse number="30">అని అహన్ నేండుర్ ఇత్తెకె, చొకొట్న కబుర్ పచర్ కియ్వడున్ హిందల్, హర్ గట్క మా పరన్తున్ బారి ఆపతితగ వాట్సెర్ మందన?</verse>
				<verse number="31">దాదలిర్-బాయిక్నిట్! మా పర్బు యేసు కిరిస్తునగ నిల్సి మన్వలిర్ మీకున్ సూడ్సి, నాకున్ వెలె చొకొట్ లాగ్సెర్ మంత. ఇద్ కారన్తెనె, నన రోజి నావ మరన్తున్ సూడ్సెర్ మంతొన్ ఇంజెర్ మీకున్ వెహ్చెర్ మంతొన్.</verse>
				<verse number="32">మోక సాతుర్ నేండ్వెకె, కేడత జివ్రసున్ మోడి మన్వలిర్ ఎపెస్ నగుడుర్ సంగ, నన లడెయ్ కియ్వడున్ హిందల్, నాకున్ బతల్ పాయ్ద పుటంత? ఇదెన్ బారెతె, “నాడిత దివొస్నె మరట్ పరన్ సుటి కియ్వలిర్ ఆత కాడ్కి, ఇంకె తిన్కట్-ఉన్కట్” ఇంజెర్ సాస్తుర్‌తగ మత్తపినయ్ కీకట్ కి బతల్?</verse>
				<verse number="33">సాతుర్ వూర్ నేండుర్ ఇంజెర్ వెహ్వలిర కెయ్దె పసె మాయ్మట్. బారితెకె, “కరెబలిర సోప్తి చొకొట్ తాక్వడున్ నాసెడమ్ కీంత” ఇన్వల్ సాస్తుర్ మంత.</verse>
				<verse number="34">అదెన్ సాటి నియత్న సరి బద్ ఆంద్ ఇంజెర్ సోంచ్ కీసి, పాప్ కియ్వక్ మంట్. బగవంతన్ బారెత గియన్ కహితుర్కున్ సెలె. మీకున్ లజన్ వాటెంగ్ ఆయన ఇంజెర్ ఇహిన్ వెహ్చెర్ మంతొన్.</verse>
				<verse number="35">బతి కహితుర్, “సాతుర్ వూర్ బహన్ నేండంతెర్? బాతల్ మేందొడ రూప్నె వాంతెర్?” ఇంజెర్ పూసి కియ వచొ.</verse>
				<verse number="36">యే పిసలిర్నిట్! మిరట్ విజ వాట బీగర్ పంట బహన్ వాయర్? అసలె వాయొ!</verse>
				<verse number="37">మిరట్ విజ వాట్త పెజె, అద్ విజ బొమితల్ మొడొక ఇన్వల్ దుస్రొ రూప్ యేచ్చి వాంత.</verse>
				<verse number="38">అని బగవంతలె హర్ విజతున్ పియ్సి తాన డేటెత రూప్ సీంతొర్.</verse>
				<verse number="39">సమ్దొ తీర్క్‌నంగ్ సవింగ్ ఉంది ఆయొంగ్: మాయ్నలిర సవి, జన్వర్‌త సవి, పిటెన సవి అని మీన్క్‌న సవి అలగ్ అలగ్ మందంతంగ్.</verse>
				<verse number="40">హాబడగ అని దర్తురితగ వస్తునంగ్ రూప్క్ మంతంగ్. బతి హాబడగ అని దర్తురితగ మన్వలిక్ వస్తున మయ్మ అలగ్ అలగ్ మందంత.</verse>
				<verse number="41">పోడ్ద్, నెలెంజ్ అని సుకుక్న మయ్మ అలగ్ అలగ్ మందంత. ఇద్ మయ్మతున్ పియ్సి ఉంది సుకుమున్ అని ఉండె ఉంది సుకుమున్ పరక్ మందంత.</verse>
				<verse number="42">ఇదె తీర్దె సాసి-నేండ్వలిర్‌కున్ గిర్ జర్గంత. సడె మాయ్వల్ మేందొల్ మాతి కీంతట్. అని సడె మాయొ అద్ మేందొడె నేండ్వల్ జర్గంత.</verse>
				<verse number="43">సడె మాసి, జిగి సెల్వక్ మన్వల్ మేందొడున్ మాతి కియ్వల్ జర్గంత. అని సోబతె గట్ మన్వల్ మయ్మత మేందొడె నేండ్వల్ జర్గంత.</verse>
				<verse number="44">ఇద్ దిస్వల్ మేందొడున్ మాతి కీసి, ఆత్మత మేందొడె నేండ్వల్ జర్గంత. ఇద్ సాదరన్ మేందొల్ మంత ఇత్తెకె, అద్ ఆత్మత మేందొల్ గిర్ మంత.</verse>
				<verse number="45">ఇదెన్ బారెతె దర్మ-గ్రంత్‌నగ, “మొదొడొర్ మాయ్నల్ ఆయ్వల్ ఆదమ్ పరన్ వాలె ఆతొర్” ఇంజెర్ లిహి కీసి మంత. ఆక్రితొర్ ఆదమ్ ఆయ్వల్ కిరిస్తు పరన్తున్ పిసుస్వల్ ఆత్మ ఆసి మంతొర్.</verse>
				<verse number="46">ఇద్ కలిత వాలె కడ్కున్ దిస్వల్ మేందొల్ మొదొల్ వాత. అద్ ఆత పెజె, ఆత్మత మేందొల్ వాత.</verse>
				<verse number="47">మొదొడొర్ మాయ్నల్ ఆదమ్ దర్తురితొర్ ఆసి, తోడితల్ నివ్డె మాతొర్. రెండవ మాయ్నల్ కిరిస్తు పొరొ మన్వల్ స్వర్గ్‌నల్ వాతొర్.</verse>
				<verse number="48">తోడితల్ నివ్డె మాతొర్ వోర్ బాతొరెయ్తె, తోడితల్ నివ్డె మాతుర్ వూర్ గిర్ ఆతురె ఆందిర్. స్వర్గ్‌నల్ వాతొర్ వోర్ బాతొరెయ్తె, స్వర్గ్‌నగ లాగి-బాగి మన్వలిర్ గిర్ ఆతురె ఆందిర్.</verse>
				<verse number="49">అని మరట్ తోడితల్ నివ్డె మాతొన రూప్ యేత్త తీరె, స్వర్గ్‌నల్ వాతొన రూప్ గిర్ యేతంతట్.</verse>
				<verse number="50">దాదలిర్-బాయిక్నిట్! మీకున్ వెహ్వల్ బతల్ ఇత్తెకె, ఇద్ నెతుర్ అని సవి వాలె మేందొడున్ బగవంతన రాజ్నగ ఈస పుటొ. మూరె మాసి సొన్వల్, బస్కెట్ మూరె మాయొ అదెనగ ఈస యేతొ.</verse>
				<verse number="51">కేంజట్! ఇద్ మర్మతున్ బగవంతల్ మొదొల్ కరె మాయ్వక్ ఇర్సి మత్తొర్. బతి ఇంకె, నాకున్ అదెన్ బారెతె, ఉజగిరి అరుస్తొర్. అద్ బతల్ ఇత్తెకె, మహ్గటల్ కహితుర్ మరన్ ఆయ్వట్ బతి, మావ రూప్ మారియంత. ఇద్ బహన్ జర్గంత ఇత్తెకె, ఆక్రిత తుర ఉహ్క్‌వల్ వకత్నె, కడ్మింది పాయనచ్చొర్ వకత్నెనె జర్గంత. అద్ తురత ఆవజ్ కేంజ వానెకె, సాతుర్ వూర్ బస్కెట్ మూరె మాయ్వక్ మన్లె, నేండంతెర్ అని మావ రూప్ మారియంత.</verse>
				<verse number="52"></verse>
				<verse number="53">బారితెకె సడె మాయ్వలిక్ ఇవ్ మేందొల్క్, బస్కెన్ సావ్ సెల్వక్ అని సడె మాయ్వక్ మన్వలిక్ మేందొల్కున్ మోడి మారియ లాగర్.</verse>
				<verse number="54">ఇహిన్ మారివల్ గట్కతున్ బారెతె దర్మ-గ్రంత్‌నగ, “బగవంతల్ మరన్తున్ మెయ్తొర్. ఇంగె ఉండె గిర్ మరన్ ఇన్వల్ మనొ” ఇంజెర్ లిహి కీత గొస్టి పూరె మాంత.</verse>
				<verse number="55">“యే మరన్తి! నిమ్ మాకున్ బగ మెయ్తి? యే మరన్తి! నీవ విక్న కొండి బగ మంత?” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="56">మరన్త విక్న కొండితున్ తాకద్ మావ పాప్నల్ వాంత. దర్మత కానున్తున్ పియ్సి తాక్వట్ అదెనల్, అద్ పాపున్ తాకద్ వాంత.</verse>
				<verse number="57">తెర్ బతి, మా యేసు కిరిస్తు పర్బున్ హిందల్, మాకున్ మెయుస్వల్ బగవంతన్ దనెవాద్ వెహ్చెర్ మంతొన్.</verse>
				<verse number="58">అదెన్ సాటి, నావుర్ లాడ్నుర్ దాదలిర్-బాయిక్నిట్! పర్బున్ సాటి పర్పెడె మాయ్వల్ మీవ కాయ-కస్టమ్ యెర్తమ్ సొనొ. ఇదెన్ కరి కీసి, హాలె మాయ్వక్ బరొసతగ గట్ నిల్సి, పర్బున సేవతున్ ఉండె అదిక్ కీసెర్ సొందన.</verse>
			</chapter>
			<chapter number="16">
				<verse number="1">యెరుసలెమ్నుర్ పర్బునుర్ బక్తలిర్ సాటి మీరి కియ్వల్ చందతున్ బారెతె, నన గలతియ యేరియతంగ్ చర్చినుర్‌కున్ నేమి కీత తీర్ మిరట్ కీమ్ట్.</verse>
				<verse number="2">నన వాత పెజె ఉందియ్ జోక చంద మీరి కియ్మట్. బతి మిహ్గటల్ హర్ వొరొన్ పర్బు ఆసిర్‌వాద్ సీత తీర్ ఇచుక్ ఇచుక్ పెజె వాట్సి, హర్ ఆయ్త్‌వర్ మీరి కీమ్ట్.</verse>
				<verse number="3">నన వాత పెజె, మిరట్ చిటింగ్ అని అద్ చంద సీసి బోన్ బోన్తె రొహన ఇంతిటొ, వూర్కున్ నన యెరుసలెమ్ రొహంతొన్.</verse>
				<verse number="4">ఉంది మోక మిరట్ నన గిర్, వూర్ సంగ సొన్వల్ చొకొట్ ఇంద్కిట్‌తె, మీరె మాసి దాంతొన్.</verse>
				<verse number="5">పర్బు ఆగె సీనుర్‌తె మీ సంగ కహి రోజ్క్ మందన ఇంజెర్ ఆసతె సూడ్సెర్ మత్త కాడ్కి, మాసిదోనియ యేరియతె సొనెకె నడ్డుమ్ మిహ్గ ఆగ్వల్ నాకున్ పసంద్ సెలె. అదెన్ సాటి అగ సొంజి మిహ్గ వాంతొన్. అస్కె మిహ్గ కహి రోజ్క్ మంద వచొ, సెలెకె పీని గాలుమ్ పూరొ గిర్ మంద వచొ. అద్ ఆత పెజె, నన సొన్వల్ జాగతె మిరట్ నాకున్ సారి కియ వచొ.</verse>
				<verse number="6"></verse>
				<verse number="7"></verse>
				<verse number="8">బతి ఇంకె, నన ఇద్ ఎపెస్ నగుడెన్ పెంతెకొస్తు సడ్ వేరి మందంతొన్.</verse>
				<verse number="9">ఇగె చొకొట్నంగ్ కామ్క్ కియ్లె, నాకున్ బెయ్ డగుర్ మోక పుడ్త బతి, వెలెటిర్ మర్ల బడ్సెర్ మంతెర్.</verse>
				<verse number="10">తిమొతి మిహ్గ వాత పెజె, మీ నడ్డుమ్ వోర్ దర్యమ్‌నె మనల్ సూడట్. నా దాతె వోర్ గిర్ పర్బున సేవ కీసెర్ మంతొర్.</verse>
				<verse number="11">అదెన్ సాటి, వోన్ బోరె గిర్ కమి-పాన్దె సూడ్వ. నహ్గ వోన్ సాంతితె రొహట్. మిహ్గటుర్ కహితుర్ బక్తలిర్ ఆయ్వలిర్, దాదలిర్ సంగ, వోర్ వానుర్ ఇంజెర్ సరి సూడ్సెర్ మంతొన్.</verse>
				<verse number="12">అపొలొ దాదన గొస్టిత్ బారెతె బతల్ ఇత్తెకె, ‘వీర్ దాదలిర్ సంగ వూర్గ సొన్’ ఇంజెర్ వోన్ జుల్మ కీతొన్. బతి వోన్ ఇంకె మిహ్గ వాయ్వల్ పసంద్ సెలె. వోర్ తీరెమ్నె మిహ్గ వాంతొర్ అలె.</verse>
				<verse number="13">దాదలిర్-బాయిక్నిట్! మీవ మిరట్ కాబాడ్లె దిహన్తె మంట్. బరొసతగ హాలె మాయ్వక్ మంట్. దర్యమ్‌నె అని సక్తి వాలిర్ ఆసి మంట్.</verse>
				<verse number="14">మిరట్ కియ్వల్ హర్ ఉంది కామ్ పెర్మతె కీమ్ట్.</verse>
				<verse number="15">స్టెపెనస్ అని వోన రోతుర్ అకయ యేరియతుర్ బక్తలిర్‌గటల్ మొదొడ పండి ఆందిర్. అని బగవంతనుర్ బక్తలిర సేవ కియ్లె, వూర్ తమ్వ జిన్గనితున్ హవ్లి కీతెర్ ఇన్వల్ మీకున్ టావ.</verse>
				<verse number="16">అదెన్ సాటి దాదలిర్-బాయిక్నిట్! ఆతుర అని వూర్ దాత్ సేవ కియ్వలిర్ సమ్దిర నమున యేచ్చి, మిరట్ తాకన ఇంజెర్ మీకున్ కోర్సెర్ మంతొన్.</verse>
				<verse number="17">నహ్గ స్టెపెనస్, పొర్టునాటస్, అకయిక ఇన్వలిర్ వాత కాడ్కి, నాకున్ వెలె ఆనంద్ లాగ్త.</verse>
				<verse number="18">బారితెకె, మీ బద్లి నహ్గ వాసి, నావంగ్ జురత్కున్ పూరి కీతెర్. అని వూర్ నా ఆత్మతున్ అని మీవ ఆత్మతున్ ఆనంద్ సీతెర్. ఈతుర్కున్ మాన్ సియ్వల్ జిమ మీ పొరొ మంత.</verse>
				<verse number="19">ఆసియ యేరియతగ మన్వలిక్ చర్చినుర్ బక్తలిర్ మీకున్ దండొస్ వెహ్చెర్ మంతెర్. అకుల దాదల్, పిరిస్కిల బాయి అని వూర రోన్ మీరె మాయ్వల్ చర్చితుర్ పర్బున పొరొడె మీకున్ దండొస్ వెహ్చెర్ మంతెర్.</verse>
				<verse number="20">ఇగె మన్వలిర్ దాదలిర్-బాయిక్ సమ్దిరె మీకున్ దండొస్ వెహ్చెర్ మంతెర్. మిరట్ వొరొన్ వొరొర్ పవిత్ర పెర్మతె కలిసి, దండొస్ వెహట్.</verse>
				<verse number="21">పవ్లు ఇన్వన నన కుద్ నా కెయ్దె మీకున్ దండొస్ ఇంజెర్ లిహి కీసెర్ మంతొన్.</verse>
				<verse number="22">బోరె ఆయి పర్బున్ పెర్మ కియ్వక్ మత్తెకె, వోన్ సాపెన లాగి! మా పర్బు వాసెర్ మంతొర్.</verse>
				<verse number="23">యేసు కిరిస్తు పర్బున పెర్మత-దయ మీకున్ సాత్ మని!</verse>
				<verse number="24">యేసు కిరిస్తునగ మన్వల్ నా పెర్మ మీ సమ్దిర్ సంగ మందన. ఆమెన్!</verse>
			</chapter>
		</book>
		<book number="47">
			<chapter number="1">
				<verse number="1">బగవంతన ఇచ తీర్ యేసు కిరిస్తునొర్ అపొస్‌తుల్ ఆయ్వల్ పవ్లున అని మా దాత్ బక్తల్ ఆయ్వల్ తిమొతి మీరె మాసి, కొరంతి నగుడె మన్వల్ బగవంతన చర్చితుర్‌కున్ అని పూరొ అకయ యేరియతగ పగ్రె మాసి మన్వలిర్ బక్తలిర్‌కున్ దండొస్ దొసి, లిహి కీసెర్ మంతొమ్.</verse>
				<verse number="2">మా బాబొ బగవంతల్ అని మా యేసు కిరిస్తు పర్బు మీకున్ పెర్మత-దయ అని సాంతి సియిర్!</verse>
				<verse number="3">మా యేసు కిరిస్తు పర్బునొర్ బాబొ ఆయ్వల్ బగవంతన్ దనెవాద్ వెహ్కట్. వోర్ పెర్మత-దయ వాలె బగవంతనలె, మాకున్ సమ్దొ తీర్ద మదత్ పుటంత.</verse>
				<verse number="4">వోర్ మావంగ్ తక్‌లిబ్కున్ వీడుస్లె మదత్ కీత తీరె, మరట్ గిర్ దుస్రుర్ తక్‌లిబ్క్‌నగ మనెకె, సాత్ సియన ఇంజెర్ కోరంతొర్.</verse>
				<verse number="5">మరట్ కిరిస్తునంగ్ తక్‌లిబ్క్‌నగ ఈస యేచ్చెర్ మత్త తీరె, వోర్ కిరిస్తు సియ్వల్ మదత్నగ గిర్ ఈస యేతంతట్.</verse>
				<verse number="6">మీకున్ మదత్ కియన అని బచి కియన ఇంజెరెన్ మమొట్ తక్‌లిబ్క్ బోగె మాసెర్ మంతొమ్. మీకున్ మదత్ కియ్లె, బగవంతల్ మాకున్ సాత్ సీసెర్ మంతొర్. అని మమొట్ తక్‌లిబ్క్ బోగె మాసెర్ మత్త తీరె, మిరట్ గిర్ అవెన్ వోర్చి బోగె మాకిట్‌తె, బగవంతన మదత్న అనుబవ్ యేతంతిట్.</verse>
				<verse number="7">మిరట్ తక్‌లిబ్క్‌నగ బహన్తె ఈస యేచ్చెర్ మంతిటొ, అహ్నె మదత్నగ గిర్ మీకున్ ఈస పుటంత ఇంజెర్ బరొబర్ మాకున్ టావ.</verse>
				<verse number="8">దాదలిర్-బాయిక్నిట్! ఆసియ యేరియతె మాకున్ వాతంగ్ అవ్ తక్‌లిబ్కున్ బారెతె మీకున్ కరె మాయ్వక్ మన్వల్ మాక్ పసంద్ సెలె. మాకున్ అగ తోచ పరొమ్ ఆతంగ్ తక్‌లిబ్క్ వాతంగ్. అద్ గట్కతె మమొట్ పిసంతొమ్ ఇన్వల్ ఆస గిర్ సుటి కీతొమ్.</verse>
				<verse number="9">మా పొరొ మమొట్ బరొస ఇర్వక్‌నె, సాతుర్కున్ నేండుస్వల్ బగవంతనగన్ బరొస ఇర్నల్, మరన్త సిక్స వాడ్తపినయ్ మావ మన్దె లాగ్త.</verse>
				<verse number="10">ఈతల్ గాచెరమ్నల్ బగవంతల్ మాకున్ తపుస్తొర్. అని మా సాటి మిరట్ కియ్వల్ పార్తనత మదతున్ హిందల్, వోర్ ఉండె గిర్ మునె మాకున్ తపుసంతొర్ ఇంజెర్ ఆసతె మంతొమ్.</verse>
				<verse number="11">అదెన్ సాటి, వెలెటిర్ పార్తన కియ్వడున్ హిందల్, మాకున్ పుడ్త ఇద్ పెర్మత-దయత వరమున్ బారెతె, సమ్దిర్ గిర్ బగవంతన్ దనెవాద్ వెహంతెర్.</verse>
				<verse number="12">మమొట్ మా సాద గియన్తున్ పియ్సి ఆయ్వ, బగవంతన పెర్మత-దయతున్ హిందల్ తాక్తొమ్. బగవంతల్ సియ్వల్ సుదుడ్-పాన్దె అని నియత్నె ఇద్ దునియతగ పిస్తొమ్. ముకెతె మీ సంగ అహన్ పిస్తొమ్ ఇంజెర్ మావ మన్-దిల్ గవ సీసెర్ మంత.</verse>
				<verse number="13">మిరట్ వాచి కీసి, అర్తమ్ కియ్వలిక్ గొస్టింగె లిహి కీసెర్ మంతొమ్. మిరట్ మా బారెతె జరసి అర్తమ్ కీతిట్. ఉండె మునె బర్పుర్ అర్తమ్ కీకిట్ ఇంజెర్ ఆస కీసెర్ మంతొమ్. అహన్ కీకిట్‌తె, యేసు పర్బున వాయ్వల్ దివొసున్ నేటి మీ హిందల్, మమొట్ గర్వతె మత్తపె, మిరట్ గిర్ మా హిందల్ గర్వతె మందంతిట్.</verse>
				<verse number="14"></verse>
				<verse number="15">ఇద్ గొస్టితగ నాకున్ బరొస మత్త కాడ్కి, నన మాసిదోనియ సొనెకె, మిహ్గ ఆగ్సి సొందన అని మాసిదోనియతల్ మల్సి వానెకె గిర్, మిహ్గ ఆగన ఇన్వల్ పిలన్ వాట్సి మత్తొన్. అద్ ఆత పెజె, నాకున్ యూదయ యేరియతె సారి కీకిట్ ఇంజి మత్తొన్. ఇద్ తీర్దె రండ్ జోకంగ్ ఆగ్వడ పాయ్ద మీకున్ పుటన ఇంజెర్ సోంచ్ కీసి మత్తొన్.</verse>
				<verse number="16"></verse>
				<verse number="17">నన ఇవ్ పిలన్క్ బతయ్ సోంచ్ కియ్వక్‌నె కీతొర్ ఇంతిట్ కి? అసలె కియ్మకి! నన సాదరన్ మాయ్నలిర్ మోడి ఉంది జోక ‘హో’ ఇంజి, ఉండె ఉంది జోక ‘సెలె’ ఇంజెర్ లబడ్ వెహ్వన ఆయొన్.</verse>
				<verse number="18">బహన్తె బగవంతల్ బస్కెన్ లబడ్ వడ్కొరెయ్, అహ్నె మమొట్ గిర్ బస్కెన్ లబడ్ వెహ్మకి.</verse>
				<verse number="19">నన, సిల్వనస్ దాదల్ అని తిమొతి దాదల్, బగవంతనొర్ మరి ఆయ్వల్ యేసు కిరిస్తున్ బారెతె, మీ నడ్డుమ్ పచర్ కీతొమ్. వోర్ యేసు బర్పుర్ బరొస వాలె ఆందుర్ అని తన బతల్ వెహంతొరొ, అదెనె బస్కెట్ కీంతొర్.</verse>
				<verse number="20">బగవంతల్ సీతంగ్ సమ్దొ వాగ్‌దన్క్ కిరిస్తునగ పూరె మాతంగ్. అదెన్ సాటి, యేసు కిరిస్తున్ హిందల్ మరట్, “ఆమెన్ ” ఇంజెర్, బగవంతన్ డగుర్-పాన్ సీసెర్ మంతట్.</verse>
				<verse number="21">బగవంతల్ మీ బరొబర్ మాకున్ గిర్ నేమి కీసి, కిరిస్తునగ గట్ నిపుసంతొర్.</verse>
				<verse number="22">మరట్ తన్వుర్ ఆందట్ ఇంజెర్ నిరుపన్ కియ్లె, బగవంతల్ మావ దిల్తున్ రొపొ తన్వ ఆత్మ ఇర్తొర్. బగవంతల్ వాగ్దన్ సీతంగ్ సమ్దొన్ యేతంతట్ ఇంజెర్ తన్వ ఆత్మ మా రొపొ గారంటిత్ మోడి మంత.</verse>
				<verse number="23">మిరట్ నన దమ్కి సియ్వడల్ తపుసన ఇంజెర్ ఉండె ఉంది జోక కొరంతి నగుడె వాయ్మకి. ఇద్ గొస్టి సతెమ్ ఆంద్ ఇంజెర్, నా దిల్తున్ సూడ్వల్ బగవంతనె గవ ఇర్సెర్ మంతొన్.</verse>
				<verse number="24">మీవ బరొసతున్ పొరొ అదికార్ తొహన ఇంజెర్ మమొట్ వెహ్చెర్ సెలొమ్. బరొసతగ గట్ మంతిట్ బతి, యేసు కిరిస్తునగ మీ ఆనంద్ బడె మాయ్లె మదత్ కియ్వలిర్ ఆందుమ్.</verse>
			</chapter>
			<chapter number="2">
				<verse number="1">బతి నన మిహ్గ వాసి, మీకున్ దుక్స సియ్వ ఇంజెర్ నిర్నయ్ కీతొన్.</verse>
				<verse number="2">బారితెకె మీకున్ నన దుక్స సీకతె, నాకున్ బూర్ ఆనంద్ సీనిర్? బూరె సియుర్!</verse>
				<verse number="3">నన వాత పెజె, బూర గొస్టిత్ పియ్సితె ఆనంద్ యేతనయొ, వూర గొస్టిత్ పియ్సి, నన దుక్స యేత్వ ఇన్వల్ బరొసతెన్ అదెన్ లిహి కీతొన్. నన ఆనంద్నె మన్వడున్ హిందల్, మీకున్ గిర్ ఆనంద్ లాగంత ఇన్వల్ నాకున్ టావ.</verse>
				<verse number="4">దిల్తగ బచొరొ దుక్సతె, కాడెర్ తుహ్చెర్, తక్‌లిబ్‌నె అద్ చిటితున్ లిహి కీతొన్. మీకున్ దుక్స సియన ఇంజెర్ ఆయొ బతి, మీ పొరొ నాకున్ మన్వల్ పెర్మతున్ వెహ్చి తొహన ఇంజెరెన్ లిహి కీతొన్.</verse>
				<verse number="5">బోరె ఆయి దుక్స సీసి మత్తెకె, వోర్ నాకున్ ఆయొ బతి, మీ సమ్దిర్‌కున్ గిర్ దుక్స సీతొర్. వోన్ పొరొ ఉండె అదిక్ వజన్ తోచుస్వ ఇంజెర్ ఇద్ గొస్టి వెహ్చెర్ మంతొన్:</verse>
				<verse number="6">వోర్ ఆతొన్ మిహ్గటల్ వెలెటిర్ సిక్స సీత అదె ఆయర్.</verse>
				<verse number="7">తె ఇంకె వోన్ ఉండె గిర్ సిక్స సియ్వక్‌నె, మాపి కీసి, సుమ్జి కియ్వల్ చొకొట్ మందంత. ఇహిన్ కియ్వెకె వోర్ ఉండె అదిక్ పికర్ కీసెర్ మందంతొర్.</verse>
				<verse number="8">అదెన్ సాటి, మీవ పెర్మతున్ వోన్ తొహన ఇంజెర్, మీకున్ జుల్మ కీసెర్ మంతొన్.</verse>
				<verse number="9">మిరట్ సమ్దొన్ పియ్సి తాకంతిటొ సెలెయొ ఇంజెర్ మీకున్ పరిక్స కియ్లెక్ గిర్ అద్ చిటితగ లిహి కీతొన్.</verse>
				<verse number="10">మిరట్ బదె గొస్టిత్ సాటి బోనె ఆయి మాపి కీకిట్‌తె, నన గిర్ వోన్ మాపి కీంతొన్. నన బోనె ఆయి మాపి కీసి మంద్కతె, మీ సాటి కిరిస్తున నదుడున్ మునె వోన్ మాపి కీతొన్. సయ్తన్‌తంగ్ కుట్రన్ హిందల్, మరట్ పసె మాయ్వ ఇంజెరెన్ ఇహిన్ మాపి కీతొన్. బారితెకె వోర్ మాకున్ బహన్ కోండి కియ్లె సూడంతొర్ ఇన్వల్, మాకున్ టావ.</verse>
				<verse number="11"></verse>
				<verse number="12">నన బస్కెతె త్రోయకు నగుడె సొత్తొనొ, అస్కె తన్వ చొకొట్న కబుర్ పచర్ కియ్లె, యేసు కిరిస్తు పర్బు నాకున్ మోక సీతొర్.</verse>
				<verse number="13">బతి తీతు దాదల్ నాకున్ దిస్వ కాడ్కి, నావ మన్-దిల్తగ సాంతి పుట్మకి. అస్కె వూర్కున్ దాంతొన్ ఇంజెర్ వెహ్చి, వూర్గటల్ మాసిదోనియ యేరియతె సొత్తొన్.</verse>
				<verse number="14">బగవంతల్ హర్ జాగతగ కిరిస్తున్ హిందల్, మాకున్ బస్కెట్ మెయుసెర్ మంతొర్. అని కిరిస్తున్ బారెత గియన్త గమ గమ గాడి సియ్వల్ వాసున్ మా హిందల్, బగవంతల్ పగ్రె మానల్ కీసెర్ మంతొర్. వోర్ బగవంతనె దనెవాద్ వెహ్చెర్ మంతొన్.</verse>
				<verse number="15">బారితెకె బగవంతన్ సాటి, కిరిస్తు అర్పన కీత గమ గమ గాడి సియ్వల్ ఊదున్ మోడి మమొట్ మంతొమ్. ఇద్ సోబత గాడి బచె మాతుర్కున్ అని బరొస ఇర్మకి వూర్గ పగ్రె మాసెర్ మంత.</verse>
				<verse number="16">బరొస ఇర్మకి వూర్కున్ కూర్ సడె మాత వాసున్ మోడి మంతొమ్ బతి, బచె మాతుర్కున్ బస్కెట్ మన్వల్ జిన్గని సియ్వల్ గమ గమ వాలె వాసున్ మోడి ఆసి మంతొమ్. ఈతల్ కామ్ బోరె కియ పరొర్.</verse>
				<verse number="17">మమొట్ వెలెటిర్ మోడి బగవంతన గొస్టి వెహ్చి, కొతంగ్ కమయ్ కియ్వలిర్ ఆయొమ్. బతి మాకున్ బగవంతల్ సారి కియ్వడున్ హిందల్, కిరిస్తునుర్ నియత్నుర్ సేవ్కలిర్ ఆసి, కపట్ సెల్వక్ బోద వెహంతొమ్.</verse>
			</chapter>
			<chapter number="3">
				<verse number="1">ఇహిన్ వడ్క్‌వల్ మావ మమొట్ పోక్డ వెహ్తప్ మీకున్ దిసెర్ మంత కి? కహితుర్కున్ జురత్ మత్తపినయ్ మిహ్గ వానెకె, సెలెకె మిహ్గటల్ సొనెకె, వొడ్కి అరుస్వలిక్ చిటింగ్ పియ్సి, మమొట్ వాయ్వల్ జురత్ కి బతల్? అసలె జురత్ సెలె!</verse>
				<verse number="2">సమ్దిర్ కరి కీసి, వాచి కీనల్ మావంగ్ దిల్క్‌నగ లిహి కీసి మన్వలిక్ అని మా బారెతె వొడ్కి అరుస్వలిక్ చిటింగ్ మిరటె ఆందిట్.</verse>
				<verse number="3">బహన్ ఇత్తెకె: మిరట్ కిరిస్తు లిహి కియుస్తంగ్ చిటిన్ మోడి తాత్కర్ దిసెర్ మంతిట్. ఇవ్ చిటింగ్ సాయ్తె ఆయొ బతి, జీవ వాలె బగవంతన ఆత్మతె లిహి కీసి మంతంగ్. అని బండత పాటితగ ఆయొ బతి, మాయ్నలిరంగ్ దిల్క్‌నగ మావ సేవతున్ హిందల్ లిహి కీసి మంతంగ్.</verse>
				<verse number="4">ఇద్ తీర్దె బారి వెహ్చెర్ మంతొమ్ ఇత్తెకె, మమొట్ కిరిస్తున్ హిందల్, బగవంతనగ బరొస కీసెర్ మంతొమ్.</verse>
				<verse number="5">మావ మమొట్ బద్ సూడ కియ్లె, తాకద్ వాలిర్ ఆయొమ్. బతి అవెన్ కియ్లె తాకద్ బగవంతలె మాకున్ సీసెర్ మంతొర్.</verse>
				<verse number="6">వోరె మాకున్ పూన నియమున్ సాటి సేవ్కలిర్ ఆసి మన్లె తాకద్ సీతొర్. ఇద్ పూన నియమ్న సేవ లిహి కీత రూప్నె సెలె బతి, బగవంతన ఆత్మత రూప్నె మంత. లిహి కీసి మన్వల్ దర్మత కానున్ మరన్తున్ తరంత బతి, బగవంతన ఆత్మ బస్కెట్ పిసుసంత.</verse>
				<verse number="7">బండత పాటితగ బగవంతల్ ఆగెంగ్ లిహి కీసి మోసెన్ సీతొర్ అస్కె, వోన మొకొమ్ బక్ మయ్మత వేడ్చితె నించి మత్త. తె వూర్ ఇజ్రయేల్ లోకుర్ అదెన్ సూడ పర్మకి. బతి అద్ ఆత పెజె, అద్ వేడ్చి కమి ఆసెర్ సొత్త. మాయ్నన్ మరన్ అని సిక్స తర్వల్ పడన నియమునె ఇచొర్ మయ్మ మత్తెకె, మాయ్నన్ నియత్న లెకతె తర్వల్ బగవంతన ఆత్మత పూన నియమున్, ఉండె బచొర్ డగుర్ మయ్మ మందంతయొ సోంచ్ కీమ్ట్.</verse>
				<verse number="8"></verse>
				<verse number="9"></verse>
				<verse number="10">ఇంకె పూన నియమ్న మయ్మతున్ అని పడన నియమ్న మయ్మతున్ పరక్ సూడ్తెకె, అద్ పడన వాలె సెలె ఇత్తప్ దిసంత.</verse>
				<verse number="11">కమి ఆసి సొన్వలె అచొర్ మయ్మ వాలె ఆసి మత్తెకె, బస్కెట్ మన్వల్ ఉండె బచొర్ మయ్మ వాలె ఆసి మందంతయొ సోంచ్ కీమ్ట్.</verse>
				<verse number="12">అదెన్ సాటి, బస్కెట్ మన్వల్ బగవంతన అద్ పూన నియమ్నగ ఆస ఇర్సి, బెయ్ దర్యమ్‌నె బోద వెహ్చెర్ మంతొమ్.</verse>
				<verse number="13">అద్ వేడ్చి కమి ఆసెర్ మంత ఇన్వల్ ఇజ్రయేల్ పర్జతున్ కరె మాయ్వ ఇంజి, మోసె తన్వ మొకొమున్ ముచ్తొర్. బతి మమొట్ మోసెన్ దాత్నుర్ ఆయొమ్.</verse>
				<verse number="14">వూర్ ఇజ్రయేల్ లోకుర మన్ కటిన్త ఆత కాడ్కి, బగవంతల్ మోసెన్ సీత పడన నియమ్ నేట్క్ వేరి వాచి కీతెకె గిర్, వూర్కున్ సమ్జె మాయొ. బారితెకె అద్ మోసె తన్వ మొకొమున్ ముచ్త పాగొట వూర దిల్తున్ ముచ్తపినయ్ మంత. అని సిరిప్ కిరిస్తుయె వూర మన్దున్ కోలి కీసి సమ్జి కియ పరంతొర్.</verse>
				<verse number="15"></verse>
				<verse number="16">బతి బస్కెతె పర్బున చర్నతె వూర్ వాంతెరొ, అస్కె అద్ ముచ్‌చి మన్వల్ పాగొట తెండ్సి వాట్వల్ జర్గంత.</verse>
				<verse number="17">వేర్ పర్బు బగవంతన ఆత్మ ఆందుర్. వోన ఆత్మ బగతె మందంతయొ, అగ మోక్డొ-పాన్ మందంత.</verse>
				<verse number="18">మరట్ సమ్దిర్ గిర్ ముచ్‌చి సెలెంగ్ అవ్ మొకొమ్క్‌నె పర్బున మయ్మత వేడ్చితున్ సూడ్సి, ఆర్సతున్ మోడి తాన్ తొహ్చెర్ మంతట్. ఇహిన్ మయ్మతల్ ఉండె అదిక్ మయ్మతెకె పర్బున్ మోడి, పర్బున ఆత్మతున్ హిందల్ మారిసెర్ మంతట్.</verse>
			</chapter>
			<chapter number="4">
				<verse number="1">అదెన్ సాటి బగవంతలె తన్వ దయతె మాకున్ సేవతున్ సీత కాడ్కి, మమొట్ దర్యమ్‌నె ఇదెన్ కీసెరెన్ మందంతొమ్.</verse>
				<verse number="2">మమొట్ సిర్మిందింగ్ కియ్వలిక్ మక్డితంగ్ కామ్కున్ వొపొమ్. పసి కియ్వక్‌నె బగవంతన వచన్ మత్త తీర్ వెహంతొమ్ ఇన్వడున్ బగవంతలె గవదారల్ ఆసి మంతొర్. సతెమున్ తాత్కర్ వెహ్వడున్ హిందల్, బాతుర్ ఆందుమ్ ఇన్వల్ హర్ వొరొన మన్-దిల్తున్ టావ.</verse>
				<verse number="3">మమొట్ వెహ్వల్ చొకొట్న కబుర్ కహితుర్కున్ అర్తమ్ ఆసెర్ సెలె ఇత్తెకె, సిరిప్ మూరె మాసి సొన్వలిర్‌కునె అర్తమ్ ఆసెర్ సెలె.</verse>
				<verse number="4">బారితెకె బగవంతల్ బహన్ మంతొర్ ఇన్వడున్ తొహ్వల్ కిరిస్తున చొకొట్న కబుడ మయ్మతున్, అర్తమ్ కియ్వక్‌నె వూర్ నమ్మకి వూరంగ్ మన్-దిల్కున్, ఇద్ దునియత పేన్ ఆయ్వల్ సయ్తన్ ముహ్చి వాడ్తొర్.</verse>
				<verse number="5">అదెన్ సాటి మా బారెతె మమొట్ పచర్ కియ్వక్‌నె, యేసు కిరిస్తు పర్బున్ అని వోన్ సాటి మీవుర్ దాసిర్ ఆందుమ్ ఇంజెర్ పచర్ కీంతొమ్.</verse>
				<verse number="6">బారితెకె బగవంతల్, “సికటితల్ వేడ్చి పారన” ఇంజెర్ వెహ్తొర్. వోర్ బగవంతన మయ్మత వేడ్చియె యేసు కిరిస్తున మొకొమ్నల్ పార్సెర్ మంత. అద్ మయ్మత గియన్త వేడ్చితునె మా దిల్క్‌నగ పారుస్తొర్.</verse>
				<verse number="7">ఇద్ వేడ్చి మిసి మన్వల్ బెయ్ డగుర్ గటిత్ మోడి మంత. బతి మావంగ్ మేందొల్క్ సాదరన్ తోడితంగ్ బుడ్డిన్ మోడి మంతంగ్. ఇద్ గటితున్ బగవంతలె మా రొపొ ఇర్తొర్. ఇదెన్ హిందల్ మా పిస్వడగ దిస్వల్ సక్తి మావ ఆయొ బతి, బగవంతనల్ వాత ఇంజెర్ సమ్దిర్ కరి కీంతెర్.</verse>
				<verse number="8">హర్ ఉంది బాజ్నల్ తక్‌లిబ్క్ వాసెర్ మంతంగ్ బతి, అవ్ మాకున్ హారి కియ్మకి. గండమ్నగ కోండె మాసి మందంతొమ్ బతి, ఆస సెలుర్ వూర్ ఆయొమ్.</verse>
				<verse number="9">మావ పీచ పియ్సి పూడంతెర్ బతి, బగవంతల్ మాకున్ బస్కెన్ సుటి కియొర్. మాకున్ బెయ్ జహ్చెర్ మంతెర్ బతి, నాసెడమ్ ఆసెర్ సెలొమ్.</verse>
				<verse number="10">యేసున్ హిందల్ జీవతె మన్వల్ మమొట్ హర్ దివొస్ మరన్త సవద్ సూడ్సెర్ మంతొమ్. వోన మరన్ బాతల్ ఇన్వల్, మావంగ్ మేందొల్క్ తొహ్చెర్ మంతంగ్. అదె తీర్దె, వోన జీవ గిర్ మావ జిన్గనితగ దిసంత.</verse>
				<verse number="11"></verse>
				<verse number="12">తె మమొట్ మరన్త సవద్ సూడ్సెర్ మంతొమ్ బతి, ఇదెన్ హిందల్, మిరట్ బస్కెట్ మన్వల్ జీవ యేత్తిట్.</verse>
				<verse number="13">దర్మ-గ్రంత్‌నగ, “నన బరొస కీత కాడ్కి, వడ్క్‌తొన్” ఇంజెర్ లిహి కీసి మంత. అద్ తీర్దె, మమొట్ గిర్ ఉందియ్ ఆత్మతగ బరొస కీత కాడ్కి, వడ్క్‌సెర్ మంతొమ్. బారితెకె, సాతొర్ వోర్ యేసు పర్బున్ నేండుస్వల్ బగవంతల్, మాకున్ గిర్, వోన్ బరొబర్ నేండుసంతొర్ ఇన్వల్ మాకున్ టావ. బగవంతల్ ఇహిన్ మాకున్ నేండుసి, మీ బరొబర్ తన్వ చర్నతె నిపుసంతొర్.</verse>
				<verse number="14"></verse>
				<verse number="15">మాకున్ వాయ్వలిక్ ఇవ్ సమ్దొ దుక్సంగ్, మీవ చొకొటున్ సాటినె వాసెర్ మంతంగ్. బగవంతన పెర్మత-దయ, పర్జత్ రొపొ బహన్ బహన్తె పగ్రె మాసెర్ దాంతయొ, అహన్ అహన్ ఉండె వెలెటిర్, బగవంతన్ డగుర్-పాన్ సీసెర్ దనెవాద్ వెహనిర్ ఇంజెరెన్ జర్గ్‌సెర్ మంత.</verse>
				<verse number="16">అదెన్ సాటి మమొట్ వెరియొమ్. మావ దిస్వల్ మేందొల్ జిగి సెల్వక్ ఆసెర్ మంత. బతి మహ్గ రొపొ మన్వల్ ఆత్మ రోజి రోజిత్ పూన తాకద్నె నించెర్ మంత.</verse>
				<verse number="17">అని ఇచుసి గట్క వేరి, మన్వలిక్ మావంగ్ తక్‌లిబ్కున్ సంగ మాకున్ పుట్వల్ బస్కెట్ మన్వల్ మయ్మతున్ జోకి కీతెకె, అవ్ తక్‌లిబ్క్ బతతునె కామి సియొంగ్.</verse>
				<verse number="18">నదుడె దిస్వలిక్ దర్తురితంగ్ సమ్దొ మూరె మాంతంగ్. బతి నదుడె దిసొంగ్ అవ్ స్వర్గ్‌నంగ్ సమ్దొ బస్కెట్ నిల్సి మందంతంగ్. అదెన్ సాటి, కడ్కున్ దిస్వలికున్ పొరొ మావ నదుర్ ఇర్వక్‌నె దిసొంగ్ అవెన్ పొరొ, మావ నదుర్ ఇర్సెర్ మంతొమ్.</verse>
			</chapter>
			<chapter number="5">
				<verse number="1">మావంగ్ మేందొల్క్ ఇద్ దర్తురిత్ పొరొ మరట్ మన్వల్ సాద రోతున్ మోడి మంతంగ్. ఇద్ రోన్ ఉల్టె మాసి, నాసెడమ్ ఆత పెజె, మరట్ స్వర్గ్‌నగ మన్లె, మా సాటి ఉంది రోన్ మంత. అదెన్ మాయ్నల్ దొహ్మకి బతి, బస్కెట్ నిల్సి మన్లె, బగవంతలె దొహ్తొర్ ఇన్వల్ మాకున్ టావ.</verse>
				<verse number="2">అదెన్ సాటినె అద్ స్వర్గ్‌న రోన్ ఆయ్వల్ మేందొడ్ మోడి మారియన ఇంజెర్, ఇంకె ఇద్ మేందొడున్ రొపొ బెయ్ తల్‌మెలె మాసెర్ మంతట్.</verse>
				<verse number="3">అద్ గట్కతె మరట్ కుడెకె దిస్వక్‌నె బస్కెట్ మనల్ మావ మేందొడున్ బగవంతల్ పాంగుడ్ పోండుసంతొర్.</verse>
				<verse number="4">మరట్ ఇద్ మేందొడగ మత్త అచెజెల్ వజన్త నొపితె తల్‌మెలె మాంతట్. ఇద్ సడె మాయ్వల్ మేందొల్ ఇంకెనె సుటి కియన ఇంజెర్ ఆయొ బతి, బస్కెట్ మన్వల్ మేందొడెకె మారియన ఇంజెర్ బెయ్ ఆసతె కోర్సెర్ మంతట్.</verse>
				<verse number="5">అద్ మేందొడున్ సాటి, బగవంతల్ మాకున్ తయరి కీతొర్. అని తాన్ తప్వక్ మాకున్ సీంతొర్ ఇన్వల్ గారంటిత్ సాటి, మా రొపొ తన్వ ఆత్మతున్ ఇర్తొర్.</verse>
				<verse number="6">అదెన్ సాటినె, మరట్ నదుడె సూడ్సి ఆయ్వ, సిరిప్ పర్బునగ బర్పుర్ బరొస ఇర్వడున్ హిందలె తాక్సెర్ మంతట్. ఇవ్ మేందొల్క్‌నె మనెకె పర్బునల్ లంగ్ మంతట్ ఇంజెర్ మాకున్ టావ. తెర్ బతి, మరట్ బస్కెట్ దర్యమ్‌నె మందంతట్.</verse>
				<verse number="7"></verse>
				<verse number="8">బారితెకె, ఇద్ మేందొడున్ సుటి కీసి, పర్బున్ సంగ మందన ఇంజెర్ పసంద్ కీసెర్ మంతట్.</verse>
				<verse number="9">అదెన్ సాటినె మరట్ ఇద్ మేందొడగ మత్తెకె గిర్, సెలెకె ఇదెన్ సుటి కీతెకె గిర్ బతి, పర్బున్ ఆనంద్ సీనలె పిసన ఇంజెర్ ఇచ కీసెర్ మంతట్.</verse>
				<verse number="10">బారితెకె మరట్ సమ్దిర్ గిర్ కిరిస్తున నాయ్ద కచురిత్ మునె నిల లాగర్. అస్కె మహ్గటల్ హర్ వొరొర్ తన కీతంగ్ చొకొట్నంగ్, సెలెకె వాయుట్నంగ్ కామ్కున్ పియ్సి, బదెన అద్ పండి యేత లాగర్.</verse>
				<verse number="11">అదెన్ సాటి మమొట్ పర్బున్ బారి వెరియనయొ కరి కీసి, వోన గొస్టితున్ వొపన ఇంజెర్ మాయ్నలిర్‌కున్ హక్లి కీసెర్ మంతొమ్. మా బారెతె బగవంతన్ సమ్దొ టావ. ఇద్ గొస్టి మీవంగ్ మన్-దిల్కున్ గిర్ టావయ్ ఇంజెర్ నన ఆస కీసెర్ మంతొన్.</verse>
				<verse number="12">మమొట్ బచొర్ చొకొట్నుర్ ఆందుమొ తొహన్ సాటి ఇహిన్ వెహ్చెర్ సెలొమ్. ఇదెన్ బద్లి, దిల్తగ మన్వలికున్ ఆయ్వ, బహ్రి దిస్వలికున్ పియ్సి, పోక్డ కియ్వలిర్‌కున్ మా బారెతె జవబ్ సీకిట్ ఇంజెరెన్ మీకున్ వెహ్చెర్ మంతొమ్.</verse>
				<verse number="13">మోక బోరె మాకున్ పిసలిర్ ఇందనిర్తె, మమొట్ బగవంతన్ డగుర్-పాన్ తర్లెనె పిసలిర్ ఆతొమ్. అహ్నె మోక బోరె మాకున్ బరొబరె కీసెర్ మంతెర్ ఇందనిర్తె, అహన్ మీ సాటినె కీసెర్ మంతొమ్.</verse>
				<verse number="14">కిరిస్తున పెర్మ మాకున్ హక్లి కీసెర్ మంత. బారితెకె, సమ్దిర్ సాటి వోర్ జీవ సీతొర్. అదెన్ సాటి, పిసి మన్వలిర్ ఇంగెడల్ తమ్వ సాటి పిస్వ, బతి పర్జత్ లాసి సాసి-నేండ్తొర్ వోర్ కిరిస్తున్ సాటినె పిసన. ఇదెన్ హిందల్, వోన మరన్తగ మరట్ సమ్దిర్ ఈస యేత్త లెకతె వాంతట్.</verse>
				<verse number="15"></verse>
				<verse number="16">కిరిస్తు సమ్దిర్ సాటి జీవ సీత కాడ్కి, ఇంగెడల్ బోనె సాదరన్ మాయ్నలిర్ సూడ్తపినయ్ సూడొమ్. ఇదెన్ మునె, కిరిస్తున్ అద్ తరికతె సూడ్తొమ్ బతి, ఇంకె అసలె అహన్ సూడొమ్.</verse>
				<verse number="17">కిరిస్తునగ యెకి ఆయ్వల్ పూనొర్ మాయ్నల్ ఆతొర్. వోన పడన జిన్గని బర్పుర్ మారిసి, పూన జిన్గని ఆత.</verse>
				<verse number="18">ఇద్ సమ్దొతున్ బగవంతలె జర్గుస్‌తొర్. వోరె మాకున్ కిరిస్తున్ హిందల్, తన్గ మీరి కీతొర్ అని ఇహిన్ మీరి కియ్వల్ సేవ మాకున్ హవ్లి కీతొర్.</verse>
				<verse number="19">అద్ బతల్ ఇత్తెకె, దునియతుర్ మాయ్నలిర్ కీతంగ్ పాప్న లెకతున్ వూర్ పొరొ వాట్వక్‌నె కిరిస్తున్ హిందల్, వూర్కున్ తన్గ మీరి కీంతొర్. ఇదెన్ వెహన ఇంజెరెన్ బగవంతల్ మాకున్ ఆగె సీతొర్.</verse>
				<verse number="20">అదెన్ సాటి, మమొట్ కిరిస్తునుర్ కబ్రియలిర్ ఆందుమ్. బగవంతన్ సంగ మీరె మాయన ఇంజెర్ కిరిస్తున్ హిందల్ ఆసి, మీకున్ జుల్మ కీసెర్ మంతొమ్.</verse>
				<verse number="21">బారితెకె, పాపెస్తలిర్ ఆయ్వలిర్ మరట్ కిరిస్తున్ హిందల్, తన్వ నదుడె నియత్నుర్ ఆయ్లె, పాప్న డాగ్ సెలొర్ వోర్ కిరిస్తున్ బగవంతల్ సిక్స కీతొర్.</verse>
			</chapter>
			<chapter number="6">
				<verse number="1">మమొట్ బగవంతన్ సంగ మీరె మాసి కామ్ కియ్వలిర్ ఆత కాడ్కి, వోర్ మీకున్ సీత పెర్మత-దయతున్ యెర్తమ్ కియ్వ ఇంజెర్ మీకున్ కోర్సెర్ మంతొమ్.</verse>
				<verse number="2">బారితెకె బగవంతల్ దర్మ-గ్రంత్‌నగ, “నన బరొబర్ వకత్నె నీవ వినంతి కేంచి, బచి కియ్వల్ దివొసున్ నేటి నీకున్ మదత్ కీతొన్” ఇంజెర్ లిహి కియుస్తొర్. కేంజట్! ఇదె బరొబర్ వకత్ ఆంద్. అని ఇదె బచి కియ్వల్ దివొస్ ఆంద్.</verse>
				<verse number="3">మమొట్ బోనయ్ సర్దున్ అడ్డమ్-కోడ్ వాట్వక్‌నె, అని మావ సేవతున్ బోరె బొట సూట్వక్‌నె చొకొట్-పాన్దె పిసెర్ మంతొమ్.</verse>
				<verse number="4">ఇద్ తీర్దె, హర్ ఉంది గొస్టితగ మమొట్ బగవంతనుర్ సేవ్కలిర్ ఆందుమ్ ఇంజెర్ నిరుపన్ కీసెర్ మంతొమ్. ఆపతినగ, దుక్సనగ, తక్‌లిబ్క్‌నగ మనెకె,</verse>
				<verse number="5">దన్కంగ్ తింజి మనెకె, టానెనగ మనెకె, లొలింగ్ జర్గ్‌నెకె, కాయ-కస్టమ్‌నగ, చేతొ మన్వలిక్ గట్కనగ, కరుసాసి మన్వలిక్ గట్కనగ వెలె వోర్చి తాక్తొమ్.</verse>
				<verse number="6">సుదుడ్-పాన్దె మన్వల్, గియన్తె తాక్వల్, సోసి కీసెర్ సాంతితె మన్వల్, దయ తొహ్వల్, పవిత్ర ఆత్మ మా రొపొ మన్వల్, కపట్ సెలె అద్ పెర్మతున్ తొహ్వల్,</verse>
				<verse number="7">సతె బోదతున్ వెహ్వల్, బగవంతన తాకదున్ తొహ్వల్, ఈతంగ్ సమ్దొ నియత్నంగ్ ఆయ్‌తర్క్ తిన కెయ్దె-డెమ కెయ్దె పియ్సి, లడెయ్ కియ్వడగ మునె మత్తొమ్.</verse>
				<verse number="8">డగుర్-పాన్ సీతెర్ అని హిజత్ గిర్ వోతెర్. రెహ్చి వడ్క్‌తెర్ అని మెచ్తెర్ గిర్. సతెమ్ వెహ్తెకె గిర్ మాకున్ పకట్క్ ఇంజెర్ కేయ్తెర్.</verse>
				<verse number="9">దుస్రుర్ మాకున్ వొడ్కి పియ్సి గిర్ పియ్మకి ఇత్తప్ సూడంతెర్. సాతపినయ్ దిస్తెకె గిర్ మమొట్ పిసిన్ మన్వలిర్ ఆందుమ్. దుస్రుర్ మాకున్ వెల్ వెల్ ఆనల్ పాతెకె గిర్ జీవతెన్ మన్వలిర్ ఆందుమ్.</verse>
				<verse number="10">మమొట్ దుక్సత్ రొపొ మత్తెకె గిర్ బతి, బస్కెట్ ఆనంద్ యేత్వలిర్ ఆందుమ్. మమొట్ గరిబ్క్ ఆసి మత్తెకె గిర్ బతి, వెలెటిర్కున్ దనెవంతలిర్ కియ్వలిర్ ఆందుమ్. మమొట్ బతయ్ సెల్వక్ దిస్తెకె గిర్ బతి, సమ్దొయ్ మన్వలిర్ ఆందుమ్. ఇద్ తీర్దె మమొట్ హర్ ఉందితగ బగవంతనుర్ సేవ్కలిర్ ఆందుమ్ ఇంజెర్ నిరుపన్ కీసెర్ మంతొమ్.</verse>
				<verse number="11">యే కొరంతితుర్ దాదలిర్-బాయిక్నిట్! బతతునె మకుస్వక్‌నె మీ సంగ వెహ్చెర్ మంతొమ్. మీ సాటి మావ దిల్ పూరొ కోలి కీసి ఇర్తొమ్.</verse>
				<verse number="12">మావ మన్-దిల్తగ బర్పుర్ మీకున్ పెర్మ కీతొమ్ బతి, మిరట్ మీవ పెర్మతున్ మహ్గటల్ హబ్రి ఇర్సెర్ మంతిట్.</verse>
				<verse number="13">మీకున్ మమొట్ మావ దిల్తగ బర్పుర్ వొప్తపె, మిరట్ గిర్ మాకున్ వొప్కిట్ ఇంజి, మిరట్ నావుర్ మరి-మియడ్ ఆందిట్ ఇంజెర్ సమ్జె మాసి మీకున్ ఇహిన్ వెహ్చెర్ మంతొన్.</verse>
				<verse number="14">మిరట్ పర్బున్ నమ్‌మకి వూర్ సంగ జోడ్ ఆయ్మట్. నియతున్ అని బగడ్-నియతున్ దోస్తన్ బగ మంత? అసలె సెలె! వేడ్చిత్ అని సికటిత్ బగ పొత్ మంత? అసలె సెలె! కిరిస్తున్ అని సయ్తన్‌తున్ బగ లాగి-బాగి మంత? అసలె సెలె!</verse>
				<verse number="15"></verse>
				<verse number="16">బగవంతన మందిర్తగ మూర్తింగ్ మన్లె జాగ బగ మంత? అసలె సెలె! మరట్ జీవ వాలె బగవంతన మందిర్ ఆసి మంతట్. బారితెకె బగవంతల్ దర్మ-గ్రంత్‌నగ, “నన వూర్ రొపొ మంజి, వూర్ సంగ తాకంతొన్. వూరొర్ బగవంతన ఆసి మందంతొన్. వూర్ నా పర్జ ఆసి మందంతెర్” ఇంజెర్ లిహి కియుస్తొర్.</verse>
				<verse number="17">“అదెన్ సాటి వూర్గటల్ పెసిసి, అలగ్ ఆసి మంట్. బే-సుదుడ్ వాలెతల్ అలగ్ మంద్కిట్‌తె, నన మీకున్ కరుమ్ కీంతొన్” అని “నన మీకున్ బాబొన ఆసి మందంతొన్. మిరట్ నాకున్ మరి-మియడ్ ఆసి మందంతిట్” ఇంజెర్ సర్వ సక్తి వాలె బగవంతల్ వెహ్చెర్ మంతొర్.</verse>
				<verse number="18"></verse>
			</chapter>
			<chapter number="7">
				<verse number="1">అదెన్ సాటి, లాడ్నుర్ దాదలిర్-బాయిక్నిట్! మాకున్ ఇవ్ వాగ్‌దన్క్ మత్త కాడ్కి, మావ మేందొడగ అని ఆత్మతగ మన్వల్ బే-సుదుడున్ నొర్సి, సుదుడ్ ఆకట్. బగవంతన్ వెరిసి, బావ్-బక్తితె బర్పుర్ సుదుడ్ ఆయ్లె, కోసిద్ కీకట్.</verse>
				<verse number="2">మాకున్ మీవ దిల్తగ జాగ సీమ్ట్. మమొట్ బోనె వాయుట్నె సూడ్మకి, బోనె కరబ్ కియ్మకి అని బోనె పసి గిర్ కియ్మకి.</verse>
				<verse number="3">మీ పొరొ పిరది కియన ఇంజెర్ నన ఇహిన్ వెహ్చెర్ సెలొన్. బారితెకె, మీకున్ మొదొల్ వెహ్తపె మావ దిల్తగ ఆతల్ జాగ సీతొమ్. బాతల్ ఇత్తెకె, మీ సంగ మీరె మాసి పిస్లె అని సాయ్లె గిర్ తయర్ మంతొమ్.</verse>
				<verse number="4">మీకున్ మెచ్‌చెర్ మీ సంగ నన వెలె దర్యమ్‌నె వడ్క్‌సెర్ మంతొన్. మిరట్ సియ్వల్ గటి-దీర్యతె మావంగ్ దుక్సంగ్ సమ్దొనగ వెలె ఆనంద్ యేచ్చెర్ మంతొన్.</verse>
				<verse number="5">మమొట్ మాసిదోనియ యేరియతె వాతొమ్ అస్కె, మావ మేందొల్ జర గిర్ ఆరమ్ యేత్మకి. బగ సొత్తెకె గిర్ మాకున్ తక్‌లిబ్కె వాతంగ్. బహ్రి లడెయ్క్‌నె అని రొపొ వెరెతె నించి మత్తొమ్.</verse>
				<verse number="6">తక్‌లిబ్‌నగ మన్వలిర్‌కున్ మదత్ కియ్వల్ బగవంతల్, తీతు దాదన్ రొహ్చి, మాకున్ గిర్ మదత్ కీతొర్.</verse>
				<verse number="7">వోర్ దాదన వాయ్వడున్ హిందలె ఆయ్వ, మిరట్ వోన్ కీత మదతున్ బారెతె, చొకొట్ సూడ్తతున్ బారెతె, వోర్ మాకున్ వెహ్తతున్ హిందల్ ఆనంద్ లాగ్త. వోర్ మీవ ఇచతున్ బారెతె, మీవ దుక్సతున్ బారెతె అని మిరట్ నా పొరొ తొహ్వల్ మాన్దున్ బారెతె, నాకున్ వెహ్తొర్. అదెన్ సాటి, ఇంకె నన బెయ్ ఆనంద్నె మంతొన్.</verse>
				<verse number="8">నన లిహి కీత చిటి మీకున్ నారజ్ కీత ఇన్వల్ నాకున్ టావ ఆత. అస్కె నన గిర్ జరసి నారజ్ ఆతొన్. అద్ కహి రోజ్క్ మీకున్ నారజ్ కీతెకె గిర్, అదెన్ లిహి కీత కాడ్కి, నన విచర్ కీసెర్ సెలొన్. మిరట్ నారజ్ ఆతిట్ ఇంజెర్ ఆనంద్ యేచ్చెర్ సెలొన్. బతి, మీవంగ్ గల్తిన్ బారెతె చుక్ చుకె మాతిట్ ఇంజెర్ ఆనంద్ యేచ్చెర్ మంతొన్. బగవంతన ఇచ తీర్ ఇహిన్ జర్గ్‌త కాడ్కి, మావ చిటి మీకున్ బతయ్ నుక్సన్ కియ్మకి.</verse>
				<verse number="9"></verse>
				<verse number="10">ఇహిన్ బగవంతల్ సియ్వల్ దుక్స మీవ మన్దున్ మార్యుసీసి, బచె మాయ్వడెకె మీకున్ తాకుసంత. ఇదెన్ హిందల్ మీకున్ బతయ్ నుక్సన్ జర్గొ. బతి మన్దున్ మార్యుసియ్‌వక్నె ఇద్ దునియతుర్ మోడి నారజ్ ఆయ్వల్ మీకున్ మరన్తెకె తాకుసంత.</verse>
				<verse number="11">బగవంతల్ సీత దుక్సతున్ హిందల్ మీ రొపొ మారితంగ్ అవెన్ బారెతె సోంచ్ కీమ్ట్. అద్ మీ రొపొ వెలె బావ్-బక్తితున్ పుటుస్త! గల్తింగ్ జర్గ్‌వక్ మన్లె దిహన్తున్ పుటుస్త! మీ రొపొ బరొసతున్ అని ఇచతున్ పుటుస్త! మీ రొపొ బగవంతన వెరెతున్ పుటుస్త! బగడ్-నియతున్ సోసి కియ్వక్ మన్వల్ సోంగున్ మీ రొపొ పుటుస్త. ఇవ్ సమ్దొ గొస్టినగ మిరట్ బే-కసుర్ వాలిర్ ఇంజెర్ నిరుపన్ కీతిట్.</verse>
				<verse number="12">నన రొహ్త చిటి సిరిప్ వోర్ కరెబన్ సాటినె, సెలెకె వోన కెయ్దె కరబ్ ఆతొన్ సాటినె లిహి కియ్మకి. బతి, బగవంతన నదుడున్ మునె మిరట్ మాకున్ బచొర్ పెర్మతె సూడంతిటొ కరి కియన్ సాటి గిర్ ఇదెన్ లిహి కీతొన్.</verse>
				<verse number="13">ఇదెన్ హిందల్, మాకున్ వెలె గటి-దీర్య వాత. ఇదెన్ బరొబర్ తీతు దాదల్ అనుబవ్ కీత ఆనంద్ అని సాంతితున్ సూడ్సి, మాకున్ ఉండె అదిక్ కుసి లాగ్త.</verse>
				<verse number="14">మమొట్ మీకున్ వెహ్తంగ్ సమ్దొ గొస్టింగ్ సతెమె ఆందుంగ్. అహ్నె మీ బారెతె నన మెచ్చెర్ తీతు దాదన్ వెహ్తంగ్ అవ్ సమ్దొ గొస్టింగ్ సతెమె ఆందుంగ్ ఇంజెర్ మిరట్ నిరుపన్ కీతిట్. ఇదెన్ హిందల్ మిరట్ నాకున్ లజె మాయ సియ్మకి.</verse>
				<verse number="15">మిరట్ వోన్ మాని కీసెర్, వెరెతె కరుమ్ కీతిట్. ఇదెన్ హేతు కీసి, వోన మన్-దిల్తగ మీ పొరొ పెర్మ బడె మాసెర్ మంత.</verse>
				<verse number="16">నన ఇంకె బెయ్ ఆనంద్ యేచ్‌చెర్ మంతొన్. బారితెకె హర్ ఉంది గొస్టితగ మీ పొరొ నన బరొస ఇర పరంతొన్.</verse>
			</chapter>
			<chapter number="8">
				<verse number="1">దాదలిర్-బాయిక్నిట్! మమొట్ ఇంకె మాసిదోనియ యేరియతంగ్ చర్చినుర్ నడ్డుమ్ బగవంతల్ తొహ్త పెర్మత-దయతున్ బారెతె మీకున్ వెహ్చెర్ మంతొమ్.</verse>
				<verse number="2">బహన్ ఇత్తెకె, వూర్కున్ వెలె తక్‌లిబ్క్ వాసి పరిక్స కీతంగ్ అని వూర్ వెలె గరిబ్-పాన్దె మత్తెర్. ఆతల్ గట్కతె గిర్, జురత్ మన్వలిర్ యెరుసలెమ్నుర్ గరిబ్ బక్తలిర్‌కున్ మదత్ కియ్వడగ ఈస యేత సీమ్ట్ ఇంజెర్, మాకున్ జుల్మ కీతెర్. అని వూర్ బెయ్ ఆనంద్నె తమ్వ గుంజెస్తతున్ తెర్ అదిక్ కొతంగ్ సీతెర్. అచొరె ఆయ్వ, తమ్వ పసంద్నె బెయ్ వెలె సీతెర్ ఇంజెర్, వూర్ బారెతె గవ వెహ పరంతొన్.</verse>
				<verse number="3"></verse>
				<verse number="4"></verse>
				<verse number="5">ఇదె ఆయ్వ, వూర్ మొదొల్ పర్బున్ అని బగవంతన ఇచ తీర్ మాకున్ గిర్ తమ్వ తమ హవ్లి కీతెర్. ఇచొర్ వెలె మదత్ కీంతెర్ ఇంజెర్, మమొట్ అసలె ఇన్మకి.</verse>
				<verse number="6">ఈతల్ పెర్మతె మదత్ కియ్వల్ కామున్ తీతు దాదల్ ఇదెన్ మొదొలె, మీ రొపొ సురు కీతొర్. తె అద్ కామున్ మహన గిర్ ఇంజెర్ వోన్ కోర్తొమ్.</verse>
				<verse number="7">మిరట్ హర్ ఉంది గొస్టితగ ఇత్తెకె: మిరట్ బరొసతగ, వడ్క్‌వడగ, తెలివితగ, చొకొటె బగవంతన సేవ కియ్వడగ అని మా పొరొ మిరట్ తొహ్వల్ పెర్మతగ సమ్దిర్‌గటల్ మునె మంతిట్. మిరట్ మదత్ కియ్వలిక్ కొతనగ గిర్ సమ్దిర్‌గటల్ మునె మందన ఇంజెర్ కోర్సెర్ మంతొన్.</verse>
				<verse number="8">ఇదెన్ బారెతె, మీకున్ ఆగె సీసి వెహ్చెర్ సెలొన్. బతి దుస్రుర్ బక్తలిర్ లహ్కి వర్సి కియ్వడున్ మిరట్ సూడ్సి, మీవ పెర్మ బచొర్ కరల్ మంతయొ పరిక్స కియన ఇంజెర్ వెహ్చెర్ మంతొన్.</verse>
				<verse number="9">బారితెకె, మా యేసు కిరిస్తు పర్బున పెర్మత-దయ బచొర్ డగుర్ ఇన్వల్ మీకున్ టావయ్. వోర్ దనెవంతల్ ఆసి మంజి గిర్, మీ సాటి వోర్ గరిబ్ ఆతొర్. వోన గరిబ్-పాన్దున్ హిందల్, మిరట్ దనెవంతలిర్ ఆయన ఇంజెరెన్ అహన్ ఆతొర్.</verse>
				<verse number="10">ఇద్ గొస్టితున్ బారెతె, నావ మన్దగ మన్వడున్ వెహ్చెర్ మంతొన్. కొతంగ్ మీరి కీసి సియన ఇన్వల్ ఇచ మీవ మన్దగ మత్త. అదెన్ సాటి, అద్ కామున్ నీరెన్ మిరట్ సురు కీతిట్. అదెన్ సురు కియ్వడగ తొహ్త లహ్కితున్ తాన్ పూరి కియ్వడగ గిర్ తొహ్కిట్‌తె మీకునె చొకొట్ మందంత. మీవ గుంజెస్తతున్ పియ్సి కీమ్ట్.</verse>
				<verse number="11"></verse>
				<verse number="12">మిరట్ బచొర్ సీంతిట్ ఇన్వల్ గొస్టి ఆయొ బతి, మీవ బర్పుర్ దిల్తె అని ఇస్టమ్‌నె ఇచుసి సీతెకె గిర్ బగవంతల్ తాన్ వొపంతొర్.</verse>
				<verse number="13">దుస్రుర్‌కున్ హల్కొ కీసి, మీకున్ వజన్ తొచుసన ఇంజెర్ ఆయొ బతి, అద్ వజన్తున్ సమ్దిర్ బరొబర్ పాకి కియన ఇన్వలె నావ ఇచ. ఇంకె మిహ్గ పహ్జె మత్తంగ్ సమ్దొ మంతంగ్. అదెన్ సాటి మిరట్ జురత్ మన్వలిర్‌కున్ మదత్ కియ్వల్ బరొబర్ ఆంద్. అహన్ కీకిట్‌తె మీకున్ జురత్ మనెకె, వూర్ సాత్ సీంతెర్. అస్కె ఇదెన్ బారెతె దర్మ-గ్రంత్‌నగ, “బెయ్ వెలె మీరి కీతొనగ, బతయ్ వెలె మెయ్మకి అని కమి మీరి కీతొనగ, బతయ్ కమి ఆయ్మకి” ఇంజెర్ లిహి కీత అద్ పూరె మాంత.</verse>
				<verse number="14"></verse>
				<verse number="15"></verse>
				<verse number="16">మీ బారెతె నావ దిల్తగ మన్వల్ ఇచతున్ మోడిన్, తీతున దిల్తగ గిర్ పుటుస్వల్ బగవంతన్ దనెవాద్ వెహ్చెర్ మంతొన్.</verse>
				<verse number="17">మమొట్ బస్కెతె వోన్ మిహ్గ సొందన ఇంజెర్ కోర్తొమొ, అస్కె వోర్ వొప్సి బెయ్ కుసితె మిహ్గ వాసెర్ మంతొర్.</verse>
				<verse number="18">అని తీతున్ సంగ కిరిస్తునుర్ చర్చినుర్‌గ అని చొకొట్న కబుర్ పచర్ కియ్వడగ బెయ్ చొకొట్న పొరొల్ తర్వల్ వొరొర్ దాదన్ గిర్ మిహ్గ రొహ్చెర్ మంతొమ్.</verse>
				<verse number="19">అదె ఆయ్వ, ఇద్ చందతున్ మమొట్ యెరుసలెమ్ వోనెకె, వోన్ మా సంగ రొహన ఇంజెర్ చర్చినుర్ బక్తలిర్ నేమి కీతెర్. మమొట్ ఇద్ చందతున్ పర్బున డగుర్-పాన్దున్ సాటి వోసెర్ మంతొమ్. మదత్ కియన ఇన్వల్ ఆసతున్ తొహన ఇంజెరెన్ ఇద్ కామున్ కీసెర్ మంతొమ్.</verse>
				<verse number="20">చర్చినుర్ సమ్దిర్ పెర్మతె సీత, ఇద్ పూరొ చందత జిమ తోచ్వలిర్ మా పొరొ, బోరె కసుర్ వాట్వక్ మన్లె, దిహన్తె సూడ్సెర్ మంతొమ్.</verse>
				<verse number="21">బహన్ ఇత్తెకె, సిరిప్ పర్బున నదుడెన్ ఆయ్వ మాయ్నలిర నదుడె గిర్ బే-కసుర్ వాలిర్ ఆసి మన్లె, పర్పెడె మాసెర్ మంతొమ్.</verse>
				<verse number="22">అని వూర్ సంగ మావొర్ ఉండె వొరొర్ దాదన్ గిర్ రొహ్చెర్ మంతొమ్. వెలె తీర్క్‌నె వెలె గొస్టినగ వోన్ పరిక్స కీసి సూడ్తొమ్. తె వోర్ అవ్ సమ్దిన్ బెయ్ చొకొట్ కీసి మెయ్తొర్. ఇంకె గిర్ మీకున్ వోర్ బెయ్ పసంద్ కీంతొర్. మీ పొరొ వోన్ వెలె బరొస మన్వల్ కీనెకె, మీకున్ వెలె మదత్ కియన ఇంజెర్ మంతొర్.</verse>
				<verse number="23">తీతు బోర్ ఆందుర్? ఇంజెర్ బోరె పూసి కీనుర్తె, నా బరొబర్ సేవ కీసెర్, మీకున్ మదత్ కియ్వల్ ఆందుర్ ఇంజెర్ వెహట్. అని మెయ్తుర్ దాదలిర్ బారెతె బోరె పూసి కీనుర్తె, వూర్ చర్చినుర్ కబ్రియలిర్ అని కిరిస్తున్ డగుర్-పాన్ తర్వలిర్ ఆందిర్ ఇంజెర్ వెహట్.</verse>
				<verse number="24">అదెన్ సాటి మీ చర్చితుర్ మునె అని బహ్రి గిర్ వూర్కున్ పెర్మతె సూడట్. మీ బారెతె మమొట్ మెచ్తతున్ నిరుపన్ కీసి, వూర్కున్ తొహట్.</verse>
			</chapter>
			<chapter number="9">
				<verse number="1">పర్బునుర్ బక్తలిర్ సాటి కియ్వల్ ఇద్ సేవతున్ బారెతె, మీకున్ లిహి కియ్వల్ జురత్ సెలె.</verse>
				<verse number="2">బారితెకె తాన్ సాటి, మీవ మన్ తయర్ మంత ఇన్వల్ నాకున్ టావ. అకయ యేరియతగ మన్వలిర్ మిరట్ ఉంది సాల్దల్ చంద సియ్లె తయర్ మంతిట్ ఇంజెర్, మీ బారెతె మాసిదోనియ యేరియతుర్ బక్తలిర్ మునె బెయ్ మెచ్తొన్. ఆసతె మిరట్ కియ్వల్ ఇద్ కామ్ వెలెటిర మన్దున్ తాపి కీసి, వూర దిల్తున్ హక్లి కీత.</verse>
				<verse number="3">తె ఇంకె మీ బారెతె మెచ్తంగ్ అవ్ గొస్టిన్, మిరట్ యెర్తమ్ కియ్వ ఇన్వలె నావ ఇచ. మిరట్ చందతున్ తయర్ కీసి ఇరంతిట్ ఇంజెర్, వీర్ దాదలిర్కున్ మిహ్గ రొహ్చెర్ మంతొన్.</verse>
				<verse number="4">మిరట్ అహన్ తయర్ కీసి ఇర్వక్ మంద్కిట్‌తె, మాసిదోనియతల్ బోరె మా సంగ వాసి అదెన్ సూడ్తెకె, మమొట్ మీకున్ నమ్త కాడ్కి, మావ హిజత్ సొడియంత. మీవ గిర్ హిజత్ దాంత ఇన్వల్ వెహ్వల్ జురత్ సెలె.</verse>
				<verse number="5">అదెన్ సాటి మిరట్ మొదొల్ సీంతొమ్ ఇత్త అద్ చందతున్ మీరి కీనిర్ ఇంజెర్ దాదలిర్కున్ మునెనె మిహ్గ రొహ్చెర్ మంతొమ్. వూర్ వాత పెజె మావ జుల్మతె ఆయొ బతి, మీవ మిరట్ బర్పుర్ దిల్తె సీసెర్ మంతిట్ ఇంజెర్ సమ్దిర్ సూడంతెర్.</verse>
				<verse number="6">ఇదెన్ బారెతె, గొల్గ్‌వక్‌నె, జుల్మతె ఆయ్వక్‌నె, హర్ వొరొర్ గిర్ తన్వ దిల్తగ నిర్నయ్ కీతతున్ పియ్సి, అద్ చంద సియ లాగర్. అహన్ సియ్వన్ బగవంతల్ లాడ్ కీంతొర్. “ఇచుసి విజ వీత్వల్ ఇచుసిన్ పంట కొయంతొర్. అని వెలె విజ వీత్వల్ బర్పుర్ పంట కొయంతొర్” ఇన్వల్ సాస్తుర్‌తున్ హేతు ఇరట్.</verse>
				<verse number="7"></verse>
				<verse number="8">ఇదెన్ బారెతె దర్మ-గ్రంత్‌నగ, “పహ్జె మత్తుర్‌కున్ బర్పుర్ వోర్ సీంతొర్. వోనంగ్ దర్మతంగ్ కామ్క్ బస్కెట్ నిల్సి మందంతంగ్” ఇంజెర్ నియత్నొన్ బారెతె లిహి కీసి మంత. అని మిరట్ హర్ ఉంది చొకొట్న కామ్ కీనల్, హర్ గొస్టితగ హర్ గట్క మీకున్ సమ్దొ బర్పుర్ మనల్, బగవంతల్ తన్వ పెర్మత-దయతె మీకున్ అవెన్ సియ పరంతొర్.</verse>
				<verse number="9"></verse>
				<verse number="10">అదెన్ సాటి, బూర్తె విజ వీతంతెరొ, వూర్ తిన్లె కానె సియ్వల్ బగవంతలె వూర్కున్ ఉండె అదిక్ విజ వీత్లె సీంతొర్. అహ్నె దుస్రుర్‌కున్ మిరట్ సీత అదెన్ హిందల్, బగవంతల్ వూర్గ బర్పుర్ మనల్ కీంతొర్.</verse>
				<verse number="11">ఇద్ తీర్దె మిరట్ పెర్మతె సియ్లె, బగవంతల్ మీకున్ సమ్దొ బర్పుర్ సీంతొర్. అని మా కెయ్దె ఇద్ చంద యెరుసలెమ్నగ మన్వలిర్ బక్తలిర్‌గ యెవ్త పెజె, వూర్ బగవంతన్ దనెవాద్ వెహంతెర్.</verse>
				<verse number="12">మిరట్ కియ్వల్ ఇద్ మదత్న కామ్ పర్బునుర్ బక్తలిర జురతున్ పూరి కీంత. అచొరె ఆయ్వ, బగవంతన్ వూర్ బస్కెట్ దనెవాద్ వెహ్నల్ కీంత.</verse>
				<verse number="13">మిరట్ కియ్వల్ ఇద్ సేవ, యేసు కిరిస్తున చొకొట్న కబుడున్ వొప్తిట్ ఇన్వల్, మీవ బరొసతున్ నిరుపన్ కీత. మిహ్గ మన్వడున్ వూర్ సంగ అని ఉండె వెలెటిర్ దుస్రుర్ సంగ బర్పుర్ తూస్తిట్. ఇదెన్ సూడ్సి పర్జ బగవంతన్ మాన్ సీంతెర్.</verse>
				<verse number="14">అచొరె ఆయ్వ మిహ్గ మన్వల్ బగవంతన బర్పుర్ వాలె పెర్మత-దయతున్ పియ్సి, ఆసతె వూర్ మీవ చొకొటున్ సాటి బగవంతన్ పార్తన కీంతెర్.</verse>
				<verse number="15">పోడి కీసి వెహ పర్వట్ అద్ బగవంతల్ సీత వరమున్ బారెతె వోన్ దనెవాద్ వెహ్కట్!</verse>
			</chapter>
			<chapter number="10">
				<verse number="1">‘మీ మునె మనెకె వెరిసి చుడుర్-పాన్దె మందంతొర్ అని మిహ్గటల్ లంగ్ మనెకె దర్యమ్‌నె వడ్కంతొర్’ ఇంజెర్ నా బారెతె కహితుర్ వెహ్చెర్ మంతెర్. ‘దునియతుర్ మాయ్నలిర్ మోడి వూర్ పిసెర్ మంతెర్’ ఇంజెర్ గిర్ వూర్ ఇంతెర్. వూర్ ఆతుర్కున్ నన వాత పెజె తెగ్సి నావ దర్యమున్ తొహన ఇంతొన్. బతి ఇదెన్ బద్లి, వూర్ పొరొ కిరిస్తున దయతున్ అని సాదు-పాన్దున్ తొహన ఇంజెర్, పవ్లున ఆయ్వల్ ననయె జుల్మ కీసెర్ మంతొన్.</verse>
				<verse number="2"></verse>
				<verse number="3">కరలెన్ మమొట్ దునియతుర్ సంగ, దునియతగ పిసెర్ మంతొమ్. బతి వూర్ కీతపినయ్ లడెయ్క్ కియొమ్.</verse>
				<verse number="4">బహన్ ఇత్తెకె, లడెయ్ కియ్లె మమొట్ వాప్రి కియ్వలిక్ ఆయ్‌తర్క్ వూర్ మాయ్నలిర్ మోడితంగ్ ఆయొంగ్. బతి కిలన్ ఉల్టి కీనల్ బగవంతన్ హిందల్ సక్తి వాలెక్ ఆందుంగ్.</verse>
				<verse number="5">మమొట్ బగవంతన గియన్తున్ ఉల్ట మన్వలిక్ తగపర్ లాగ్వలికున్, అని అడ్చంద్‌కున్ మెయ్సి నాసెడమ్ కీంతొమ్. హర్ ఉంది సోంచ్ కిరిస్తున ఇచ తీర్ మనల్ కీంతొమ్.</verse>
				<verse number="6">మమొట్ వెహ్త తీర్ మిరట్ తాక్తిట్ ఇన్వల్ నిరుపన్ ఆత పెజె, వెహ్త తీర్ తాక్మకి వూర్కున్ సిక్స సియ్లె, తయర్ మందంతొమ్.</verse>
				<verse number="7">పొరొ పొరొ దిస్వలికునె కహితుర్ సూడ్సెర్ మంతెర్. ‘తన కిరిస్తునగ బరొస ఇర్తొన ఆందున్’ ఇంజెర్ సోంచ్ కియ్వల్, తన బద్ తరికతె కిరిస్తునొర్ ఆందురెయ్, అహ్నె మమొట్ గిర్ కిరిస్తునుర్ ఆందుమ్ ఇంజెర్ వోర్ సోంచ్ కియన.</verse>
				<verse number="8">మీకున్ నాసెడమ్ కియ్లె ఆయొ బతి, మిరట్ బడె మాయ్లెకె పర్బు మాకున్ అదికార్ సీతొర్. ఇదెన్ బారెతె జరసి పోక్డతె వెహ్లె గిర్ లజె మాయొన్.</verse>
				<verse number="9">నావంగ్ చిటినె మీకున్ వెరుస్వన్ మోడి మన్వ ఇంజెర్ ఇహిన్ వెహ్చెర్ మంతొన్.</verse>
				<verse number="10">బారితెకె కహితుర్, “వోనంగ్ చిటింగ్ తాకద్ వాలెకున్ మోడి అని ముకె వాలెకున్ మోడి దిసంతంగ్. బతి వోర్ మా మునె మనెకె జిగి సెలొర్ వోన్ మోడి మందంతొర్. వోన వెహ్వల్ గిర్ బతతునె కామి సియ్వక్ మందంత” ఇంజెర్ ఇంతెర్.</verse>
				<verse number="11">బతి, మమొట్ లంగ్ మంజి బహన్ బహన్తె చిటినగ లిహి కీంతొమొ, అహ్నె మీ మునె మనెకె గిర్, తాకంతొమ్ ఇన్వల్ వూర్ కరి కియన.</verse>
				<verse number="12">వూర్ తమ్వ డగుర్-పాన్దున్ దుస్రుర్ మునె తొహంతెర్. అని ‘మమొట్ వూర్ దాత్నుర్ ఆయొమ్’ ఇంజెర్ తమ్వ దాత్నుర్ సంగన్ పరిక్స కీసి సూడంతెర్. ఇహిన్ సూడ్వల్ వెలె పిసల్ తరిక ఆంద్. వూర్ ఆతుర్ సంగ మావ తేడ సూడ్లెక్, తెగ్సి మునె సొనొమ్.</verse>
				<verse number="13">బతి మాకున్ బచొర్ వేరి పోకె మాయన ఇన్వల్ దూర దొసి మంత. అని మమొట్ మావంగ్ దూరనల్ వీడ్సి సొన్వలిర్ ఆయొమ్. మమొట్ బగవంతల్ మాకున్ సీత సేవతున్ తపుసి, దుస్రొత్ బారెతె పోకె మాయొమ్. మమొట్ మొదొలె మీ వేరి, కిరిస్తున చొకొట్న కబుర్ పియ్సి వాతొమ్. ఇదెన్ హిందల్, అద్ సేవత దూరత్ రొపొ మిరట్ గిర్ మంతిట్.</verse>
				<verse number="14"></verse>
				<verse number="15">అని మమొట్ మావ దూర వీడ్సి, దుస్రుర కాయ-కస్టమ్‌న పండితున్ మావ ఆంద్ ఇంజెర్ వెహ్వలిర్ ఆయొమ్. మీవ బరొస బడె మాతెకమన మీ హిందల్, నాలుంగ్ కోన్క్‌నెకె సేవ పచర్ ఆయన ఇంజెర్ ఆసతె సూడ్సెర్ మంతొమ్.</verse>
				<verse number="16">ఇద్ చొకొట్న కబుర్ పచర్ కియ్వల్ సేవ మీవ యేరియతగన్ ఆయ్వ, మిహ్గటల్ వీడ్సి దుస్రొక్ యేరియనగ గిర్ జర్గన ఇన్వలె మావ ఇచ. దుస్రొక్ యేరియనగ దుస్రుర్ కెయ్దె మొదొలె జర్గ్‌తంగ్ అవ్ కామ్కున్ బారెతె, పోక్డ కియ్వల్ జురత్ మాకున్ సెలె.</verse>
				<verse number="17">బతి, “పోక్డ కియ్వల్ సిరిప్ పర్బు ఆయ్వల్ బగవంతన గొస్టిత్ పియ్సినె పోక్డ కియన” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="18">బారితెకె, పర్బు బోన్తె మెచంతొరొ, వోరె కామి సీంతొర్. బతి తన్వ తనకున్ మెచ్వల్ కామి సియొర్.</verse>
			</chapter>
			<chapter number="11">
				<verse number="1">నన జరసి పిసన్ మోడి వడ్క్‌తెకె గిర్ మిరట్ నాకున్ సోసి కియన ఇంజెర్ కోర్సెర్ మంతొన్. దయ కీసి నాకున్ సోసి కీమ్ట్.</verse>
				<verse number="2">మీ బారెతె నన బెయ్ ఆసతె మంతొన్. ఇద్ ఆసతున్ బగవంతలె నా రొపొ పుటుస్తొర్. బారితెకె, తన్వొర్ వొరొరె మన్వల్ మాడ్సొన కెయ్దె హవ్లి కియ్వల్ పవిత్ర వాలె అని బే-కసుర్ వాలె కోరొ పేడిన్ మోడి, మీకున్ కిరిస్తున కెయ్దె హవ్లి కియన ఇంజి మత్తొన్.</verse>
				<verse number="3">బతి తరస్ తన్వ కపెటల్ పిలన్తె హవన్ పసి కీతపె, మీవంగ్ మన్కున్ కిరిస్తునగ మన్వల్ బర్పుర్ బావ్-బక్తితల్, బహ్కి కీంతయొ బతలొ ఇంజెర్ నాకున్ వెరె పియ్త.</verse>
				<verse number="4">బారితెకె మమొట్ మీకున్ యేసున్ బారెతె, బగవంతన చొకొట్న కబుడున్ బారెతె, అని ఆత్మతున్ బారెతె వెహ్తొమ్. బతి ఇవ్ గొస్టిన్ ఉల్ట బూరె మిహ్గ వాసి వెహ్తెకె గిర్, వూర్కున్ వొపంతిట్.</verse>
				<verse number="5">వీర్ బెయ్ ముకె వాలిర్ ఇంజెర్ కేయ్వలిర్ అపొస్‌తుల్క్‌నగటల్, జర గిర్ నన కమి వాలెన ఆయొన్ ఇంజెర్ వెహ్చెర్ మంతొన్.</verse>
				<verse number="6">చొకొట్ వడ్క్‌వల్ నాకున్ అనుబవ్ సెల్వెకె గిర్, దర్మ-గ్రంత్‌నగ మన్వడున్ బారెతె వెలె గియన్ అని అనుబవ్ మంత. ఇదెన్ మీకున్ మొదొలె తాత్కర్ తొహ్వల్ జర్గ్‌త.</verse>
				<verse number="7">మీకున్ బగవంతన చొకొట్న కబుర్ పొకొటె వెహ్తొన్. మీకున్ డగుర్-పాన్ సీసి, నావ నన చుడుర్-పాన్ యేత్తొన్. ఇహిన్ కియ్వడున్ హిందల్ పాప్ కీతొన్ కి బతల్? అసలె కియ్మకి!</verse>
				<verse number="8">నన మిహ్గ మనెకె నావంగ్ జురత్కున్ పూరి కియ్లె, మిహ్గటల్ బోన్ పొరొన్ నావ వజన్ తోచుస్మకి. అదెన్ బద్లి, మాసిదోనియ యేరియతల్ పర్బున్ నమ్తుర్ వూర్ దాదలిర్-బాయిక్ వాసి, నావంగ్ జురత్కున్ పూరి కీతెర్. ఇద్ గొస్టి, అవ్ చర్చినుర్‌గటల్ లూటి కీసి మీకున్ మదత్ కీతప్ మంత. నన మీ పొరొ బతతయ్ వజన్ వాట్వక్‌నె సూడ్తొన్ అని ఉండె మునె గిర్ వాటొన్.</verse>
				<verse number="9"></verse>
				<verse number="10">కిరిస్తున సతెమ్ నా రొపొ మంత, అని నన పొకొటె కియ్వల్ ఇద్ సేవతున్ అకయ యేరియతుర్ బూరె గిర్ ఇస్క పాయ పరుర్ ఇంజెర్, వొట్ వాట్సి వెహ్చెర్ మంతొన్.</verse>
				<verse number="11">నన మిహ్గటల్ కొతన మదత్ యేత్మకి ఇత్తెకె, మీ పొరొ నాకున్ పెర్మ సెలె ఇత్తప్ కి? అసలె ఆయొ! మీకున్ నన బచొర్ పెర్మ కీంతొన్ ఇన్వల్ బగవంతన్ టావ.</verse>
				<verse number="12">కహితుర్ పోక్డ కీసెర్ వెహ్తంగ్ గొస్టినగ మా దాతె మంతొమ్ ఇంజెర్ తొహ్లె సూడ్సెర్ మంతెర్. ఆతల్ మోకత్ సాటి మహ్క్‌వలిర్‌కున్ మోక పుట్వక్ కియన ఇన్వలె నావ ఇచ. తెర్ బతి నన పొకొటె కియ్వల్ సేవతున్ ఉండె గిర్ మునె కీసెరెన్ మందంతొన్.</verse>
				<verse number="13">బారితెకె వూర్ ఆతుర్ కిరిస్తునుర్ అపొస్‌తుల్క్‌న యేసెమ్ వాట్సి, కలె కామ్ అని పసి కియ్వలిర్ లబడ్ అపొస్‌తుల్క్ ఆసి మంతెర్.</verse>
				<verse number="14">ఇదెనగ గుల్ ఆయ్వల్ బతయ్ సెలె! సయ్తన్ గిర్ వేడ్చి సియ్వల్ దూతన్ మోడి యేసెమ్ వాట్సి మంతొర్.</verse>
				<verse number="15">తె సయ్తన్‌తుర్ సేవ్కలిర్ నియత్నుర్ మోడి యేసెమ్ వాట్వడగ గుల్ ఆయ్వల్ బతయ్ జురత్ సెలె. వూర్ కియ్వలిక్ కామ్కున్ పియ్సి ఆక్రిత్ వూర నాసెడమ్ మందంత.</verse>
				<verse number="16">నన పిసన ఆందున్ ఇంజి బోరె సోంచ్ కియ్వ ఇంజెర్ ఉండె ఉంది జోక వెహ్చెర్ మంతొన్. బతి మోక నాకున్ పిసలె ఇంద్కిట్‌తె, పిసన్ మోడి పోకె మాసి, ఉండె జరసి వెహ సీమ్ట్.</verse>
				<verse number="17">నన పోక్డ వెహ్నెకె, పర్బు వెహ ఇత్త తీర్ వెహ్చెర్ సెలొన్ బతి, పిసన్ మోడి వెహ్చెర్ మంతొన్.</verse>
				<verse number="18">వూర్గటల్ వెలెటిర్ తమ్వ మేందొడె కియ్వడున్ పియ్సి పోకె మాసెర్ వెహ్త కాడ్కి, నన గిర్ అహ్నె వెహ్చెర్ మంతొన్.</verse>
				<verse number="19">మిరట్ బెయ్ గియన్ వాలిర్ అలె. అదెన్ సాటినె పిసలిర్కున్ కుసితె వోర్చెర్ మంతిట్ అలె.</verse>
				<verse number="20">అచొరె ఆయ్వ, మీకున్ దాసి-పాన్దె ఇర్వలిర్‌కున్, మీకున్ లూటి కియ్వలిర్‌కున్, మీవ పాయ్ద యేత్వలిర్‌కున్, మీకున్ కమి-పాన్దె సూడ్వలిర్‌కున్ అని మీవ కొర్విత్ పాయ్వలిర్‌కున్ గిర్ వోర్చెర్ మంతిట్ అలె.</verse>
				<verse number="21">వూర్ కీతపినయ్ మమొట్ కియ్లె, మాకున్ లజన్ వాటెంగ్ ఆసెర్ మంత ఇంజెర్, వొప్సెర్ మంతొమ్. బతి బూరె ఆయి, వూర గొస్టితున్ పియ్సి పోకె మానిర్తె, నావ గొస్టితున్ పియ్సి, నన గిర్ దర్యమ్‌నె పిసన్ మోడి పోకె మాయ పరంతొన్.</verse>
				<verse number="22">వూర్ తమ్వ తమ పోకె మాసి, హెబ్రి జాతితొమ్ ఆందుమ్ ఇందనిర్తె, నన గిర్ హెబ్రి జాతితొనయ్ ఆందున్. యూదుల్క్‌న దర్మతుర్ ఆందుమ్ ఇందనిర్తె, నన గిర్ యూదుల్క్‌న దర్మతొన ఆందున్. అబ్రాహమ్‌న సంతాన్దుర్ ఆందుమ్ ఇందనిర్తె, నన గిర్ అబ్రాహమ్‌న సంతాన్దొన ఆందున్.</verse>
				<verse number="23">వూర్ కిరిస్తునుర్ సేవ్కలిర్ ఆందిర్ కి? నన వూర్కున్ తెర్ అదిక్ కిరిస్తున సేవ కియ్వన ఆందున్ ఇంజెర్, పిసన్ మోడి వెహ్చెర్ మంతొన్. వూర్కున్ తెర్ అదిక్ కాయ-కస్టమ్ కీతొన్. లెక సెలెంగ్ అచొంగ్ దన్కంగ్ తితొన్. వెలె జోకంగ్ టానెతగ కోండె మాసి మత్తొన్. వెలె జోకంగ్ పరన్ సొన్వలిక్ గండల్క్‌నగ అర్సి మత్తొన్.</verse>
				<verse number="24">నావుర్ యూదుల్క్‌న కెయ్దె సియుంగ్ జోకంగ్, చాటల్క్‌నె తీస నొవ్ (39) దన్కంగ్ తితొన్.</verse>
				<verse number="25">మూంద్ జోకంగ్ డుడ్డునె పాతెర్. ఉంది జోక బండనె పాసి జక్లె సూడ్తెర్. మూంద్ జోకంగ్ రూక కాచ్-కూచ్ ఆసి, తక్‌లిబ్ బోగె మాతొన్. ఉంది రాత్-దిహ సమ్దుర్‌తగన్ మత్తొన్.</verse>
				<verse number="26">గడి గడి యాత్ర కీసెర్ మంతొన్. లవ్డిన ఊసన్ హిందల్ ఆపతింగ్ వాతంగ్. కలె-కంగ్రలిర్ హిందల్ ఆపతింగ్ వాతంగ్. నా సొంత జాతితుర్ హిందల్ ఆపతింగ్ వాతంగ్. దుస్రొక్ జాతినుర్ హిందల్ ఆపతింగ్ వాతంగ్. నగుక్నగ, బోరె మనుర్ అవ్ బోడి గుటనగ అని సమ్దుర్‌క్నగ గిర్ ఆపతింగ్ వాతంగ్. పర్బున్ నమ్తొమ్ ఇన్వలిర్ లబడ్ బక్తలిర కెయ్దె గిర్ ఆపతింగ్ వాతంగ్.</verse>
				<verse number="27">నన బచొరొ కాయ-కస్టమ్ కీసెర్, కడ్కున్ జోప్ సెలెంగ్ అవ్ వెలె రాత్క్ సూడ్తొన్. యేర్ అని కానె సెల్వక్ కరుతె మన్వల్ ఇత్తెకె బతలొ నన కరి కీతొన్. బరొబర్ పాంగుక్ సెల్వ పీనితె తర తర ఆసెర్ మత్తొన్.</verse>
				<verse number="28">ఉండె గిర్ వెహ్వలిక్ వెలె మంతంగ్. ఇవ్ సమ్దొయ్ ఆయ్వ చర్చినుర్ సమ్దిర్ బారెత పికర్ హర్ రోజ్ నావ దిల్తగ వజన్ ఆసెర్ మంత.</verse>
				<verse number="29">ఇవెన్ సూడ్సి, బోరె ఆయి తన్వ బరొసతగ కమ్జొర్ ఆనుర్తె, నన తకపిక ఆయొన్ కి? తప్వక్ ఆంతొన్. బోరె ఆయి దుస్రుర్‌కున్ బరొసతల్ బహ్కి కీనుర్‌తె, వోన్ పొరొ నాకున్ బెయ్ సోంగ్ వాయొ ఇంతిట్ కి? తప్వక్ సోంగ్ వాంత.</verse>
				<verse number="30">మోక పోక్డ వెహ్క ఇంద్కతె, నన కియ పరొన్ అవ్ గొస్టిన్ బారెతెన్, పోక్డ వెహంతొన్.</verse>
				<verse number="31">నన లబడ్ వెహ్చెర్ సెలొన్ ఇంజెర్, బస్కెట్ డగుర్-పాన్ యేత్వల్ యేసు కిరిస్తు పర్బునొర్ బాబొ ఆయ్వల్ బగవంతన్ టావయ్.</verse>
				<verse number="32">దమస్కు నగుడె నాకున్ పియన ఇంజెర్ నా సాటి, అరెత ఇన్వల్ రాజన్ బూడ్ మన్వల్ అదికారి సిపాయిర కెయ్దె కేపుసెర్ మత్తొర్.</verse>
				<verse number="33">బతి అస్కె నాకున్ కహితుర్ ఉంది డాలతగ ఉపుసి, కిడ్కితల్ గోడయె బూడ్ రెహ్తెర్. అద్ తీర్దె నన వోన కెయ్దల్ తపుస్తొన్.</verse>
			</chapter>
			<chapter number="12">
				<verse number="1">పోక్డతె వెహ్వడున్ హిందల్ బతయ్ పాయ్ద సెలె బతి, నన పోక్డతె వెహ్వల్ ఆసెర్ మంత. పర్బు నాకున్ తొహ్తంగ్ దర్‌సన్కున్ బారెతె, అని అర్తమ్ ఆనల్ వెహ్తంగ్ అవ్ గొస్టిన్ బారెతె వెహంతొన్.</verse>
				<verse number="2">కిరిస్తునగ బరొస ఇర్వల్ వొరొర్ మాయ్నల్ నాకున్ టావ. బగవంతల్ వోన్ చొవ్ద (14) సాల్కున్ మునె తన్వ బస్కెట్ మన్వల్ సోబత వాడితగ వోతొర్. వోర్ మేందొడె సొత్తొర్ కి, సెలెకె మేందొల్ సెల్వక్ సొత్తొర్ ఇన్వల్ నాకున్ టావ సెలె బతి, బగవంతన్ టావ. అగ వోర్ మాయ్నల్ బహ్రి వెహ పర్వట్ ఆతంగ్ అని దుస్రుర్‌కున్ వెహ్లె జమె మాయొంగ్ ఆతంగ్ గొస్టింగ్ కేంజ్తొర్.</verse>
				<verse number="3"></verse>
				<verse number="4"></verse>
				<verse number="5">వోన్ బారెతె నన గర్వతె వెహంతొన్. బతి నా బారెతె నన కియ పరొన్ అవ్ గొస్టిన్ తపుసి, దుస్రొక్ బవె గొస్టిన్ బారెతె గర్వతె వెహొన్.</verse>
				<verse number="6">మోక నన పోక్డతె వెహ్తెకె గిర్, నన కరల్ వెహ్త కాడ్కి, నాకున్ పిసల్ ఇంద వాయొ. నన వెహ్తంగ్ అవెన్ తెర్, కీతంగ్ అవెన్ తెర్ అదిక్ నా బారెతె మిరట్ సోంచ్ కియ్వ ఇన్వలె నావ ఇచ. అదెన్ సాటి, నా బారెతె నన పోక్డతె వెహ్వక్ మన్లె, నావ మన్దున్ రోకి కీంతొన్.</verse>
				<verse number="7">బగవంతల్ తొహ్తంగ్ ఇవ్ గొస్టిన్ బారెతె, నాకున్ గర్వ వాయ్వ ఇంజెర్, నావ మేందొడగ దుక్సతున్ ఉంది సాపున్ మోడి ఇర్తొర్. నాకున్ దాబి కీసి ఇర్లెనె, అద్ సాప్ సయ్తన్‌దొర్ దూతన్ మోడి మంత.</verse>
				<verse number="8">అద్ సాపున్ నహ్గటల్ తెండ్సి వాట ఇంజెర్, మూంద్ జోకంగ్ పర్బున్ వినంతి కీతొన్.</verse>
				<verse number="9">బతి పర్బు, “నావ పెర్మత-దయ నీకున్ మస్త్ ఆంత. నిమె జిగి సెల్వక్ మనెకె, నావ సక్తి నీ రొపొ బర్పుర్ ఆంత” ఇంజెర్ నా సంగ వెహ్తొర్. తె కిరిస్తున సక్తి నా సంగ మందన ఇంజెర్, బవెన్తె నన కియ పరొనొ అవెన్ బారెతెన్, కుసితె అని గర్వతె వెహంతొన్.</verse>
				<verse number="10">ఇద్ కారన్తెనె, కిరిస్తున్ సాటి నన కియ పరొన్ అవెనగ, హిజత్ సొన్వలిక్‌నగ, తక్‌లిబ్క్‌నగ, దుక్సనగ అని సంకట్క్‌నగ మనెకె గిర్, ఆనంద్ యేచ్చెర్ మంతొన్. బారితెకె నన బస్కెతె జిగి సెల్వక్ మందంతొనొ, అస్కె కిరిస్తు నాకున్ లగుసీంతొర్.</verse>
				<verse number="11">మీవ బల్మితెన్ నన ఇహిన్ పిసన్ మోడి పోక్డ వెహ్వన ఆతొన్. నన యెటితొనయ్ ఆందున్ బతి, బెయ్ ముకె వాలిర్ ఇంజెర్ కేయ్వలిర్ అపొస్‌తుల్క్‌నగటల్ కమి వాలెన అసలె ఆయొన్. ఇదెన్ హిందల్ మీవ మెప్ యేత్వన ఆసి మంతొన్.</verse>
				<verse number="12">నన కరల్ అపొస్‌తుల్‌త ఆందున్ ఇంజెర్ నిరుపన్ కియ్లె, మీ నడ్డుమ్ నన చమత్‌కార్క్‌ అని మయ్మతంగ్ కామ్క్, సక్తి తొహ్వలిక్ కామ్క్ బర్పుర్ వొప్కె పియ్సి కీతొన్.</verse>
				<verse number="13">నావ వజన్ మీ పొరొ తొచుస్మకి ఇన్వల్ ఉంది గొస్టితున్ తపుసి, బద్ గొస్టితగ మిరట్ దుస్రొక్ చర్చినుర్‌గటల్ అలగ్ మంతిట్? అలగ్ అసలె సెల్విట్! ఇదెన్ బారెతె నన అసలె బగడ్-నియత్నె తాక్మకి. బతి బగడ్-నియత్నె తాక్తొర్ ఇంద్కిట్‌తె మిరట్ నాకున్ మాపి కీమ్ట్.</verse>
				<verse number="14">ఇచుల! ఇద్ మూడవ జోక మిహ్గ వాయ్లె, నన తయర్ మంతొన్. వాత పెజె నావ వజన్ మీ పొరొ వాటొన్. మిహ్గ మన్వలిక్ వస్తుంగ్ వటిన్ బతి, మిరటె నాకున్ పహ్జె. తమ్వ మరి-మియడున్ జురత్ మన్వలికున్ అవల్-బాబొయె సియ లాగర్. బతి మరి-మియడ్ అవల్-బాబొన్ సియుర్.</verse>
				<verse number="15">అదెన్ సాటి నావ నన అని నహ్గ మన్వల్ సమ్దొ మీవ ఆత్మత బావ్-బక్తి బడె మాయ్లె, కుసితె కర్చ కీంతొన్. ఇహిన్ నన మీకున్ వెలె పెర్మతె సూడ్తెకె, మిరట్ నాకున్ కమి పెర్మతె సూడంతిట్ కి?</verse>
				<verse number="16">ఇద్ సూడ్వడ గొస్టి సుటి కీమ్ట్. నన మీ పొరొ నావ వజన్ తొచుస్మకి బతి, “కపట్నె మీకున్ నా వోటితె వాడ్తొన్” ఇంజెర్ కహితుర్ ఇంద వచొ.</verse>
				<verse number="17">నన మిహ్గ రొహ్తుర్‌గటల్ బోన కెయ్దెన్ ఆయి మీకున్ పసి కియుసి, కమయ్ కీతొన్ కి? అసలె కియ్మకి!</verse>
				<verse number="18">నన తీతు దాదన్ మిహ్గ సొందన ఇంజెర్ కోర్తన్. అని వోన్ సంగ మావొర్ ఉండె వొరొర్ దాదన్ మిహ్గ రొహ్తొన్. తె తీతు వాసి మీకున్ బతయ్ పసి కీతొర్ కి బతల్? అసలె కియ్మకి! మా దాతె వీర్ ఇవిర్తె ఉంది ఆత్మతె అని ఉంది తీర్దె తాక్తెర్ ఇన్వల్ మీకున్ టావయ్.</verse>
				<verse number="19">ఇంకె వేరి వెహ్త అద్ సమ్దొ సిరిప్ మమొట్ బరొబరె కీతొమ్ ఇన్లె జవబ్ వెహ్చెర్ మంతొమ్ ఇంతిట్ కి? అసలె ఇన్మట్! మమొట్ బగవంతన నదుడె కిరిస్తునుర్ సేవ్కలిర్ మోడి వడ్క్‌సెర్ మంతొమ్. లాడ్నుర్ దాదలిర్-బాయిక్నిట్! సిరిప్ మీవ బావ్-బక్తి ఉండె ఇచుర్ బడె మాయన ఇంజెరెన్, ఇవ్ సమ్దొ వెహ్చెర్ మంతొమ్.</verse>
				<verse number="20">బారితెకె నన మిహ్గ వాత పెజె, మీవ తాక్వడున్ సూడ్సి, నాకున్ దుక్స లాగర్ ఇంజెర్ వెరిసెర్ మంతొన్. మోక మీ నడ్డుమ్ లొలింగ్, కడ్క్ వేయ్వల్, సోంగ్, జగ్డంగ్, చహ్డింగ్ వడ్క్‌వల్, రెహ్చి వడ్క్‌వల్, గర్వ-గమండి ఇన్వలిక్ సమ్దొ మందనుంగ్తె, నన మీ సంగ వెలె కటిన్తె తాక లాగర్. నన ఇహిన్ తాక్వల్ మీకున్ దుక్స లాగుసంతయొ బతలొ.</verse>
				<verse number="21">నన మిహ్గ వాత పెజె, బే-సుదుడ్ కామ్క్, లంజెతనమ్ అని ఆడ్బంగి కామ్క్ కీసి, తమ్వంగ్ మన్కున్ మార్యుస్‌మకి వూర్ వెలెటిర్ మన్వడున్ హిందల్, నావొర్ బగవంతన్ మునె నావ లజ దాంతయొ బతలొ ఇంజెర్, నాకున్ వెరె పియ్సెర్ మంత. వీర గొస్టిత్ సూడ్సి, మన్దగ దుక్స యేచ్చెర్ మన్వల్ ఆంతయొ బతలొ ఇంజెర్, నాకున్ వెరె పియ్సెర్ మంత.</verse>
			</chapter>
			<chapter number="13">
				<verse number="1">నన రెండవ జోక మిహ్గ వాసి మనెకె, పాప్ కియ్వలిర గొస్టిత్ బారెతె మీకున్ దమ్కి సీసి మత్తొన్. నన ఇంకె మీ మునె సెలొన్. బతి ఉండె ఉంది జోక అదెన్ వెహ్చెర్ మంతొన్. ఇద్ మూడవ జోక వాత పెజె, ఇదెన్ మునె అని ఇంకె, పాప్ కీసెర్ మన్వలిర్ బోరె సిక్సతల్ తపుసియ పరుర్. బారితెకె, దర్మ-గ్రంత్‌నగ, “హర్ ఉంది గొస్టిత్ ఇవిర్, సెలెకె మువిర్ గవదార్కున్ మునె నిరుపన్ కియన” ఇంజెర్ లిహి కీసి మంత.</verse>
				<verse number="2"></verse>
				<verse number="3">కిరిస్తు నా తొడ్దె వడ్కంతొర్ ఇన్వడున్, మిరట్ నిసని పూసి కీసెర్ మంతిట్. కిరిస్తు మీవ గొస్టి సూడ్నెకె సక్తి సెలొర్ వోన్ మోడి ఆయొ బతి, తన్వ తాకద్ మీ నడ్డుమ్ తొహంతొర్.</verse>
				<verse number="4">జిగి సెల్వక్ మనెకె వోర్ కిరిస్తున్, మొద్నగ మోలనె పాసి జీవ యేత్తెర్. బతి బగవంతన సక్తితె వోర్ నేండ్సి, జీవతెన్ మంతొర్. మమొట్ గిర్ వోన్ దాత్ జిగి సెల్వక్ మంతొమ్. బతి మమొట్ కిరిస్తున కెయ్దె బగవంతన సక్తితున్ మీ నడ్డుమ్ గిర్ తొహంతొమ్.</verse>
				<verse number="5">మిరట్ నిసనితున్ పూసి కియన్ బద్లి, మీవ మిరట్ దిహన్తె సూడ్సి కరి కీమ్ట్. యేసు కిరిస్తు మీ రొపొ మంతొర్ ఇన్వల్ మీకున్ టావ సెలె కి? మీకున్ తప్వక్ టావయ్! వోర్ కిరిస్తు మీ రొపొ సెల్వెకె, మీవ బరొస లబడయ్ ఆంద్.</verse>
				<verse number="6">అని ఇహిన్ మీవ మిరట్ దిహన్తె సూడ్నెకె, మమొట్ కరలెన్ కిరిస్తునుర్ అపొస్‌తుల్క్ ఆందుమ్ ఇంజి, కరి కీకిట్ ఇంజెర్, ఆసతె సూడ్సెర్ మంతొమ్.</verse>
				<verse number="7">మోక మమొట్ కరల్ అపొస్‌తుల్క్ ఆయొమ్ ఇత్తప్ మీకున్ దిస్తెకె గిర్, మిరట్ బదె గల్తి కియ్వక్‌నె, సిరిప్ చొకొట్నతునె కియన ఇంజెర్ మీ సాటి బగవంతన్ పార్తన కీసెర్ మంతొమ్.</verse>
				<verse number="8">మిరట్ సతెమున్ పియ్సి తాకకిట్‌తె మమొట్ మీకున్ ఉల్ట ఆయ పరొమ్. ఇదెన్ బద్లి మమొట్ మీకున్ మదత్ కియ లాగర్.</verse>
				<verse number="9">మమొట్ జిగి సెలుర్ వూర్ మోడి దిస్తెకె గిర్, మిరట్ తాకద్ వాలిర్ ఆసి మన్వడున్ హిందల్, ఆనంద్ యేతంతొమ్. ఇద్ తీర్దె మిరట్ బావ్-బక్తితగ బర్పుర్ సక్తి వాలిర్ ఆయన ఇంజెర్, పార్తన కీసెర్ మంతొమ్.</verse>
				<verse number="10">అదెన్ సాటి నన మిహ్గ వాత పెజె, పర్బు నాకున్ సీత అదికార్దున్ పియ్సి, మీ సంగ కటిన్తె తాక్వ ఇంజెర్, ఇద్ చిటితున్ మిహ్గటల్ లంగ్ మనెకెన్, లిహి కీసెర్ మంతొన్. మిరట్ బక్తితల్ బూడ్ అర్వక్‌నె, ఉండె తాన్గ బడె మాయ్లె వాప్రి కియ్లెనె, అద్ అదికార్దున్ నాకున్ సీతొర్.</verse>
				<verse number="11">దాదలిర్-బాయిక్నిట్! ఆక్రిత్ మీకున్ వెహ్వల్ బతల్ ఇత్తెకె, కుసితె బరొసతగ బర్పుర్ ఆయ్లె కోసిద్ కీమ్ట్. వొరొన్ వొరొర్ మదత్ కీసెర్, నన వెహ్వలికున్ పియ్సి తాకట్. ఉంది యెకి ఆసి సాంతితె మంట్. అస్కె పెర్మ అని సాంతి సియ్వల్ బగవంతల్ మీ సంగ మందంతొర్.</verse>
				<verse number="12">వొరొన్ వొరొర్ పవిత్ర పెర్మతె కలిసి దండొస్ వెహట్.</verse>
				<verse number="13">ఇగె మన్వలిర్ బక్తలిర్ సమ్దిర్ మీకున్ దండొస్ వెహ్చెర్ మంతెర్. యేసు కిరిస్తు పర్బున పెర్మత-దయ, బగవంతన లాడ్ అని పవిత్ర ఆత్మత సాత్ మీ సంగ మని!</verse>
				<verse number="14"></verse>
			</chapter>
		</book>
		<book number="48">
			<chapter number="1">
				<verse number="1">గలతియ యేరియతగ మన్వలిర్ యేసునుర్ బక్తలిర్ ఆయ్వలిర్ మీ సాటి, ఇద్ చిటితున్ అపొస్‌తుల్ ఆయ్వల్ పవ్లున లిహి కీసెర్ మంతొన్. ఇగె నా సంగ మన్వలిర్ బక్తలిర్ గిర్ మీకున్ దండొస్ వెహ్చెర్ మంతెర్. నన బూరె మాయ్నలిర కెయ్దె, సెలెకె బోరె మాయ్నన అదికార్దె, అపొస్‌తుల్‌త ఆయ్మకి. బతి మా యేసు కిరిస్తున కెయ్దెనె అని వోన్ మరన్తల్ నేండుస్తొర్ వోర్ బగవంతన కెయ్దెనె నేమె మాసి, అపొస్‌తుల్‌త ఆతొన్.</verse>
				<verse number="2"></verse>
				<verse number="3">మా బాబొ బగవంతల్ అని మా యేసు కిరిస్తు పర్బు మీకున్ పెర్మత-దయ అని సాంతి సియిర్!</verse>
				<verse number="4">మా బాబొ బగవంతన పిలన్ తీర్ ఇద్ కరెబల్ దునియతల్ అని మావంగ్ పాప్క్‌నల్ సుటి కియుస్లె, కిరిస్తు తన్వ జీవ సీతొర్ ఇన్వల్ మీకున్ టావ.</verse>
				<verse number="5">బస్కెట్ బగవంతనె డగుర్-పాన్ వాయి! ఆమెన్.</verse>
				<verse number="6">కిరిస్తున పెర్మత-దయతున్ పియ్సి, మీకున్ కేయ్వల్ బగవంతన్ సుటి కీసి, దుస్రొ కబుడెకె తిరిసెర్ మంతిట్ అలె. ఇద్ కేంచి నన దడ్కి తితొన్.</verse>
				<verse number="7">మాకున్ కరల్ బచి కియ్వల్ కిరిస్తున చొకొట్న కబుడున్ తపుసి, దుస్రొ బదె సెలె. బతి కహితుర్ మీకున్ పసి కీసి, బహ్కి కియ్లె, అద్ కబుడున్ బద్లి కీసెర్ మంతెర్.</verse>
				<verse number="8">తె మమొట్ మీకున్ మొదొల్ వెహ్త చొకొట్న కబుర్ ఆయ్వ, దుస్రొ కబుడున్ మమొటె ఆయి, సెలెకె స్వర్గ్‌నల్ రెయ్సి వాత దూతలె ఆయి, ఉండె బోరె గిర్ ఆయి వెహనుర్తె, అహన్ వెహ్వన్ బగవంతల్ బస్కెట్ సాపెన సియిర్!</verse>
				<verse number="9">మొదొల్ వెహ్త కబుడున్ కేంచి మిరట్ వొప్తిట్. బోరె ఆయి అద్ కబుడున్ ఆయ్వ, దుస్రొతున్ వెహనుర్తె బగవంతల్ వోన్ సాపెన సియిర్! ఇంజెర్ మర్ల వెహ్చెర్ మంతొన్.</verse>
				<verse number="10">తె మాయ్నలిర్ నాకున్ మెచన ఇంజి సూడ్సెర్ మంతొన్ ఇంజెర్ సోంచ్ కియ్మట్. బగవంతలె నాకున్ మెచన ఇంజెర్ సూడ్సెర్ మంతొన్. నన మాయ్నలిర్‌కున్ ఆనంద్ సియన ఇంజెర్ కోసిద్ కియ్మడ్ ఇత్తెకె, కిరిస్తునొర్ సేవ్కన అసలె ఆసి మనొన్.</verse>
				<verse number="11">నావుర్ దాదలిర్-బాయిక్నిట్! నన మీకున్ వెహ్త చొకొట్న కబుర్ మాయ్నలిర సోంచ్-విచర్దల్ వాయ్మకి ఇంజెర్ మిరట్ అర్తమ్ కియన.</verse>
				<verse number="12">అద్ కబుడున్ నన నరిమన్కనగటల్ కరిమకి అని బూరె దర్మ గురుర్ నాకున్ కరుస్మకి. బతి యేసు కిరిస్తుయె తాన్ బారెతె నాకున్ వెహ్చి, తొహ్తొర్.</verse>
				<verse number="13">ఇదెన్ బారెతె, నన తొలె యూదుల్క్‌న దర్మతున్ పియ్సి తాక్నెకె, బగవంతనుర్ బక్తలిర్‌కున్ బెయ్ దుక్సంగ్-తక్‌లిబ్క్ సీతొన్. అని వూర్కున్ నాసెడమ్ కియ్లె గిర్ సూడ్తొన్. అద్ గట్కతె, నా బరొబర్తుర్ సమ్దిర్‌గటల్ అదిక్ నేకి-బదింగ్ పియ్సి తాక్న్‌దున్. నా తాదుర్-బాబుర్గటల్ వాతంగ్ నేకి-బదింగ్ పియ్సి తాక్లె, వెలె పసంద్ కీందున్ ఇన్వలిక్ గొస్టింగ్ మీకున్ టావయె.</verse>
				<verse number="14"></verse>
				<verse number="15">బతి బగవంతల్ తన్వొర్ మరి యేసున్ బారెతె యూదుల్క్ ఆయుర్ వూర్కున్ వెహ్లె, నన పుట్వక్ మనెకెనె, తన్వ పెర్మత-దయతె నాకున్ ఆనంద్నె కేయ్సి ఆచ్తొర్. బస్కెతె తన్వొర్ మరిన్ బారెతె నాకున్ వొడ్కి అరుస్తొరొ, అస్కె యెంటనె నన బూరె మాయ్నలిర్‌గ సొంజి, ఇదెన్ బారెతె పూసి కియ్మకి. అని నాక్తెర్ మునెతల్ యెరుసలెమ్నగ అపొస్‌తుల్క్ ఆసి మన్వలిర్‌గ గిర్ నన సొన్మకి. బతి నన అరేబియ దేస్నె సొత్తొన్ అని అద్ ఆత పెజె, మల్సి దమస్కు నగుడెన్ వాతొన్.</verse>
				<verse number="16"></verse>
				<verse number="17"></verse>
				<verse number="18">అహన్ పర్బునగ బరొస ఇర్సి, మూంద్ సాల్క్ ఆత పెజె, అపొస్‌తుల్ ఆయ్వల్ పేతుర్తున్ బేటె మాసి, వోన్ బారెతె ఉండె అదిక్ కరి కియ్లె, యెరుసలెమ్ వర్సి సొత్తొన్. అని వోన్ సంగ పంద్ర రోజ్క్ మత్తొన్.</verse>
				<verse number="19">వేన్ అని యేసు పర్బునొర్ తముర్ ఆయ్వల్ యాకొబున్ తపుసి, దుస్రొర్ బోరె అపొస్‌తుల్తున్ బేటె మాయ్మకి.</verse>
				<verse number="20">దాదలిర్-బాయిక్నిట్! నన లబడ్ లిహి కీసెర్ సెలొన్ ఇన్వడ గవ బగవంతలె మంతొర్ ఇంజి మీకున్ వెహ్చెర్ మంతొన్.</verse>
				<verse number="21">వూర్ ఇవిర్కున్ బేటె మాసి, సిరియ అని కిలికియ యేరియనగ సొత్తొన్.</verse>
				<verse number="22">అద్ గట్క వేరి, యూదయ యేరియతగ మన్వలిర్ కిరిస్తునుర్ బక్తలిర్ కుద్ బూరె నాకున్ బేటె మాయ్మకి.</verse>
				<verse number="23">బతి వూర్ సిరిప్, “కిరిస్తునుర్ బక్తలిర్ ఆయ్వలిర్ మాకున్ మొదొల్ దుక్సంగ్-తక్‌లిబ్క్ సీసి, నాసెడమ్ కియ్లె సూడ్తొర్. బతి ఇంకె వోరె కిరిస్తునగ ఇర్వల్ బరొసతున్ బారెతె పచర్ కీసెర్ మంతొర్” ఇంజెర్ నా బారెతె కేంచెర్ మత్తెర్.</verse>
				<verse number="24">అని నా బారెతె బగవంతన్ డగుర్-పాన్ సీసెర్ మత్తెర్.</verse>
			</chapter>
			<chapter number="2">
				<verse number="1">అహన్ చొవ్ద సాల్క్ ఆత పెజె, ఉండె ఉంది జోక యెరుసలెమ్ సొత్తొన్. నా సంగ సేవ కియ్వలిర్ బర్నబన్ అని తీతున్ గిర్ వోతొన్.</verse>
				<verse number="2">బగవంతల్ నాకున్ వెహ్చి తొహ్త తీరె అగ సొత్తొన్. అహన్ సొత్త పెజె, అగట చర్చితుర్ పెదొల్కున్ బగ్ల కేయ్తొన్. అని వూర్ సంగ, యూదుల్క్ ఆయుర్ వూర్కున్ చొకొట్న కబుర్ వెహ్నెకె బతల్ బహన్ వెహ్తొన్ ఇన్వడున్ బారెతె పోడి కీసి, వెహ్తొన్. బారితెకె ఇదెన్ మునె కీత అని ఇంకె కీసెర్ మన్వల్ సేవ యెర్తమ్ ఆయ్వ ఇంజి, నన కియ్వల్ సేవతున్ వొపన ఇంజెర్ సిరిప్ వూర్కునె వెహ్తొన్.</verse>
				<verse number="3">బతి అగ కహితుర్ లబడ్ బక్తలిర్ మత్తెర్. యేసు కిరిస్తు మాకున్ మోక్డొ సుటి కీత అదెన్ బహన్ పియ్సి, తాక్సెర్ మంతెర్ ఇంజెర్ కరి కియ్లె, వూర్ కుసయె మహ్గ నేంగ్తెర్. యూదుల్క్‌నంగ్ నేకి-బదింగ్ పియ్సి, కోండె మాసి మందన ఇంజెరెన్ వూర్ వాతెర్. బతి మిరట్ చొకొట్న కబుడ సతెమ్నల్ బహ్కె మాయ్వక్ మందన ఇంజెర్ గట్కమెట్ సాటి గిర్ వూర్ లబడ్ బక్తలిరంగ్ గొస్టిన్ మమొట్ వొప్మకి. నా సంగ మన్వల్ తీతున్ తోల్ కత్రి కియయ్ లాగర్ ఇంజెర్ కహితుర్ ఇత్తెర్. బతి ఆక్రిత్ వూర్ చర్చితుర్ పెదొల్క్, వోర్ తీతు యూదుల్క్‌న జాతితొర్ ఆయొర్ ఇంజి కరి కీసి గిర్, తోల్ కత్రి కియ లాగర్ ఇంజెర్ బోరె జుల్మ కియ్మకి.</verse>
				<verse number="4"></verse>
				<verse number="5"></verse>
				<verse number="6">తె వూర్ యెరుసలెమ్నగ మన్వలిర్ చర్చితుర్ పెదొల్క్ నావ బోద కేంజ్నెకె, అదెనగ బతయ్ గిర్ మీరి కియ్మకి. వూర్ బచొర్ డగుక్ లోకుర్ మత్తెకె గిర్ నన లెక కియ్మకి. బారితెకె బగవంతల్ సమ్దిర్‌కున్ ఉంది తీర్ సూడంతొర్.</verse>
				<verse number="7">తె వూర్గటల్ ముకె వాలిర్ ఆయ్వలిర్ యాకొబు, పేతురు అని యోహన్ బతల్ కరి కీతెర్? ఇత్తెకె యూదుల్క్‌న యేరియతగ చొకొట్న కబుర్ వెహ్లె, పేతుర్తున్ నేమి కీతపె, యూదుల్క్ ఆయుర్ వూర్ మన్వలిక్ యేరియనగ అద్ కబుర్ వెహ్లె, బగవంతల్ నాకున్ నేమి కీతొర్ ఇన్వల్ కరి కీతెర్.</verse>
				<verse number="8">బహన్ ఇత్తెకె, యూదుల్కున్ నడ్డుమ్ సేవ కియ్లె, అపొస్‌తుల్ ఆయ్వల్ పేతుర్తున్ బగవంతల్ బహన్ సక్తి సీసి తాకుస్తొరొ, అహ్నె యూదుల్క్ ఆయుర్ వూర్ నడ్డుమ్ సేవ కియ్లె, అపొస్‌తుల్ ఆయ్వల్ నాకున్ సక్తి సీతొర్.</verse>
				<verse number="9">వూర్ మువిర్, బగవంతన పెర్మత-దయ, నా పొరొ గిర్ మన్వల్ సూడ్సి, నాకున్ అని బర్నబన్ ఆనంద్నె వొప్తెర్. అని తమ యూదుల్కున్ నడ్డుమ్ సేవ కియ్వలిర్ ఆతపె, మా ఇవిర్కున్ యూదుల్క్ ఆయుర్ వూర్ నడ్డుమ్ సేవ కియన ఇంజెర్ నిర్నయ్ కీతెర్.</verse>
				<verse number="10">బతి వూర్ సిరిప్, “యూదయ యేరియతుర్ గరిబున్ మదత్ కియ్వల్ మరుంగ్మ” ఇంజెర్ కోర్తెర్. ఇహిన్ కియ్వల్ నాకున్ గిర్ పసంద్ మత్త.</verse>
				<verse number="11">ఉంది జోక పేతురు అంతియొకయ నగుడె వాతొర్. అగ మనెకె, వోర్ కీత గల్తి తాత్కర్ దిస్త. తె వోన గల్తితున్ సమ్దిర్ మునె సుద్రి కీతొన్.</verse>
				<verse number="12">బారితెకె, మొదొల్ పేతురు యూదుల్క్ ఆయుర్ వూర్ బక్తలిర్ సంగ మీరె మాసి, తిందుర్-ఉండుర్. బతి బస్కెతె యాకొబ్నగటల్ కహితుర్ యూదుల్క్ అంతియొకయతగ వాతెరొ, అస్కె తోల్ కత్రి కియుసన ఇంజెర్ జుల్మ కియ్వలిర్ యూదుల్కున్ వెరిసి, యూదుల్క్ ఆయుర్ వూర్గటల్ వోర్ అలగ్ ఆతొర్.</verse>
				<verse number="13">అగ మా చర్చితుర్ నడ్డుమ్ మన్వలిర్ మెయ్తుర్ యూదుల్క్ గిర్ అద్ కపట్నగ కోండె మాతెర్. అద్ కపట్న ఊసతె బర్నబల్ గిర్ పాసి సొడితొర్.</verse>
				<verse number="14">వూర్ అహన్ చొకొట్న కబుడున్ ఉల్ట తాక్వల్ సూడ్సి, సమ్దిర్ మునె పేతుర్తున్ సంగ, “నిమె యూదుల్క్‌న జాతితొని ఆసి, మా యూదుల్క్‌నంగ్ నేకి-బదింగ్ పియ్సి తాక్మకి. బతి యూదుల్క్ ఆయుర్ వూర్ దాత్ తాక్తి. అహన్ తాక్సి, ఇంకె యూదుల్క్ ఆయుర్ వూర్ బక్తలిర్‌కున్ బహన్ యూదుల్క్‌నంగ్ నేకి-బదింగ్ పియ్సి, తాకన ఇంజెర్ జుల్మ కీంతి?” ఇంజెర్ పూసి కీతొన్.</verse>
				<verse number="15">అహన్ పూసి కీసి, పేతుర్తున్ అని మెయ్తుర్ యూదుల్కున్ సంగ, “మరట్ జల్మతలె యూదుల్క్ ఆందట్. బతి పాపెస్తలిర్ ఆయ్వలిర్ దుస్రొక్ జాతినుర్ ఆయ్వట్.</verse>
				<verse number="16">తెర్ బతి, ఇంకె అద్ కానున్తున్ పియ్సి తాక్వల్ బోరె ఆయి, బగవంతన నదుడె నియత్నొర్ ఆయొర్ బతి, సిరిప్ యేసు కిరిస్తునగ బరొస ఇర్వడున్ హిందలె నియత్నొర్ ఆంతొర్ ఇంజెర్ మాకున్ టావ. యూదుల్క్ ఆయ్వలిర్ మరట్ గిర్ అవ్ కామ్క్ కియ్వడున్ హిందల్ నియత్నుర్ ఆయ పర్వట్. అదెన్ సాటినె మరట్ నియత్నుర్ ఆయ్లె, యేసు కిరిస్తునగ బరొస ఇర్తట్.</verse>
				<verse number="17">అని మరట్ ఇంకె కిరిస్తునగ బరొస ఇర్వడున్ హిందల్ బగవంతన నదుడె నియత్నుర్ ఆయ్లె కోసిద్ కీసెర్ మంతట్. బతి కహితుర్ మాకున్ సూడ్సి, ‘మిరట్ పాప్ కీంతిట్’ ఇంతెర్. తె ఇదెన అర్తమ్ కిరిస్తు మా సంగ పాప్ కియుసంతొర్ కి? అసలె కియుసొర్.</verse>
				<verse number="18">బారితెకె, దర్మత కానున్ ఇన్వల్ నావ రోతున్ నన ఉల్టి కీతొన్. ఉండె తానె తిరిసి దొహ్కతె, కరలెన్ పాపెస్తన ఆంతొన్.</verse>
				<verse number="19">బారితెకె, తొలె అద్ కానున్ తీర్ పిస్లె, కోసిద్ కీసెర్ మత్తొన్. బతి నన పాపెస్తన ఆత కాడ్కి, నావ మరన్ ఆయయ్ లాగర్ ఇంజెర్ అద్ కానున్ తొహ్త. తె ఇంకె, బగవంతన్ సాటి పిస్లె, అవ్ సమ్దొ నేకి-బదిన్ సుటి కీతొన్. బహన్తె సాతొర్ వోర్ బదె కానున్ పియ్సి తాకొరొ, అహ్నె నన సాతపినయ్ ఆతొన్.</verse>
				<verse number="20">కిరిస్తున్ బరొబర్ మొద్నగ నన సాతపినయ్ ఆసి మంతొన్. ఇంకె జీవతె మన్వన నన ఆయొన్ బతి, కిరిస్తుయె నహ్గ పిసెర్ మంతొర్. బగవంతనొర్ మరినగ ఇర్త బరొసతున్ హిందలె, ఇద్ మేందొడె పిసెర్ మంతొన్. బారితెకె వోర్ నాకున్ లాడ్ కీసి, నా సాటి జీవ సీతొర్.</verse>
				<verse number="21">బగవంతన పెర్మత-దయతున్ నన యెర్తమ్ కియొన్. బారితెకె మోక దర్మత కానున్తున్ పియ్సి, బగవంతన చర్నతె మరట్ నియత్నుర్ ఆయ పర్తెకె, కిరిస్తు మా సాటి మరన్ ఆయ్వల్ జురతె సెలె” ఇంజెర్ వెహ్తొన్.</verse>
			</chapter>
			<chapter number="3">
				<verse number="1">యే గలతియతుర్ పిసలిర్నిట్! మొద్నగ యేసు కిరిస్తున్ బారి టాంగి కీసి, జీవ యేత్తెర్ ఇన్వడున్ తాత్కర్ సూడ్తపినయ్ మీకున్ పోడి కీసి, వెహ్తొమ్. బతి అదెన్గటల్ మీవ మన్దున్ తకపిక కీసి, మీకున్ బూర్ బహ్కి కీతెర్?</verse>
				<verse number="2">ఇదెన్ బారెతె మీకున్ ఉంది సవల్ పూసి కియన ఇంతొన్. అద్ బతల్ ఇత్తెకె, మిరట్ బగవంతన ఆత్మతున్ బహన్ యేత పర్తిట్? దర్మత కానున్ పియ్సి తాక్తతున్ హిందల్‌ అదెన్ అసలె యేత్మకి. బతి సిరిప్ కిరిస్తున చొకొట్న కబుర్ కేంచి, తాన్గ బరొస ఇర్వడున్ హిందలె అద్ ఆత్మతున్ యేత పర్తిట్.</verse>
				<verse number="3">మీ రొపొ బగవంతల్ తన్వ ఆత్మతె మొదొల్ కీత అదెనె ఆయ్వ, మీవ మిరట్ కుద్ బర్పుర్ ఆయన ఇంజెర్ బారి కోసిద్ కీసెర్ మంతిట్? మీకున్ బత పిసంగ్ పియ్తంగ్ కి?</verse>
				<verse number="4">మిరట్ పర్బునగ బరొస ఇర్త పెజె, వెలె దుక్సంగ్ బోగె మాతిట్. ఇవ్ సమ్దొ వటి ఆగయెన్ బోగె మాతిట్ కి? వటి ఆగయ్తె అసలె బోగె మాయ్మకి!</verse>
				<verse number="5">బగవంతల్ తన్వ పవిత్ర ఆత్మ మీకున్ బర్పుర్ సీసి, మయ్మతంగ్ కామ్క్ మీ నడ్డుమ్ కియుస్తొర్. అవ్ సమ్దొ మిరట్ దర్మత కానున్తున్ పియ్సి తాక్త కాడ్కి, కీతొర్ ఇంతిట్ కి? అవెన్ పియ్సి అసలె కియ్మకి! బతి మిరట్ చొకొట్న కబుడున్ కేంచి, యేసు కిరిస్తునగ బరొస ఇర్వడున్ హిందలె అవ్ సమ్దొ జర్గుసీతొర్.</verse>
				<verse number="6">ఇదెన్ బారెతె అబ్రాహమ్‌న గొస్టి దర్మ-గ్రంత్‌నగ, “అబ్రాహమ్ బగవంతన్ పొరొ బరొస ఇర్తొర్. అదెన్ హిందలె వోన్ నియత్నొర్ ఇంజి బగవంతల్ వొప్తొర్” ఇంజెర్ లిహి కీసి మంత.</verse>
				<verse number="7">అదెన్ సాటి, బూర్తె బగవంతనగ బరొస ఇరంతెరొ, వూరె అబ్రాహమ్‌న కరల్ సంతాన్ ఆంతెర్ ఇంజెర్ కరి కీమ్ట్.</verse>
				<verse number="8">యూదుల్క్ ఆయుర్ వూర్ గిర్ తన్గ ఇర్వల్ బరొసతున్ పియ్సి నియత్నుర్ ఆంతెర్ ఇంజెర్ తొలెనె బగవంతల్ నిర్నయ్ కీసి, దర్మ-గ్రంత్‌నగ లిహి కియుస్తొర్. అద్ చొకొట్న కబుడున్ బారెతె మొదొలె అబ్రాహమున్ సంగ, “నీ హిందల్ దునియతంగ్ సమ్దొ జాతింగ్ ఆసిర్‌వాద్ యేతనుంగ్” ఇంజెర్ బగవంతల్ వెహ్తొర్.</verse>
				<verse number="9">అదెన్ సాటి అబ్రాహమున్ దాత్ బూర్తె బగవంతనగ బరొస ఇరంతెరొ, వూరె బగవంతల్ సియ్వలిక్ ఆసిర్‌వాద్క్ యేతంతెర్.</verse>
				<verse number="10">బతి, “దర్మత కానున్తగ లిహి కీతంగ్ సమ్దొ కార్యన్, హర్ గట్క కియొర్ వోన్ పొరొ, బగవంతన సాపెన వాంత” ఇంజెర్ దర్మత కానున్తగ లిహి కీసి మంత. తె అదెన్ పియ్సి నియత్నుర్ ఆయ్లె, కోసిద్ కియ్వలిర్ సమ్దిర్ పొరొ సాపెన వాసి మంత. బారితెకె, అద్ కానున్తున్ బర్పుర్ బోరె పియ్సి తాక పరుర్.</verse>
				<verse number="11">దర్మ-గ్రంత్‌నగ, “బరొసతున్ హిందల్ నియత్నొర్ ఇంజి బగవంతల్ బోన్తె వొపంతొరొ, వోర్ పిసంతొర్” ఇంజెర్ లిహి కీసి మంత. అదెన్ సాటినె, ఇంకె అద్ కానున్తున్ పియ్సి తాక్వడున్ హిందల్, బగవంతన నదుడె నియత్నొర్ ఆయ పరొర్ ఇంజెర్ మాకున్ తాత్కర్ దిసంత.</verse>
				<verse number="12">అద్ కానున్ పియ్సి తాక్వల్ అని బగవంతనగ బరొస ఇర్సి తాక్వల్ ఉంది ఆయొ. బారితెకె దర్మ-గ్రంత్‌నగ, “అద్ కానున్తున్ పియ్సి తాక్వల్ అదెనెన్ పిసంతొర్” ఇంజెర్ లిహి కీసి మంత.</verse>
				<verse number="13">తె బగవంతల్ అబ్రాహమున్ వాగ్దన్ కీత ఆసిర్‌వాద్, యూదుల్క్ ఆయుర్ వూర్కున్ గిర్ పుటన ఇంజెరెన్, యేసు కిరిస్తు తన్వ మరన్తున్ హిందల్, మాకున్ బచి కీతొర్. వాగ్దన్ కీత అద్ పవిత్ర ఆత్మ తన్గ బరొస ఇర్వడున్ హిందల్, మాకున్ పుట్లెనె ఇద్ జర్గ్‌త. అద్ కానున్తున్ హిందల్, మా పొరొ వాత సాపెనతల్ కిరిస్తు మాకున్ మోక్డొ సుటి కీతొర్. బహన్ ఇత్తెకె, మా బద్లి వోరె, “మొద్నగ టాంగె మాసి, సాపెన యేత్తొర్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="14"></verse>
				<verse number="15">యేసునగ బరొస ఇర్తుర్ దాదలిర్-బాయిక్నిట్! మీకున్ ఉంది సాదరన్ నమున వెహంతొన్. బూరె ఇవిర్ మాయ్నలిర్ నియమ్ ఇర్తెర్ ఇత్తెకె, అద్ నియమున్ దుస్రుర్ బూరె పాసి వాట పరుర్ అని తాన్గ బతయ్ జోడి గిర్ కియ పరుర్.</verse>
				<verse number="16">తె బగవంతల్, “నీవ సంతాన్‌తొన్గటల్ సమ్దిర్‌కున్ ఆసిర్‌వాద్ పుటంత” ఇంజెర్ తొలె అబ్రాహమున్ వాగ్దన్ సీతొర్. బతి సంతాన్‌తుర్గటల్ ఇంజెర్ వెహ్మకి. అద్ సంతాన్ వోర్ కిరిస్తుయె ఆందుర్.</verse>
				<verse number="17">నన వెహ్వల్ బతల్ ఇత్తెకె, బగవంతల్ మొదొలె అబ్రాహమున్ సంగ కీత నియమున్, నాలుంగ్ నుహ్క్ తీస (430) సాల్క్ పెజెటల్ మోసెన కానున్ పాసి వాటొ అని యెర్తమ్ గిర్ కియొ.</verse>
				<verse number="18">దర్మత కానున్ పియ్సి తాక్వడున్ హిందల్ ఆసిర్‌వాద్ పుట్మడ్ ఇత్తెకె, అద్ ఆసిర్‌వాద్ బగవంతల్ సీత వాగ్దన్‌తున్ హిందల్ పుట్త ఆయొ. అబ్రాహమ్‌న గొస్టిత్ సూడ్తెకె, బగవంతల్ మొదొల్ వోన్ వాగ్దన్ సీసి మత్త కాడ్కినె, అద్ ఆసిర్‌వాద్ పుట్త. బతి కానున్తున్ పియ్సి పుట్మకి.</verse>
				<verse number="19">తె దర్మత కానున్ బతతున్ సాటి మంత? అద్ సిరిప్ మావ పాపున్ వెహ్చి తొహ్లెనె మంత. బగవంతల్ వాగ్దన్ సీతొర్ వోర్, అబ్రాహమ్‌న సంతాన్దల్ వానల్ వేరినె, అద్ కానున్ కామి సీంత. బగవంతల్ కానున్తున్ దూతలిర కెయ్దె మోసెన్ సియుస్తొర్. అదెన్ వోర్ మోసె సుర్‌వెర్తన్ మోడి పర్జతున్ వెహ్తొర్.</verse>
				<verse number="20">బతి వాగ్దన్‌త గొస్టి సూడ్తెకె, తాన్ బగవంతలె కుద్ అబ్రాహమున్ సీతొర్. అదెన్ సాటి బోరె సుర్‌వెర్తన జురత్ సెలె.</verse>
				<verse number="21">తె దర్మత కానున్ బగవంతన వాగ్దన్‌తున్ ఉల్ట ఆతప్ కి? అసలె ఆయ్మకి! మోక అద్ కానున్ మాకున్ పూన జిన్గని సియ పర్న్‌దు ఇత్తెకె, మరట్ కానున్తున్ పియ్సి, బగవంతన నదుడె నియత్నుర్ ఆందట్. బతి బగవంతల్ బదె కానున్తున్ అహన్ కియ్వల్ సక్తి సియ్మకి.</verse>
				<verse number="22">దర్మ-గ్రంత్‌, దునియతుర్ సమ్దిర్ పాప్నగ కోండె మాసి మంతెర్ ఇంజెర్ తొహంత. అదెన్ సాటి మరట్, బగవంతన అద్ వాగ్దన్‌తున్ సిరిప్ యేసు కిరిస్తునగ బరొస ఇర్వడున్ హిందలె యేత పరంతట్.</verse>
				<verse number="23">బతి మరట్ యేసునగ బరొస ఇర్వక్ మనెకె, జేల్ బోగె మాయ్వలిర్ మోడి, దర్మత కానున్ ఇన్వల్ సకలితె దొహ్చి, కోండె మాసి మత్తట్.</verse>
				<verse number="24">ఇద్ కానున్ అహన్ కోండె మాసి మన్వలిర్ మరట్ నియత్నుర్ ఆయన్ సాటి, మాకున్ కిరిస్తునగ వోసి, వోన్గ బరొస ఇర్నల్ కియ్వలె తాన కామ్ ఆంద్. కిరిస్తు వానల్ వేరి, ఇద్ కానున్ మాకున్ మర్కింగ్ కియ్వన్ మోడి కాబాడ్సెర్ మత్త.</verse>
				<verse number="25">బతి ఇంకె మరట్ కిరిస్తునగ బరొస ఇర్త కాడ్కి, ఉండె గిర్ మర్కింగ్ కియ్వన్ మోడి మన్వల్ అద్ కానున్ జురత్ సెలె.</verse>
				<verse number="26">మిరట్ సమ్దిర్ కిరిస్తునగ బాప్తిస్‌మ యేత్తిట్ అని కిరిస్తున గున్-గాన్తున్ పియ్సి, తాక్సెర్ మంతిట్. అదెన్ సాటి, మిరట్ సమ్దిర్ గిర్ యేసు కిరిస్తునగ బరొస ఇర్తతున్ హిందల్ బగవంతనుర్ మరి-మియడ్ ఆతిట్.</verse>
				<verse number="27"></verse>
				<verse number="28">తె ఇంకె మిహ్గ యూదుల్క్‌న జాతితొన సెలెకె దుస్రొ జాతితొన ఇన్వల్ సెలె. దాసిన సెలెకె మాల్కన ఇన్వల్ సెలె. మాయ్నన సెలెకె వెయ్లొన ఇన్వల్ సెలె. బతి మిరట్ యేసు కిరిస్తునగ బరొస ఇర్త కాడ్కి, బగవంతల్ మీ సమ్దిర్‌కున్ ఉంది తీర్ సూడంతొర్.</verse>
				<verse number="29">అని మిరట్ కిరిస్తునుర్ ఆసి మంద్కిట్‌తె, అబ్రాహమ్‌న సంతాన్ ఆంతిట్ అని బగవంతల్ సీత వాగ్దన్‌త ఆసిర్‌వాద్నగ ఈసదార్క్ ఆంతిట్.</verse>
			</chapter>
			<chapter number="4">
				<verse number="1">నన మీకున్ ఉంది నమున వెహంతొన్. వొరొర్ దనెవంతన్ వొరొర్ మరి మందంతొర్. తన్వొర్ మరిన్ పలన వహి నింత పెజె, తన్వ సమ్దొ జాయ్జత్ వోనె ఆంత ఇంజెర్ బాబొ లిహి కీంతొర్. తె వహి నింద్నల్ వేరి బాబొ నేమి కీతొర్ వోర్ చొకొట్-వాయుట్ సూడ్వల్ సేవ్కల్, వెహ్త తీర్ మరి తాక లాగర్. అద్ గట్కతె వోర్ సేవ్కన్ అని జాయ్జతున్ ఈసదారల్ ఆయ్వల్ మరిన్ పరక్ మనొ.</verse>
				<verse number="2"></verse>
				<verse number="3">తె దాదలిర్-బాయిక్నిట్! మరట్ గిర్ సతె బగవంతన్ కరి కియ్వక్ మనెకె, వోర్ పసిబాలల్ మరిన్ దాతె మత్తట్. అస్కె ఇద్ దునియతంగ్ కామి సియొంగ్ అవ్ నేకి-బదింగ్ పియ్సి దాసిర్ మోడి తాక్తట్.</verse>
				<verse number="4">బతి బగవంతల్ నేమి కీత కాలమ్ నింద్నెకెనె, తన్వొర్ మరి యేసున్ రొహ్తొర్. దర్మత కానున్ తీర్ తాక్వల్ యూదుల్క్‌న జాతితగ, ఉంది వెయ్లొన పీటె జల్మ ఆతొర్.</verse>
				<verse number="5">కానున్త అదికార్దున్ బూడ్ కోండె మాసి మన్వలిర్ మాకున్ సుటి కియ్లె, బగవంతల్ తన్వొర్ మరిన్ రొహ్తొర్. ఇదెన్ హిందల్ బగవంతల్ మాకున్ కుద్ తన్వుర్ మరి-మియడ్ ఇంజెర్ వోటితె యేత పరంతొర్.</verse>
				<verse number="6">మరట్ బగవంతన మరి-మియడ్ ఆత కాడ్కి, తన్వొర్ మరిన ఆత్మ మావంగ్ దిల్క్‌నగ మన్లె సారి కీతొర్. వోన ఆత్మయె మా రొపొడల్ బగవంతన్, “బావ! బాబ!” ఇంజెర్ కేయ్సెర్ మందంత.</verse>
				<verse number="7">తె మరట్ ఉండె గిర్ సేవ్కలిర్ ఆయ్వట్ బతి, బగవంతనుర్ మరి-మియడ్ ఆందట్. వోన సంతాన్ ఆత కాడ్కి, మాకున్ సీత వాగ్దన్‌తగ తప్వక్ ఈస గిర్ సీంతొర్.</verse>
				<verse number="8">మొదొల్ మిరట్ బగవంతన్ కరి కియ్వక్ మనెకె, పేన్దంగ్ కరల్ గున్-గాన్ సెలెంగ్ అవెన్, పేన్క్ ఇంజెర్ సేవ కీసెర్ పిస్తిట్.</verse>
				<verse number="9">ఇంకె మిరట్ బగవంతన్ కరి కీతిట్. బతి కరల్ సూడ్తెకె, బగవంతలె మీకున్ తన్వ సంతాన్ ఇంజెర్ వొప్తొర్. తె బతతునె కామి సియొంగ్ అని తాకద్ సెలెంగ్ అవ్ పేన్క్‌న సేవతగ కోండె మాయ్లె, బారి మర్ల సొంజెర్ మంతిట్?</verse>
				<verse number="10">నమునతున్ ఇద్ దివొస్, అద్ దివొస్; ఇద్ మహిన, అద్ మహిన; ఇద్ సడ్, అద్ సడ్; ఇద్ సాల్, అద్ సాల్ ఇంజెర్ యూదుల్క్‌న జాతితుర్ పియ్సి తాక్వలిక్ నేకి-బదింగ్ మిరట్ బారి పియ్సి తాక్సెర్ మంతిట్?</verse>
				<verse number="11">మీకున్ చొకొట్న కబుర్ వెహ్లె, నన బోగె మాత తక్‌లిబ్ సమ్దొ యెర్తమ్ ఆంతయొ బతలొ ఇంజెర్ వెరిసి తకపిక ఆసెర్ మంతొన్.</verse>
				<verse number="12">దాదలిర్-బాయిక్నిట్, హేతు కీమ్ట్! మీ దాత్ ఆయ్లె, నన మొదొల్ పియ్సి తాక్వలిక్ దర్మత కానున్తున్ సుటి కీతొన్. తె ఇంకె దయ కీసి, మిరట్ గిర్ నా మోడి ఆమ్ట్ అని అద్ కానున్తున్ పియ్సి తాక్లె, మల్సి సొన్మట్. మొదొల్ మిరట్ నాకున్ బెయ్ చొకొట్ సూడ్తిట్.</verse>
				<verse number="13">అద్ గొస్టి మిరట్ హేతు కీమ్ట్. నా మేందొడగ యెడ్కి-దుక్ మత్త కాడ్కి, మిహ్గ వాతొన్. అహన్ మిహ్గ వాత కాడ్కి, మీకున్ చొకొట్న కబుర్ వెహ పర్తొన్.</verse>
				<verse number="14">అద్ గట్కతె నావ యెడ్కి-దుకున్ హిందల్, మీకున్ తక్‌లిబ్ సీతొన్ తెర్ బతి, మిరట్ నాకున్ చుడుర్-పాన్దె సూడ్మకి. బతి బగవంతనొర్ దూతల్, సెలెకె యేసు కిరిస్తు వాతెకె, బహన్తె కరుమ్ కీంతిటొ, అహ్నె నాకున్ కరుమ్ కీతిట్.</verse>
				<verse number="15">అద్ గట్కతె, మిరట్ బెయ్ ఆనంద్నె మత్తిట్! నాకున్ పహ్జె ఇత్తెకె, మీవంగ్ కడ్క్ తెండ్సి సియ్లె గిర్ తయర్ మత్తిట్ ఇంజెర్, మీవ పెర్మతున్ బారెతె గవ వెహ పరంతొన్. బతి ఇంకె మీకున్ బతల్ ఆత?</verse>
				<verse number="16">ఉంది మోక నన మీకున్ సతెమున్ వెహ్త కాడ్కి, నాకున్ మీవొర్ పగ-దారల్ ఇంజెర్ సమ్జె మాంతిటొ బతలొ.</verse>
				<verse number="17">వూర్ లబడ్ బోద కియ్వలిర్, మీకున్ చొకొట్ సూడ్వడగ ఇచ బతల్ ఇత్తెకె, మిరట్ సిరిప్ వూర్ వెహ్త తీరె తాకన అని మీకున్ మహ్గటల్ అలగ్ కియన. అచొరె బతి మిరట్ చొకొట్ ఆయన ఇన్వల్ కాడ్జితె, మీకున్ వూర్ చొకొట్ సూడ్సెర్ సెలుర్.</verse>
				<verse number="18">మీకున్ బోద కరుసన ఇన్వల్ ఉదెస్ వూర్గ మన్వల్ చొకొట్న గొస్టి. బతి నన మిహ్గటల్ లంగ్ మనెకె గిర్ బస్కెట్ మీవ చొకొట్ ఆయన ఇన్వల్ కాడ్జితె వూర్ సూడన.</verse>
				<verse number="19">నా మరి-మియడ్నిట్! మీవ బరొస కిరిస్తునగ గట్ బడె మానల్ వేరి, నావ దిల్తగ దుక్సతె తకపిక ఆసెరెన్ మందంతొన్.</verse>
				<verse number="20">మిహ్గటల్ లంగ్ మన్వల్ కీనెకె, మీ బారెతె నాకున్ వెలె పరెసన్ లాగ్సెర్ మంత. నన ఇంకె మీ సంగ మన్మడ్ ఇత్తెకె, మీకున్ దుస్రొ తరికతె వెహ్న్‌దున్.</verse>
				<verse number="21">దర్మత కానున్ తీర్ పిస్కొమ్ ఇన్వలిర్‌నిట్! నన వెహ్వల్ కేంజట్! అద్ కానున్తగ బతల్ మంతయొ వెహంతొన్.</verse>
				<verse number="22">దర్మ-గ్రంత్‌నగ, అబ్రాహమున్ ఇవిర్ మర్క్ మత్తెర్ ఇంజెర్ లిహి కీసి మంత. వూర్గటల్ వొరొర్ దాసి హాగర్తొర్ అని ఉండె వొరొర్ తాన మాల్కె సారనొర్ ఇంజెర్ మంత.</verse>
				<verse number="23">దాసిన్ పుట్వల్ ఇస్మయేల్ మాయ్నన పిలన్తున్ పియ్సి, సాదరన్ జల్మ ఆతొర్. బతి వోన మర్మిన వెయ్లొ సారన్ పుట్వల్, ఇసక్ సిరిప్ బగవంతన వాగ్దన్‌తున్ హిందలె జల్మ ఆతొర్.</verse>
				<verse number="24">ఇవ్ గొస్టింగ్ నమునన రూప్నె లిహి కీసి మంతంగ్. ఇవ్ రండ్ వెయ్లొక్ రండ్ నియమ్కున్ మోడి మంతంగ్. సినాయి గుటత్ పొరొ బగవంతల్ దర్మత కానున్తున్ మోసెన కెయ్దె సీతొర్. బతి ఇద్ పడన నియమ్ దాసి హాగర్తున్ మోడి దాసి-పాన్దగ మన్లెనె, మరి-మియడున్ జల్మ సీంత.</verse>
				<verse number="25">అద్ హాగర్ దర్మత కానున్ సీత అరేబియ దేస్న సినాయి గుటత్ మోడి మంత. అని కానున్ తీర్ తాకన ఇంజెర్ బోద కియ్వలిర్ మన్వల్, దర్తురిత్ పొరొడ యెరుసలెమ్ నగుడున్ మోడి గిర్ మంత. అద్ కానున్తగ బరొస ఇర్వలిర్ సమ్దిర్ యూదుల్క్ దాసి-పాన్దగన్ మంతెర్.</verse>
				<verse number="26">బతి స్వర్గ్‌నగ మన్వల్ యెరుసలెమ్ అబ్రాహమ్‌న వెయ్లొ సారన్ మోడి మంత. తేనుర్ మరి-మియడ్ దాసి-పాన్దె మన్వలిర్ ఆయుర్. పూన నియమున్ హిందల్ పర్బునగ బరొస ఇర్వలిర్ మా సమ్దిర అవల్ ఇదె ఆంద్.</verse>
				<verse number="27">స్వర్గ్‌నగ మన్వల్ యెరుసలెమున్ బారెతె దర్మ-గ్రంత్‌నగ, “మరి-మియడ్ ఆయ్వక్‌నె సడసాట్ మన్వల్ బాయి! నిమె ఆనంద్ యేత. బాలెంత నొపింగ్ వాయ్వక్ మన్వల్ బాయి! కుసితె కిలియ! బారితెకె మాడ్సొ మన్వడున్ తెర్, మాడ్సొ సెలె అదెనుర్ మరి-మియడ్ వెలెటిర్ మంతెర్” ఇంజెర్ లిహి కీసి మంత.</verse>
				<verse number="28">అదెన్ సాటి దాదలిర్-బాయిక్నిట్! అబ్రాహమ్ మియ్తొర్ మరి ఇసకున్ మోడి, మరట్ గిర్ బగవంతన వాగ్దన్‌తున్ హిందలె వోనుర్ మరి-మియడ్ ఆతట్.</verse>
				<verse number="29">అబ్రాహమ్‌న గట్కతె, మాయ్నన పిలన్తున్ పియ్సి, జల్మ ఆయ్వల్ ఇస్మయేల్, బగవంతన ఆత్మత సక్తితున్ హిందల్, జల్మ ఆయ్వల్ ఇసకున్ దుక్స సీతొర్. అహ్నె ఇంకె దర్మత కానున్ పియ్సి తాక్వలిర్ లోకుర్, పర్బునుర్ బక్తలిర్ ఆయ్వలిర్ మీకున్ దుక్స సీసెర్ మంతెర్.</verse>
				<verse number="30">బతి ఇదెన్ బారెతె, దర్మ-గ్రంత్‌నగ బతల్ ఇంజెర్ మంత? అదెనగ, “ఇద్ దాసిన్ అని తానొర్ కాండిన్ తెండ్సి పూడ. తానొర్ కాండి, మర్మిన వెయ్లొనొర్ మరి ఇసకున్ బరొబర్ జాయ్జతున్ పొరొ ఈసదారల్ ఆయొర్” ఇంజెర్ లిహి కీసి మంత.</verse>
				<verse number="31">తె దాదలిర్-బాయిక్నిట్! మరట్ దాసి వెయ్లొనుర్ మరి-మియడ్ ఆయ్వట్. బతి మాల్కెనుర్ మరి-మియడ్ ఆందట్.</verse>
			</chapter>
			<chapter number="5">
				<verse number="1">మరట్ దాసి-పాన్దగ కోండె మాసి మన్వక్‌నె, కిరిస్తు మాకున్ మోక్డొ సుటి కీతొర్. అదెన్ సాటి ఇదెనగ గట్ నిలట్ అని దాసి-పాన్దె ఇర్వల్ దర్మ-గ్రంత్‌నంగ్ నేకి-బదినగ మర్ల కోండె మాయ్మట్.</verse>
				<verse number="2">దిహన్తె కేంజట్! బగవంతన నదుడె నియత్నుర్ ఆయ్లె, మిరట్ తోల్ కత్రి కియుస్లె వొప్కిట్‌తె, కిరిస్తునల్ మీకున్ బతయ్ పాయ్ద పుటొ ఇంజెర్ నన వెహ్చెర్ మంతొన్.</verse>
				<verse number="3">తోల్ కత్రి కియుస్లె వొప్వల్ హర్ వొరొర్, పూరొ దర్మత కానున్తున్ పియ్సి, తాక లాగర్ ఇంజెర్ మర్ల వెహ్చెర్ మంతొన్.</verse>
				<verse number="4">మిహ్గటల్ బూర్తె దర్మత కానున్తున్ పియ్సి, బగవంతన నదుడె నియత్నుర్ ఆకొమ్ ఇంతెరొ, కిరిస్తునల్ వూర్ పాకె మాతెర్. ఇదెన్ హిందల్, తమ్వ పొరొ మన్వల్ బగవంతన పెర్మత-దయతున్ గిర్ వూర్ సొడుస్తెర్.</verse>
				<verse number="5">నన ఇద్ బారి వెహంతొన్ ఇత్తెకె, మరట్ కిరిస్తునగ ఇర్త బరొసతున్ హిందల్, నియత్నుర్ ఆతట్. నియత్నుర్ లాసి, బగవంతల్ ఇర్త ఆసిర్‌వాదున్ సాటి ఆసతె పిసెర్ మంతట్. ఇద్ ఆస బగవంతన ఆత్మతున్ హిందల్ మా రొపొ పుట్సెర్ మంత.</verse>
				<verse number="6">యేసు కిరిస్తునగ బరొస ఇర్తుర్‌కున్ తోల్ కత్రి కియుస్వల్ సెలెకె కియుస్వక్ మన్వడున్ హిందల్ బతయ్ పాయ్ద సెలె. బతి మీవ బరొసతున్ పెర్మత రూప్నె ఆజు-బాజుతొన్ తొహ్వడున్ హిందల్ పాయ్ద మంత.</verse>
				<verse number="7">మొదొల్ మిరట్ చొకొట్న కబుడున్ పియ్సి చొకొట్ తాక్తిట్. తె అద్ సతె బోదతున్ పియ్సి తాక్వల్ బారి సుటి కీతిట్? మీవ సర్దున్ బూర్ అడ్డమ్ ఆతెర్? వూర్ అడ్డమ్ ఆయ్వలిరంగ్ కపట్నంగ్ బోదంగ్, మీకున్ కేయ్తొర్ వోర్ బగవంతనల్ అసలె వాయ్మకి.</verse>
				<verse number="8"></verse>
				<verse number="9">వూరంగ్ బోదన్ బారెతె దిహన్తె మంట్! బారితెకె, ఇచుసి సొవుస్వల్ చీజ్ వాడ్తెకె గిర్, నహ్త అద్ పూరొ పిండితున్ సొవుసంత.</verse>
				<verse number="10">వూరంగ్ బోదన్ మిరట్ వొప్వక్‌నె, నన వెహ్తతున్ వొపంతిట్ ఇన్వల్ బరొస పర్బు నాకున్ సీతొర్. అని మీకున్ తమ్వంగ్ బోదనె పరెసన్ కియ్వలిర్ బాతుర్ మత్తెకె గిర్, హర్ వొరొన్ బగవంతల్ తప్వక్ సిక్స సీంతొర్.</verse>
				<verse number="11">నావుర్ దాదలిర్-బాయిక్నిట్! తోల్ కత్రి కియన ఇంజెర్ పర్జతున్ నన గిర్ వెహ్చెర్ మంతొన్ ఇంజి కహితుర్ ఇంతెర్. మోక నన అహన్ వెహ్మడ్ ఇత్తెకె, మా యూదుల్క్‌న కెయ్దె, ఇవ్ దుక్సంగ్ బారి బోగె మాందున్? బతి కరల్ సూడ్తెకె, సిరిప్ మొద్నగ యేసు కిరిస్తున ఆత అద్ మరన్తున్ హిందలె, నియత్నుర్ ఆంతెర్ ఇంజెర్ వెహ్త కాడ్కినె, నాకున్ వూర్ ఉల్ట ఆతెర్.</verse>
				<verse number="12">మీకున్ లబడ్ బోదనె పరెసన్ కియ్లె సూడ్వలిర్, హిజ్డలిర్ మోడి తమ్వ తమ సంసారతున్ కొయ్సి వాట్తెకె, చొకొట్ మందంత.</verse>
				<verse number="13">దాదలిర్-బాయిక్నిట్! బగవంతల్ మీకున్ దాసి-పాన్దల్ మోక్డొ సుటి కియన ఇంజెరెన్ కేయ్తొర్. మీవంగ్ మేందొడంగ్ ఆసన్ పూరి కియ్లె, ఇహిన్ మోక్డొ సుటి కీతతున్ వాప్రి కియ్మట్. ఇదెన్ బద్లి వొరొన్ వొరొర్ పెర్మ కియ్లె, అని మదత్ కియ్లె, తాన్ వాప్రి కీమ్ట్.</verse>
				<verse number="14">బారితెకె, “నీవ నిమె పెర్మతె సూడ్తపె, నీ ఆజు-బాజుతుర్కున్ పెర్మతె సూడన” ఇన్వల్ ఆగెతున్ పియ్సి తాకకిట్తె, దర్మత కానున్తగ మన్వలిక్ సమ్దొ ఆగెన్ పియ్సి తాక్తుర లెకతె వాంతిట్.</verse>
				<verse number="15">బతి నెయ్క్ ఉందితున్ ఉంది కస్క్‌సెర్, చీరిసెర్ బహన్ మందంతంగొ, అహ్నె మిరట్ గిర్ మంద్కిట్‌తె వొరొన్ హిందల్ వొరొర్ పూరొ నాసెడమ్ ఆంతిట్. ఇదెన్ బారెతె దిహన్తె మంట్!</verse>
				<verse number="16">నన వెహ్వల్ బతల్ ఇత్తెకె, మీ రొపొ మన్వల్ పవిత్ర ఆత్మ వెహ్త తీర్ తాకట్. అస్కె కరెబలిక్ ఆసన్ పూరి కియ్వక్ మంద పరంతిట్.</verse>
				<verse number="17">బారితెకె, కరెబలిక్ ఆసంగ్ బగవంతన ఆత్మ కోర్వలికున్ ఉల్ట మందంతంగ్. ఇహిన్ మేందొల్ అని బగవంతన ఆత్మ కోర్వలిక్ ఉల్ట మత్త కాడ్కి, బవెన్‌తె బస్కెట్ చొకొట్ కీకొమ్ ఇంతిటొ, అవెన్ కియ పర్విట్.</verse>
				<verse number="18">బతి మిరట్, పవిత్ర ఆత్మ వెహ్త తీర్ తాకకిట్తె, దర్మత కానున్త అదికార్దున్ బూడ్ మన్విట్.</verse>
				<verse number="19">బస్కెతె మిరట్, కరబ్ ఆస తీర్ తాకంతిటొ, అస్కె మీవంగ్ కామ్క్ తాత్కర్ దిసంతంగ్. అవ్ బవ్ ఇత్తెకె: పీర్ కియ్వల్, బే-సుదుడ్ కామ్క్ కియ్వల్, మేందొడంగ్ ఆసన్ పూరి కియ్వల్,</verse>
				<verse number="20">మూర్తిన పూజ కియ్వల్, సోదెంగ్ కియ్వల్, దుస్రుర్‌కున్ బికట్నె సూడ్వల్, దుస్మన్‌తె తాక్వల్, కుట కుట ఆయ్వల్, జగ్డంగ్ కియ్వల్, సిరిప్ తన్వ బారెతె సోంచ్ కియ్వల్, బేద్-బావ్తె సూడ్వల్, పాల్టింగ్ కియ్వల్,</verse>
				<verse number="21">కడ్క్ వేయ్వల్, కల్-పిదెడల్ ఆయ్వల్, నిసతె కియ్వలిక్ కామ్క్ అని ఉండె వెలె ఈతంగ్ కామ్క్ దిసంతంగ్. ఇవ్ ఈతంగ్ కామ్క్ కియ్మట్ ఇంజెర్ మొదొల్ వెహ్చి మత్తొన్ అని ఇంకె గిర్ వెహ్చెర్ మంతొన్. బారితెకె ఈతంగ్ కామ్క్ కియ్వలిర్ బగవంతన రాజ్నగ ఈస యేత పరుర్.</verse>
				<verse number="22">బతి బూర్తె యేసు కిరిస్తునగ బరొస ఇర్తెరొ, వూర్ తమ్వ పాప్న జిన్గనితున్ తమ్వంగ్ కరెబలిక్ ఆసన్ బరొబర్, మొద్నగ టాంగి కీతెర్. అని బూర్తె అహన్ టాంగి కీతెరొ, వూర్ బగవంతన ఆత్మ వెహ్త తీర్ తాకంతెర్. వూర్గ పెర్మ, ఆనంద్, సాంతి, వోర్చ్‌వల్, దయ, చొకొట్-పాన్, బరొస, సాదు-పాన్ అని కరబ్ ఆసతున్ ఆపుస్వల్ ఇన్వలిక్ గున్క్ పయ్దొస్ ఆంతంగ్. ఇవ్ గున్కున్ పియ్సి తాక్మట్ ఇంజెర్ వెహ్వల్ బదె కానున్ సెలె.</verse>
				<verse number="23"></verse>
				<verse number="24"></verse>
				<verse number="25">మరట్ బగవంతన ఆత్మతె పిసెర్ మత్త కాడ్కి, అద్ ఆత్మ వెహ్త తీర్ గిర్ తాకకట్.</verse>
				<verse number="26">మరట్ జగ్డంగ్ కియ్వక్‌నె అని కుట కుట ఆయ్వక్‌నె ఇహిన్ పోకె మాయ్వక్‌నె మంద్కట్.</verse>
			</chapter>
			<chapter number="6">
				<verse number="1">దాదలిర్-బాయిక్నిట్! మిహ్గటల్ బోరె ఉంది పాప్నగ కోండె మాతెకె, మీ రొపొ బక్తితె పిస్వలిర్, సాదు-పాన్దె వోన్ మలుసి, చొకొట్న సరి తాకుసన. బతి ఆతల్ పాప్నగ కోండె మాయ్వక్‌నె దిహన్తె మంట్.</verse>
				<verse number="2">ఆపతినగ, దుక్సనగ వొరొన్ వొరొర్ మదత్ కీసెర్ పిసట్. అస్కె కిరిస్తున ఆగెతున్ పియ్సి తాక్తుర్ ఆంతిట్.</verse>
				<verse number="3">బోరె ఆయి సాదరన్ మాయ్నల్ ఆసి గిర్, ‘దుస్రుర్‌గటల్ డగున’ ఇంజెర్ సమ్జె మానుర్తె, వోర్ ఆతొర్ తన్వ తన పసి కియ్వల్ ఆంతొర్.</verse>
				<verse number="4">హర్ వొరొర్ తన్వ తాక్వడున్ బారెతె తనయె పరిక్స కియన. తన్వ తాక్వల్ చొకొట్ మందర్తె, ఆనంద్ యేత వచొ బతి, ఉండె వొరొన తాక్వడున్ తేడతె సూడ్వ.</verse>
				<verse number="5">బారితెకె, హర్ వొరొర్ తన్వ తాక్వడున్ బారెతె జిమెదారి ఆయ లాగర్.</verse>
				<verse number="6">బగవంతన వచన్ వెహ్వన్, అద్ వచన్ కేంజ్వలిర్ తమ్గ మన్వలిక్ చొకొట్నంగ్ సమ్దొ వస్తునల్ ఈస సియన.</verse>
				<verse number="7">‘బగవంతన్ పసి కియ పరంతొమ్’ ఇంజెర్ సోంచ్ కీసెర్ పిసలిర్ ఆయ్మట్! వోర్ పసె మాయ్వల్ ఆయొర్. మాయ్నల్ బద్‌తె విజ వీతంతొరొ, అదె పంట కొయ లాగర్.</verse>
				<verse number="8">బారితెకె మాయ్నల్ తన్వంగ్ కరెబలిక్ ఆసన్ పియ్సి తాకనుర్తె, నాసెడమ్ ఇన్వల్ పంట కొయంతొర్. బతి బగవంతన పవిత్ర ఆత్మ వెహ్త తీర్ తాకనుర్తె, బస్కెట్ మన్వల్ జీవ ఇన్వల్ పంట కొయంతొర్.</verse>
				<verse number="9">తె మరట్ చొకొట్నంగ్ కామ్క్ అవివక్నె కీసెర్ మంద్కట్. బగవంతల్ బరొబర్ వకత్నె అవెన పండి సీంతొర్.</verse>
				<verse number="10">అదెన్ సాటి సమ్దిర, ముకెతె యేసునగ బరొస ఇర్తుర్ వూర చొకొట్ జర్గ్‌లె, బస్కె మోక పుడ్తెకె అస్కె, చొకొట్నంగ్ కామ్క్ కీసెరెన్ మంద్కట్. ఇద్ తరికతె బగవంతన ఆత్మ వెహ్త తీర్ తాకకట్.</verse>
				<verse number="11">ఇవ్ డగుక్ అక్సెర్‌కున్ సూడట్! కుద్ నావంగె కెయ్క్‌నె లిహి కీసెర్ మంతొన్.</verse>
				<verse number="12">బస్కెతె మరట్, సిరిప్ మొద్నగ సీత కిరిస్తున జీవతున్ హిందల్ బచె మాయ వచొ ఇంజెర్ ఇంతటొ, అస్కె యూదుల్క్‌నల్ దుక్సంగ్ వాంతంగ్. ఇవెనల్ తపుస్లె, లబడ్ బోద గురుర్ తోల్ కత్రి కియన ఇంజెర్ పర్జతున్ జుల్మ కీంతెర్. వూర్ తోల్ కత్రి కియుస్తుర్ ఆసి గిర్, పూరొ దర్మత కానున్ పియ్సి తాక్సెర్ సెలుర్. బతి వూర్ వెహ్త తీర్ మిరట్ తాకంతిట్ ఇంజెర్ తొహ్లె, మీకున్ తోల్ కత్రి కియుసి, వూర్ దుస్రుర్ యూదుల్కున్ మునె గర్వతె మన్లె, అహన్ కీంతెర్.</verse>
				<verse number="13"></verse>
				<verse number="14">నాకున్ మా యేసు కిరిస్తు పర్బున మరన్ ఆయ్వల్ మొద్న దుక్సతున్ తపుసి, దుస్రొ బదెనగనె గర్వ వాయ్వక్ మని. బారితెకె, వోన మరన్తున్ హిందల్ నన గిర్ ఇద్ దునియతంగ్ రీతి-రివజ్కున్ పియ్సి సాతపినయ్ ఆతొన్. అని నా సాటి అవ్ రీతి-రివజ్క్ గిర్ సాతపినయ్ ఆతంగ్.</verse>
				<verse number="15">తోల్ కత్రి కియుస్వల్ సెలెకె కియుస్వక్ మన్వడున్ హిందల్ బతయ్ విలువ సెలె. బతి యేసున కెయ్దె మావ మన్-దిల్ మారిసి, పూన తరికతె పిస్వలె ముకెమ్.</verse>
				<verse number="16">ఇద్ తరికతె పిస్వలిర్ సమ్దిర్‌కున్ ముకెతె ఇజ్రయేల్ లోకుర్కున్ బగవంతల్ సాంతి సీసి, దయ తొహిర్!</verse>
				<verse number="17">యేసున్ సాటి నా మేందొడగ లాగ్తంగ్ దన్కనంగ్ బరంగ్ మంతంగ్. అవెన్ సూడ్సి, మిహ్గటల్ బోరె నాకున్ ఉండె అదిక్ తక్‌లిబ్ సియ్వక్ మనిర్.</verse>
				<verse number="18">దాదలిర్-బాయిక్నిట్! మా యేసు కిరిస్తు పర్బున పెర్మత-దయ, మీవంగ్ ఆత్మన్ సాత్ మని! ఆమెన్!</verse>
			</chapter>
		</book>
		<book number="49">
			<chapter number="1">
				<verse number="1">బగవంతన ఇచ తీర్ యేసు కిరిస్తునొర్ అపొస్‌తుల్ ఆయ్వల్ పవ్లున, ఎపెస్నగ మన్వలిర్ యేసు కిరిస్తునగ బరొస ఇర్సి తాక్వలిర్‌కున్, దండొస్ దొసి, ఇద్ చిటి లిహి కీసెర్ మంతొన్.</verse>
				<verse number="2">మా బాబొ బగవంతల్ అని మా యేసు కిరిస్తు పర్బు మీకున్ పెర్మత-దయ అని సాంతి సియిర్!</verse>
				<verse number="3">మా యేసు కిరిస్తు పర్బున్ బాబొ ఆయ్వల్ బగవంతన్ డగుర్-పాన్ వాయి! కిరిస్తునగ మరట్ యెకి ఆయ్వడున్ హిందల్, బగవంతల్ మావ బావ్-బక్తితున్ సాటి స్వర్గ్‌నగ మన్వలిక్ సమ్దొ ఆసిర్‌వాద్క్ సీతొర్.</verse>
				<verse number="4">బహన్ ఇత్తెకె, కిరిస్తున్ హిందల్ తన్వ నదుడె మరట్ పవిత్ర అని బే-కసుర్ వాలిర్ ఆయన ఇంజెర్, కలి గడి కియ్వక్ మునెనె, మాకున్ బగవంతల్ నేమి కీతొర్.</verse>
				<verse number="5">ఇహిన్ బగవంతల్ లాడ్ కీత కాడ్కి, యేసు కిరిస్తున్ హిందల్ మాకున్ తన్వ మరి-మియడ్ ఇంజెర్ కేయ్లె, తొలెనె నిర్నయ్ కీతొర్. ఇద్ నిర్నయ్ బగవంతన ఇచతున్ పియ్సి జర్గ్‌సి, వోన్ ఆనంద్ సీత.</verse>
				<verse number="6">తన్వొర్ లాడ్నొర్ మరి కిరిస్తు కీతతున్ హిందల్, తన్వ మయ్మత పుకొట్న పెర్మత-దయతున్, బగవంతల్ మాకున్ సీతొర్. అదెన్ సాటి, మరట్ వోర్ బగవంతన్ డగుర్-పాన్ సీకట్.</verse>
				<verse number="7">బారితెకె, లెక కియ పర్వట్ ఆతల్ పెర్మత-దయ మా పొరొ బగవంతల్ తొహ్తొర్. అని కిరిస్తు సీత నెతుడ అర్పనతున్ హిందల్, మావంగ్ పాప్కున్ మాపి కీసి, అవెనల్ సుటి కియుస్తొర్. ఇదెన అర్తమ్ మావంగ్ పాప్క్ మాపి ఆతంగ్. వోన లెక కియ పర్వట్ అద్ బుది-గియన్ అని తెలివితున్ పియ్సి, కిరిస్తు కీతతున్ హిందల్ మక్డితె మన్వల్ తన్వ పిలన్తున్ మా సాటి బహ్రి అరుస్తొర్.</verse>
				<verse number="8"></verse>
				<verse number="9"></verse>
				<verse number="10">అద్ పిలన్ బద్ ఇత్తెకె, బర్పుర్ వకత్ నింద్నెకె, దర్తురిత్ పొరొ మన్వలిక్ అని స్వర్గ్‌నగ మన్వలిక్ సమ్దొ గిర్ కిరిస్తున అదికార్దున్ బూడ్ యెకి ఆసి మందన. ఇహిన్ మందన ఇంజెర్, తన్వ చొకొట్న ఇచతున్ పియ్సినె బగవంతల్ నిర్నయ్ కీతొర్.</verse>
				<verse number="11">బగవంతల్ సమ్దొ గిర్ తన్వ ఇచతున్ పియ్సి అని తన నిర్నయ్ కీతపినయ్ జర్గుసంతొర్. ఇద్ కలితున్ గడి కియన్ మునె తన నిర్నయ్ కీత తీర్, పిలన్తున్ పియ్సి మరట్ కిరిస్తునగ యెకి ఆసి, తన్వుర్ పర్జ ఆయ్లె, మాకున్ నేమి కీతొర్.</verse>
				<verse number="12">కిరిస్తు బచి కీంతొర్ ఇంజెర్ ఆస కీతుర్గటల్ మమొట్ మొదొడుర్ ఆందుమ్. మా హిందల్ వోన్ డగుర్-పాన్ అని మాన్ పుటన ఇన్వలె వోన ఇచ.</verse>
				<verse number="13">మిరట్ గిర్ సతె వచన్తున్ కేంచి ఇత్తెకె, బచె మాయ్వల్ చొకొట్న కబుడున్ కేంచి, కిరిస్తునుర్ లోకుర్ ఆయన్ సాటి బరొస ఇర్తిట్. అస్కె మీ పొరొ బగవంతల్ వాగ్దన్ సీత అద్ తన్వ పవిత్ర ఆత్మత మోర్ వాడ్తొర్.</verse>
				<verse number="14">బారితెకె, బగవంతన ఆత్మ మా రొపొ మన్వడున్ హిందల్, వోర్ వాగ్దన్ సీతతగ వోన పర్జ ఆయ్వల్ మరట్ తప్వక్ ఈస యేతంతట్ ఇన్వల్ మాకున్ టావ. అద్ గట్కతె, వోర్ మాకున్ పాప్నల్ బర్పుర్ సుటి కీంతొర్. అని మరట్ వోన్ డగుర్-పాన్ సీనెకె, మయ్మ వాయన ఇంజెరెన్ ఇహిన్ జర్గుస్‌తొర్.</verse>
				<verse number="15">బగవంతల్ ఇవ్ సమ్దొ మా లాసి కీతొర్. అదెన్ సాటి, యేసు పర్బునగ బరొస ఇర్తిట్ అని బగవంతనుర్ బక్తలిర్‌కున్ పెర్మతె సూడ్సెర్ మంతిట్ ఇంజెర్ కేంజ్త కాడ్కి, నన పార్తన కీనెకె, మీ సాటి బగవంతన్ బస్కెట్ దనెవాద్ వెహ్చెర్ మందంతొన్.</verse>
				<verse number="16"></verse>
				<verse number="17">అని మా యేసు కిరిస్తు పర్బునొర్ బాబొ ఆయ్వల్ మయ్మ వాలె బగవంతల్, తన్వ బారెతె ఉండె అదిక్ కరి కియ్లె, తన్వ పవిత్ర ఆత్మతున్ హిందల్, మీవంగ్ మన్కున్ తెలివి అని అర్తమ్ కియ్వల్ గియన్ సియన ఇంజెర్, వోన్ కోర్సెర్ మంతొన్.</verse>
				<verse number="18">అని బగవంతల్ తన నేమి కీతుర్ సాటి బచొర్ డగుక్ ఆసిర్‌వాద్క్ ఇర్తొర్ ఇన్వల్ మిరట్ కరి కియ్లె, మీవంగ్ మన్-దిల్కున్ తన్వ గియన్త వేడ్చితె నిహన ఇంజెర్ పార్తన కీసెర్ మంతొన్. తె మయ్మ వాలె బగవంతల్ మీకున్ బద్ ఆసత్ సాటి, బచొర్ విలువత జాయ్జత్‌నగ ఈస యేత్లె కేయ్తొరొ అని బరొస ఇర్వలిర్ మా సాటి వోన సక్తి బచొర్-బహన్ మంత ఇన్వల్ కరి కియన ఇంజెర్ కోర్సెర్ మంతొన్. అద్ సర్వ సక్తితెనె బగవంతల్ కిరిస్తున్ మరన్తల్ నేండుస్తొర్ అని స్వర్గ్‌నగ తన్వ తిన బగ్ల వోన్ ఉపుస్తొర్.</verse>
				<verse number="19"></verse>
				<verse number="20"></verse>
				<verse number="21">ఇద్ కాలమ్నెన్ ఆయ్వ, బవిసత్నె గిర్ వోన్ మోడి డగుర్-పాన్ అని అదికార్ వాలె బోరె మనొర్. ఇద్ తీర్దె కిరిస్తు దునియతగ మన్వలిర్ రాజ్ తాకుస్వలిర్, దుస్రుర్ అదికారిర్, కడ్కున్ దిసొంగ్ అవ్ సమ్దొ సక్తిన్ అని ఉండె దుస్రొక్ సమ్దొన్ తెర్ బెయ్ డగుర్ ఆందుర్.</verse>
				<verse number="22">బగవంతల్ ఇవ్ సమ్దొన్ కిరిస్తునంగ్ కాల్కున్ బూడ్ దాబి కీసి, అవెన్ పొరొ వోన్ అదికార్ సీతొర్. ఉంది మేందొడగ మన్వలిక్ సమ్దొ బాగల్క్ తల వెహ్తపినయ్ బహన్ తాకంతంగొ, అహ్నె చర్చితుర్ బక్తలిర్‌కున్ తాకుస్లె, యేసు అదికారి ఆసి మంతొర్.</verse>
				<verse number="23">చర్చితుర్ కిరిస్తున మేందొల్ ఆందిర్. వూర్కున్ తన్వంగ్ గున్క్‌నె నిహ్చి, సమ్దొతున్ పూరి కియ్వల్ గిర్ వోరె ఆందుర్.</verse>
			</chapter>
			<chapter number="2">
				<verse number="1">ఇదెన్ మునె మిరట్ కసుక్నగ అని పాప్నగ కోండె మాసి, బావ్-బక్తితగ సాతపినయ్ మత్తిట్. అస్కె బగవంతల్ సియ్వల్ కరల్ జిన్గని మీకున్ పుట్లెకె మత్త.</verse>
				<verse number="2">మొదొల్ మిరట్ దునియతుర్ తాక్త తీర్ తాక్తిట్ అని బూత్క్‌నొర్ అదికారి వెహ్త తీర్ పిసెర్ మత్తిట్. వేర్ అదికారి బగవంతన్ ఉల్ట పిస్వలిర్ రొపొ మంజి, తాకుసెర్ మంతొర్.</verse>
				<verse number="3">మరట్ గిర్ కరెబలిక్ ఆసన్ పియ్సి, మాయ్నన సాదరన్ గున్తల్ పుట్వలిక్ ఆసన్ పియ్సి, మావంగ్ సోంచ్-విచర్కున్ పియ్సి, వూర్ మోడి పిసెర్ మత్తట్. అహన్ మా పొరొ గిర్ బగవంతల్ తన్వ సోంగ్ తొహ్నల్ పిస్తట్.</verse>
				<verse number="4">బతి బగవంతల్, మాకున్ వెలె పెర్మ కీత కాడ్కి, వోన్ మా పొరొ బెయ్ కివుల్ లాగ్త.</verse>
				<verse number="5">తె మరట్ పాప్క్‌నె బావ్-బక్తితగ సాతపినయ్ మనెకె గిర్, బగవంతల్ మాకున్ కిరిస్తున్ సంగ నేండుస్తొర్. ఇద్ బచె మాయ్వల్ కామ్ సిరిప్ వోన పెర్మత-దయతెన్ ఆయ పర్త.</verse>
				<verse number="6">అచొరె ఆయ్వ, యేసు కిరిస్తునగ మరట్ యెకి ఆసి మత్త కాడ్కి, వోన్ బరొబర్ స్వర్గ్‌నగ రాజ్ తాకుస్లె, బగవంతల్ మాకున్ కిరిస్తున్ సంగ నేండుస్తొర్.</verse>
				<verse number="7">బారితెకె, యేసు కిరిస్తున్ హిందల్ తన్వ లెక కియ పరుర్ అచొర్ పెర్మత-దయతున్ అని చొకొట్-పాన్దున్ వాయ్వలిక్ పిడినగ మా పొరొ తొహన ఇంజెరెన్ బగవంతల్ అహన్ కీతొర్.</verse>
				<verse number="8">మిరట్ బరొసతున్ హిందల్ పెర్మత-దయతెన్ బచె మాతిట్. ఇద్ మీవ కెయ్దె జర్గ్‌మకి, బతి బగవంతన వరమ్నెన్ జర్గ్‌త.</verse>
				<verse number="9">కామ్ కియ్వడున్ హిందల్, అద్ బచె మాయ్వల్ కామ్ జర్గ్‌వ కాడ్కి, బోరె పోక్డ కీసెర్ వెహ్లె మోక సెలె.</verse>
				<verse number="10">బారితెకె, బగవంతలె మాకున్ గడి కీతొర్ ఆందుర్. మరట్ యేసు కిరిస్తున్ హిందల్ చొకొట్నంగ్ కామ్క్ కియన్ సాటి గడి కీతొర్. అవ్ బవ్ కామ్క్ ఇన్వల్ మునెనె నేమి కీతొర్.</verse>
				<verse number="11">దాదలిర్-బాయిక్నిట్! బగవంతల్ మీకున్ బచి కియన్ మునె, మిరట్ యూదుల్క్ ఆయుర్ వూర్ ఆసి బహన్ మందిటొ, అదెన్ మరుంగ్మట్. అస్కె తోల్ కత్రి కియుస్తుర్ మీకున్ చుడుర్-పాన్దె సూడ్సెర్, “తోల్ కత్రి కియుస్మకి వూర్” ఇంజెర్ కేయ్న్‌దిర్. అద్ కార్య సిరిప్ మేందొడగ కెయ్దె కియుసీందిర్ బతి, ఆత్మతె జర్గ్‌త కార్య ఆయొ.</verse>
				<verse number="12">అద్ గట్కతె మిరట్ కిరిస్తున్ కరి కియ్వ కాడ్కి, బగవంతనల్ లంగ్ మంజి పిస్తిట్. బగవంతల్ నేమి కీతుర్ వూర్ ఇజ్రయేల్ లోకుర లెకతగ మిరట్ వాయ్మకి. బగవంతల్ వూర్కున్ సీత నియమ్నగ మన్వలిక్ బవె వాగ్దన్‌క్నగ ఈసదార్క్ ఆయ్వక్ మిరట్ మత్తిట్. బహన్ ఇత్తెకె, బచె మాంతట్ ఇన్వల్ ఆస సెల్వక్‌నె, ఇద్ దునియతగ బగవంతన్ కరి కియ్మకి వూర్ మోడి మిరట్ పిస్తిట్.</verse>
				<verse number="13">బతి మొదొల్ బగవంతనల్ లంగ్ మన్వలిర్ మిరట్, యూదుల్క్ ఆయ్వలిర్ మా మోడి, ఇంకె యేసు కిరిస్తునగ యెకి ఆతతున్ హిందల్ అని వోర్ సీత అర్పనత నెతుడున్ హిందల్, బగవంతన్ కరుమ్ ఆతిట్.</verse>
				<verse number="14">బారితెకె, సిరిప్ కిరిస్తుయె యూదుల్క్ ఆయ్వలిర్ మాకున్ అని యూదుల్క్ ఆయ్విట్ వూర్ మీకున్ బగవంతన్ సంగ మీరి కీసి, సాంతి సియ్వల్ ఆందుర్. వోర్ తన్వ మేందొడ అర్పన కియ్వడున్ హిందల్, మా నడ్డుమ్ మన్వల్ పగ ఇన్వల్ గోడతున్ ఉల్టి కీతొర్. బహన్ కీతొర్ ఇత్తెకె, యూదుల్క్‌న దర్మత కానున్తగ మన్వలిక్ ఆగెన్ తన్వ అర్పనతున్ హిందల్ అగట్కె ఆపుస్తొర్. అదెన్ సాటినె, మమొట్ అని మిరట్ సాంతితగ యెకి ఆయ పర్తట్. వోన్ హిందల్, మరట్ సమ్దిర్ ఉంది పూన వర్గతుర్ ఆయన ఇంజెరెన్ కిరిస్తు అహన్ కీతొర్.</verse>
				<verse number="15"></verse>
				<verse number="16">ఇద్ తీర్దె, కిరిస్తు తన్వ పరన్ మొద్నగ సియ్వడున్ హిందల్, మా నడ్డుమ్ మన్వల్ పగతున్ తెండ్సి వాడ్తొర్ అని రండ్ వర్గనుర్ ఆయ్వలిర్ మాకున్ ఉంది మేందొడున్ మోడి యెకి కీసి, బగవంతన్ సంగ మీరి కీతొర్.</verse>
				<verse number="17">కిరిస్తు ఇద్ దునియతగ వాసి, బగవంతనల్ లంగ్ మన్వలిర్ మీకున్ అని కరుమ్ మన్వలిర్ మాకున్ సాంతిత చొకొట్న కబుర్ వెహ్తొర్.</verse>
				<verse number="18">వోన్ హిందలె, రండ్ వర్గనుర్ ఆయ్వలిర్ మరట్ ఉందియ్ ఆత్మతున్ హిందల్, బాబొ బగవంతన చర్నతె సొన్లె, మోక పుడ్త.</verse>
				<verse number="19">అదెన్ సాటి, మిరట్ ఉండె గిర్ దుస్రొక్ జాతినుర్ అని ముసపరిర్ ఆయ్విట్. బతి యేసునగ బరొస ఇర్వల్ పర్జత గురుప్నగ ఉంది ఆసి, బగవంతన రోతుర్ ఆతిట్.</verse>
				<verse number="20">ఉంది రోతున్ మోడి మిరట్ బునదిత్ పొరొ నివ్డె మాతిట్. అద్ బునది కిరిస్తునుర్ అపొస్‌తుల్క్ అని పర్‌వక్తలిర్ వెహ్త బోదయ్ ఆంద్. ఇద్ బునదిత్ ఆదర్ ఆయ్వల్ మూలత ముకె బండ యేసు కిరిస్తు ఆందుర్.</verse>
				<verse number="21">వోర్ కిరిస్తున్ హిందల్, దొహ్వల్ హర్ ఉంది బాగమ్ కటుసి, పర్బున పవిత్ర మందిర్ బెయ్ చొకొట్ నివ్డె మాసెర్ మంత.</verse>
				<verse number="22">వోన్గ మిరట్ గిర్ ఆత్మతున్ హిందల్ యెకి ఆసి, బగవంతల్ మనల్ అద్ మందిర్తున్ మోడి నివ్డె మాసెర్ మంతిట్.</verse>
			</chapter>
			<chapter number="3">
				<verse number="1">మిరట్ యూదుల్క్‌న జాతితుర్ ఆయ్వెకె గిర్ మీకున్ యేసు కిరిస్తున చొకొట్న కబుర్ వెహ్త కాడ్కి, నన జేల్దగ అర్సి మంతొన్.</verse>
				<verse number="2">తన్వ పెర్మత-దయతున్ బారెతె మిరట్ కేంజన ఇంజెర్, బగవంతలె నాకున్ నేమి కీతొర్ ఇన్వల్ తప్వక్ కేంజ్తిట్.</verse>
				<verse number="3">బగవంతన ఇద్ పిలన్ మొదొల్ మక్డితె మత్త. బతి ఇంకె తాన్ బారెతె నాకున్ ఉజగిరి అరుస్తొర్. ఇదెన్ బారెతె, ఇద్ చిటితగ మొదొల్ మీకున్ ఇచుసి లిహి కీతొన్.</verse>
				<verse number="4">ఇదెన్ మిరట్ దిహన్తె వాచి కీతెకె, కిరిస్తున్ హిందల్, నాకున్ అర్తమ్ ఆత అద్ పిలన్త గియన్తున్ సమ్జె మాంతిట్.</verse>
				<verse number="5">ఇద్ పిలన్త గియన్తున్ బగవంతల్ తొత్తుర్‌కున్ ఉజగిరి అరుస్మకి. బతి పవిత్ర ఆత్మతున్ హిందల్, ఇంకె తన నేమి కీతుర్ అపొస్‌తుల్కున్ అని పర్‌వక్తలిర్‌కున్ ఉజగిరి అరుస్తొర్.</verse>
				<verse number="6">అద్ పిలన్తగ మన్వల్ మక్డిత గొస్టి బతల్ ఇత్తెకె: యూదుల్క్ ఆయుర్ వూర్ అని యూదుల్క్ చొకొట్న కబుడగ బరొస ఇర్వడున్ హిందల్, యేసు కిరిస్తునగ ఈసదార్క్ ఆంతెర్. వీర్ ఉంది మేందొడంగ్ బాగల్కున్ మోడి మంతెర్. అని వీర్ బగవంతన వాగ్దన్‌తగ ఈస గిర్ యేతంతెర్.</verse>
				<verse number="7">ఇద్ చొకొట్న కబుడున్ సాటినె నన సేవ్కన ఆతొన్. ఇహిన్ ఆయ్వల్ బగవంతన పెర్మత-దయతున్ హిందల్ అని వోన సక్తితున్ హిందలె, అద్ ఆసిర్‌వాద్ నాకున్ పొకొట్ పుడ్త.</verse>
				<verse number="8">బగవంతల్ నేమి కీతుర్ సమ్దిర్‌గటల్ నన వెలె కమి-పాన్ వాలెన ఆందున్. తెర్ బతి, బగవంతల్ నాకున్ ఇద్ వరమ్ సీతొర్: కిరిస్తునగ మన్వల్ వెహ వాయొ అచొర్ చొకొట్న ఆసిర్‌వాదున్ బారెతె, యూదుల్క్ ఆయుర్ వూర్కున్ వెహ్లె, నాకున్ మోక సీతొర్.</verse>
				<verse number="9">ఇదె ఆయ్వ, సమ్దొతున్ గడి కియ్వల్ బగవంతల్ తొలె నిర్నయ్ కీత మక్డితె మన్వల్, తన్వ పిలన్తున్ బహన్ పూరి కీతొర్ ఇన్వడున్ బారెతె, హర్ వొరొన్ పోడి కీసి వెహ్లెనె, నాకున్ నేమి కీతొర్.</verse>
				<verse number="10">ఇంకె చర్చితుర్ బక్తలిర్ హిందల్, హాబడగ పొరొ మన్వలిక్ కడ్కున్ దిసొంగ్ అవ్ సక్తిన్ అని అదికారిర్కున్ తన్వ గియన్తున్ వెలె తీర్క్‌నె తొహ్లెనె, బగవంతల్ ఇహిన్ జర్గుస్‌తొర్.</verse>
				<verse number="11">ఇహిన్ యేసు కిరిస్తు పర్బున్ హిందల్ బర్పుర్ కియన ఇంజెర్ బగవంతల్ మొదొడలె అద్ పిలన్తున్ నిర్నయ్ కీసి మత్తొర్.</verse>
				<verse number="12">కిరిస్తునగ యెకి ఆత కాడ్కి, వోన్గ ఇర్త బరొసతున్ హిందల్ గటి-దీర్యతె బగవంతన చర్నతె వెరివక్ నిల పరంతట్.</verse>
				<verse number="13">అదెన్ సాటి, నన మీ లాసి బోగె మాయ్వలిక్ దుక్సన్ సూడ్సి, పెజె వాయ్వక్ మంట్ ఇంజెర్ కోర్సెర్ మంతొన్. ఇవ్ నావంగ్ దుక్సంగ్ మీకున్ డగుర్-పాన్ తరంతంగ్.</verse>
				<verse number="14">ఇద్ కారన్తున్ హిందలె మా బాబొ బగవంతన్ మునె ముర్-టొంగ్రంగ్ కొట్సెర్ మంతొన్. వోన్ హిందలె స్వర్గ్‌నగ అని దర్తురిత్ పొరొ మన్వల్ హర్ కుటుంబతున్ పొరొల్ వాత.</verse>
				<verse number="15"></verse>
				<verse number="16">బగవంతల్ తన్వ పవిత్ర ఆత్మతున్ హిందల్, మీవంగ్ మన్-దిల్కున్ తన్వ మయ్మత సక్తితె గటి-దీర్య సియన ఇంజెర్ పార్తన కీసెర్ మంతొన్.</verse>
				<verse number="17">అస్కె మీవ బరొసతున్ పియ్సి, కిరిస్తు మీవంగ్ దిల్క్‌నగ మందంతొర్. ఇదెన్ హిందల్, బహన్తె సీర్క్ మరతున్ తాకద్ సీంతంగొ, అహ్నె మిరట్ బగవంతన పెర్మ ఇన్వల్ బునదిత్ పొరొ గట్ నిల పరంతిట్.</verse>
				<verse number="18">బగవంతల్ నేమి కీతుర్ బరొబర్ మిరట్ కిరిస్తున పెర్మ బచొర్ బెడుంది, లామ్, కోల్ అని డంగల్ మంత ఇన్వల్ అర్తమ్ కియన అని గియన్తున్ తెర్ అదిక్ వాలె, అద్ పర్బున పెర్మతున్ మిరట్ కరి కియన ఇంజెర్, పార్తన కీసెర్ మంతొన్. అని అహన్ పెర్మ కీసెర్ బగవంతన గున్ మీ రొపొ బర్పుర్ నిందన ఇంజెర్ గిర్ పార్తన కీసెర్ మంతొన్.</verse>
				<verse number="19"></verse>
				<verse number="20">మా రొపొ మంజి కామ్ కియ్వల్ తన్వ సక్తితున్ హిందలె, మరట్ తల్క్‌వలికున్ తెర్ అని సోంచ్ కియ్వలికున్ తెర్ బెయ్ అదిక్ బగవంతల్ మాకున్ సియ పరంతొర్.</verse>
				<verse number="21">యేసు కిరిస్తున్ హిందల్ అని చర్చినుర్ హిందల్ పిడినంగ్-పిడింగ్ బస్కెట్ బగవంతనె డగుర్-పాన్ వాయి! ఆమెన్.</verse>
			</chapter>
			<chapter number="4">
				<verse number="1">మీకున్ బగవంతల్ తన్వ పర్జ ఇంజెర్ కేయ్తొర్. తె వోన పర్జత్ మోడి బరొబర్ పిసన ఇంజెర్ పర్బున్ సాటి జేల్దగ అర్సి మన్వన కోర్సెర్ మంతొన్.</verse>
				<verse number="2">బస్కెన్ గర్వతె మన్మట్. సాదు-పాన్దె పిసెర్, వోర్చి తాకట్. పెర్మతె వొరొనంగ్ తప్కున్ వొరొర్ మాపి కీమ్ట్.</verse>
				<verse number="3">బగవంతన ఆత్మ మీకున్ యెకి కీత. తె సాంతితె అద్ యెకితున్ కాబాడ్లె, కాడ్జితె బస్కెట్ కోసిద్ కీమ్ట్.</verse>
				<verse number="4">మరట్ సమ్దిర్ గిర్ యేసు కిరిస్తునగ బరొస ఇర్వడున్ హిందల్ ఉంది మేందొడున్ మోడి మంతట్. అని మావంగ్ దిల్క్‌నగ ఉందియ్ పవిత్ర ఆత్మ మంత. వోర్ బగవంతల్ మాకున్ ఉందియ్ ఆసతగ ఈస యేత్లె కేయ్తొర్.</verse>
				<verse number="5">కిరిస్తునుర్ బక్తలిర్ ఆయ్వలిర్ మా సమ్దిర్‌కున్ వొరొరె పర్బు మంతొర్. మరట్ ఉందితగనె బరొస కీంతట్ అని పర్బున పొరొడె ఉందియ్ బాప్తిస్‌మ యేత్తట్.</verse>
				<verse number="6">సమ్దిరొర్ బాబొ ఆయ్వల్ బగవంతల్ వొరొరె ఆందుర్. సమ్దిరొర్ మాల్కల్ ఆయ్వల్ వోరె హర్ వొరొనగ రొపొ మంజెర్, వోన పిలన్ పూరి కీసెర్ మంతొర్.</verse>
				<verse number="7">కిరిస్తున ఇచతున్ పియ్సి, తన్వ పిలన్ పూరి కియ్లె, మహ్గటల్ హర్ వొరొన్ బగవంతల్ దుస్రొక్ దుస్రొక్ వరమ్క్ సీతొర్.</verse>
				<verse number="8">అదెన్ సాటినె, కిరిస్తున్ బారెతె దర్మ-గ్రంత్‌నగ, “వోర్ పొరొ తాచ్చి సొనెకె, కోండె మాసి మన్వలిర్‌కున్ తన్వ సంగ వోతొర్. అని తన్వుర్ లోకుర్కున్ వరమ్క్ సీతొర్” ఇంజెర్ లిహి కీసి మంత.</verse>
				<verse number="9">వోర్ పొరొ తాచ్చి సొత్తొర్ ఇత్తెకె, మొదొల్ వోర్ దర్తురితంగ్ బూడ్నంగ్ బాగల్క్‌నగ రెయ్తొర్ ఇత్తపె కి?</verse>
				<verse number="10">అని బోర్తె బూడ్ రెయ్తొరొ వోరె సమ్దొ ఆగస్కున్ తెర్ బెయ్ పొరొ సొత్తొర్. ఇదెన్ హిందల్ పూరొ దునియతున్ తన్వ అదికార్దె ఇరంతొర్.</verse>
				<verse number="11">వోర్ వరమ్క్ సియ్వల్ కిరిస్తు కహితుర్కున్ తన్వుర్ అపొస్‌తుల్క్ ఇంజెర్, కహితుర్కున్ పర్‌వక్తలిర్ ఇంజెర్, కహితుర్కున్ చొకొట్న కబుర్ పచర్ కియ్వలిర్ ఇంజెర్, కహితుర్కున్ చర్చితుర్‌కున్ తాకుస్వలిర్ ఇంజెర్ అని ఉండె కహితుర్కున్ బోద వెహ్వలిర్ ఇంజెర్ నేమి కీతొర్.</verse>
				<verse number="12">వూర జిమ బతల్ ఇత్తెకె, బగవంతన సేవతున్ సాటి లోకుర్కున్ తయర్ కియన అని కిరిస్తున మేందొల్ ఆయ్వల్ చర్చినుర్ బావ్-బక్తితగ బర్పుర్ బడె మానల్ కియన.</verse>
				<verse number="13">అస్కె మరట్ బరొసతె బగవంతనొర్ మరిన్ బారెత గియన్తగ ఉంది ఆనల్ అని కిరిస్తునగ మన్వలిక్ గున్క్ మా రొపొ గిర్ బర్పుర్ తయర్ ఆనల్, బావ్-బక్తితగ బడె మాంతట్.</verse>
				<verse number="14">అదెన్ హిందల్, లబడ్ అని కపట్నంగ్ బోదనగ కోండె మాయ్వక్ మందంతట్. ఇవ్ బోదనె మావ బరొస హెల్వన్ మోడి వడిదె హికె-హకె హాలె మాయ్వక్ మందంత. ఇహిన్ మరట్ ఉండె గిర్ మునె పసి-బాలలిర్ దాత్ మన్వట్.</verse>
				<verse number="15">ఇదె ఆయ్వ, మరట్ పెర్మతె సతెమ్ వెహ్చెర్, సమ్దొ గొస్టినగ బడె మాసెర్, మేందొడున్ తల ఆయ్వల్ కిరిస్తున గున్-గాన్ మా రొపొ అబ లాగర్.</verse>
				<verse number="16">బహన్తె సీరంగ్-దోరంగ్ మేందొడంగ్ బాగల్కున్ మీరి కీసి ఇరంతంగొ, అహ్నె కిరిస్తున మేందొల్ ఆసి మన్వలిర్ సమ్దిర్‌కున్ వోరె మీరి కీసి ఇరంతొర్. బస్కెతె మేందొడ హర్ ఉంది బాగమ్ తన్వ కామ్ తన బరొబర్ కీంతయొ, అస్కె అద్ మేందొల్ బరొబర్ బెర్సంత. అదె తీర్దె చర్చితుర్ వొరొన్ వొరొర్ పెర్మ కియ్వల్ అని బోన వోర్ కామ్ కియ్వడున్ హిందల్ వూర్ బగవంతనగ బరొబర్ బెర్సంతెర్.</verse>
				<verse number="17">అదెన్ సాటి పర్బు సీత సత్న అదికార్దె మీకున్ వెహ్వల్ బతల్ ఇత్తెకె, మిరట్ ఇంగెడల్ బగవంతనంగ్ ఆగెన్ ఉల్ట తాక్వలిర్ దుస్రొక్ జాతినుర్ మోడి పిస్మట్. వూరంగ్ దిల్క్ బగవంతన్ బారెతె అర్తమ్ కియ్వ కాడ్కి, వూర సోంచ్-విచర్ బతతునె కామి సియొ. వూర్ బగవంతన్ బారెతె పటి కియ్వక్‌నె తమ్వంగ్ దిల్కున్ మూజొర్క్ కీత కాడ్కి, బగవంతల్ సియ్వల్ పూన జిన్గనితగ వూర్కున్ ఈస సెలె.</verse>
				<verse number="18"></verse>
				<verse number="19">బారితెకె వూర్కున్ లజ ఇన్వల్ అసలె సెలె. అదెన్ సాటి వూర్ సమ్దొ తీర్క్‌నంగ్ బే-సుదుడ్ కామ్క్ అని సుక్-బోగ్నంగ్ కసుక్ కీసెరెన్ పిసంతెర్.</verse>
				<verse number="20">బతి మిరట్ కిరిస్తున్ బారెతె కరినెకె, ఈతంగ్ కరబ్ కామ్క్ కియ్వ ఇంజెర్ కరితిట్.</verse>
				<verse number="21">కరలెన్ మిరట్ యేసునుర్ బక్తలిర్ ఆత కాడ్కి, వోన్ బారెతె కేంజ్తిట్ అని వోన్గ మన్వల్ సతెమున్ మత్త తీర్ కరితిట్.</verse>
				<verse number="22">అవ్ బవ్ ఇత్తెకె, మీవ పడన జిన్గనితంగ్ గున్క్ సుటి కీమ్ట్. బారితెకె, అవ్ మీకున్ మేందొడంగ్ ఆసనగ కోండి కీసి, కరబ్ కీతంగ్.</verse>
				<verse number="23">అదెన్ బద్లి, మీవ మన్దంగ్ సోంచ్-విచర్కున్ మార్యుస్‌లె, బగవంతన ఆత్మతున్ మోక సీమ్ట్.</verse>
				<verse number="24">అని బగవంతన గున్-గాన్తున్ పియ్సి, మీవ జిన్గని పూన తరికతె పిస్వల్ సురు కీమ్ట్. అస్కె మిరట్ బగవంతన నదుడె సుదుడ్ అని నియత్నుర్ ఆంతిట్.</verse>
				<verse number="25">తె మరట్ సమ్దిర్ ఉంది మేందొడంగ్ బాగల్క్ ఆత కాడ్కి, వొరొన్ వొరొర్ లబడ్ వెహ్వ బతి, సిరిప్ సతెమె వెహన.</verse>
				<verse number="26">మోక మీకున్ సోంగ్ వాతెకె, అద్ సోంగ్ మీకున్ పాప్నెకె ఊమ్వక్‌నె సూడట్. అని పోడ్ద్ సొందన్ మునెనె, మీవ సోంగ్ ఆరన.</verse>
				<verse number="27">అస్కెన్ మీ సంగ పాప్ కియుస్లె, సయ్తన్‌దున్ మోక పుట్వక్ మందంత.</verse>
				<verse number="28">మొదొల్ కలె కామ్ కియ్వలిర్ ఇంగెడల్ అదెన్ సుటి కియన. వూర్ కుద్ కాయ-కస్టమ్ కీసి, చొకొట్న తరికతె కమయ్ కియన. అస్కె వూర్ గరిబ్ లోకుర్కున్ మదత్ కియ పరంతెర్.</verse>
				<verse number="29">మీవ తొడ్దల్ కరబ్నంగ్ గొస్టింగ్ వాయ సియ్మట్. బతి కేంజ్వలిర్ బక్తితగ బడె మానల్ అని వూర్కున్ పాయ్ద పుట్నల్, వూరంగ్ జురత్కున్ పియ్సి, చొకొట్నంగ్ గొస్టింగె వడ్కట్.</verse>
				<verse number="30">పాప్క్‌నల్ బర్పుర్ సుటె మాయ్వల్ దివొస్ వేరి, వీర్ నావుర్ ఆందిర్ ఇంజెర్ బగవంతల్ మీ పొరొ తన్వ మోర్ వాడ్తొర్. అదెన్ సాటి, వోన పవిత్ర ఆత్మతున్ దుక్స లాగ సియ్మట్.</verse>
				<verse number="31">మిహ్గ మన్వలిక్ పగ, సోంగ్, సిర్డియల్ గున్, జగ్డంగ్ కియ్వల్, రాంగి సియ్వల్ అని ఈతంగ్ సమ్దొ కరబ్ గున్కున్ సుటి కీమ్ట్. ఇవ్ గున్క్ బవె గిర్ మీ రొపొ మన్వ.</verse>
				<verse number="32">ఉండె వొరొన దుక్సతున్ గిర్ తన్వయ్ ఇంజెర్ సమ్జె మాసి, దయతె పిసట్. బగవంతల్ కిరిస్తున్ హిందల్, మీకున్ మాపి కీతపె, మిరట్ గిర్ వొరొన్ వొరొర్ మాపి కీసెర్ మంట్.</verse>
			</chapter>
			<chapter number="5">
				<verse number="1">ఇద్ సమ్దొత బావ్ బతల్ ఇత్తెకె, మిరట్ బగవంతనుర్ లాడ్నుర్ మరి-మియడ్ ఆందిట్. అదెన్ సాటి వోన్ మోడిన్ తాక్లె కోసిద్ కీమ్ట్.</verse>
				<verse number="2">బహన్ ఇత్తెకె, కిరిస్తు మాకున్ లాడ్ కీసి, మా సాటి బగవంతన్ గమ గమ గాడి సియ్వల్ దూపున్ మోడి, బలిదాన్ ఆసి తన్వ తన అర్పన ఆతొర్. వోన్ మోడి మిరట్ గిర్ వొరొన్ సంగ వొరొర్ పెర్మతె తాకట్.</verse>
				<verse number="3">అచొరె బతి, పీర్ కియ్వడున్ బారెతెన్ ఆయి, బే-సుదుడ్ కామ్కున్ బారెతెన్ ఆయి, బద్ సూడ నాకె పహ్జె ఇన్వడున్ బారెతెన్ ఆయి, మీకున్ బోరె బొట సూట్వక్‌నె మంట్. బారితెకె, బగవంతనుర్ బక్తలిర్‌గ ఈతంగ్ అసలె మన్వ.</verse>
				<verse number="4">అచొరె ఆయ్వ, చెచ్రలిక్ గొస్టింగ్, ఆగమ్-లబడ్ గొస్టింగ్ అని కరబ్ కియ్వలిక్ డవరింగ్ అసలె వడ్క్‌వ. ఇవెన్ బద్లి, హర్ గట్క బగవంతన్ దనెవాద్ వెహ్చెర్ మిరట్ మందన.</verse>
				<verse number="5">పీర్ కియ్వలె ఆయి, సెలెకె బే-సుదుడ్ వాలెయ్ ఆయి, సెలెకె బద్ సూడ నాకె పహ్జె ఇన్వల్ ఆయి (వేర్ మూర్తిన పూజ కియ్వలిర లెకతగ వాంతొర్), ఈతుర్ బూరె గిర్ ఆయి, కిరిస్తున అని బగవంతన రాజ్నగ కరలెన్ ఈసదార్క్ ఆయ పరుర్ ఇన్వల్ మీకున్ టావ.</verse>
				<verse number="6">ఈతంగ్ కరబ్ కామ్క్ కీతెకె గిర్ బతయ్ ఆయొ ఇన్వలిర్, తమ్వంగ్ ఆగమ్ గొస్టినె, మీకున్ పసి కియ్వక్‌నె దిహన్తె మంట్. బారితెకె, తన వెహ్త తీర్ తాకుర్ వూర్కున్ బగవంతల్ సిక్స కీంతొర్.</verse>
				<verse number="7">అదెన్ సాటి, ఆతురంగ్ కరబ్ కామ్క్‌నగ మీరె మాయ్మట్.</verse>
				<verse number="8">బారితెకె, మిరట్ గిర్ మొదొల్ కరబ్ కామ్క్ ఇన్వల్ సికటితగ పిస్తిట్. బతి ఇంకె పర్బునగ యెకి ఆతతున్ హిందల్ చొకొట్నంగ్ కామ్క్ ఇన్వల్ వేడ్చితగ మంతిట్. తె అద్ వేడ్చితుర్ మరి-మియడ్ మోడి పిసట్.</verse>
				<verse number="9">అహన్ పిస్కిట్‌తె పర్బున్ బవ్ ఆనంద్ సీంతంగ్ ఇన్వలికున్ కరి కీసి, తాకంతిట్. అని అద్ వేడ్చిత పండి మీ సంగ చొకొట్నంగ్, నియత్నంగ్ అని బరొబర్ కామ్క్ కియుసంత.</verse>
				<verse number="10"></verse>
				<verse number="11">బతయ్ పాయ్ద సియొంగ్ అవ్ సికటితంగ్ కామ్క్‌నగ మీరె మాయ్మట్. బతి అవ్ కియ్వలిక్ నుక్సన్‌తున్ బారెతె, ఉజగిరి వెహ్చి తొహట్.</verse>
				<verse number="12">వూర్ ఆతుర్ కియ్వలిక్ మక్డితంగ్ కామ్కున్ బారెతె, వడ్క్‌లె గిర్ మరట్ లజె మాంతట్.</verse>
				<verse number="13">బతి బస్కెతె మీవంగ్ చొకొట్నంగ్ కామ్కున్ కరెబలిర్ సూడంతెరొ, అస్కె వూర్ కరెబలిరంగ్ కామ్క్ సమ్దొ తాత్కర్ దిసంతంగ్. అహన్ దిస్తతున్ హిందల్ తమ్వంగ్ కరబ్ కామ్క్ సుటి కీసి, వూర్ గిర్ మీ మోడి వేడ్చితుర్ ఆంతెర్.</verse>
				<verse number="14">అదెన్ సాటినె లోకుర్, “యే, సికటితగ నరుమ్వల్ జోప్లియ! సాతుర్గటల్ తేద! నీ పొరొ కిరిస్తు తన్వ వేడ్చి పారుసంతొర్” ఇంజెర్ సాస్తుర్ వెహంతెర్.</verse>
				<verse number="15">ఇవ్ దివొస్క్ వెలె కరెబలిక్ ఆత కాడ్కి, పిసలిర్ మోడి ఆయొ బతి, వెలె బుది-గియన్ వాలిర్ మోడి ఉయ్సర్‌తె పిసట్. చొకొట్న కామ్ కియ్లె, మీకున్ పుట్వల్ హర్ మోకతున్ వాప్రి కీమ్ట్.</verse>
				<verse number="16"></verse>
				<verse number="17">పిసలిర్ మోడి తాక్మట్! బతి పర్బున ఇచ బతల్ ఇన్వల్ కరి కీసి, బుది-గియన్ వాలిర్ ఆసి, తాకట్.</verse>
				<verse number="18">అని కల్ ఉంజి నిసతె మన్మట్. అద్ నిస కరెబలిక్ కామ్క్ కియ్లె, మీకున్ ఊమంత. ఇదెన్ బద్లి, మీవంగ్ దిల్క్‌నగ బగవంతన ఆత్మ వెహ్త తీర్ ఇహిన్ తాకట్:</verse>
				<verse number="19">బగవంతన వచన్తంగ్ కీర్‌తన్క్, బగవంతన్ డగుర్-పాన్ సియ్వలిక్ బజన్క్, బగవంతన ఆత్మ మీవ దిల్తగ సియ్వలిక్ బావ్-బక్తితంగ్ పాటంగ్ వార్సెర్, వొరొన్ వొరొర్ మునె సొన్లె హక్లి కీసెర్, మీవంగ్ బర్పుర్ దిల్క్‌నె పర్బున్ పార్తన-వింతి కీమ్ట్.</verse>
				<verse number="20">మావొర్ యేసు కిరిస్తు పర్బున పొరొడె సమ్దొతున్ పియ్సి, బాబొ బగవంతన్ బస్కెట్ దనెవాద్ వెహ్చెర్ మంట్.</verse>
				<verse number="21">కిరిస్తునగ మీకున్ మన్వల్ బావ్-బక్తిత వెరెతున్ పియ్సి, వొరొనల్ ఉండె వొరొర్ చుడుర్-పాన్ కీసి తాక్లె, పెజె వాయ్మట్.</verse>
				<verse number="22">యే, మర్మింగ్ ఆతంగ్ బాయిక్నిట్! పర్బు వెహ్త తీర్ తాక్తపె, మీ మాడ్సుర్ గిర్ వెహ్త తీర్ తాకట్.</verse>
				<verse number="23">బారితెకె, కిరిస్తు బహన్తె చర్చితుర్ ఆయ్వలిర్ మా పొరొ అదికారియొ, అహ్నె మాడ్సొ గిర్ తన్వ బాయ్కొన్ పొరొ అదికారి ఆందుర్. వోర్ కిరిస్తుయె తన్వ మేందొల్ ఆయ్వల్ చర్చితుర్‌కున్ బచి కియ్వల్ ఆందుర్.</verse>
				<verse number="24">తె చర్చితుర్ ఆయ్వలిర్ మరట్ సమ్దిర్ బహన్తె కిరిస్తు వెహ్తప్ తాకంతటొ, అహ్నె వెయ్లొ గిర్ సమ్దొ గొస్టినగ తన్వొర్ మాడ్సొ వెహ్తప్ తాకన.</verse>
				<verse number="25">యే, మర్మింగ్ ఆతుర్ దాదలిర్నిట్! కిరిస్తు బహన్తె తన్వ చర్చితుర్‌కున్ బెయ్ లాడ్ కీసి, తన్వ జీవ సీతొరొ, అహ్నె మీవంగ్ వెయ్లొకున్ మిరట్ వెలె పెర్మతె సూడట్.</verse>
				<verse number="26">ఇద్ తీర్దె, కిరిస్తు తన్వ చర్చితుర్‌కున్ బగవంతన వచన్ ఇన్వల్ యేతె చక్ నొర్సి, పవిత్ర అని సుదుడ్ కీంతొర్.</verse>
				<verse number="27">అహన్ కీసి, కసుడ డాగ్ సెల్వక్‌నె, పాప్న మడ్త సెల్వక్‌నె, ఉండె దుస్రొ బదె గిర్ తప్ సెల్వక్‌నె, మయ్మ, పవిత్ర అని బే-కసుర్ వాలె నొవ్రిన్ మోడి తన్వ చర్నతె చర్చితుర్‌కున్ నిపుసంతొర్.</verse>
				<verse number="28">బోరె తన్వ మేందొడున్ బికట్నె సూడొర్. బతి హర్ వొరొర్ తన్వ మేందొడున్ చొకొటె సూడ్సెర్ కాబాడంతొర్. అహ్నె కిరిస్తు గిర్, తన్వ మేందొల్ ఆయ్వల్ చర్చితుర్‌కున్ పెర్మతె చొకొట్ సూడంతొర్. బారితెకె, మరట్ వోన మేందొడంగ్ బాగల్క్ ఆందట్. తె దాదలిర్నిట్! మీవంగ్ మేందొల్కున్ బహన్తె చొకొట్ సూడంతిటొ, అహన్ మీవంగ్ వెయ్లొకున్ గిర్ పెర్మతె సూడన. తన్వ వెయ్లొన్ పెర్మతె సూడ్వల్, తన్వ తన పెర్మ కియ్వల్ ఆంతొర్.</verse>
				<verse number="29"></verse>
				<verse number="30"></verse>
				<verse number="31">దర్మ-గ్రంత్‌నగ, “అదెన్ సాటి మాయ్నల్ తన్వుర్ అవల్-బాబొనల్ వేగొర ఆసి, తన్వ బాయ్కొన్ సంగ జోడ్ ఆసి, పిసంతొర్. వూర్ ఇవిర్ ఉంది మేందొల్ ఆసి, మందంతెర్” ఇంజెర్ లిహి కీసి మంత.</verse>
				<verse number="32">ఇదెనగ బెయ్ డగుర్ మర్మ మంత. అద్ బతల్ ఇత్తెకె, కిరిస్తు అని చర్చితుర్ ఉందియ్ మేందొల్ ఆసి మంతెర్ ఇంజెర్ వెహ్చెర్ మంతొన్.</verse>
				<verse number="33">తెర్ బతి, మిహ్గటల్ హర్ వొరొర్ తన్వ దాత్ తన్వ వెయ్లొన్ పెర్మతె సూడన. అని వెయ్లొ తన్వొర్ మాడ్సొన్ మాని కియన.</verse>
			</chapter>
			<chapter number="6">
				<verse number="1">దర్మ-గ్రంత్‌నగ, “మీ అవల్-బాబొన్ మాని కీమ్ట్. అస్కె మీకున్ చొకొట్ జర్గ్‌సి, దర్తురిత్ పొరొ మీవ ఆనంద్ అదిక్ ఆంత అని మీవ పిస్వల్ కాలమ్ బడె మాంత” ఇంజెర్ లిహి కీసి మంత. వాగ్దన్‌తున్ సంగ బగవంతల్ సీత మొదొడ ఆగె ఇద్ ఆంద్. తె మరి-మియడ్నిట్! మిరట్ పర్బునుర్ ఆకిట్‌తె మీ అవల్-బాబొ వెహ్త తీర్ తాకట్. ఇహిన్ తాక్వల్ బరొబర్ ఆంద్.</verse>
				<verse number="2"></verse>
				<verse number="3"></verse>
				<verse number="4">యే, అవల్-బాబుర్నిట్! మీ మరి-మియడున్ కిచ కిచ లాగ్నల్ కియ్మట్. ఇదెన్ బద్లి, పర్బున్ బారెతంగ్ బోదనె అని సూచననె సుద్రి కీసెర్, పోసి కియన.</verse>
				<verse number="5">యే, దాసి-పాన్దె మన్వలిర్ దాదలిర్-బాయిక్నిట్! కిరిస్తున వెరెతె మిరట్ తాక్తపె, దునియతగ మన్వలిర్ మీవుర్ మాల్కలిర్ వెహ్తప్ గిర్ తాకట్. కపట్ సెలె అద్ దిల్తె అని బర్పుర్ మాన్దె, వూర సేవ చొకొట్ కీమ్ట్.</verse>
				<verse number="6">మీ మాల్కలిర్ మీకున్ మెచన ఇంజెర్ వూర్ సూడ్నెకెన్ ఆయ్వ, హర్ గట్క వూర్ వెహ్త తీర్ మిరట్ కియన. మిరట్ కిరిస్తున సేవ కియ్వలిర్ ఆత కాడ్కి, బగవంతన ఇచ తీర్ బర్పుర్ దిల్తె కామ్ కీసెర్ మందన.</verse>
				<verse number="7">ఆనంద్నె అని బర్పుర్ దిల్దె వూర సేవ కియన. మాయ్నలిర్ సాటి కీసెర్ మంతొమ్ ఇన్వక్‌నె, పర్బునె సేవ కీసెర్ మంతొమ్ ఇందన.</verse>
				<verse number="8">బారితెకె, చొకొట్ సేవ కియ్వల్ హర్ వొరొర్ దాసిన్, సెలెకె దాసి ఆయొర్ వోన్ పర్బునగటల్ పండి పుటంత ఇన్వల్ మీకున్ టావ.</verse>
				<verse number="9">యే, మాల్కలిర్‌నిట్! మీవుర్ దాసిర్ ఆయ్వలిర్ వెయ్లొ-మాయ్నలిర్ సంగ చొకొట్-పాన్దె మందన. వూర్కున్ వెరుస్మట్. మీకున్ అని వూర్కున్ మాల్కల్ ఆయ్వల్ పర్బు స్వర్గ్‌నగ మంతొర్. వోర్ బోనె బేద్-బావ్తె సూడొర్ ఇన్వల్ మీకున్ టావ.</verse>
				<verse number="10">నావుర్ దాదలిర్-బాయిక్నిట్! ఆక్రిత్ మీకున్ వెహ్వల్ బతల్ ఇత్తెకె, పర్బునగ మిరట్ యెకి ఆత కాడ్కి, వోన సర్వ సక్తితున్ హిందల్, గట్ ఆమ్ట్.</verse>
				<verse number="11">బారితెకె, మరట్ సాదరన్ మాయ్నలిర్ సంగ లడెయ్ కీసెర్ సెల్వట్. బతి కరబ్నె నించి మన్వల్ సికటిత దునియత్ పొరొ రాజ్ తాకుస్వలిక్ బూత్క్ అని అవెనుర్ అదికారిర్ సంగ అని హాబడగ మన్వలిక్ కడ్కున్ దిసొంగ్ అవ్ సక్తిన్ సంగ, మరట్ లడెయ్ కీసెర్ మంతట్. అదెన్ సాటి, మావ మాకున్ కాబాడ్లె, బగవంతల్ సియ్వలిక్ సమ్దొ ఆయ్‌తర్క్ వాప్రి కీకట్. అహన్ వాప్రి కియ్వడున్ హిందల్, బస్కెతె అద్ కరెబల్ దివొస్ వాంతయొ, అస్కె సయ్తన్‌దంగ్ కరబ్నంగ్ పిలన్కున్ మిరట్ రోకి కియ పరంతిట్. అని అద్ లడెయ్ మార్త పెజె, మిరట్ ఉండె గిర్ గట్ నిల్సిన్ మంద పరంతిట్.</verse>
				<verse number="12"></verse>
				<verse number="13"></verse>
				<verse number="14">బహన్తె సిపాయి లడెయ్ కియ్లె సొనెకె, సమ్దొ తయరి కీంతొరొ, అహ్నె మిరట్ సతెమ్ ఇన్వల్ పటి నడితున్ దొహ్చి, నియత్ ఇన్వల్ కవచ్ కెర్సి దర్యమ్‌నె నిలట్.</verse>
				<verse number="15">అని మీవంగ్ కాల్కున్ చొకొట్న కబుడల్ వాయ్వల్ సాంతి ఇన్వలిక్ చెపుల్కున్ కెర్సి తయర్ మంట్.</verse>
				<verse number="16">ఇవెన్ బరొబర్ బరొస ఇన్వల్ డాల్దున్ బస్కెట్ ఉంది కెయ్దె పియన. అస్కె తానె వోర్ కరెబల్ పాయ్వలిక్ తడ్మితంగ్ సమ్దొ బాన్ కోలన్ పిహ పరంతిట్.</verse>
				<verse number="17">అని బచె మాయ్వల్ ఇన్వల్ కచిత టోపి తలదగ కెర్సి, బగవంతన వచన్ ఇన్వల్ ఆత్మత తల్వర్‌తున్ ఉండె ఉంది కెయ్దె పియట్.</verse>
				<verse number="18">అదె ఆయ్వ, పవిత్ర ఆత్మ వెహ్త తీర్ హర్ గట్క పార్తనంగ్ అని వినంతింగ్ కియ్వల్ మరుంగ్మట్. ఇద్ తీర్దె, దిహన్తె మంజెర్ బగవంతనుర్ సమ్దిర్ బక్తలిర్ సాటి పార్తనంగ్ కీసెర్ మంట్.</verse>
				<verse number="19">ఇంకె జేల్దగ మన్వల్ నన, బగవంతన కబుర్ వెహ్వల్ కబ్రియన ఆందున్. తె నన చొకొట్న కబుడ మర్మతున్ పోడి కీసి దర్యమ్‌నె వెహ్లె, నా సాటి గిర్ పార్తన కీమ్ట్. అస్కె బగవంతల్ తన్వ వచన్ తీర్ నా హిందల్ వడ్కంతొర్.</verse>
				<verse number="20"></verse>
				<verse number="21">మా దాత్ పర్బునగ బరొస కియ్వల్ లాడ్నొర్ తుకికు దాదల్, నా బరొబర్ పర్బున సేవ నమకమ్నె కీసెర్ మంతొర్. ఇగె నన బహన్ మంతొన్ అని బతల్ కీంతొన్ ఇన్వల్ కబుర్ మీకున్ వెహంతొర్. వేర్ ఇగె మన్వలిర్ మా సమ్దిర గొస్టి మీకున్ వెహ్చి, మీవంగ్ దిల్కున్ గటి-దీర్య సీనుర్ ఇంజెర్ వేన్ మిహ్గ రొహ్తొన్.</verse>
				<verse number="22"></verse>
				<verse number="23">దాదలిర్-బాయిక్నిట్! మిరట్ వొరొన్ వొరొర్ పెర్మతె సూడ్సెర్, బరొసతె తాక్నెకె, మీ సమ్దిర్‌కున్ బాబొ బగవంతల్ అని యేసు కిరిస్తు పర్బు, సాంతి సియిర్!</verse>
				<verse number="24">మా యేసు కిరిస్తు పర్బున బస్కెట్ మన్వల్ పెర్మతె తాక్వలిర్ సంగ బగవంతన పెర్మత-దయ సాత్ మని! మీకున్ నావ దండొస్.</verse>
			</chapter>
		</book>
		<book number="50">
			<chapter number="1">
				<verse number="1">పిలిపి నగుడె మన్వల్ చర్చితుర్ అదికార్‌కున్, అగ మదత్ కియ్వలిర్‌కున్ అని మెయ్తుర్ బక్తలిర్‌కున్ పవ్లు ఇన్వన ఇద్ చిటి లిహి కీసెర్ మంతొన్. మా యేసు కిరిస్తునుర్ దాసిర్ ఆయ్వలిర్ నన అని తిమొతిన మీకున్ దండొస్ దొసి, ఇద్ చిటి రొహ్చెర్ మంతొమ్.</verse>
				<verse number="2">మా బాబొ బగవంతల్ అని యేసు కిరిస్తు పర్బు మీకున్ పెర్మత-దయ అని సాంతి సియిర్!</verse>
				<verse number="3">నన మీకున్ చొకొట్న కబుర్ వెహ్తొన్. అద్ కేంచి బరొస ఇర్తిట్ అంటితల్, ఇద్ కబుడున్ పచర్ కియ్లె, మిరట్ నాకున్ మదత్ కీసెర్ మంతిట్. అదెన్ సాటి నావ మన్దగ బస్కె-బస్కెతె మీవ గొస్టి హేతు వాంతయొ, అస్కె మీ సమ్దిర్ సాటి ఆనంద్నె పార్తన కీసెర్, మీ బారెతె మా బగవంతన్ దనెవాద్ వెహ్చెర్ మంతొన్.</verse>
				<verse number="4"></verse>
				<verse number="5"></verse>
				<verse number="6">ఇద్ చొకొట్న కామున్ మీ నడ్డుమ్ బగవంతలె సురు కీతొర్. యేసు కిరిస్తు మల్సి వానల్ వేరి, బగవంతల్ ఇద్ కామున్ మహ్నల్ సుటి కియొర్ ఇన్వల్, నాకున్ బర్పుర్ బరొస మంత.</verse>
				<verse number="7">మొదొల్ నన చొకొట్న కబుడున్ వెహ్చెర్, అద్ సతెమ్ ఆంద్ ఇంజెర్ నిరుపన్ కీసి తొహ్చెర్ మనెకె అని ఇంకె జేల్దగ మనెకె గిర్ మిరట్ ఇద్ కామ్నగ నా బరొబర్ ఈస యేత్తిట్. ఇదెన్ హిందల్ మిరట్ నా దిల్తగ మత్త కాడ్కి, ఇహిన్ నన మీ బారెతె సోంచ్ కియ్వల్ బరొబర్ ఆంద్.</verse>
				<verse number="8">యేసు కిరిస్తు మీకున్ లాడ్ కీత తీరె, నావ దిల్తగ గిర్ మీకున్ సూడన ఇంజెర్ జీవ ఆసెర్ మంత ఇన్వడున్ బగవంతలె గవ మంతొర్.</verse>
				<verse number="9">మీ బారెతె నా పార్తన బతల్ ఇత్తెకె: మిరట్ బగవంతన్ బారెత సత్న గియన్తె వొరొన్ వొరొర్ పెర్మ తొహ్వడగ అని చొకొట్నంగ్ కామ్క్ కియ్లె, అద్ గియన్తున్ వాప్రి కియ్వడగ వెలె బడె మాయన.</verse>
				<verse number="10">అస్కె బద్ అసల్ ఇన్వల్ కరి కీసి, అదెన్ కియ పరంతిట్. అద్ తీర్దె కిరిస్తు మల్సి వాయ్వల్ దివొసున్ నేటి, మిరట్ దిల్తగ బర్పుర్ సుదుడ్ ఆసి, బే-కసుర్ వాలిర్ ఆసి, మంద పరంతిట్.</verse>
				<verse number="11">మీ రొపొ యేసు కిరిస్తు మత్త కాడ్కి, మిరట్ నియత్నంగ్ కామ్క్ కీసెరెన్ మందన. ఇదెన్ హిందల్, బగవంతన పొరొల్ అని డగుర్-పాన్ బడె మాంత.</verse>
				<verse number="12">దాదలిర్-బాయిక్నిట్! నాకున్ జర్గ్‌తంగ్ కరబ్నంగ్ గట్నంగ్ సమ్దొ చొకొట్న కబుర్ ఉండె అదిక్ పగ్రె మాయ్లెకె జర్గ్‌తంగ్ ఇంజెర్, మిరట్ కరి కియన ఇన్వలె నావ ఆస.</verse>
				<verse number="13">బహన్ ఇత్తెకె, నన కిరిస్తున్ హిందలె హాత్కడింగ్ అర్సి, సిక్స బోగె మాసెర్ మంతొన్ ఇన్వల్, రాజ్ మహల్తున్ కేప్వలిర్‌కున్ అని మెయ్తుర్ సమ్దిర్‌కున్ గిర్ కరె మాత.</verse>
				<verse number="14">ఇహిన్ జేల్దగ మన్వడున్ హిందల్, బగవంతన వచన్ దుస్రుర్‌కున్ వెరివక్నె వెహ్లె, పర్బునగ బరొస ఇర్వలిర్ దాదలిర్-బాయికున్ గటి-దీర్య వాత.</verse>
				<verse number="15">ఇహిన్ కహితుర్ కిరిస్తున్ పెర్మ కియ్వడున్ హిందల్, చొకొట్న కబుర్ సతెమ్ ఆంద్ ఇంజెర్ నిరుపన్ కియ్లె, నేమె మాతొన్ ఇంజెర్ కరి కీసి, పెర్మతె అని చొకొట్-పాన్దె అద్ కబుడున్ పచర్ కీసెర్ మంతెర్. బతి ఉండె కహితుర్ నన హాత్కడినె కోండె మాసి మనెకె, నా పొరొ పగ అని కుట కుట ఆసి, ఉండె అదిక్ దుక్స సియన ఇంజెర్ కిరిస్తున్ బారెతె పచర్ కీసెర్ మంతెర్.</verse>
				<verse number="16"></verse>
				<verse number="17"></verse>
				<verse number="18">బహన్ కీతెకె గిర్ బతయ్ ఆయొ. బారితెకె చొకొట్ పాన్దెన్ ఆయి, కపట్నెన్ ఆయి కిరిస్తున కబుర్ మాత్రమ్ పచర్ ఆసెర్ మంత. అదెన్ సాటి నాకున్ ఆనంద్ లాగ్సెర్ మంత. హో! నన ఉండె మునె గిర్ ఆనంద్ యేతంతొన్.</verse>
				<verse number="19">బారితెకె మీవంగ్ పార్తనన అని యేసు కిరిస్తున ఆత్మత బర్పుర్ మదతున్ హిందల్, నాకున్ చొకొట్ జర్గంత ఇన్వల్ టావ.</verse>
				<verse number="20">నన బర్పుర్ దర్యమ్‌నె నావ పిస్వడున్ హిందలె ఆయి, సావ్దున్ హిందలె ఆయి, లజె మాయ్వల్ జురత్ సెలె. ఇదెన్ బద్లి, ఇద్ నావ మేందొడగ బస్కెట్ కిరిస్తున్ డగుర్-పాన్ వాయన ఇంజెర్ ఆసతె సూడ్సెర్ మందంతొన్.</verse>
				<verse number="21">బారితెకె నన పిస్వల్ కిరిస్తున్ సాటినె, అని నన సాకతె నాకున్ ఉండె అదిక్ పాయ్ద మంత. అద్ బతల్ ఇత్తెకె, యేసున్ సంగ బస్కెట్ మందంతొన్.</verse>
				<verse number="22">బతి నన ఉండె పిసిన్ మంద్కతె, యేసు కిరిస్తున సేవ ఉండె అదిక్ కియ పరంతొన్. అదెన్ సాటి ఇవ్ రండునగ బదెన్ ఆచనయొ నాకె టావ సెలె.</verse>
				<verse number="23">నన ఇవ్ రండ్ ఆసన్ హిందల్ తకపిక ఆసెర్ మంతొన్. ఉంది తీర్దె సూడ్తెకె ఇద్ మేందొడున్ సుటి కీసి, కిరిస్తున చర్నతె మందన ఇన్వల్ ఆస, మన్దె పుటంత. ఇదె సమ్దిన్ చొకొట్న ఆంద్.</verse>
				<verse number="24">బతి ఉండె ఉంది తీర్దె సూడ్తెకె, నన మీ సాటి ఇహిన్ పిసి మన్వల్ వెలె జురత్ మంత.</verse>
				<verse number="25">తె ఇదెన్ హిందల్, కిరిస్తునగ మన్వల్ మీవ బరొస అని ఆనంద్ బడె మాయ్లె, మీ బరొబర్ పిసి మందంతొన్ ఇన్వల్ నాకున్ వొడ్కి ఆత.</verse>
				<verse number="26">తె నన మిహ్గ మల్సి వాయ్వల్ సూడ్సి, యేసు కిరిస్తు నాకున్ బచి కీతొర్ ఇంజెర్ వోన్ డగుర్-పాన్ సీంతిట్.</verse>
				<verse number="27">నాకున్ బతల్ బహన్ జర్గ్‌తెకె గిర్ బతి, మిరట్ కిరిస్తున చొకొట్న కబుడున్ డగుర్-పాన్ తర్నల్ పిసట్. నన మిహ్గ వాతెకె సెలెకె వాయ్వెకె గిర్ బతి, మిరట్ సమ్దిర్ ఉంది మన్దె, ఉంది ఆత్మతె, బోనె వెరివక్నె చొకొట్న కబుడున్ నిరుపన్ కీసెర్, బరొసతగ గట్ నిల్సెర్ మంతిట్ ఇన్వల్ నన కేంజన.</verse>
				<verse number="28">మిరట్ ఇహిన్ పిస్కిట్‌తె, ‘బగవంతల్ తప్వక్ వూర్కున్ బచి కీంతొర్ అని మాకున్ నాసెడమ్ కీంతొర్’ ఇన్వల్ గొస్టి మీవుర్ పగ-దార్క్ కరి కీంతెర్.</verse>
				<verse number="29">బగవంతన దయతె కిరిస్తునగ బరొస ఇర్వల్ మోకయ్ ఆయ్వ, వోన్ సాటి దుక్సంగ్ బోగె మాయ్వల్ మోక గిర్ సీతొర్ ఇన్వల్ మిరట్ హేతు కియన.</verse>
				<verse number="30">ఇదెన్ మునె, నన ఇవ్ దుక్సన్ బహన్ బోగె మాతొన్ అని ఇంకె గిర్ అవ్ దుక్సన్ నడ్డుమ్ బహన్ మంతొన్ ఇన్వల్ మిరట్ సూడ్తిట్. మిరట్ గిర్ అహ్నె దుక్సంగ్ బోగె మాసెర్ మంతిట్.</verse>
			</chapter>
			<chapter number="2">
				<verse number="1">మిరట్ కిరిస్తునుర్ ఆత కాడ్కి, మీకున్ గటి-దీర్య వాత! అని వోన పెర్మ మీవంగ్ దిల్కున్ ఆరమ్ సీసెర్ మంత. మిరట్ వోన ఆత్మతగ ఉంది ఆసి మంతిట్. వోన్ హిందల్ మిరట్ వొరొన్ వొరొర్ దయతె అని లాడ్దె సూడ్సెర్ మంతిట్.</verse>
				<verse number="2">ఇహిన్ సూడ్వల్ చొకొటె బతి, నాకున్ బర్పుర్ ఆనంద్ సియ్లె, ఉంది మన్దె, ఉంది పెర్మతె, ఉంది ఆత్మతె, ఉంది ఉదెస్నె యెకి ఆసి మంట్.</verse>
				<verse number="3">దుస్రుర్ మునె మీవ డగుర్-పాన్ తొహ్లె, గర్వతె బవె కామ్క్ కియ్మట్. బతి మీవ మిరట్ చుడుర్-పాన్ కీసి, వొరొన్ వొరొర్ డగుర్ ఇంజెర్ మాన్ సీమ్ట్.</verse>
				<verse number="4">సిరిప్ మీవ చొకొట్ ఆయ్లెక్ సూడ్వక్‌నె, దుస్రుర గిర్ చొకొట్ ఆయన ఇంజెర్ సూడట్.</verse>
				<verse number="5">ఇహిన్ సోంచ్ కియ్వల్ యేసు కిరిస్తునగ మన్వల్ మన్ మిహ్గ గిర్ మందన:</verse>
				<verse number="6">కిరిస్తు కరల్ బగవంతల్ ఆందుర్ తెర్ బతి, బగవంతల్ ఆసి మందన ఇంజెర్ వోర్ కోసిద్ కియ్మకి.</verse>
				<verse number="7">అదెన్ బద్లి మాయ్నన రూప్నె జల్మ ఆసి, సేవ్కన్ మోడి పిస్లె, తన్గ మన్వలిక్ సమ్దొన్ సుటి కీతొర్.</verse>
				<verse number="8">అని తన్వ తన చుడుర్-పాన్ కీతొర్. బచొర్-బహన్ కీతొర్ ఇత్తెకె, మొద్నగ తన్వ జీవ సియ్లె గిర్ వొప్తొర్.</verse>
				<verse number="9">అదెన్ సాటినె బగవంతల్ వోన్ అదిక్ మాన్ వాలె జాగ సీసి, సమ్దొ పొరొల్కున్ తెర్ బెయ్ చొకొట్న పొరొల్ దొస్తొర్.</verse>
				<verse number="10">అహన్ యేసున పొరొల్ కేంచి, స్వర్గ్‌నగ, బొమిత్ పొరొ అని బొమిత్ బూడ్ మన్వలిర్ సమ్దిర్, వోన్ మునె ముర్-టొంగ్రంగ్ కొట్సి,</verse>
				<verse number="11">“యేసు కిరిస్తుయె సమ్దొతున్ పొరొ మాల్కల్ ఆందుర్” ఇంజి వొపన ఇంజెరెన్, బగవంతల్ ఇహిన్ కీతొర్. ఇద్ సమ్దొతున్ హిందల్ బాబొ బగవంతన్ డగుర్-పాన్ వాయి!</verse>
				<verse number="12">తె లాడ్నుర్ దాదలిర్-బాయిక్నిట్! నన మీ సంగ మనెకె వెహ్త బోదతున్ పియ్సి తాక్తపె, మీ సంగ మనొన్ అస్కె గిర్ అద్ చొకొట్న కబుడున్ ఉండె అదిక్ పియ్సి తాకట్. అని బచె మాతుర్ వూర్ బాతంగ్ కామ్క్ కీంతెరొ, ఆతంగ్ కామ్క్ కీసెర్ బగవంతన వెరెతె అని మాన్దె పిసట్.</verse>
				<verse number="13">బారితెకె బగవంతల్ తన్వ ఇచ తీర్, తన్వ కామ్ కియ్లె, మీ రొపొ ఆస పుటుసి, సక్తి సీసెర్ మంతొర్.</verse>
				<verse number="14">మిరట్ కియ్వల్ హర్ కామ్ గొల్గ్‌వక్‌నె అని తగపర్ లాగ్వక్‌నె కీమ్ట్.</verse>
				<verse number="15">అస్కె మిరట్ బే-కసుర్ అని బోల-పాన్దె మన్వలిర్ బగవంతనుర్ మరి-మియడ్ ఆంతిట్. బగడ్-నియత్ అని కరబ్-పాన్ ఇన్వల్ సికటితగ తాక్వల్ దునియతుర్ నడ్డుమ్ గల్తి సెలుర్ వూర్ ఆసి, వేడ్చి సియ్వలిక్ డివెన్ మోడి మిడ్చ్‌చెర్ మందంతిట్.</verse>
				<verse number="16">బగవంతన వచన్తున్ గట్ పియ్సి తాకట్. ఇదెన్ హిందల్ కిరిస్తు వాత నేటి, మీ సాటి నన కీత కాయ-కస్టమ్ యెర్తమ్ ఆయ్మకి ఇంజెర్ గర్వతె మంద పరంతొన్.</verse>
				<verse number="17">బగవంతన్ పొరొ ఇర్త మీవ బరొస అని మిరట్ కియ్వల్ సేవ ఉంది అర్పనతున్ మోడి మంత. అద్ అర్పనతున్ బర్పుర్ కియ్లె, నావ పరన్ సియ్లె గిర్ పెజె వాయొన్. బారితెకె నావ ఆనందున్ మీ సంగ తూసన ఇన్వలె నావ ఇచ.</verse>
				<verse number="18">అహ్నె మిరట్ గిర్ ఆనంద్ యేచ్చి, మీవ ఆనందున్ నా సంగ తూసట్.</verse>
				<verse number="19">మా యేసు పర్బు మోక సీతెకె, నావ ఆనంద్ బడె మాయ్లె, మీవ చొకొట్-వాయుట్న కబుర్ నహ్గ తర్లె, తిమొతిన్ మిహ్గ రొహన ఇంజెర్ ఆసతె సూడ్సెర్ మంతొన్.</verse>
				<verse number="20">తిమొతి ఆయ్వ, మీ బారెతె వెలె కాడ్జి కియ్వల్ దుస్రొర్ బోరె నహ్గ సెలొర్.</verse>
				<verse number="21">మెయ్తుర్ సమ్దిర్ బోన వోరె సూడ్సెర్ మంతెర్ బతి, యేసు కిరిస్తున కామున్ బారెతె బోరె పటి కీసెర్ సెలుర్.</verse>
				<verse number="22">బతి తిమొతిన చొకొట్ పిస్వల్ తరిక మీకున్ టావ. బహన్ ఇత్తెకె బాబొ, మరిన్ మోడి నన అని తిమొతి చొకొట్న కబుడ పచర్ కియ్వల్ సేవ కీతొమ్ ఇన్వల్, మిరట్ సూడ్తిట్.</verse>
				<verse number="23">అదెన్ సాటి నాకున్ ఇగె బతల్ జర్గ్‌వల్ మంత ఇన్వల్ కరి కీత బరొబర్, వోన్ మిహ్గ రొహన ఇంజెర్ ఆస కీసెర్ మంతొన్.</verse>
				<verse number="24">ఇదె ఆయ్వ నన గిర్ మిహ్గ వాసి, బేటె మాంతొన్ ఇన్వల్ బరొస నాకున్ పర్బునగ మంత.</verse>
				<verse number="25">నన తక్‌లిబ్‌నగ మనెకె, యేసునొర్ బక్తల్ ఆయ్వల్ ఎపపొర్దితున్ నాకున్ మదత్ కియ్లె రొహ్తిట్. వేర్ నా బరొబర్ సిపాయిన్ మోడి సేవతగ లడె మాతొర్. తనకున్ బేమరి వాత గొస్టి మీకున్ టావ ఆత ఇన్వల్ కరి కీసి, నారజ్ ఆతొర్. వేర్ మీకున్ సూడన అని మిహ్గ వాయన ఇంజెర్ మంతొర్. తె నన అని తిమొతి మిహ్గ వాయన్ మునెనె, వేర్ కబ్రియన్ మల్సి మిహ్గ రొహన ఇంజెర్ సోంచ్ కీసెర్ మంతొన్.</verse>
				<verse number="26"></verse>
				<verse number="27">కరలెన్ వోర్ అద్ బేమరితె సానల్ ఆసి మత్తొర్. బతి బగవంతల్ వోన్ పొరొ దయ తొహ్తొర్. వోన్ పొరొన్ ఆయ్వ, బగవంతల్ నా పొరొ గిర్ ఉండె అదిక్ దుక్స వాయ్వక్ మన్లె, దయ తొహ్తొర్.</verse>
				<verse number="28">అదెన్ సాటి, వోన్ మిహ్గ ఉండె అదిక్ కుసితె రొహన ఇంజెర్ మంతొన్. వోన్ సూడ్సి, మిరట్ గిర్ ఆనంద్ యేతన ఇన్వలె నావ ఇచ. అస్కె నన పికర్ సెల్వక్ మందంతొన్.</verse>
				<verse number="29">బారితెకె వోర్ ఎపపొర్దితు, కిరిస్తు హవ్లి కీత కామ్ మహ్లె, తన్వ పరన్ సియ్లె గిర్ తయర్ ఆతొర్. మిరట్ కియ పర్మకి అద్ మదత్ కియ్లె, తన్వ జీవతున్ గిర్ లెక కియ్మకి. అదెన్ సాటి, ఈతొర్ బక్తన్ మిరట్ పర్బున పొరొడె ఆనంద్నె కరుమ్ కీమ్ట్.</verse>
				<verse number="30"></verse>
			</chapter>
			<chapter number="3">
				<verse number="1">నావుర్ దాదలిర్-బాయిక్నిట్! మిరట్ పర్బునుర్ ఆత కాడ్కి, ఆనంద్నె మంట్. ఈతంగ్ గొస్టింగ్ మర్ల లిహి కియ్లె నాకున్ కస్టమ్ సెలె. బారితెకె ఇవ్ మీకున్ పసి కియ్వలిక్ బోదనల్ కాబాడ్లె కామి సీంతంగ్.</verse>
				<verse number="2">అదెన్ సాటి దిహన్తె మంట్! లాండిగలికున్ మోడి కరబ్ కియ్వలిర్, బగవంతన పర్జ ఆయ్లె, తోల్ కత్రి కియన ఇంజెర్ జుల్మ కీంతెర్.</verse>
				<verse number="3">బతి మరట్ ఈతంగ్ కార్యనగ బరొస ఇరన్ బద్లి, యేసు కిరిస్తునగ బరొస ఇర్తట్. వోర్ యేసు మా సాటి జీవ సీతతున్ హిందల్ మరట్ గర్వతె మంతట్. వోన ఆత్మతె బగవంతన పార్తన-వింతి కీంతట్. ఇహిన్ సమ్దొ కియ్వలిర్ మరటె కరల్ తోల్ కత్రి కియుస్తుర్ ఆందట్ బతి, వూర్ ఆయుర్.</verse>
				<verse number="4">వూర్ పహ్జె ఇత్తెకె, మేందొడ్ పొరొ కియ్వలిక్ అవ్ కార్యనగ నన గిర్ కీసెర్ తాక వచొ. బహన్ ఇత్తెకె, పుడ్త పెజె ఆట్ రోజ్క్‌నె మోసెన కానున్ తీర్ నాకున్ తోల్ కత్రి కియుస్తెర్. ఇజ్రయేల్ దేస్నొన, పివర్ యూదుల్క్‌న జాతితొన అని నన బెన్యమీన్‌త కాందన్‌తొన ఆందున్. పరిసయుల్క్‌న బాజ్నొన ఆసి, అద్ కానున్ మత్త తీరె తాక్న్‌దున్. ఇహిన్ జోస్నె తాక్సెర్, నన కిరిస్తునుర్ బక్తలిర్‌కున్ దుక్స సీతొన ఆందున్. అద్ కానున్ తీర్ నియత్నె పిస్తొన ఆందున్. ఇద్ తీర్దె నన మొదొల్, వూర్కున్ తెర్ అదిక్ సమ్దొ నేకి-బదింగ్ పియ్సి తాక్న్‌దున్.</verse>
				<verse number="5"></verse>
				<verse number="6"></verse>
				<verse number="7">ఇవ్ సమ్దొ నాకున్ పాయ్ద సీసెర్ మంతంగ్ ఇంజెర్ మొదొల్ సమ్జె మాందున్. బతి ఇంకె, కిరిస్తున్ హిందల్, అవ్ సమ్దొ గిర్ యెర్తమె ఇంజెర్ టావ ఆత.</verse>
				<verse number="8">అచొరె ఆయ్వ, నా యేసు కిరిస్తు పర్బున్ కరి కియ్లె, సమ్దొ గిర్ యెర్తమె ఇంజెర్ సమ్జె మాంతొన్. కిరిస్తు దుస్రొక్ సమ్దొనల్ తెర్ బెయ్ విలువ వాలె ఆందుర్. అదెన్ సాటి, వోర్ నాకున్ పహ్జె ఇంజెర్ అవ్ సమ్దొన్ వియడున్ మోడి సమ్జె మాసి పేకి కీతొన్.</verse>
				<verse number="9">అని కిరిస్తున్ సంగ యెకి ఆసి మందన ఇన్వలె నావ ఉదెస్. నన దర్మత కానున్తున్ పియ్సి నియత్నొన ఆయ్మకి. బతి కిరిస్తునగ బరొస ఇర్వడున్ హిందల్ బగవంతన నదుడె నియత్నొన ఆతొన్.</verse>
				<verse number="10">నన కిరిస్తున్ కరి కీసి, వోర్ సాత పెజె నేండుస్త అద్ సక్తితె తాకన ఇంతొన్. అని వోర్ బోగె మాతంగ్ దుక్సంగె ఆయ్వ, వోన మరన్తగ గిర్ ఈస యేచ్చి, వోన్ మోడిన్ ఆయన ఇంతొన్.</verse>
				<verse number="11">బహన్ తెర్ బతి, కిరిస్తున్ హిందల్ మరన్తల్ నేండన ఇన్వలె నావ ఆస. అదెన్ సాటి మొదొల్ బవ్తె నాకున్ పాయ్ద సీనల్ మంతంగ్ ఇంజెర్ ఇత్తొనొ, అవెన్ ఇంకె సుటి కీతొన్.</verse>
				<verse number="12">యేసు కిరిస్తు నాకున్ బతతున్ సాటి నేమి కీతొరొ, అదెన్ యేత్లె, బెయ్ విచ్చెర్ మంతొన్. బతి ఇంకె వేరి, అగ బర్పుర్ యెవొనె అని వోన్ మోడి అజున్ మారియొనె.</verse>
				<verse number="13">దాదలిర్-బాయిక్నిట్! వోన్ మోడి మారితొన్ ఇంజెర్ సోంచ్ కీసెర్ సెలొన్ బతి, నన ఉంది కామ్ కీసెర్ మంతొన్. బతల్ ఇత్తెకె, జర్గ్‌తంగ్ అవెన్ మరుంగ్సెర్, మునె పుట్వల్ ఇనమున్ యేతన ఇంజెర్ బెయ్ లహ్కి వర్సి, విచ్చెర్ మంతొన్.</verse>
				<verse number="14">యేసు కిరిస్తున్ హిందల్, బగవంతల్ మాకున్ సియ్వల్ ఇనమ్ మన్వల్ స్వర్గ్‌నెకె విచ్చెరెన్ మందంతొన్.</verse>
				<verse number="15">అదెన్ సాటి బరొసతగ బడె మాసి మన్వలిర్ మరట్ సమ్దిర్, ఇవ్ సమ్దొన్ బారెతె యెకి ఆసి మంద్కట్. బతి మోక బదె గొస్టితగ పరక్ మత్తెకె, బగవంతలె మీకున్ తాత్కర్ తొహంతొర్.</verse>
				<verse number="16">తెర్ బతి ఇంకె వేరి, బగవంతల్ మాకున్ వెహ్చి తొహ్త తీరె పిసెర్ మంద్కట్.</verse>
				<verse number="17">దాదలిర్-బాయిక్నిట్! మిరట్ సమ్దిర్ గిర్ యెకి ఆసి, నావ నమున యేచ్చి తాకట్. దుస్రుర్ బూర్తె మా దాత్ తాక్సెర్ మంతెరొ, వూర్కున్ సూడ్సి కరియట్.</verse>
				<verse number="18">బారితెకె వెలెటిర్ మమొట్ కిరిస్తునుర్ ఆందుమ్ ఇంతెర్ బతి, వూర తాక్వల్ సూడ్తెకె, వోర్ కిరిస్తు మొద్నగ సీత అర్పనతున్ బయ్మన్ ఆతపినయ్ మందంత. వూర్ బారెతె వెలె జోకంగ్ మీకున్ వెహ్తొన్ అని ఇంకె గిర్ ఆడ్సెర్ వెహ్చెర్ మంతొన్.</verse>
				<verse number="19">వూర్ మేందొడంగ్ ఆసనె నించి మందంతెర్. వూర్ కియ్వలికున్ బారెతె లజె మాయన్ బద్లి గర్వతె మందంతెర్. వూర్ సిరిప్ దునియతంగ్ చీజ్కున్ పొరొనె తమ్వ మన్ ఇరంతెర్. వూర్ ఆతుర్ ఆక్రిత్ నాసెడమ్ ఆంతెర్.</verse>
				<verse number="20">బతి మరట్ స్వర్గ్‌న రోతుర్ ఆందట్. అద్ స్వర్గ్‌నలె మాకున్ బచి కియ్వల్, యేసు కిరిస్తు పర్బు మల్సి వాంతొర్ ఇంజెర్ సూడ్సెర్ మంతట్.</verse>
				<verse number="21">సమ్దొతున్ తన్వ అదికార్దున్ బూడ్ ఇర్నల్ సక్తి వోన్గ మంత. అద్ సక్తితె వోర్ మావంగ్ మరన్ ఆయ్వలిక్ మేందొల్కున్, బస్కెట్ మరన్ ఆయొ అద్ తన్వ మయ్మ వాలె మేందొడున్ మోడి మార్యుసంతొర్.</verse>
			</chapter>
			<chapter number="4">
				<verse number="1">తె నావుర్ లాడ్నుర్ దాదలిర్-బాయిక్నిట్! మిరట్ పర్బున బరొసతగ గట్ నిలట్. మీ పొరొ నాకున్ బెయ్ జీవ ఆత. మీ హిందల్ నన బెయ్ ఆనంద్ యేచ్చెర్ మంతొన్. బారితెకె మిరటె నావ కాయ-కస్టమ్‌న పండిత్ మోడితుర్ ఆందిట్.</verse>
				<verse number="2">పర్బున బరొసతె తాక్వడగ దయ కీసి, ఉంది మన్ అని విచార్దె తాకన ఇంజెర్ యువొదియ అని సుంటుకె బాయికున్ జుల్మ కీసెర్ మంతొన్.</verse>
				<verse number="3">అని నా బరొబర్ సేవ కియ్వల్ కరల్ సోప్త! నిమె ఇవ్ బాయికున్ మదత్ కీమ్ ఇంజెర్ కోర్సెర్ మంతొన్. బారితెకె ఇవ్ బాయిక్, కెలెమెంత్ అని దుస్రుర్ బక్తలిర్ సంగ మీరె మాసి, చొకొట్న కబుర్ పచర్ కియ్వడగ నా బరొబర్ మెహ్నత్ కీతంగ్. బగవంతల్ వీరంగ్ పొరొల్కున్, జీవత గ్రంత్‌నగ, లిహి కీతొర్.</verse>
				<verse number="4">మిరట్ పర్బునుర్ ఆత కాడ్కి, బస్కెట్ ఆనంద్నె మంట్. ఇహిన్ ఆనంద్నె మందన ఇంజెర్ ఉండె గిర్ వెహంతొన్.</verse>
				<verse number="5">పర్బు వెయ్నె మల్సి వాయ్వల్ మంతొర్. అదెన్ సాటి మీవ సాదు-పాన్దున్ సమ్దిర్ కరి కీనల్ పిసట్.</verse>
				<verse number="6">బతతున్ బారెతెన్ ఆయి రంది కియ్మట్ బతి, హర్ ఉందితున్ పియ్సి, బగవంతనె దనెవాద్ వెహ్చెర్, పార్తనంగ్ అని వినంతింగ్ కీమ్ట్.</verse>
				<verse number="7">అస్కె బోరె అర్తమ్ కియ పరుర్ ఆతల్ సాంతితున్, బగవంతల్ మీకున్ సీంతొర్. అని మిరట్ యేసు కిరిస్తునగ యెకి ఆతతున్ హిందల్, అద్ సాంతి మీవంగ్ మన్-దిల్కున్ కేప్సెర్ మందంత.</verse>
				<verse number="8">తె దాదలిర్-బాయిక్నిట్! బెయ్ చొకొట్నంగ్ అని మెప్ తర్వలికున్ బారెతె సోంచ్ కీమ్ట్. అద్ బహన్ కియన ఇత్తెకె, సత్నంగ్, మాని కీనల్ మన్వలిక్, నియత్నంగ్, సుదుడ్ వాలెక్, సోబతంగ్ అని చొకొట్న పొరొల్ తర్వలిక్, ఇవ్ సమ్దొన్ బారెతె హేతు కీసెర్ మంట్.</verse>
				<verse number="9">అని మిరట్ నహ్గటల్ బవెన్ కరితిటొ, బవెన్ వొప్తిటొ, బవెన్ కేంజ్తిటొ, నన బతంగ్ కియ్వల్ సూడ్తిటొ, అవ్ సమ్దొన్ పియ్సి తాకట్. అస్కె సాంతి సియ్వల్ బగవంతల్ మీకున్ సాత్ మందంతొర్.</verse>
				<verse number="10">దాదలిర్-బాయిక్నిట్! వెలె రోజ్క్ ఆత పెజె నాకున్ ఉండె గిర్ హేతు ఇర్సి, మదత్ కీత కాడ్కి, పర్బునగ వెలె ఆనంద్ యేత్తొన్. ఇద్ మదతున్ బారెతె మొదొల్ గిర్ సోంచ్ కీతిట్ బతి మీకున్ మోక పుట్మకి.</verse>
				<verse number="11">నాకున్ బదె ఉంది జురత్ మంత ఇంజెర్ ఇహిన్ వెహ్చెర్ సెలొన్. బారితెకె బాతల్ గట్కతె గిర్, నహ్గ మత్త అదెన్ పియ్సి, కుసితె మన్వల్ కరితొన్.</verse>
				<verse number="12">నహ్గ బతయ్ మనొ అస్కె బహన్ పిసనయొ, సమ్దొ మనెకె బహన్ పిసనయొ, అనుబవ్ కీసి కరి కీతొన్. పెటిమెన్ తిన్వల్, కరుసాసి మన్వల్, ముక్తరి మన్వల్, బికరి ఆసి మన్వల్ బద్ గట్కతె బహన్ మందన ఇన్వలిక్ సమ్దొన్ నన కరితొన్.</verse>
				<verse number="13">నావ మన్-దిల్తగ సక్తి సియ్వల్ కిరిస్తున్ హిందల్, నాకున్ బతల్ బహన్ జర్గ్‌తెకె గిర్ మెయ పరంతొన్.</verse>
				<verse number="14">తెర్ బతి నన తక్‌లిబ్క్‌నగ కోండె మాసి మనెకె, నాకున్ మదత్ కీతిట్.</verse>
				<verse number="15">పిలిపితుర్‌నిట్! నన మీకున్ చొకొట్న కబుర్ వెహ్చి, మాసిదోనియ యేరియతల్ పెసితొన్ అస్కె, మిరట్ తపుసి దుస్రొ బదె చర్చితుర్ మదత్ కియ్మకి ఇంజెర్ మీకున్ టావ.</verse>
				<verse number="16">మీవ మాసిదోనియ యేరియత తెసలోనిక నగుడగ మనెకె గిర్, నాకున్ మదత్ కియ్లె, మిరట్ కహి జోకంగ్ చంద రొహ్తిట్.</verse>
				<verse number="17">మిరట్ నాకున్ మదత్ కీసెర్ మందన ఇన్వల్ ఆసతె ఇహిన్ వడ్క్‌సెర్ సెలొన్. బతి మిరట్ కీతతున్ పియ్సి, మీకున్ అదిక్ పండి పుటన ఇన్వలె నావ ఇచ.</verse>
				<verse number="18">మిరట్ పెర్మతె రొహ్తంగ్ ఇనమ్క్ ఎపపొర్దితు నహ్గ తచి సీత కాడ్కి, నహ్గ బతతయ్ కమి సెలె. ఇంకె నాకున్ సమ్దొ గిర్ బర్పుర్ మంతంగ్. బగవంతల్ తనకున్ అర్పన కియ్వలిక్ గమ గమ గాడి సియ్వలిక్ చీజ్కున్ మోడి, అవ్ ఇనమ్కున్, ఆనంద్నె వొపంతొర్.</verse>
				<verse number="19">అని మరట్ సేవ కియ్వల్ బగవంతనగ మాకున్ పహ్జె మన్వడున్ తెర్ బెయ్ అదిక్ దన్-దవ్లత్ మంత. యేసు కిరిస్తున మయ్మతల్ వాయ్వలిక్ బర్పుర్ ఆసిర్‌వాద్కున్ హిందల్, మావంగ్ సమ్దొ జురత్కున్ పూరి కీంతొర్.</verse>
				<verse number="20">తె మా బాబొ బగవంతనె బస్కెట్ డగుర్-పాన్ వాయి! ఆమెన్!</verse>
				<verse number="21">యేసు కిరిస్తున్ హిందల్ బగవంతనుర్ మరి-మియడ్ ఆయ్వల్ హర్ వొరొన్ నావ దండొస్ వెహట్. నా బరొబర్ ఇగె మన్వలిర్ బక్తలిర్ ముకెతె సీజర్ మహ రాజన మహల్తగ కామ్ కియ్వలిర్ మీకున్ దండొస్ వెహ్చెర్ మంతెర్.</verse>
				<verse number="22"></verse>
				<verse number="23">మా యేసు కిరిస్తు పర్బున పెర్మత-దయ మీవంగ్ ఆత్మన్ సాత్ మని! దండొస్!</verse>
			</chapter>
		</book>
		<book number="51">
			<chapter number="1">
				<verse number="1">కొలసి నగుడె మన్వలిర్ కిరిస్తునగ బరొస ఇర్సి తాక్వలిర్‌కున్ బగవంతన ఇచ తీర్ యేసు కిరిస్తునొర్ అపొస్‌తుల్ ఆయ్వల్ పవ్లున ఇద్ చిటి లిహి కీసెర్ మంతొన్. నన అని నా బరొబర్తొర్ బక్తల్ తిమొతి మీకున్ దండొస్ దొసి, ఇద్ చిటి రొహ్చెర్ మంతొమ్. మా బాబొ బగవంతల్ మీకున్ పెర్మత-దయ అని సాంతి సియిర్.</verse>
				<verse number="2"></verse>
				<verse number="3">బస్కెతె మీ సాటి పార్తన కీంతొమొ, అస్కె మా యేసు కిరిస్తు పర్బునొర్ బాబొ బగవంతన్ బస్కెట్ దనెవాద్ వెహ్చెర్ మందంతొమ్.</verse>
				<verse number="4">బారితెకె, మిరట్ యేసు కిరిస్తునగ బరొస ఇర్వడున్ బారెతె అని బగవంతనుర్ బక్తలిర్‌కున్ పెర్మతె సూడ్వడున్ బారెతె కేంజ్తొమ్.</verse>
				<verse number="5">మిరట్ చొకొట్న కబుడ సతెమున్ కేంజ్త కాడ్కి, ఇద్ బరొస అని పెర్మ మీ రొపొ పుడ్తంగ్. అస్కెడల్, బగవంతల్ మీ సాటి స్వర్గ్‌నగ రాకి కీసి ఇర్తొర్ అదెనగ, బర్పుర్ ఆస ఇర్తిట్.</verse>
				<verse number="6">ఇద్ చొకొట్న కబుర్ దునియ పూరొ పగ్రె మాసెర్ మంత. ఇద్ బగవంతన పెర్మత-దయత సతెమ్, మిరట్ కేంచి అర్తమ్ కీత పెజె, బహన్తె మీవ జిన్గనితున్ అద్ బద్లి కీతయొ, అహ్నె సమ్దొ జాగనగ దుస్రురంగ్ జిన్గనిన్ గిర్ బద్లి కీసెర్ మంత.</verse>
				<verse number="7">ఇద్ చొకొట్న కబుర్ మావొర్ లాడ్నొర్ దాదల్ ఎపపరనగటల్ కేంజ్తిట్. వేర్ మా సంగ కామ్ కీసెర్ మంతొర్ అని మీ సాటి గిర్ బరొసతె కిరిస్తున సేవ కీసెర్ మంతొర్.</verse>
				<verse number="8">ఇదె ఆయ్వ, దుస్రుర్‌కున్ పెర్మ కియ్లె, పవిత్ర ఆత్మ మీ రొపొ అద్ పెర్మతున్ పుటుస్త ఇంజెర్ గిర్ వోర్ మాకున్ వెహ్తొర్.</verse>
				<verse number="9">ఇవ్ సమ్దొ మీ నడ్డుమ్ జర్గ్‌తంగ్ ఇన్వల్ గొస్టి కేంజ్తొమ్ అంటితల్, మీ సాటి పార్తన కియ్వల్ మరుంగ్మకి. బగవంతన ఇచతున్ బర్పుర్ అర్తమ్ కీనల్ వోన ఆత్మ మీకున్ తెలివి అని బుది-గియన్ సియన ఇంజెర్ కోర్సెర్ మంతొమ్.</verse>
				<verse number="10">ఇదెన్ హిందల్, మీవ పిస్వడగ సిరిప్ పర్బున్ బస్కెట్ ఆనంద్ అని డగుర్-పాన్ సియ్వలిక్ చొకొట్నంగ్ కామ్క్ కీసి, పండితున్ తొహంతిట్. అని మిరట్ బగవంతన ఇచతున్ ఉండె అదిక్ అర్తమ్ కియ్వల్ గియన్తగ బడె మాంతిట్.</verse>
				<verse number="11">తన్వ మయ్మత లెక కియ పరుర్ ఆతల్ సక్తితల్ బగవంతల్ మీకున్ లగు సియిర్. అదెనె సమ్దొన్ ఆనంద్నె వోర్చెర్ తాక్వల్ గున్ మీ రొపొ అబ్బంత.</verse>
				<verse number="12">మొదొల్ సయ్తన్ తన్వ సికటిత రాజ్నగ మాకున్ కోండి కీసి మత్తొర్. బతి బగవంతల్ తన్వొర్ మరిన్ హిందల్, మావంగ్ పాప్కున్ మాపి కీసి, అవెనల్ సుటి కియుస్తొర్. అని వోర్ బగవంతల్ తన్వొర్ లాడ్నొర్ మరిన వేడ్చిత రాజ్నగ మాకున్ తచి, తన్వ పర్జత్ బరొబర్ మరట్ గిర్ అదెనగ ఈస యేత్నల్ కీతొర్. అదెన్ సాటి, బాబొ బగవంతన్ దనెవాద్ వెహ్కట్.</verse>
				<verse number="13"></verse>
				<verse number="14"></verse>
				<verse number="15">కిరిస్తు మా కడ్కున్ దిసొర్ వోర్ బగవంతన్ మోడిన్ మన్వల్ ఆందుర్. వోర్ కలి గడె మాయన్ మునెతలె మత్త కాడ్కి, వోరె కలితొర్ మాల్కల్ ఆందుర్.</verse>
				<verse number="16">బహన్ ఇత్తెకె ఆగస్నగ మన్వలికె ఆయి సెలెకె దర్తురిత్ పొరొ మన్వలికె ఆయి, దిస్వలికె ఆయి సెలెకె దిసొంగ్ అవె ఆయి, కచురింగె ఆయి సెలెకె సర్కార్‌కె ఆయి, రాజ్ తాకుస్వలిరె ఆయి సెలెకె అదికారిరె ఆయి, ఇవ్ సమ్దొ గిర్ కిరిస్తున్ డగుర్-పాన్ సియన్ సాటి వోర్ కిరిస్తున కెయ్దె బగవంతల్ గడి కియుస్తొర్.</verse>
				<verse number="17">ఇవ్ సమ్దొన్ మునెతలె కిరిస్తు మత్తొర్. ఇద్ కలితున్ వోరె మాల్కల్ ఆసి, సమ్దొతున్ తాకుసంతొర్.</verse>
				<verse number="18">అదె ఆయ్వ, తన్వ మేందొడున్ మోడి మన్వల్ చర్చితుర్‌కున్ తల వోరె ఆందుర్. సాసి-నేండ్సి బస్కెట్ పిస్వలిర్‌గటల్ మొదొడొర్ వోరె ఆందుర్. వోర్ కిరిస్తుయె సమ్దొనగటల్ ముకె వాలె ఆసి మందన ఇంజెర్ బగవంతలె ఇహిన్ కీతొర్.</verse>
				<verse number="19">బారితెకె, తన్గ మన్వల్ బర్పుర్ గున్ కిరిస్తునగ గిర్ మందన ఇన్వలె, బాబొ బగవంతన ఇచ ఆంద్.</verse>
				<verse number="20">తన్వొర్ మరి ఆయ్వల్ కిరిస్తు మొద్నగ అర్పన సీత నెతుడున్ హిందల్, దర్తురిత్ పొరొ మన్వలిక్ అని స్వర్గ్‌నగ మన్వలిక్ సమ్దొన్ గిర్ తన్గ మీరి కీసి, అవెన్ అని తన్వ నడ్డుమ్ సాంతి మందన ఇన్వలె, బాబొ బగవంతన ఇచ ఆంద్.</verse>
				<verse number="21">అని మీవ గొస్టి సూడ్తెకె, మొదొల్ మిరట్ కరబ్-విచర్ అని కరబ్ కామ్కున్ హిందల్ బగవంతనల్ లంగ్ మంజెర్, వోనుర్ పగ-దార్క్ ఆసి మత్తిట్.</verse>
				<verse number="22">బతి ఇంకె కిరిస్తు మాయ్నన రూప్నె వాసి, జీవ సీతతున్ హిందల్ బగవంతల్ మీకున్ కరుమ్ కీతొర్. ఇదెన్ హిందల్ మీ సమ్దిర్‌కున్ సుదుడ్ కీసి, పవిత్ర అని బే-కసుర్ వాలిర్ మోడి తన్వ చర్నతె మీకున్ నిపుసన ఇన్వలె బగవంతన ఇచ.</verse>
				<verse number="23">బతి మిరట్ కిరిస్తునగ బరొస ఇర్సెర్, అవివక్నె గట్ నిల లాగర్. చొకొట్న కబుర్ కేంజ్తతున్ హిందల్ మీకున్ పుట్త ఆసతల్ బహ్కె మాయ్మట్. ఇద్ కబుర్ దునియ పూరొ పచర్ మాత. ఇద్ కబుడున్ సాటి నన సేవ్కన ఆసి మంతొన్.</verse>
				<verse number="24">బహన్తె కిరిస్తు తక్‌లిబ్క్ బోగె మాతొరొ, అహ్నె వోన మేందొల్ ఆయ్వలిర్ చర్చితుర్ గిర్ బోగె మాంతెర్. అదెన్ సాటి, కిరిస్తు నా లాసి నేమి కీతంగ్ తక్‌లిబ్క్, నన ఆనంద్నె బోగె మాసెర్ మంతొన్.</verse>
				<verse number="25">బగవంతన కబుర్ పిడినంగ్-పిడింగ్ మక్డితె మత్త. బతి ఇంకె, తన్వుర్ పర్జ కరి కియ్లె, ఉజగిరి అర్త. ఇద్ తన్వ కబుడున్ బర్పుర్ మీకున్ బోద వెహన ఇంజెర్ బగవంతల్ నాకున్ నేమి కీతొర్. అదెన్ హిందల్, చర్చితుర్‌కున్ సేవ్కన ఆతొన్.</verse>
				<verse number="26"></verse>
				<verse number="27">దుస్రుర్ సమ్దిర్ సాటి తన్వ మక్డితె మన్వల్ డగుర్ పిలన్తున్ బారెతె, తన్వ పర్జతున్ వెహ్చి తొహన ఇంజెర్, బగవంతల్ నిర్నయ్ కీతొర్. అద్ మక్డిత పిలన్ మిహ్గ మన్వల్ కిరిస్తుయ్ ఆందుర్. వోన్ హిందల్ స్వర్గ్‌నగ మన్వల్ బగవంతన మయ్మతగ తప్వక్ ఈస యేతంతట్ ఇన్వల్ ఆస మా రొపొ పుడ్త.</verse>
				<verse number="28">వోర్ కిరిస్తున్ బారెతెన్, మమొట్ పచర్ కీసెర్ మంతొమ్. మహ్గ మన్వల్ పూరొ బుది-గియన్తున్ వాప్రి కీసి, హర్ వొరొన్ బుది వెహ్చెర్, బోద కీసెర్ మంతొమ్. ఇద్ తీర్దె హర్ వొరొన్ కిరిస్తున బావ్-బక్తితగ బర్పుర్ కీసి, బగవంతన్ మునె నిపుసన ఇన్వలె మావ ఇచ.</verse>
				<verse number="29">ఇద్ ఇచతున్ పూరి కియ్లెనె, కిరిస్తు తన్వ సక్తితున్ నా రొపొ ఇర్తొర్. ఇదెన్ హిందల్, నన కాయ-కస్టమ్ కీసెర్ మంతొన్.</verse>
			</chapter>
			<chapter number="2">
				<verse number="1">ఇంకె వేరి ముకబిలి బేటె మాయ్మకి వూర్ ఇత్తెకె, మిరట్ అని లవొదికయతగ మన్వలిర్ అని దుస్రుర్ సమ్దిర్ గిర్, నన బచొర్ కాయ-కస్టమ్ కీసెర్ మంతొనొ, మిరట్ కరి కియన ఇన్వలె నావ ఇచ.</verse>
				<verse number="2">బారితెకె, మిరట్ సమ్దిర్ పెర్మతగ యెకి ఆయన అని బగవంతన మక్డిత బుది-గియన్ ఆయ్వల్ కిరిస్తున్ బర్పుర్ అర్తమ్ కియన ఇంజెరెన్, కాయ-కస్టమ్ కీసెర్ మంతొన్. అస్కె మీవంగ్ దిల్కున్ గటి-దీర్య వాయర్.</verse>
				<verse number="3">బగవంతన మక్డితె మన్వల్ సమ్దొ తెలివి అని బుది-గియన్త దన్ కిరిస్తునగన్ మంత.</verse>
				<verse number="4">మిరట్ బోనంగె గోడ్ గోడ్ గొస్టినె పసె మాయ్వక్ మందన ఇంజెరెన్ మీకున్ ఇద్ గొస్టి వెహ్చెర్ మంతొన్.</verse>
				<verse number="5">మేందొడ రూప్నె మిహ్గటల్ లంగ్ మంతొన్ బతి, ఆత్మతున్ హిందల్ మీ సంగన్ మంతొన్. మీవ జరబ్నె తాక్వడున్ బారెతె అని కిరిస్తునగ మన్వల్ మీవ గట్ బరొసతున్ బారెతె కరి కీసి, ఆనంద్ యేచ్చెర్ మంతొన్.</verse>
				<verse number="6">అదెన్ సాటి, మిరట్ యేసు కిరిస్తున్ మీవొర్ పర్బు ఇంజెర్ వొప్త కాడ్కి, వోర్ వెహ్త బోద తీర్ తాక్సెర్ మంట్.</verse>
				<verse number="7">బహన్ ఇత్తెకె, సీర్క్ బొమిత్ రొపొ కోల్ పార్సి మరతున్ బహన్ తాకద్ సీంతంగొ, అహ్నె మీవ బరొస వోర్ కిరిస్తున బోదతగ కోల్ పార్సి, బావ్-బక్తితగ బడె మామ్ట్. అస్కె, మిరట్ బోద కేంజ్త తీరె బరొసతగ గట్ ఆసి, బగవంతన్ దనెవాద్ వెహ్చెర్ మందంతిట్.</verse>
				<verse number="8">ఇద్ దునియతురంగ్ సోంచ్క్ తమ్వంగ్ నేకి-బదినల్ అని దునియతున్ ఆగుటి కీసి మన్వలిక్ బూత్క్‌నల్ వాతంగ్. ఈతంగ్ పసి కియ్వలిక్ అని బతతునె కామి సియొంగ్ అవ్ సోంచ్క్ కిరిస్తునల్ వాయ్మకి. తె ఈతంగ్ సోంచ్కున్ పియ్సి, బోరె మీకున్ కోండి కియ్వక్‌నె దిహన్తె మంట్!</verse>
				<verse number="9">బారితెకె, బగవంతనంగ్ సమ్దొ గున్-గాన్క్ కిరిస్తున మేందొడగ బర్పుర్ పూరె మాసి మంతంగ్.</verse>
				<verse number="10">అని సమ్దొ సక్తిన్ పొరొ అని సమ్దొ అదికార్కున్ పొరొ కిరిస్తు మాల్కల్ ఆసి మంతొర్. తె వోన్గ యెకి ఆయ్వడున్ హిందల్ మిరట్ గిర్ బర్పుర్ ఆసి మంతిట్.</verse>
				<verse number="11">అని మిరట్ మాయ్నన కెయ్దె ఆయొ బతి, దుస్రొ తరికతె తోల్ కత్రి కియుస్తిట్. బహన్ ఇత్తెకె, మిరట్ కిరిస్తునగ బరొస ఇర్తిట్ అస్కె, వోరె మీవ మేందొడగ మన్వల్ పాప్న గున్తున్ కత్రి కీసి వాడ్తొర్.</verse>
				<verse number="12">ఇదె ఆయ్వ, మిరట్ బాప్తిస్‌మ యేత్వడున్ హిందల్ కిరిస్తున్ బరొబర్ మాతి ఆతపినయ్ ఆతిట్. అని వోర్ నేండ్తపినయ్ మిరట్ గిర్ నేండంతిట్. కిరిస్తున్ మరన్తల్ నేండుస్తొర్ వోర్ బగవంతన సక్తితగ, మిరట్ బరొస ఇర్వడున్ హిందలె ఇద్ జర్గ్‌త.</verse>
				<verse number="13">మేందొడగ మన్వల్ మీవ పాప్న గున్తున్ కత్రి కియ్వక్ మనెకె, మిరట్ అవ్ పాప్క్‌నగ కోండె మాసి, బావ్-బక్తితగ సాతపినయ్ మత్తిట్. బతి అస్కె మీవంగ్ పాప్కున్ బగవంతల్ మాపి కీసి, కిరిస్తున్ బరొబర్ పూన జిన్గనిత్ సాటి మీకున్ నేండుస్తొర్.</verse>
				<verse number="14">మాకున్ సిక్స సియ్లె, మా పొరొ ఉల్ట తేద్వలిక్ కసుక్ లిహి కీసి మన్వల్ లెకత కాగుతున్ బగవంతల్ మొద్నగ టాంగి కీసి, అవ్ సమ్దొన్ నాసి కీతొర్.</verse>
				<verse number="15">ఇద్ తీర్దె, కిరిస్తు సమ్దొ సక్తిన్ అని అదికార్కున్ సక్తి సెల్వక్‌నె కీసి, మొద్నగ తన్వ జీవ సీతతున్ హిందల్, అవెన్ మెయ్తొర్. ఇద్ తరికతె సమ్దిర్ మునె అవెన హిజత్ తెండ్తొర్. ఇవ్ సమ్దొ కారన్కున్ పియ్సి, మిరట్ బోనయ్ కెయ్దె పసె మాయ్మట్.</verse>
				<verse number="16">అదెన్ సాటి, ఉన్వల్-తిన్వలికున్ బారెతెన్ ఆయి, సెలెకె సడ్కున్ బారెతెన్ ఆయి, సెలెకె ఆవుస్-పునక్ అని ఆరమ్నంగ్ దివొస్కున్ బారెతెన్ ఆయి, బారి పియ్సి తాక్విట్ ఇంజెర్ బోరె పిరది కీనిర్తె, అవెన్ పటి కియ్మట్.</verse>
				<verse number="17">ఇవ్ సమ్దొ నేకి-బదింగ్ సిరిప్ అసల్ వాలెక్నంగ్ దడ్మింగ్ ఆందుంగ్. ఇవెనంగ్ అసల్ వాలెక్ వాతొర్ వోర్ కిరిస్తునగన్ మంతంగ్.</verse>
				<verse number="18">మేందొడున్ మోడి మన్వల్ చర్చితుర్‌కున్ వోర్ కిరిస్తుయె తల ఆసి మంతొర్. బహన్తె సీరంగ్-దోరనె మావ మేందొడంగ్ బాగల్క్ ఉంది ఆసి మంతంగొ, అహ్నె మరట్ కిరిస్తున్ హిందల్, అద్ మేందొడంగ్ బాగల్క్ ఆసి మంతట్. బగవంతన ఇచ తీర్ అద్ మేందొల్ బడె మాసెర్ మంత. అదెన్ సాటి, చుడుర్-పాన్ కీతపినయ్ డంక్ కీసెర్, దూతలిర పార్తన-వింతి ఆనంద్నె కియ్వలిర కెయ్దె మిరట్ పసె మాసి, బగవంతల్ సియ్వల్ ఇనమున్ సొడుస్మట్. వూర్ తమకున్ కామి సియొంగ్ అవ్ దర్‌సన్క్ దిస్తెక్ గిర్, అవెన్ బారెతె పోకె మాసెర్ వెహంతెర్. బారితెకె, వూర్ కిరిస్తున మేందొడల్ పాకె మాసి, తమ్వంగ్ కరబ్నంగ్ సోంచ్-విచర్కున్ పియ్సి తాకంతెర్.</verse>
				<verse number="19"></verse>
				<verse number="20">బతి మిరట్ కిరిస్తున్ బరొబర్ సాతపినయ్ ఆతిట్. అని వోర్ మీకున్ ఇద్ దునియతగ మన్వలిక్ సక్తినంగ్ నేకి-బదినల్ సుటి కియుస్తొర్. తె ఉండె గిర్ ఇద్ పియ్వ, అదెన సవద్ సూడ్వ, తాన్ ఇట్వ ఇన్వలిక్ నేకి-బదిన్ బారి పియ్సి తాక్లె, సూడ్సెర్ మంతిట్?</verse>
				<verse number="21"></verse>
				<verse number="22">ఈతంగ్ నేకి-బదింగ్ సమ్దొ గిర్ వాడకమ్ కీత పెజె నాసెడమ్ ఆయ్వలిక్ వస్తున్ మోడిన్ మంతంగ్. అవ్ సిరిప్ మాయ్ననగ మన్వల్ గియన్ అని బోదన్ పొరొ ఆదర్ ఆసి మందంతంగ్.</verse>
				<verse number="23">ఈతంగ్ నేకి-బదింగ్ పొరొ సూడ్లెక్ గియన్ వాలెకున్ మోడి దిసంతంగ్. బతి ఇవ్ సిరిప్ తమకున్ పసంద్ వాత తీర్ పూజ కియ్లెక్, చుడుర్-పాన్ కీతపినయ్ డంక్ కియ్లె, మేందొడున్ వటి ఆగయెన్ నోముర్ కియ్లె అని సిక్స కియ్లెన్ కామి సియ వచొ. అచొరె బతి, మేందొడంగ్ ఆసన్ ఆపుసి ఇర్లె, అవ్ కామి సియొంగ్.</verse>
			</chapter>
			<chapter number="3">
				<verse number="1">బగవంతల్ కిరిస్తున్ బహన్తె నేండుస్తొరొ, అహ్నె వోన్గ బరొస ఇర్త పెజె, మీకున్ గిర్ వోన్ బరొబర్ నేండుస్తొర్. అని వోర్ కిరిస్తు బగవంతన తిన బగ్ల రాజ-గాదితగ ఉచ్చి మంతొర్. అదెన్ సాటి, స్వర్గ్‌నంగ్ గొస్టిన్ బారెతెన్ పర్పెడె మామ్ట్ బతి, దర్తురిత్ పొరొడంగ్ గొస్టిన్ బారెతె రంది కియ్మట్.</verse>
				<verse number="2"></verse>
				<verse number="3">బారితెకె, పడన జిన్గనిత్ పియ్సి మీవ మరన్ ఆత. అని ఇంకె, మీవ పూన జిన్గని కిరిస్తున్ సంగ బగవంతనగ రాకి కీసి మంత.</verse>
				<verse number="4">బస్కెతె పూన జిన్గని సియ్వల్ కిరిస్తు దిసంతొరొ, అస్కె మిరట్ వోన్ సంగ దిసి, వోన మయ్మతగ ఈస యేతంతిట్.</verse>
				<verse number="5">అదెన్ సాటి, మీవ మేందొడగ మన్వల్ పాప్న గున్తున్ జక్సి వాటట్. పీర్ కియ్వల్, బే-సుదుడ్ తాక్వల్, కడ్ వాట్సి ఇర్వల్ అని కరెబలిక్ ఆసంగ్ ఇన్వలిక్, ఇవ్ సమ్దొన్ బర్పుర్ సుటి కియన. అని బద్ సూడ నాకె పహ్జె ఇన్వల్ గున్ గిర్ సుటి కియన. బారితెకె, ఇద్ ఉంది తరికతె మూర్తిన పూజ కీత లెకతె వాంత.</verse>
				<verse number="6">ఇవెన్ పియ్సి తాక్వలిర్ పొరొ బగవంతన సోంగ్ రెయంత.</verse>
				<verse number="7">మీవ పడన జిన్గనితగ మిరట్ గిర్ ఇవ్ గున్కున్ పియ్సి తాక్సెర్ మత్తిట్.</verse>
				<verse number="8">బతి ఇంకె, మిరట్ సోంగ్, సిర్డియల్ గున్, కరబ్ కియ్వల్, చహ్డింగ్ అని చెచ్రలిక్ గొస్టింగ్ వడ్క్‌వల్ ఇన్వలిక్, ఇవ్ సమ్దొ గున్కున్ సుటి కియన.</verse>
				<verse number="9">వొరొన్ సంగ వొరొర్ లబడ్ వడ్క్‌మట్. బారితెకె, మీవ పడన జిన్గనితంగ్ గున్క్ సుటి కీతిట్.</verse>
				<verse number="10">అని మీకున్ పూన జిన్గని పుడ్త. కలి గడి కియ్వల్ బగవంతన గున్-గాన్తున్ పియ్సి, తనకున్ బర్పుర్ కరి కియ్లె, తన్వ మోడి మీవ పూన జిన్గనితున్ తయర్ కీసెర్ మంతొర్.</verse>
				<verse number="11">ఇహిన్ తయర్ కియ్వడగ దుస్రొక్ జాతినుర్ సెలెకె యూదుల్క్‌న జాతితుర్ ఇన్వల్ తేడ సెలె. తోల్ కత్రి కియుస్తుర్ సెలెకె కియుస్మకి వూర్ ఇన్వల్ తేడ సెలె. కరితుర్ వూర్ సెలెకె కరిమకి వూర్ ముసపరిర్ ఇన్వల్ తేడ సెలె. దాసిర్ సెలెకె మాల్కలిర్ ఇన్వల్ తేడ సెలె. ఇవ్ సమ్దొ బేద్-బావ్క్ బవె ముకె ఆయొంగ్ బతి, సిరిప్ మా సమ్దిర్ రొపొ మన్వల్ కిరిస్తుయె ముకె ఆందుర్.</verse>
				<verse number="12">బగవంతల్ మీకున్ లాడ్ కీసి, తన్వుర్ పవిత్ర వాలిర్ ఇంజెర్ నేమి కీతొర్. అదెన్ సాటి, కివుల్ వాయ్వల్ మన్, దయ, చుడుర్-పాన్, సాదు-పాన్ అని వోర్చి తాక్వల్ ఇన్వలిక్ ఈతంగ్ సమ్దొ గున్కున్ పియ్సి తాకట్.</verse>
				<verse number="13">హేతు ఇరట్! పర్బు మీకున్ మాపి కీత కాడ్కి, పెర్మతె వొరొనంగ్ వొరొర్ తప్కున్ మాపి కీమ్ట్. మిహ్గటల్ బోరె ఆయి తప్ కీతెకె గిర్, వోర్చి తాక్సెర్, వోన్ మాపి కీమ్ట్.</verse>
				<verse number="14">ఇవె ఆయ్వ, పెర్మతె గిర్ తాకట్. ఇద్ పెర్మ సమ్దిర్‌కున్ బర్పుర్ యెకి కీసి ఇర్లె, కామి సీంత.</verse>
				<verse number="15">మీవంగ్ దిల్కున్ తన సియ్వల్ సాంతితె కిరిస్తు తాకుసియిర్. ఇదెన్ సాటినె, మీకున్ ఉంది మేందొడగ యెకి ఆసి మన్లె, బగవంతల్ కేయ్తొర్. తె వోన్ దనెవాద్ వెహ్చెర్ మంట్.</verse>
				<verse number="16">కిరిస్తున వచన్ మీ రొపొ బర్పుర్ మంద సీమ్ట్. మీవ పూరొ బుది-గియన్తున్ వాప్రి కీసి, వొరొన్ వొరొర్ కరుసెర్, సుద్రి కీమ్ట్. బగవంతన వచన్తంగ్ కీర్‌తన్క్, బగవంతన్ డగుర్-పాన్ సియ్వలిక్ బజన్క్, బగవంతన ఆత్మ మీవ దిల్తగ సియ్వలిక్ బావ్-బక్తితంగ్ పాటంగ్ వార్సెర్, బగవంతన్ దనెవాద్ వెహ్చెర్ మంట్.</verse>
				<verse number="17">అచొరె ఆయ్వ గొస్టితెన్ ఆయి, కామ్ కీసి తొహ్వడెన్ ఆయి, మిరట్ బతల్ కీతెకె గిర్ బతి, యేసు పర్బున పొరొడెన్ కీమ్ట్. వోన్ హిందల్ బాబొ బగవంతన్ దనెవాద్ వెహ్చెర్ మంట్.</verse>
				<verse number="18">యే, మర్మింగ్ ఆతంగ్ బాయిక్నిట్! మీ మాడ్సుర్ వెహ్త తీర్ తాకట్. పర్బునగ బరొస ఇర్వలిర్ ఇహిన్ తాక్వల్ బరొబర్ ఆంద్.</verse>
				<verse number="19">యే, మర్మింగ్ ఆతుర్ దాదలిర్నిట్! మీవంగ్ వెయ్లొకున్ దుక్స లాగ్నల్ తాక్మట్ బతి, అవెన్ పెర్మతె సూడట్.</verse>
				<verse number="20">యే, మరి-మియడ్నిట్! హర్ ఉంది గొస్టితగ మీవుర్ అవల్-బాబొ వెహ్త తీర్ తాకట్. ఇహిన్ మీవ తాక్వల్ పర్బున్ ఆనంద్ సీంత.</verse>
				<verse number="21">యే, అవల్-బాబుర్నిట్! మీ మరి-మియడున్ కిచ కిచ లాగ్నల్ కియ్మట్. బారితెకె వూరంగ్ దిల్కున్ దుక్స లాగంత.</verse>
				<verse number="22">యే, దాసిర్ ఆయ్వలిర్ దాదలిర్-బాయిక్నిట్! దునియతగ మన్వలిర్ మీ మాల్కలిర్ మీకున్ మెచన ఇంజెర్ వూర్ సూడ్నెకెన్ ఆయ్వ, హర్ గట్క గిర్ వూర్ వెహ్త తీర్ సమ్దొ కియన. మిరట్ పర్బున్ మాని కీత కాడ్కి, నమకమ్నె కామ్క్ కీసెర్ మందన.</verse>
				<verse number="23">మిరట్ బద్ కామ్ కీతెకె గిర్ బతి, బర్పుర్ దిల్తె కియన. బారితెకె, మిరట్ సిరిప్ మాయ్నలిర సేవ కీసెర్ సెల్విట్ బతి, పర్బు ఆయ్వల్ కిరిస్తున సేవ కీసెర్ మంతిట్. అని వోన పర్జ ఆయ్వల్ మీకున్, వోర్ పర్బునలె ఈసత పండి పుటంత ఇన్వల్ టావ.</verse>
				<verse number="24"></verse>
				<verse number="25">వోర్ పర్బు బోనె బేద్-బావ్తె సూడొర్. అదెన్ సాటి, తప్ కీతొర్ వోన తపున్ పియ్సి, తప్వక్ సిక్స పుటంత.</verse>
			</chapter>
			<chapter number="4">
				<verse number="1">యే, మాల్కలిర్‌నిట్! మీవుర్ దాసిర్ ఆయ్వలిర్ వెయ్లొ-మాయ్నలిర్‌కున్ బేద్-బావ్తె సూడ్మట్ బతి, వూర్ సమ్దిర్‌కున్ బరొబర్ సూడట్. బారితెకె, మీ పొరొ గిర్ స్వర్గ్‌నగ వొరొర్ మాల్కల్ మంతొర్ ఇన్వల్ హేతు ఇరట్.</verse>
				<verse number="2">బగవంతన్ బర్పుర్ దిల్తె దనెవాద్ వెహ్చెర్, దిహన్తె పార్తన కీసెరెన్ మంట్.</verse>
				<verse number="3">కిరిస్తున మక్డితె మన్వల్ సతెమున్ పచర్ కియ్లె, బగవంతల్ సరి తెరినల్ మా సాటి పార్తన కీమ్ట్. ఇదెన్ పచర్ కీత కాడ్కి, నన జేల్దగ మంతొన్.</verse>
				<verse number="4">అని బగవంతన ఇచ తీర్ తాత్కర్ వెహ్లె, నా సాటి గిర్ పార్తన కీమ్ట్.</verse>
				<verse number="5">పర్బున్ బరొస కియుర్ వూర్ సంగ బుది-గియన్తె తాకట్. వూర్ సాటి చొకొట్న కామ్ కియ్లె, మీకున్ పుట్వల్ హర్ మోకతున్ వాప్రి కీమ్ట్. అని సమ్దిరంగ్ దిల్కున్ మీ బాజున్ ఊమ్నల్ వూర్కున్ మాన్ సీసెర్, బెయ్ చొకొటె వడ్కన. అహన్ వడ్క్‌వల్ వూర్ పూసి కీతంగ్ సవల్కున్ జవబ్ సీనల్ మందన.</verse>
				<verse number="6"></verse>
				<verse number="7">పర్బునగ బరొస కియ్వల్ లాడ్నొర్, తుకికు దాదల్ నా బరొబర్ పర్బున సేవ నమకమ్నె కీసెర్ మంతొర్. ఇగె మన్వలిర్ మా సమ్దిర గొస్టి మీకున్ వెహ్చి, మీవంగ్ దిల్కున్ గటి-దీర్య సీనుర్ ఇంజెర్ వేన్ మిహ్గ రొహ్చెర్ మంతొన్.</verse>
				<verse number="8"></verse>
				<verse number="9">వేర్ తుకికున్ సంగ ఒనెసీమ్ ఇన్వల్ దాదన్ గిర్, మిహ్గన్ మల్సి రొహ్చెర్ మంతొన్. వేర్ ఒనెసీమ్ మా సమ్దిరొర్ లాడ్నొర్ అని నమకమ్నొర్ దాదల్ ఆందుర్. ఇగె జర్గ్‌వలిక్ సమ్దొ వీర్ మీకున్ వెహంతెర్.</verse>
				<verse number="10">బర్నబనొర్ కరుమ్నొర్ చుటమ్ మార్కు అని నా సంగ జేల్దగ మన్వల్ అరిస్‌తర్కు ఇన్వల్ మీకున్ దండొస్ వెహ్చెర్ మంతెర్. వేర్ మార్కు మిహ్గ వానుర్తె, వోన్ బహన్ మాన్ సీసి, కరుమ్ కియన ఇన్వల్ మునెనె మీకున్ ఆగెంగ్ సీతొన్.</verse>
				<verse number="11">యూస్తు సెలెకె యెహోసువల్ ఇంజెర్ కేయ్వల్ దాదల్ గిర్ మీకున్ దండొస్ వెహ్చెర్ మంతొర్. నా సంగ బగవంతన రాజున్ సాటి కామ్ కియ్వలిర్‌గ సిరిప్ వీర్ మువిరె యూదుల్క్‌న జాతితుర్ ఆందిర్. నన కియ్వల్ కాయ-కస్టమ్‌నగ వీర్ నాకున్ వెలె మదత్ కీతెర్.</verse>
				<verse number="12">యేసు కిరిస్తునొర్ దాసి-మాయ్నల్ అని మిహ్గటల్ వొరొర్ ఆయ్వల్ ఎపపరల్ మీకున్ దండొస్ వెహ్చెర్ మంతొర్. మిరట్ బగవంతన ఇచతున్ బర్పుర్ కరి కీసి, బరొసతగ బడె మాసి, గట్ నిలన ఇంజెర్ వోర్ మీ సాటి వెలె కాడ్జితె పార్తన కీసెరెన్ మందంతొర్.</verse>
				<verse number="13">కొలసి నగుడె మన్వలిర్ మీ సాటి అని లవొదికయ అని హీరపొలి నగుక్నగ మన్వలిర్ సాటి, వేర్ వెలె కాయ-కస్టమ్ కీసెర్ మంతొర్ ఇంజెర్, వేన్ బారెతె గవ వెహ పరంతొన్.</verse>
				<verse number="14">మా లాడ్నొర్ సోప్తల్ లూక ఇన్వల్ వయ్దు అని దేమల్ ఇన్వల్ గిర్ మీకున్ దండొస్ వెహ్చెర్ మంతెర్.</verse>
				<verse number="15">లవొదికయ నగుడె మన్వలిర్ దాదలిర్-బాయికున్ అని ముకెతె నుంప బాయిన్ అని తాన రోతగ మీరె మాయ్వల్ చర్చితుర్‌కున్ గిర్ నావ దండొస్ వెహట్.</verse>
				<verse number="16">ఇద్ చిటితున్ మిరట్ వాచి కీత పెజె, లవొదికయ నగుడ చర్చితుర్‌కున్ గిర్ వాచి కియ సీమ్ట్. అద్ ఆత పెజె, లవొదికయతల్ వాత చిటితున్ మీవ చర్చితుర్ మునె వాచి కీమ్ట్.</verse>
				<verse number="17">అని ‘పర్బు నీకున్ హవ్లి కీత కామున్ దిహన్తె మహ’ ఇంజెర్ అర్కిపున్ వెహట్.</verse>
				<verse number="18">మీకున్ నావ దండొస్! ఇద్ గొస్టితున్ పవ్లున ఆయ్వల్ ననయ్ కుద్ లిహి కీతొన్. నన జేల్దగ మంతొన్ ఇన్వడున్ హేతు కీసి, నా సాటి పార్తన కీమ్ట్. బగవంతన పెర్మత-దయ మీ సంగ మని!</verse>
			</chapter>
		</book>
		<book number="52">
			<chapter number="1">
				<verse number="1">బాబొ బగవంతనగ అని యేసు కిరిస్తు పర్బునగ బరొస ఇర్సి తాక్వలిర్ తెసలొనిక చర్చితుర్ సాటి పవ్లు, సీలల్ అని తిమొతి ఇన్వలిర్ ఇద్ చిటితున్ లిహి కీసెర్ మంతొమ్. మీకున్ బగవంతల్ తన్వ పెర్మత-దయ అని సాంతి సియిర్.</verse>
				<verse number="2">మమొట్ మీ సమ్దిర్ సాటి పార్తన కీనెకె, బగవంతన్ బస్కెట్ దనెవాద్ వెహ్చెర్ మందంతొమ్. బారితెకె బరొసతె మిరట్ కీతంగ్ కామ్కున్ బారెతె, పెర్మతె మిరట్ కియ్వల్ మదతున్ బారెతె అని యేసు కిరిస్తు పర్బున్ పొరొ మన్వల్ మీవ హాలె మాయొ అద్ ఆసతున్ బారెతె కేంజ్తొమ్. ఇవ్ సమ్దొన్ పియ్సి, మమొట్ బాబొ బగవంతన చర్నతె బస్కెట్ హేతు కీసెర్ మంతొమ్.</verse>
				<verse number="3"></verse>
				<verse number="4">లాడ్నుర్ మా దాదలిర్-బాయిక్నిట్! బగవంతల్ మీకున్ పెర్మ కీసెర్ మంతొర్ అని తన్వ సాటి మీకున్ నేమి కీతొర్ ఇన్వల్ మాకున్ టావయ్.</verse>
				<verse number="5">బారితెకె మమొట్ మీకున్ చొకొట్న కబుడున్ ఆగమ్ గొస్టినె బోద కియ్మకి. బతి బగవంతన సక్తితె, పవిత్ర ఆత్మతె, బర్పుర్ బరొసతె బోద కీతొమ్. మీ సాటి మీ నడ్డుమ్ మమొట్ బహన్ పిస్తొమ్ ఇన్వల్ మీకున్ టావయె.</verse>
				<verse number="6">అని పవిత్ర ఆత్మ సియ్వల్ ఆనంద్నె మిరట్ వెలె దుక్సనగ మనెకె గిర్, బగవంతన వచన్తున్ వొప్తిట్. అని మిరట్ మా దాత్ అని పర్బున్ దాత్ తాక్వల్ సురు కీతిట్.</verse>
				<verse number="7">ఇదెన్ హిందల్ మిరట్ అకయ యేరియతుర్ అని మాసిదోనియ యేరియతుర్ సమ్దిర్ బక్తలిర్‌కున్ నమున ఆసి నిల్తిట్. ఇవ్ యేరియనగన్ ఆయ్వ, హర్ జాగతగ మీ హిందల్ అద్ వచన్ పగ్రె మాత. బగవంతన్ పొరొడ మీవ బరొసతున్ బారెతె మమొట్ మీకున్ బతయ్ వెహ్వల్ జురత్ సెలె.</verse>
				<verse number="8"></verse>
				<verse number="9">బారితెకె వూర్ బక్తలిర్, కుద్ మిరట్ మాకున్ బహన్ మాని కీసి, కరుమ్ కీతిట్ ఇన్వడున్ బారెతె సమ్దిర్‌కున్ వెహ్చెర్ మంతెర్. మిరట్ మూర్తిన్ సుటి కీసి, జీవ వాలె సతె బగవంతన సేవ కియ్లె, బహన్ మల్తిట్ ఇన్వడున్ బారెతె గిర్ వెహ్చెర్ మంతెర్. అని వోనొర్ మరి ఆయ్వల్ యేసు స్వర్గ్‌నల్ మల్సి వాయ్వల్ మంతొర్ ఇంజెర్, బహన్ ఆసతె సూడ్సెర్ మంతిట్ ఇన్వడున్ బారెతె గిర్, సమ్దిర్‌కున్ వెహ్చెర్ మంతెర్. బగవంతన కెయ్దె మరన్తల్-నేండ్తొర్ వోర్ యేసుయె, బగవంతన సోంగ్నల్ మాకున్ బచి కియ్వల్ ఆందుర్.</verse>
				<verse number="10"></verse>
			</chapter>
			<chapter number="2">
				<verse number="1">మా దాదలిర్-బాయిక్నిట్! మమొట్ మిహ్గ వాత కామ్ యెర్తమ్ ఆయ్మకి ఇన్వల్ మీకున్ టావయె.</verse>
				<verse number="2">అదెన్ మునె పిలిపి నగుడె మావ హిజత్ తెండ్సి, దుక్సంగ్ బోగె మానల్ కీతెర్. తెర్ బతి ఇవ్ సమ్దొన్ సోసి కీసి, బగవంతన మదత్నె మీకున్ యేసున చొకొట్న కబుర్ దర్యమ్‌నె బోద కీతొమ్ ఇన్వడున్ బారెతె మీకున్ టావయె.</verse>
				<verse number="3">బహన్ ఇత్తెకె, ఇద్ మా బోద గల్తితెన్ ఆయి, సెలెకె కరబ్ ఉదెస్నెన్ ఆయి, సెలెకె మీకున్ పసి కియ్వల్ మన్దెన్ ఆయి వెహ్మకి.</verse>
				<verse number="4">బతి బగవంతల్ తన్వ చొకొట్న కబుర్ పచర్ కియ్లె, మాకున్ బరొసతుర్ ఆందిర్ ఇంజెర్ వొప్తొర్. అదెన్ సాటి మా దిల్కున్ పరిక్స కియ్వల్ బగవంతనె ఆనంద్ సియన ఇంజెర్ సూడ్తొమ్. బతి మాయ్నలిర్‌కున్ ఆనంద్ సియన ఇంజెర్ సూడ్మకి.</verse>
				<verse number="5">మమొట్ బస్కెన్ గోడ్ గోడ్ గొస్టింగ్ వడ్క్‌మకి ఇన్వల్ మీకున్ టావ. అని మీవంగ్ కొతన్ సాటి మమొట్ బవె యేసెల్క్ గిర్ వాట్మకి. ఇదెన్ బగవంతలె గవ మంతొర్.</verse>
				<verse number="6">ఇదె ఆయ్వ, మమొట్ కిరిస్తునుర్ అపొస్‌తుల్క్ ఆత కాడ్కి, మావంగ్ జురత్కున్ పూరి కియ్లె మీ పొరొ వజన్ వాట్నల్ హక్ మత్త. తెర్ బతి అద్ హకున్ వాడకమ్ కియ్మకి. మాయ్నలిర్ సియ్వల్ ఇత్తెకె మిరట్ ఆయి, దుస్రుర్ ఆయి మాకున్ సియ్వల్ డగుర్-పాన్దున్ సాటి మమొట్ సూడ్మకి.</verse>
				<verse number="7">బతి పాల్ ఉహ్వల్ అవల్ తన్వుర్ పసి-బాలలిర్కున్ బహన్తె పోసి కీంతయొ, అహ్నె మమొట్ కిరిస్తునుర్ అపొస్‌తుల్క్ ఆసి గిర్, మీ నడ్డుమ్ సాదు-పాన్ వాలిర్ ఆసి మత్తొమ్.</verse>
				<verse number="8">మిరట్ మాకున్ వెలె లాడ్నుర్ ఆందిట్. మీ పొరొ మన్వల్ అద్ ఇస్టమ్‌నె, బగవంతన చొకొట్న కబుర్ వెహ్వలె ఆయ్వ, మీ సాటి మావ పరన్ సియ్లె గిర్ తయర్ మత్తొమ్.</verse>
				<verse number="9">హో, దాదలిర్-బాయిక్నిట్! మమొట్ బోగె మాత తక్‌లిబ్ అని కస్టమ్ మీకున్ హేతుయ్ మంత. మీకున్ బగవంతన చొకొట్న కబుర్ వెహ్నెకె, మిహ్గటల్ బోన్ పొరొన్ మావ వజన్ తొచుస్వక్‌నె, మమొట్ రాత్-దిహ కాయ-కస్టమ్ కీసెర్ పిస్తొమ్.</verse>
				<verse number="10">బక్తలిర్ ఆయ్వలిర్ మీ నడ్డుమ్ మమొట్ బచొరొ సుదుడ్-పాన్దె, నియత్నె, బే-కసుర్ వాలిర్ ఆసి పిస్తొమొ, అదెన్ మిరట్ అని బగవంతల్ గిర్ గవ మంతొర్.</verse>
				<verse number="11">బాబొ తన్వుర్ మరి-మియడ్ సంగ బహన్తె మందంతొరొ, అహ్నె మమొట్ మీ సమ్దిర్ సంగ మత్తొమ్.</verse>
				<verse number="12">మిరట్ బావ్-బక్తితె బగవంతన్ ఆనంద్ సీనల్ పిసన ఇంజెర్, మీకున్ జుల్మ కీసెర్, సుమ్జి కీసెర్, దర్యమ్ వెహ్తొమ్. వోర్ బగవంతలె తన్వ రాజ్నగ, మయ్మతగ మిరట్ ఈస యేతన ఇంజెర్ మీకున్ కేయ్సెర్ మంతొర్.</verse>
				<verse number="13">బగవంతన కబుడున్ మిరట్ మా తొడ్దల్ కేంచి, మాయ్నలిర బోద ఇన్వక్‌నె బగవంతనయ్ బోద ఆంద్ ఇంజెర్ వొప్తిట్. ఇదెన్ హిందల్, మమొట్ బస్కెట్ బగవంతన్ దనెవాద్ వెహ్చెర్ మంతొమ్. ఇద్ కరలెన్ బగవంతన బోద ఆంద్. బక్తలిర్ ఆయ్వలిర్ మీ రొపొ అద్ కామ్ కీసెర్ మంత.</verse>
				<verse number="14">బహన్ ఇత్తెకె, దాదలిర్-బాయిక్నిట్! యూదయ యేరియతంగ్ బగవంతన చర్చినుర్ బక్తలిర్, తమ్వ యూదుల్క్‌న జాతితుర కెయ్దె వెలె తక్‌లిబ్క్ బోగె మాతెర్. అదె తీర్దె, మిరట్ గిర్ యేసు కిరిస్తునుర్ లోకుర్ ఆత కాడ్కి, మీ లోకుర కెయ్దె అవెన్ బోగె మాతిట్.</verse>
				<verse number="15">వూర్ యూదుల్క్ యేసు పర్బున్ అని పర్‌వక్తలిర్‌కున్ జక్తెర్. వూర్ మాకున్ గిర్ బెయ్ దుక్స సీతెర్. బగవంతన్ వూర్ ఆనంద్ సియుర్. అని పర్జ సమ్దిర్‌కున్ గిర్ వూర్ ఉల్ట ఆసి మంతెర్.</verse>
				<verse number="16">బహన్ ఇత్తెకె, బచి కియ్వల్ కబుడున్ యూదుల్క్ ఆయుర్ వూర్కున్ వెహ సియ్వక్‌నె మాకున్ అడ్డమ్ ఆతెర్. ఇద్ తీర్దె తమ్వంగ్ పాప్కున్ బడి కీసెర్ వాతెర్. అని ఆక్రిత్ వూర్ పొరొ బగవంతన సోంగ్ రెయ్త.</verse>
				<verse number="17">దాదలిర్-బాయిక్నిట్! మమొట్ మేందొడ రూప్నె మిహ్గటల్ జరసి కాలమ్ వేరి లంగ్ మంతొమ్. బతి మావంగ్ దిల్క్‌నగ మిరట్ కరుమె మంతిట్. బెయ్ ఆసతె మీకున్ సూడన ఇంజెర్ వెలె తీర్క్‌నె కోసిద్ కీతొమ్.</verse>
				<verse number="18">బతి సయ్తన్ మాకున్ అడ్డమ్ ఆతొర్. మిహ్గ వాయన ఇంజెర్ మాకున్ మంత. పవ్లున ఆయ్వల్ నన బచొంగొ జోకంగ్ కోసిద్ కీతొన్.</verse>
				<verse number="19">బారితెకె మావ ఆస, కుసి అని డగుర్-పాన్ మిరటె ఆందిట్. మావొర్ యేసు కిరిస్తు పర్బు వాత పెజె, వోన్ మునె మీ హిందలె గర్వతె నిల పరంతొమ్.</verse>
				<verse number="20">మాకున్ అద్ డగుర్-పాన్ అని ఆనంద్ పుట్లె కారన్ మిరటె ఆందిట్.</verse>
			</chapter>
			<chapter number="3">
				<verse number="1">అదెన్ సాటి మమొట్ సోసి కియ పర్వ సొంజి, యేతెన్స్ నగుడె సిరిప్ నన అని సీలలె మందన ఇంజెర్ నిర్నయ్ కీతొమ్.</verse>
				<verse number="2">మరట్ తక్‌లిబ్క్ బోగె మాయ్వల్ మంత ఇంజెర్ మమొట్ మీ సంగ మనెకెన్ వెహ్తొమ్. అహన్ వెహ్త తీరె జర్గ్‌త ఇన్వల్ మీకున్ టావ. అదెన్ సాటి మా బరొబర్ మీరె మాసి బగవంతన సేవ కియ్వల్ అని కిరిస్తున చొకొట్న కబుర్ పచర్ కియ్వల్ తిమొతి దాదన్ మిహ్గ సారి కీతొమ్. వోర్ మీకున్ తక్‌లిబ్క్ వానెకె మీవ దిల్తగ తకపిక ఆయ్వక్‌నె గటి-దీర్య సీంతొర్ అని మీవ బరొస బడె మాయ్లె మదత్ కీంతొర్. బతి ఈతంగ్ తక్‌లిబ్క్ బోగె మాయ్లెకె, మరట్ నేమె మాతట్ ఇన్వల్ గిర్ మీకున్ టావయ్.</verse>
				<verse number="3"></verse>
				<verse number="4"></verse>
				<verse number="5">ఇద్ కారన్తున్ హిందల్ నన ఉండె అదిక్ సోసి కియ పర్వ సొంజి, ఉంది మోక సయ్తన్ మీకున్ బహ్కి కీతొరొ బతలొ, మమొట్ కీత కాయ-కస్టమ్ యెర్తమ్ ఆసి సొడితయొ బతలొ ఇంజెర్, మీవ బరొసతున్ బారెతె కరి కియ్లె, తిమొతిన్ సారి కీతొన్.</verse>
				<verse number="6">బతి ఇంకెనె తిమొతి మిహ్గటల్ మల్సి మహ్గ వాతొర్. మీవ బరొసతున్ బారెతె అని పెర్మతున్ బారెతె చొకొట్న కబుర్ పియ్సి వాతొర్. అద్ బతల్ ఇత్తెకె, మా బారెతె మిరట్ బెయ్ హేతు కీసెర్ మంతిట్ అలె. మీకున్ సూడన ఇంజెర్ మాకున్ బహన్తె జీవ ఆతయొ, అహ్నె మా పొరొ గిర్ మీకున్ బెయ్ జీవ ఆసెర్ మంత అలె ఇంజెర్ వెహ్తొర్.</verse>
				<verse number="7">అదెన్ సాటి దాదలిర్-బాయిక్నిట్! మమొట్ దుక్సంగ్ అని గండల్క్‌నగ మనెకె, మీవ బరొసతున్ సూడ్సి, మీ బారెతె మాకున్ వెలె సాంతి-ఆనంద్ లాగ్త.</verse>
				<verse number="8">బారితెకె మిరట్ పర్బున బక్తితగ గట్ నిల్సి మత్తెకె, మావ జిన్గని ఆసిర్‌వాద్ యేత్వలిర్ ఆతపె.</verse>
				<verse number="9">మిహ్గటల్ మాకున్ పుడ్త ఆనందున్ హిందల్, బగవంతన్ మమొట్ బచొర్ దనెవాద్ వెహ్తెకె గిర్ అద్ కమియ్ ఆంత.</verse>
				<verse number="10">మీకున్ సూడ్లె వకత్ పుటన ఇంజెర్, మీవ బరొసతున్ ఉండె ఇచుర్ బడి కియన ఇంజెర్ మోకతున్ సాటి, రాత్-దిహ బగవంతన్ బర్పుర్ దిల్తె పార్తన కీసెర్ మంతొమ్.</verse>
				<verse number="11">మా బాబొ బగవంతల్ అని మా యేసు కిరిస్తు పర్బుయె మాకున్ మిహ్గ వాయ్లె, సరి తెరియన ఇంజెర్ కోరంతొమ్.</verse>
				<verse number="12">మా యేసు కిరిస్తు పర్బు తన్వుర్ పవిత్ర వాలిర్ సమ్దిర్ సంగ వానెకె, మా బాబొ బగవంతన్ మునె, మీవ సుదుడ్-పాన్ద గొస్టితున్ బారెతె, బే-కసుర్ వాలిర్ ఆసి మనల్ మీవంగ్ దిల్కున్ సక్తి సియన. అని మీ పొరొ మమొట్ తొహ్వల్ పెర్మ బహన్తె బడె మాసెర్ మంతయొ, అహ్నె మీ నడ్డుమ్ అని పర్జ సమ్దిర్ పొరొ గిర్ మీవ పెర్మ బర్పుర్ బడె మానల్, పర్బు మీకున్ మదత్ కియన ఇంజెర్ కోరంతొమ్!</verse>
				<verse number="13"></verse>
			</chapter>
			<chapter number="4">
				<verse number="1">తె ఇంకె దాదలిర్-బాయిక్నిట్! యేసు పర్బున అదికార్దె వెహ్తంగ్ ఆగెంగ్ మీకున్ టావ. బహన్ తాక్తెకె బగవంతల్ ఆనంద్ యేతంతొర్ ఇన్వల్ బోద మా తొడ్దె కేంచి, అహన్ తాక్సెర్ మంతిట్. అదెన్ సాటి మిరట్ ఉండె ఇచుర్ బక్తితగ బడె మాసెర్ మునె సొందన ఇంజెర్, యేసు పర్బున్ హిందల్ ఆసి, మమొట్ మీకున్ కోర్సెర్ మంతొమ్.</verse>
				<verse number="2"></verse>
				<verse number="3">మిరట్ పవిత్ర మందన ఇత్తెకె, లంజెతనమ్నల్ లంగ్ మందన ఇన్వలె బగవంతన ఇచ.</verse>
				<verse number="4">బగవంతన్ కరి కియ్మకి వూర్ దుస్రొక్ జాతినుర్ పీర్ కియ్వలిక్ ఆసనె పిసెర్ మందంతెర్. బతి మిరట్ అహన్ పిస్వ. మిరట్ మాన్-మర్యదతె పిసన అని సుదుడ్-పాన్దె మీవంగ్ మేందొల్కున్ మిరట్ జరబ్నె ఇరన ఇన్వలె బగవంతన ఇచ.</verse>
				<verse number="5"></verse>
				<verse number="6">ఇద్ గొస్టితగ బోరె గిర్ ఆయి తన్ సంగ మన్వల్ బక్తన్ పసి కియ్వ. బారితెకె లంజెతనమ్ కియ్వలిర్ సమ్దిర్‌కున్ పర్బు సిక్స కీంతొర్ ఇంజెర్ మమొట్ మీకున్ మొదొలె దమ్కి సీతొమ్.</verse>
				<verse number="7">బగవంతల్ మాకున్ సుదుడ్-పాన్దె పిస్లెకె కేయ్తొర్ బతి, లంజెతనమ్ కీసెక్ పిస్లె కేయ్మకి.</verse>
				<verse number="8">అదెన్ సాటి, ఇద్ బోదతున్ వొపొర్ వోర్ మాయ్నల్ మాకున్ ఆయొ బతి, మీకున్ పవిత్ర ఆత్మ సీతొర్ వోర్ బగవంతనె, వొప్సెర్ సెలొర్.</verse>
				<verse number="9">మీ బరొబర్తుర్ బక్తలిర్‌కున్ పెర్మతె సూడన ఇంజెర్ మీకున్ లిహి కియ్వల్ జురత్ సెలె. వొరొన్ వొరొర్ పెర్మతె సూడట్ ఇంజెర్ బగవంతలె మీకున్ కరుస్తొర్.</verse>
				<verse number="10">అని మీవ మాసిదోనియ యేరియతగ మన్వలిర్ దాదలిర్-బాయిక్ సమ్దిర్‌కున్ మిరట్ కరలెన్ పెర్మతె సూడ్సెర్ మంతిట్. తెర్ బతి ఇద్ పెర్మతె సూడ్వడగ, ఉండె అదిక్ బడె మాసెర్ మునె సొందన ఇంజెర్ కోర్సెర్ మంతొమ్.</verse>
				<verse number="11">మమొట్ ఇదెన్ మునె వెహ్తపినయ్ సాంతితె పిస్లె కోసిద్ కీమ్ట్. అని కుద్ మిరట్ కాయ-కస్టమ్ కీసెర్ దుస్రుర జోలిత్ సొన్వక్‌నె పిసట్.</verse>
				<verse number="12">అహన్ మీవ పిస్వల్ తరిక సూడ్సి, దుస్రుర్ మీకున్ మాన్ సీంతెర్. అస్కె మిరట్ దుస్రుర్ పొరొ ఆదర్ ఆసి మన్వల్ జురత్ సెలె.</verse>
				<verse number="13">దాదలిర్-బాయిక్నిట్! సాతుర్ వూర్ బక్తలిర్ బారెత సతెమ్ మిరట్ కరియన ఇన్వలె మావ ఇచ. ఇదెన్ హిందల్ ఆస సెల్వక్ మన్వలిర్ దుస్రుర్ మోడి బెయ్ దుక్సతె మన్విట్.</verse>
				<verse number="14">యేసు సాసి-నేండ్తొర్ ఇంజెర్ మరట్ బరొస కీంతట్. అహ్నె యేసునగ బరొస ఇర్తుర్ సాతెకె గిర్, బగవంతల్ నేండుసంతొర్ ఇంజెర్ నమంతట్.</verse>
				<verse number="15">పర్బున గొస్టిత్ పియ్సి మీకున్ వెహ్వల్ బతల్ ఇత్తెకె, మరట్ పర్బు వానల్ పిసి మత్తెకె, ఇదెన్ మునె సాతుర్కున్ తెర్ మొదొలె వోన చర్నతె యెవ పర్వట్.</verse>
				<verse number="16">పర్బు స్వర్గ్‌నల్ రెయ్సి వానెకె, పెర్సొర్ దూతన్ సంగ, అదికార్దె వాంతొర్. అస్కె పెర్సొర్ దూతన ఆవజ్ అని బగవంతల్ నేకుస్వల్ తురత ఆవజ్ కేంజ వాంతంగ్. అద్ గట్కతె కిరిస్తునగ బరొస ఇర్సి సాతుర్ వూర్ మొదొల్ నేండంతెర్.</verse>
				<verse number="17">అద్ ఆత పెజె, పిసి మన్వలిర్ మాకున్ గిర్, వూర్ బరొబర్ పొరొ టెపనగ పర్బు వోంతొర్. అస్కెడల్ మరట్ వోర్ పర్బున్ సంగ బస్కెట్ మందంతట్.</verse>
				<verse number="18">అదెన్ సాటి ఇవ్ గొస్టినె వొరొన్ వొరొర్ గటి-దీర్య సీసెర్ మంట్.</verse>
			</chapter>
			<chapter number="5">
				<verse number="1">దాదలిర్-బాయిక్నిట్! ఇవ్ గట్నంగ్ బస్కె జర్గంతంగ్ ఇన్వలిక్ వకత్కున్ బారెతె మమొట్ మీకున్ లిహి కియ్వల్ జురత్ సెలె.</verse>
				<verse number="2">రాత్న యేలతె కలె అచనక్ వాత తీరె, పర్బున వాయ్వల్ దివొస్ మందంత ఇన్వల్ మీకున్ టావయె.</verse>
				<verse number="3">బస్కెతె పర్జ, “మమొట్ సాంతితె మంతొమ్. మాకున్ బతతయ్ వెరె సెలె” ఇంజెర్ వెహ్నెకె, బాలెంత వెయ్లొన్ అచనక్ నొపి వాతపినయ్ నాసెడమ్ గిర్ వూర్ పొరొ వాంత. తాన్గటల్ వూర్ అసలె తపుస పరుర్.</verse>
				<verse number="4">బతి దాదలిర్-బాయిక్నిట్! కలెన్ మోడి అచనక్ అద్ దివొస్ మీ పొరొ వాయ్లె, మిరట్ సికటితగ మన్వలిర్ ఆయ్విట్.</verse>
				<verse number="5">మరట్ సమ్దిర్ వేడ్చిత సెలెకె దిహత సంతాన్ ఆందట్. మరట్ రాత్న సెలెకె సికటి సంతాన్ ఆయ్వట్.</verse>
				<verse number="6">అదెన్ సాటి దుస్రుర్ దాత్ నరుమ్వక్‌నె, మన్-దిల్తగ చేతొ మంజెర్ దిహన్తె మంద్కట్.</verse>
				<verse number="7">బారితెకె నరుమ్వలిర్ రాత్నె నర్మంతెర్. కల్ ఉన్వలిర్ రాత్నె నిసతె మందంతెర్.</verse>
				<verse number="8">బతి మరట్ దిహత సంతాన్ ఆత కాడ్కి, మన్-దిల్తగ చేతొ మంద్కట్. బహన్తె సిపాయి తన్వ పరన్తున్ బచి కియ్లె తన్వ సాతితగ కవచ్ కెరంతొరొ, అహ్నె మావ మాకున్ కాబాడ్లె బరొస అని పెర్మతున్ కెర్కట్. అదె తీర్దె వోర్ తలదున్ కాబాడ్లె బహన్తె కచి టాట కెరంతొరొ, అహ్నె మావ మన్దున్ కాబాడ్లె స్వర్గ్‌న ఆసతున్ కెర్కట్.</verse>
				<verse number="9">బారితెకె బగవంతల్ తన్వ సోంగున్ మా పొరొ తొహ్లెన్ ఆయొ బతి, మా యేసు కిరిస్తు పర్బున కెయ్దె మరట్ బచె మాయన ఇంజెరెన్ మాకున్ నేమి కీతొర్.</verse>
				<verse number="10">మరట్ సాసి మత్తెకె గిర్ సెలెకె పిసి మత్తెకె గిర్ బతి, తన్వ సంగ జీవతె మందన ఇంజెరెన్ కిరిస్తు మా సాటి పరన్ సీతొర్.</verse>
				<verse number="11">అదెన్ సాటి మిరట్ ఇంకె కీతపినయ్, వొరొన్ వొరొర్ దర్యమ్ సీసెర్, మదత్ కీసెర్ బక్తితగ బడె మాసెర్ మంట్.</verse>
				<verse number="12">నావుర్ దాదలిర్-బాయిక్నిట్! మీకున్ కోర్వల్ బతల్ ఇత్తెకె, కాయ-కస్టమ్ కీసెర్ పర్బునగ మీకున్ మునె సరి తాకుసెర్, బోద కియ్వలిర్‌కున్ మిరట్ మాన్ సీమ్ట్.</verse>
				<verse number="13">వూర్ చొకొట్న కార్య కీసెర్ మత్త కాడ్కి, వూర్కున్ సమ్దిర్‌కున్ తెర్ అదిక్ పెర్మ తొహ్చెర్ మాని కీమ్ట్. వొరొన్ సంగ వొరొర్ సాంతితె మంట్.</verse>
				<verse number="14">అహ్నె దాదలిర్-బాయిక్నిట్! మమొట్ వెహ్వల్ బతల్ ఇత్తెకె, గహ్లలిర్‌కున్ దమ్కి సీమ్ట్. వెరె-బేక్డలిర్‌కున్ గటి-దీర్య వెహట్. కమ్జొర్ వాలిర్కున్ మదత్ కీమ్ట్ అని సమ్దిర్‌కున్ వోర్చి తాకట్.</verse>
				<verse number="15">బోరె ఆయి వాయుట్ కియ్వలిర్‌కున్ మల్సి వాయుట్ కియ్మట్. మిరట్ వొరొన్ పొరొ వొరొర్ దయ తొహ్చెర్, మాయ్నలిర్ సమ్దిర్ సాటి చొకొట్నతునె కీసెర్ మంట్.</verse>
				<verse number="16">బస్కెట్ ఆనంద్నె మంట్.</verse>
				<verse number="17">బస్కెట్ పార్తన కీసెర్ మంట్.</verse>
				<verse number="18">హర్ ఉంది గొస్టితున్ పియ్సి బగవంతన్ దనెవాద్ వెహట్. యేసు కిరిస్తునగ ఉంది ఆసి మన్వలిర్ మీ రొపొ ఇహిన్ జర్గన ఇన్వలె బగవంతన ఇచ ఆంద్.</verse>
				<verse number="19">మీ రొపొ మన్వల్ బగవంతన ఆత్మత డివెతున్ పిహ్మట్.</verse>
				<verse number="20">పర్‌వక్తలిర్ వెహ్వలికున్ పటి కియ్వక్‌నె మన్మట్.</verse>
				<verse number="21">బతి సమ్దొన్ పరిక్స కీసి, అవెనల్ చొకొట్నంగ్ గొస్టిన్ పియ్సి తాకట్.</verse>
				<verse number="22">సమ్దొ తీర్క్‌న కరబ్నల్ లంగ్ మంట్.</verse>
				<verse number="23">సాంతి సియ్వల్ వోర్ బగవంతలె మీకున్ బర్పుర్ పవిత్ర కియిర్! మా యేసు కిరిస్తు పర్బు వాయ్వల్ దివొస్ వేరి, మీవ ఆత్మతున్, పరన్తున్ అని మేందొడున్, బే-కసుర్ ఇరిర్!</verse>
				<verse number="24">మీకున్ కేయ్వల్ బగవంతల్ బరొస వాలె ఆత కాడ్కి, తప్వక్ అహన్ కీంతొర్.</verse>
				<verse number="25">దాదలిర్-బాయిక్నిట్! మా సాటి పార్తన కీమ్ట్.</verse>
				<verse number="26">సమ్దిర్ బక్తలిర్‌కున్ దండొస్ వెహ్చి, పెర్మతె కలియన.</verse>
				<verse number="27">ఇద్ చిటితున్ సమ్దిర్ బక్తలిర్ మునె వాచి కీసి కేంజుసన ఇంజెర్, పర్బున పొరొడె నన కోర్సెర్ మంతొన్.</verse>
				<verse number="28">మా యేసు కిరిస్తు పర్బున పెర్మత-దయ మీకున్ సాత్ మని.</verse>
			</chapter>
		</book>
		<book number="53">
			<chapter number="1">
				<verse number="1">మా బాబొ బగవంతనగ అని యేసు కిరిస్తు పర్బునగ బరొస ఇర్సి తాక్వలిర్ తెసలొనిక చర్చితుర్ సాటి పవ్లు, సీలల్ అని తిమొతి ఇన్వలిర్ ఇద్ చిటి లిహి కీసెర్ మంతొమ్.</verse>
				<verse number="2">మా బాబొ బగవంతల్ అని యేసు కిరిస్తు పర్బు మీకున్ పెర్మత-దయ అని సాంతి సియిర్.</verse>
				<verse number="3">మావుర్ దాదలిర్-బాయిక్నిట్! మీవ బరొస వెలె చొకొట్ బడె మాసెర్ మంత. అని మిరట్ వొరొన్ వొరొర్ వెలె పెర్మతె సూడ్సెర్ మంతిట్. ఇదెన్ హిందల్ మీ బారెతె బగవంతన్ బస్కెట్ దనెవాద్ వెహ్చెర్ మందంతొమ్.</verse>
				<verse number="4">బారితెకె మీకున్ వాయ్వలిక్ దుక్సన్ అని తక్‌లిబ్కున్ వోర్చెర్ బరొసతె తాక్సెర్ మంతిట్. అవెన్ బారెతె మీకున్ డగుర్-పాన్ సీసెర్ బగవంతనుర్ చర్చినుర్‌గ వెహ్చెర్ మంతొమ్.</verse>
				<verse number="5">ఇంకె మిరట్ బగవంతన రాజున్ సాటినె దుక్సంగ్ బోగె మాసెర్ మంతిట్. మిరట్ బగవంతన రాజ్నగ నేంగ్లె కామి సియ్వలిర లెకతె వాంతిట్. బగవంతల్ నాయ్దె తస్వ కీంతొర్ ఇన్వడున్ ఇద్ నిసనిత్ మోడి మంత.</verse>
				<verse number="6">బగవంతల్, మీకున్ దుక్స సియ్వలిర్‌కున్ వూర్ దగట్న సిక్స సియ్వల్ నాయమ్ ఆంద్.</verse>
				<verse number="7">యేసు పర్బు తన్వుర్ సక్తి వాలిర్ దూతలిర్ సంగ స్వర్గ్‌నల్ వాత పెజె, దుక్సంగ్ బోగె మాయ్వలిర్ మీకున్ అని మాకున్ బగవంతల్ ఆరమ్ సీంతొర్.</verse>
				<verse number="8">బగవంతన్ కరి కియుర్ వూర్కున్ అని మా యేసు పర్బున చొకొట్న కబుడున్ వొపుర్ వూర్కున్ పొత్వల్ తడ్మితగ సిక్స సీంతొర్.</verse>
				<verse number="9">పర్బు వాయ్వల్ దివొసున్ నేటి, వూర్ పర్బున చర్నతల్ అని వోన మయ్మత సక్తితల్ పాకె మాసి, బస్కెట్ నాసెడమ్ ఇన్వల్ సిక్స బోగె మాంతెర్. బతి వోన్గ బరొస కియ్వలిర్ హిందల్ వోన్ మయ్మ అని డగుర్-పాన్ పుటంత. ఇదెన్ మునె వోన్ బారెతె మమొట్ వెహ్త గవతగ మిరట్ బరొస ఇర్త కాడ్కి, వూర్ మయ్మ సియ్వలిర లెకతగ మిరట్ గిర్ వాంతిట్.</verse>
				<verse number="10"></verse>
				<verse number="11">అదెన్ సాటి బగవంతల్ మీకున్ బతతున్ లాసి కేయ్తొరొ, అదెన్ మిరట్ కియ పరన ఇంజెర్, మమొట్ బగవంతన్ రోజి మీ సాటి పార్తన కీసెర్ మంతొమ్. అదె ఆయ్వ, మిరట్ చొకొట్ కియన ఇంజెర్ సోంచ్ కియ్వల్ హర్ ఉంది ఆసతున్, అని బరొసతె మిరట్ కియ్వల్ హర్ ఉంది కామున్, బగవంతల్ తన్వ సక్తితె పూరి కియన ఇంజెర్ గిర్ పార్తన కీసెర్ మంతొమ్. మీ హిందల్, మావొర్ యేసు కిరిస్తు పర్బున్ మయ్మ వాయన, అని మీకున్ పర్బున మయ్మతగ ఈస పుటన ఇంజెర్ గిర్, పార్తన కీసెర్ మంతొమ్. ఇద్ కామ్ బగవంతన అని యేసు కిరిస్తు పర్బున పెర్మత-దయతెన్ జర్గంత.</verse>
				<verse number="12"></verse>
			</chapter>
			<chapter number="2">
				<verse number="1">దాదలిర్-బాయిక్నిట్! మావొర్ యేసు కిరిస్తు పర్బు మల్సి వాయ్వల్ దివొసున్ బారెతె, అని మరట్ వోన చర్నతె మీరె మాయ్వడున్ బారెతె, మీకున్ వెహ లాగర్. అద్ బతల్ ఇత్తెకె, ఆత్మతలె ఆయి, గొస్టిత్ హిందలె ఆయి, మహ్గటల్ వాత ఇన్వల్ చిటిత్ హిందలె ఆయి, అద్ దివొస్ వాత ఇంజెర్ బోరె వెహనిర్తె తకపిక ఆయ్మట్ అని వెరిమట్ ఇంజెర్ మీకున్ కోర్సెర్ మంతొమ్.</verse>
				<verse number="2"></verse>
				<verse number="3">బారితెకె మొదొల్ కరబ్-పాన్ పగ్రె మాసి, నాసెడమ్ కియ్వల్ కరెబల్ మాయ్నల్ పెసినల్ వేరి, కిరిస్తు మల్సి వాయ్వల్ దివొస్ వాయొ. బహన్ ఆతెకె గిర్ బతి, ఇద్ గొస్టితగ బోరె మీకున్ పసి కియ్వక్‌నె సూడట్.</verse>
				<verse number="4">లోకుర్ పేన్క్ ఇంజెర్ పూజ కియ్వలిక్ హర్ ఉందిత్ పొరొ వోర్ పగ-దారల్ తన్వ తనయ్ డగుర్-పాన్ కీసెర్, బగవంతన మందిర్తగ నేంగ్సి ఉదంతొర్. అని, ‘ననయ్ బగవంతన ఆందున్’ ఇంజెర్ పచర్ కీంతొర్.</verse>
				<verse number="5">ఇవ్ సమ్దొ గొస్టింగ్, నన మీ సంగ మనెకె వెహ్తొన్ ఇన్వల్, మీకున్ హేతు సెలెయ్? తప్వక్ హేతు మందర్!</verse>
				<verse number="6">వోర్ పగ-దారల్ వాయ్వక్‌నె బోర్ ఆపుసెర్ మంతొరొ, వోర్ మీకున్ టావ. పగ-దారల్ బరొబర్ వకత్నె ఉజగిరి అరన ఇంజెరెన్ ఆపుస్వల్ జర్గ్‌త.</verse>
				<verse number="7">బారితెకె నాయ్దున్ ఉల్ట తాక్వల్ కరబ్-పాన్ ఇంద్కెట్‌కె దిస్వక్ సురు ఆత. అదెన్ మక్డితె తాకుస్వల్ పగ-దారన్ ఆపుసి ఇర్వన్ బగ్ల తెండ్నల్ వేరి, అహన్ జర్గ్‌సెరెన్ మందంత.</verse>
				<verse number="8">బస్కెతె వోర్ పగ-దారల్ ఉజగిరి అరంతొరొ, అస్కె యేసు పర్బు జగ జగ మిడ్చ్‌వల్ వేడ్చితె పావె మాసి, తన్వ హూకుడె వోన్ జక్సి, నాసెడమ్ కీంతొర్.</verse>
				<verse number="9">వోర్ పగ-దారల్ సయ్తన్‌ద సక్తితె వాసి, తీర్-తీర్దంగ్ లబడ్ చమత్‌కార్క్‌ అని మయ్మతంగ్ కామ్క్ కీంతొర్.</verse>
				<verse number="10">నాసెడమ్ ఆయ్లె మన్వలిర్‌కున్ సమ్దొ కరబ్నంగ్ తరికనె పసి కీంతొర్. బారితెకె, వూర్ తమ్వ పాప్నల్ బచె మానల్ దిల్క్‌నగ సతెమున్ పెర్మతె వొప్వ కాడ్కి, నాసెడమ్ ఆంతెర్.</verse>
				<verse number="11">సతెమున్ వొప్వక్‌నె బగడ్-నియత్నె పిసన ఇంజెర్ నిర్నయ్ కీతుర్ సమ్దిర్‌కున్ బగవంతల్, పసి కియ్వల్ సక్తితున్ సారి కీసి, సిక్స కీంతొర్.</verse>
				<verse number="12"></verse>
				<verse number="13">దాదలిర్-బాయిక్నిట్! పర్బు మీకున్ లాడ్ కీసెర్ మంతొర్. తన్వ పవిత్ర ఆత్మతె మిరట్ సుదుడ్ ఆతతున్ హిందల్ అని తన్వ సతెమున్ బరొస కీతతున్ హిందల్, మిరట్ బచె మాయన ఇంజెర్ వోర్ బగవంతల్ మీకున్ సమ్దొత్ మొదొలె నేమి కీతొర్. అదెన్ సాటి, మమొట్ మీ హిందల్ ఆసి, బగవంతన్ దనెవాద్ వెహ లాగర్.</verse>
				<verse number="14">ఇద్ తీర్దె మిరట్ బచె మాసి, మా యేసు కిరిస్తు పర్బున మయ్మతగ ఈస యేతన ఇంజెర్ బగవంతల్ మమొట్ వెహ్త చొకొట్న కబుడున్ హిందల్, మీకున్ కేయ్తొర్.</verse>
				<verse number="15">అదెన్ సాటి దాదలిర్-బాయిక్నిట్! గట్ నిల్సి, మమొట్ వెహ్త అని చిటితగ లిహి కీత సతెమున్ పియ్సి తాకట్.</verse>
				<verse number="16">మాకున్ లాడ్దె సూడ్వల్, మా యేసు కిరిస్తు పర్బు, అని మా బాబొ బగవంతల్, పెర్మత-దయతె మాకున్ చొకొట్న ఆస అని బస్కెట్ మన్వల్ గటి-దీర్య సీతెర్.</verse>
				<verse number="17">హర్ చొకొట్న కామ్నగ అని హర్ చొకొట్న గొస్టితగ బగవంతల్ మీవంగ్ దిల్కున్ గటి-దీర్య సీసి, మీకున్ గట్ నిపుసియిర్.</verse>
			</chapter>
			<chapter number="3">
				<verse number="1">దాదలిర్-బాయిక్నిట్! ఆక్రిత్ మీకున్ కోర్వల్ బతల్ ఇత్తెకె, పర్బున బోద మిహ్గ పగ్రె మాతపె, దుస్రుర్ సమ్దిర్‌గ గిర్ వెయ్నె పగ్రె మాసి, తాన్ డగుర్-పాన్ వానల్ పార్తన కీమ్ట్.</verse>
				<verse number="2">సమ్దిర్ రొపొ బరొస సెలె. అదెన్ సాటి కరెబలిర్ అని ఆగమ్ మాయ్నలిర కెయ్దల్ మాకున్ కాబాడ్నల్ మా సాటి పార్తన కీమ్ట్.</verse>
				<verse number="3">బతి పర్బు బరొస వాలె ఆందుర్. అని వోర్ మీకున్ సయ్తన్‌ద కెయ్దల్ బచి కీసి, సక్తి సీంతొర్.</verse>
				<verse number="4">మమొట్ ఆగె సీత తీర్ మిరట్ తాక్సెర్ మంతిట్ ఇంజెర్, అని ఉండె గిర్ మునె తాకకిట్ ఇంజెర్, పర్బునగ మీ బారెతె మాకున్ బరొస మంత.</verse>
				<verse number="5">తె ఇంకె బగవంతన పెర్మతె అని కిరిస్తున వోర్చ్‌వల్ గున్తె, మీవంగ్ దిల్కున్ నిహ్చి పర్బు తాకుసిర్.</verse>
				<verse number="6">మావుర్ దాదలిర్-బాయిక్నిట్! మహ్గటల్ కేంజ్తిట్ అద్ బోద తీర్ ఆయ్వ, జరబ్ సెల్వక్ అని దుస్రొ తీర్దె తాక్వల్ హర్ వొరొర్ బక్తనల్ మిరట్ లంగ్ మందన ఇంజెర్, మా యేసు కిరిస్తు పర్బున పొరొడె మీకున్ ఆగె సీసెర్ మంతొమ్.</verse>
				<verse number="7">మమొట్ మీ సంగ మనెకె గహ్లలిర్ దాత్ పిస్మకి. బోనయె రోన్ పొకొట్ తిన్మకి. మిహ్గటల్ బోన్ పొరొన్ వజన్ ఆయ్వ ఇంజెర్ మమొట్ రాత్-దిహ కాయ-కస్టమ్ కీతొమ్. మిహ్గటల్ మా సాటి మదత్ యేత్వల్ హక్ సెలె ఇంజెర్ ఆయొ బతి, మిరట్ మావ నమున యేచ్చి తాకన ఇంజెరెన్ ఇహిన్ తాక్తొమ్. ఇదెన్ పియ్సి, మా దాత్ బహన్ తాకన ఇన్వల్ మీకున్ టావయె.</verse>
				<verse number="8"></verse>
				<verse number="9"></verse>
				<verse number="10">అని మమొట్ మీ సంగ మనెకెనె, “బోరె ఆయి కామ్ కియ్వెకె వోర్ జేవున్ కియ్వ” ఇంజెర్ ఆగె సీసి మత్తొమ్.</verse>
				<verse number="11">తెర్ బతి మిహ్గ కహితుర్ గహ్లలిర్ ఆసి, వూర్ కామ్ కియ్వక్‌నె మన్వలె ఆయొ బతి, దుస్రుర జోలిత్ గిర్ సొంజెర్ మంతెర్ ఇన్వల్ కేంజ్తొమ్.</verse>
				<verse number="12">తె ఇంకె వూర్ ఆతుర్ దుస్రుర జోలిత్ సొన్వక్‌నె, కామ్ కీసెర్ తమ్వ చంది తమయ్ కమయ్ కియన ఇంజెర్, మా యేసు కిరిస్తు పర్బున పొరొడె కోర్సి ఆగె సీసెర్ మంతొమ్.</verse>
				<verse number="13">బతి దాదలిర్-బాయిక్నిట్! మిరట్ చొకొట్ కియ్వడగ అసలె హటె మాయ్మట్.</verse>
				<verse number="14">బోరె ఆయి మమొట్ ఇద్ చిటితగ లిహి కీతంగ్ ఆగెంగ్ పియ్సి తాక్వెకె దానుర్తె, దిహన్తె సూడ్సి కరి కీమ్ట్. అని వోన వోన్ లజన్ వాటెంగ్ ఆయన ఇంజెర్ వోన్ సంగ మీరె మాసి మన్మట్.</verse>
				<verse number="15">అచొరె బతి, వోన్ మీవొర్ పగ-దారన్ దాత్ సూడ్వక్‌నె, మీవొర్ తాదల్-తమురె ఇంజి వోన్ దమ్కి సీమ్ట్.</verse>
				<verse number="16">ఇంకె వోర్ పర్బు, మీ సమ్దిర్ సంగ హర్ వకత్ సాత్ మంజెర్, మీకున్ సాంతి సియిర్.</verse>
				<verse number="17">పవ్లు ఇన్వన నన ‘దండొస్’ ఇంజెర్ కుద్ లిహి కీసెర్ మంతొన్. నన లిహి కియ్వల్ హర్ చిటితగ ఇద్ ఆన్వల్ మందంత. ఇద్ నావ లిహి కియ్వల్ తరిక ఆంద్.</verse>
				<verse number="18">మా యేసు కిరిస్తు పర్బున పెర్మత-దయ మీకున్ సాత్ మని!</verse>
			</chapter>
		</book>
		<book number="54">
			<chapter number="1">
				<verse number="1">ఇద్ చిటితున్ పవ్లు ఇన్వన లిహి కీసెర్ మంతొన్. మరట్ ఆస కియ్వల్ యేసు కిరిస్తున అని మాకున్ బచి కియ్వల్ బగవంతన హుకుమున్ హిందల్, యేసు కిరిస్తునొర్ అపొస్‌తుల్‌త నన ఆందున్.</verse>
				<verse number="2">బరొసతున్ హిందల్ నన మియ్తొర్ మరి తిమొతిన్, ఇద్ చిటి లిహి కీసెర్ మంతొన్. బాబొ బగవంతల్ అని మా యేసు కిరిస్తు పర్బు, నీ పొరొ కివుల్ తొహ్చి, నీకున్ పెర్మత-దయ అని సాంతి సియిర్!</verse>
				<verse number="3">తిమొతి! నన మాసిదోనియ యేరియతె సొనెకె, నీకున్ కోర్త తీర్ సతెమున్ బద్లి దుస్రొక్ బోదంగ్ కరుస్వలిర్‌కున్ ఆపుసియ్లె, ఎపెస్ నగుడెన్ మన్.</verse>
				<verse number="4">బని కీసి వెహ్వలిక్ కతంగ్ అని కాన్‌దాన్కున్ బారెతంగ్ గొస్టిన్ వూర్ సుటి కియన. బారితెకె సిరిప్ ఇవ్ బేద్-బావ్ పుటుసంతంగ్ అని బరొసతున్ హిందల్ జర్గ్‌వల్ బగవంతన పిలన్తున్ పూరి కియొంగ్.</verse>
				<verse number="5">ఇద్ బోదత బావ్ బతల్ ఇత్తెకె, సుదుడ్ వాలె అని చొకొట్న మన్-దిల్తల్, కపట్ సెలె అద్ బరొసతల్ పుట్వల్ పెర్మయె ఆంద్.</verse>
				<verse number="6">కహి లోకుర్ ఇవెనల్ బహ్కె మాసి, కామ్ సియొంగ్ అవ్ గొస్టింగ్ వడ్క్‌వల్ మొదొల్ కీతెర్.</verse>
				<verse number="7">వూర్ దర్మత కానున్తుర్ గురుర్ ఆకొమ్ ఇంతెర్, బతి వూర్ వెహ్వలిక్ వూర్కునె అర్తమ్ ఆయొంగ్. తెర్ బతి నమకమ్నె దుస్రుర్ తమ్వ వెహ్త తీర్ తాకన ఇంజెర్ జుల్మ కీంతెర్.</verse>
				<verse number="8">దర్మత కానున్ బరొబర్ వాడకమ్ కీతెకె, అద్ చొకొట్న ఆంద్ ఇంజెర్ మాకున్ టావయె.</verse>
				<verse number="9">నియత్నె తాక్వలిర్ సాటి, ఇద్ దర్మత కానున్ లిహి కియ్మకి. బతి బగడ్-నియత్నె తాక్వలిర్ సాటి, మర్ల బడ్వలిర్ సాటి, బావ్-బక్తి సెలుర్ వూర్ సాటి, పాపిర్ సాటి, బే-సుదుడ్ వాలిర్ సాటి, కరెబలిర్ సాటి, అవల్-బాబొన్ సెలెతె దుస్రుర్‌కున్ జక్వలిర్ సాటి, పీర్ కియ్వలిర్ సాటి, మాడ్స మాడ్స మీండ్వలిర్ సాటి, మాయ్నలిర్‌కున్ వొమ్లె వోయ్వలిర్ సాటి, లబడ్ వెహ్వలిర్ సాటి, కపట్ గవదార్కున్ సాటి, సతె బోదతున్ ఉల్ట తాక్వలిర్ సాటి దర్మత కానున్ లిహి కీసి మంత.</verse>
				<verse number="10"></verse>
				<verse number="11">ఈతల్ మయ్మత చొకొట్న కబుడున్ కరుసియన ఇంజెర్ డగుర్-పాన్ వాలె బగవంతల్ బరొసతె నాకున్ హవ్లి కీతొర్.</verse>
				<verse number="12">మా పర్బు యేసు కిరిస్తు తన్వ సేవతున్ సాటి నాకున్ సక్తి సీసి, బరొస వాలెన ఇంజి, నేమి కీతొర్. అదెన్ సాటి పర్బున్ దనెవాద్ వెహ్చెర్ మంతొన్.</verse>
				<verse number="13">ఇదెన్ మునె నన బగవంతన్ రెహ్చి వడ్క్‌న్‌దున్. దయ సెల్వక్‌నె, లూటి కియ్వన్ దాత్ మత్తొన్. నన బరొసతగ వాయ్వక్ మునె ఇవ్ కామ్క్ కరె మాయ్వ కీత కాడ్కి, పర్బు నా పొరొ దయ తొహ్తొర్.</verse>
				<verse number="14">మా యేసు కిరిస్తు పర్బు తన్వ పెర్మత-దయతున్ నా పొరొ బర్పుర్ తొహ్చి, తన్గ మన్వల్ బరొసతున్ అని లాడ్దున్ గిర్ నాకున్ సీతొర్.</verse>
				<verse number="15">పాపిర్కున్ బచి కియ్లెనె, యేసు కిరిస్తు ఇద్ దునియతె వాతొర్. ఇద్ గొస్టి బరొస ఇర్నల్ అని వొప్నల్ మంత. సమ్దిర్‌గటల్ డగుర్ పాపిన నన ఆందున్.</verse>
				<verse number="16">తెర్ బతి, బగవంతల్ నా పొరొ దయ తొహ్తొర్. అదెన్ సాటి బస్కెట్ పిస్వల్ జీవ యేత్వలిర్, తన్వ పొరొ బరొస ఇర్వలిర్‌కున్ యేసు కిరిస్తున బర్పుర్ వోర్చ్‌వల్ గున్తున్ తొహ్లె, నాకున్ నమునత్ దాత్ ఇర్తొర్.</verse>
				<verse number="17">బస్కెట్ మన్వల్ రాజల్, మరన్ సెల్వక్‌నె మన్వల్, కడ్కున్ దిస్వక్‌నె మన్వల్, సిరిప్ వొరొరె మన్వల్ బగవంతన్ డగుర్-పాన్ అని మయ్మ పిడినంగ్-పిడింగ్ వాయి! ఆమెన్.</verse>
				<verse number="18">నా మరి తిమొతి! నీ బారెతె బవిసత్నె జర్గ్‌వలిక్ వెహ్తంగ్ అవ్ గొస్టిన్ పియ్సి, నిమె చొకొట్నొర్ సిపాయిన్ దాత్ లడె మాయన ఇంజెర్, నీకున్ ఇద్ హుకుమ్ సీసెర్ మంతొన్.</verse>
				<verse number="19">బరొసతున్ సుటి కియ్వక్‌నె, నీవ మన్-దిల్ వెహ్తపినయ్ చొకొటె కేంజ. కహి జన్క్ తమ్వ మన్-దిల్ వెహ్తతున్ దబి కీసి, రూక టుక్డెంగ్ ఆతపినయ్ తమ్వ బరొసతున్ నాసెడమ్ కీతెర్.</verse>
				<verse number="20">ఆతుర్గటల్ హుమెనయు అని అలెగ్‌జాండర్ ఇన్వలిర్ మంతెర్. వీర్ బగవంతన్ రెహ్చి వడ్క్‌వక్‌నె మన్వల్ కరియన ఇంజెరెంతె, సిక్స బోగె మాయ్లె వూర్కున్ సయ్తన్‌ద కెయ్దె హవ్లి కీతొన్.</verse>
			</chapter>
			<chapter number="2">
				<verse number="1">నన మొదొల్ నీకున్ వెహ్వల్ బతల్ ఇత్తెకె, సమ్దిర్ లోకుర్ సాటి, రాజలిర్ అని అదికారిర్ వూర్ సమ్దిర్ హిందల్ ఆసి, బగవంతన్ కోరన, పార్తనంగ్, వినంతింగ్ కియన. అని దనెవాద్క్ గిర్ వోర్ బగవంతన్ వెహన. అస్కెన్ మరట్ సాంతితె, బావ్-బక్తితె, బగవంతన్ డగుర్-పాన్ సీసెర్ పిస పరంతట్.</verse>
				<verse number="2"></verse>
				<verse number="3">ఇహిన్ కియ్వల్ చొకొట్న ఆంద్ అని మాకున్ బచి కియ్వల్ బగవంతన్ ఆనంద్ సీంత.</verse>
				<verse number="4">పర్జ సమ్దిర్ బచె మాయన అని సతున్ బారెతె కరి కియన ఇంజెరెన్ బగవంతల్ ఇచ కీంతొర్.</verse>
				<verse number="5">అద్ సత్ బతల్ ఇత్తెకె: బగవంతల్ వొరొరె మంతొర్. అహ్నె బగవంతనగ మాయ్నలిర్‌కున్ మీరి కియ్వల్ సుర్‌వెర్తల్ గిర్ వొరొరె మంతొర్. వోరె యేసు కిరిస్తు ఇన్వల్ మాయ్నల్ ఆందుర్.</verse>
				<verse number="6">వేరె యేసు సమ్దిర ముక్తితున్ సాటి, తన్వ తన అర్పన ఆసి కండి కీతొర్. ఇదెన గవ బరొబర్ వకత్నె మాకున్ తొహ్తొర్.</verse>
				<verse number="7">ఇదెన్ సాటినె పచర్ కియ్వన్ దాత్, అపొస్‌తుల్తున్ దాత్ యూదుల్క్ ఆయుర్ వూర్కున్ బరొస అని సతెమున్ బారెతె వెహ్లె బగవంతల్ నాకున్ నేమి కీతొర్. ఇద్ లబడ్ ఆయొ, సతెమె ఆంద్.</verse>
				<verse number="8">అదెన్ సాటి హర్ చర్చినుర్ మాయ్నలిర్ సోంగ్ వాయ్వక్‌నె అని లొల్లింగ్-జగ్డంగ్ కియ్వక్‌నె, తమ్వంగ్ పవిత్ర కెయ్క్ తహ్చి, పార్తన కియన ఇంజెర్ కోరంతొన్.</verse>
				<verse number="9">అహ్నె బక్తలిక్ వెయ్లొక్ గిర్ మాన్ సీనల్ సాద కప్డింగ్ పోండన. అవ్ వెయ్లొక్ చొకొట్నంగ్ కామ్క్ కీసి, తమ్వ బావ్-బక్తితున్ తొహన. అచొరె బతి సోనెతంగ్ హార్క్-వేర్క్, ముతెల్క్, బారితంగ్ కప్డింగ్, తీర్-తీర్దంగ్ వేనింగ్ వాట్వలె మాకున్ సోబ సీంతంగ్ ఇన్వ.</verse>
				<verse number="10"></verse>
				<verse number="11">వెయ్లొక్ దబ్ మంజెర్ బర్పుర్ మాన్దె సమ్దొ కరియన.</verse>
				<verse number="12">వెయ్లొక్ బోద వెహ్లెనె ఆయి, మాయ్నన్ పొరొ అదికార్ తాకుస్లెనె ఆయి, నన వొపొన్. వెయ్లొక్ సిరిప్ దబ్ కేంజన.</verse>
				<verse number="13">బారితెకె బగవంతల్ మొదొల్ ఆదమున్ అని పెజెయ్ హవన్ గడి కీతొర్.</verse>
				<verse number="14">అదె ఆయ్వ మొదొల్ పసె మాయ్వల్ ఆదమ్ ఆయొర్. బతి అద్ వెయ్లొ పసె మాసి పాప్నగ అర్త.</verse>
				<verse number="15">తెర్ బతి వెయ్లొ బరొసతె, పెర్మతె, పవిత్ర మంజెర్ మన్దున్ ఆపుస పర్తెకె, బాలెంతతున్ హిందల్ అద్ బచె మాంత.</verse>
			</chapter>
			<chapter number="3">
				<verse number="1">చర్చితురొర్ పెదొల్త కామ్ బెయ్ విలువత ఆంద్. అదెన్ సాటి బోరె ఆయి అద్ కామ్ కీక ఇత్తెకె, అద్ గొస్టి చొకొట్నయ్ ఆంద్. ఇద్ గొస్టి బరొస కీనల్ మంత.</verse>
				<verse number="2">పెదొల్ ఆయ్వల్ బదె తప్న డాగ్ సెల్వక్‌నె మందన. వోన్ ఉందియ్ బాయ్కొ మందన. వోర్ చొకొట్న బుది వాలె ఆసి మందన. వోర్ మన్ద ఆసతున్ ఆపుస పరన. సమ్దిర్ మాన్ సీనల్ వోర్ మందన. వోర్ వాతొర్-సొత్తొన చొకొట్-వాయుట్ పూసి కియ్వల్ ఆసి మందన. వోర్ బోద కరుస్నల్ గిర్ మందన.</verse>
				<verse number="3">వోర్ పెదొల్ ఆయ్వల్ కల్-పిదెడల్ ఆయ్వ. సిర్డల్ మన్వ, బతి సాదు గున్తె మందన. జగ్డ-పోయ్టల్ ఆయ్వ. లబడ్-లప్డతె కొతంగ్ కమయ్ కియ్వ.</verse>
				<verse number="4">తనకున్ మాని కీనల్ మరి-మియడున్ జరబ్నె ఇర్సెర్, రోతున్ చొకొట్ తాకుస్వల్ ఆయన.</verse>
				<verse number="5">బోరె ఆయి తన్వ కుటుంబతున్ తాకుస పరొర్ వోర్, బగవంతన చర్చితుర్‌కున్ బహన్ తాకుస పరనుర్?</verse>
				<verse number="6">వోర్ పూన-పూని బరొస వాలె ఆసి మన్వ. బారితెకె వోన్ రొపొ గర్వ-గమండి వాయర్తె, సయ్తన్‌దున్ దాత్ సిక్స బోగె మాయ లాగర్.</verse>
				<verse number="7">అచొరె ఆయ్వ వోర్ బదె తప్ కీసి, సయ్తన్‌ద కెయ్దె అర్వక్‌నె, దుస్రుర్ సమ్దిర్‌గటల్ చొకొట్ మాన్ యేచ్చెర్ మందన.</verse>
				<verse number="8">అహ్నె చర్చితుర్‌గ మదత్ కియ్వలిర్ గిర్ మాని కీనల్ మందన. రండ్ తీర్క్ వడ్క్‌వ. కల్-పిదెడలిర్ ఆయ్వ. మోసెమ్ కీసి, కొతంగ్ కమయ్ కియ్వలిర్ ఆయ్వ.</verse>
				<verse number="9">వూర్ సుదుడ్-పాన్ వాలె మన్-దిల్తె మంజి, బగవంతల్ బహ్రి వెహ్చి తొహ్తంగ్ సతె గొస్టిన్ పొరొ గట్ బరొస ఇర్సి తాకన.</verse>
				<verse number="10">అవ్ సమ్దొ గున్క్‌న పరిక్సతగ బే-కసుర్ వాలిర్ ఆతెకెన్, చర్చితుర్‌గ మదత్ కియ్వలిర్ ఇంజెర్ వూర్కున్ నేమి కియ వచొ.</verse>
				<verse number="11">అహ్నె వూరంగ్ వెయ్లొక్ గిర్ దుస్రుర్ మాని కీనల్ మందన. అవ్ వెయ్లొక్ బోనె రాంగ్వక్ మందన. చొకొట్న బుదితె మంజి, సమ్దొ కామ్క్ బరొసతె కియన.</verse>
				<verse number="12">వూర్ మదత్ కియ్వలిర్‌కున్ ఉందియ్ బాయ్కొ మందన. వూర్ తమ్వ మరి-మియడున్ అని కుటుంబతున్ చొకొట్ తాకుస పరన.</verse>
				<verse number="13">అహన్ వూర్ చొకొట్న పొరొల్ కమయ్ కీసి, యేసు కిరిస్తున బరొసతగ గటి-దీర్య వాలిర్ ఆంతెర్.</verse>
				<verse number="14">నన వెయ్నె నిహ్గ వాయన ఇంజెర్ ఆసతె మంతొన్. ఉంది మోక నన వాయ్వల్ కోరుమ్ ఆతెకె, బగవంతన చర్చితుర్ బహన్ తాకన ఇన్వలిక్ గొస్టిన్ నిమె కరి కియన ఇంజెర్ ఇద్ చిటితగ లిహి కీసెర్ మంతొన్. బహన్తె రోతున్ బునది అని దారుమ్క్ ఆదర్ ఆసి నిలంతంగొ, అహ్నె జీవతె మన్వల్ బగవంతన చర్చితుర్ సతెమున్ ఆదర్ ఆసి నిలంతెర్.</verse>
				<verse number="15"></verse>
				<verse number="16">బహ్రి వెహ్చి తొహ్త ఆత్మత బావ్-బక్తిత సత్ కరలెన్ బెయ్ డగుర్ ఆంద్: కిరిస్తు మాయ్నన రూప్ యేత్తొర్. వోర్ నియత్నొర్ ఇంజెర్ పవిత్ర ఆత్మ నిరుపన్ కీత. బగవంతనుర్ దూతలిర్ వోన్ సూడ్తెర్. బచి కియ్వల్ ఆందుర్ ఇంజెర్ వోన్ బారెతె పర్జత్ నడ్డుమ్ పచర్ ఆత. తె దునియతుర్ వోన్ పొరొ బరొస ఇర్తెర్. బగవంతల్ వోన్ మయ్మతె స్వర్గ్‌నగ వోతొర్.</verse>
			</chapter>
			<chapter number="4">
				<verse number="1">తెర్ బతి ఆక్రితంగ్ దివొస్కునె కహితుర్ బరొసతున్ సుటి కీంతెర్ అని పసి కియ్వలిక్ బూత్క్‌నంగ్ కేంచి, అవెనంగ్ బోదన్ పియ్సి తాకంతెర్ ఇంజెర్ పవిత్ర ఆత్మ తాత్కర్ వెహంత.</verse>
				<verse number="2">వూర్ ఆతుర్ కపట్నె లబడ్ వడ్కంతెర్. వూరంగ్ మన్-దిల్క్ సాతపినయ్ మంతంగ్.</verse>
				<verse number="3">వూర్ లబడ్ బోద కియ్వలిర్, మర్మింగ్ ఆయ్వల్ తప్ ఆంద్ ఇంతెర్. అని కహి తీర్క్‌న కానె గిర్ తిన్వ ఇంజెర్ బోద కీంతెర్. బతి బగవంతల్ అవ్ సమ్ది కానెతంగ్ చీజ్కున్ తిందన్ సాటినె నివ్డి కీతొర్. సతున్ కరి కీతుర్ బక్తలిర్, బగవంతన్ దనెవాద్ వెహ్చి, అద్ కానెతున్ తిందన.</verse>
				<verse number="4">బగవంతల్ గడి కీత హరియేక్ చీజ్ చొకొట్నయ్ ఆంద్. అదెన్ సాటి బదె గిర్ చీజున్ వటియ్ ఇన్వక్‌నె బగవంతనె దనెవాద్ వెహ్చి తిందన.</verse>
				<verse number="5">బారితెకె బగవంతన వచన్ అని మీవ పార్తన అవ్ చీజ్కున్ తిన్లె సుదుడ్ కీంతంగ్.</verse>
				<verse number="6">నిమె ఇవ్ గొస్టింగ్ బక్తలిర్‌కున్ పోడి కీసి వెహ్తెకె, యేసు కిరిస్తునొర్ చొకొట్నొర్ సేవ్కని ఆంతి. బరొస ఇర్తంగ్ గొస్టింగ్ కేంజ్వడున్ హిందల్ అని చొకొట్నంగ్ బోదన్ పియ్సి తాక్వడున్ హిందల్ నిమె బావ్-బక్తితగ బడె మాతి ఇంజెర్ వూర్కున్ తొహంతి.</verse>
				<verse number="7">ఆగమ్ గొస్టినల్ అని బని కీతంగ్ కతనల్ లక్ మన్. బావ్-బక్తితె మన్లె కోసిద్ కీమ్.</verse>
				<verse number="8">ఇద్ గొస్టి బరొస ఇర్నల్ అని వొప్నల్ మంత: మేందొడున్ సాటి కియ్వల్ సిక్సన్‌తె జరసి పాయ్ద మంత. బతి బగవంతన బావ్-బక్తి కీతెకె, ఇంకెడ అని బవిసత్నె పిస్వడున్ రొపొ గిర్ చొకొటె జర్గంత ఇన్వల్ వాగ్దన్ మంత. అద్ వాగ్దన్ సమ్ది తీర్క్‌నె పాయ్ద సీంత.</verse>
				<verse number="9"></verse>
				<verse number="10">దునియతెర్ లోకుర్కున్ బచి కియ్వన్, ముకెతె తన్వ పొరొ బరొస ఇర్తుర్‌కున్ బచి కియ్వల్ జీవతె మన్వల్ బగవంతనగ ఆస ఇర్తట్. అదెన్ సాటినె కాయ-కస్టమ్ కీసెర్ మంతట్.</verse>
				<verse number="11">ఇవ్ గొస్టిన్ బారెతె హుకుమ్ సీసి, వూర్కున్ కరుస.</verse>
				<verse number="12">నిమె డియొని ఆత కాడ్కి, నీకున్ బోరె చుడుర్-పాన్దె సూడ సియ్మ. బతి నీవ వడ్క్‌వడగ, తాక్వడగ, పెర్మ తొహ్వడగ, బరొసతగ అని పవిత్ర మన్వడగ దుస్రుర్ బక్తలిర్ నీవ నమున యేత్నల్ మన్.</verse>
				<verse number="13">నన వానల్ వేరి బగవంతనంగ్ గొస్టింగ్ బక్తలిర్ మునె వాచి కీసి, కేంజుసెర్, వూర బరొసతున్ బడి కీసెర్, బోద వెహ్చెర్ మన్.</verse>
				<verse number="14">చర్చితుర్ పెదొల్క్ నీ పొరొ కెయ్క్ ఇర్సి పార్తన కీనెకె, బవిసత్నె జర్గంత ఇంజెర్ వెహ్త వరమ్ నీకున్ పుడ్త. అద్ వరమున్ వాడకమ్ కీమ్.</verse>
				<verse number="15">నన వెహ్తంగ్ గొస్టింగ్ పియ్సి, బర్పుర్ దిల్తె తాక. అస్కె నిమె బావ్-బక్తితగ బడె మాయ్వల్ దుస్రుర్ కరి కీంతెర్.</verse>
				<verse number="16">నీవ పిస్వడున్ బారెతె అని నిమె వెహ్వల్ బోదతున్ బారెతె దిహన్తె మన్. ఇహిన్ పిసెర్ మంద్కితె, నీవ నిమె బచి కీంతి అని నీ బోద కేంజ్తుర్ వూర్కున్ గిర్ బచి కీంతి.</verse>
			</chapter>
			<chapter number="5">
				<verse number="1">వెడిల్తున్ రాంగి సియ్మ, బతి నీ బాబొన్ దాత్ సమ్జె మాసి చొకొట్ తాకన ఇంజెర్ కోర. డియుర్కున్ నీ తముకున్ దాత్ సమ్జె మాయన.</verse>
				<verse number="2">మాతరిన్ నీవ అవన్ దాత్ సమ్జె మామ్. బర్పుర్ పవిత్ర దిల్తె, డియ పేకిన్ నీవంగ్ సేలడ్-తకకున్ దాత్ సమ్జె మామ్.</verse>
				<verse number="3">కరలెన్ బోరె దిక్ సెలెంగ్ అవ్ రాండె వెయ్లొకున్ మాన్ సీసి డగుర్-పాన్ సీమ్.</verse>
				<verse number="4">బతి రాండె వెయ్లొన్ మరి-మియడ్ ఆయి, తంగ్మరి-తంగ్మియక్ ఆయి మత్తెకె, వూర్ ముకె తమ్వ రోతుర్కున్ పోసి కియ్వల్ కరియన. అహన్ కీతెకె, తమ్వుర్ బెయె-బాబన్ అని ఆజి-తాదుర్కున్ చొకొట్ సూడ్తప్ ఆంత. ఇహిన్ కియ్వల్ బగవంతన్ ఆనంద్ సీంత.</verse>
				<verse number="5">కరల్ దిక్ సెలె అద్ రాండె వెయ్లొ మత్తెకె, అద్ వొరొయె మంజి, తన్వ ఆస బగవంతన్ పొరొ ఇర్సి, బగవంతన మదతున్ సాటి, నర్క-పియల్ పార్తనంగ్ అని వినంతింగ్ కీసెర్ మందంత.</verse>
				<verse number="6">బతి సుక్-బోగ్ యేచ్చెర్ పిస్వల్ రాండె వెయ్లొ జీవతె మంజి గిర్ సాత లెకతెన్ వాంత.</verse>
				<verse number="7">బక్తలిర్‌కున్ బోరె తప్నగ సాప్డి కియ్వక్‌నె మన్లె, ఇవ్ గొస్టిన్ సమ్దిర్‌కున్ హుకుమ్ సీమ్.</verse>
				<verse number="8">బోరె ఆయి తన్వుర్ తోడొ పుట్తుర్‌గటల్ ముకెతె, తన్వ రోతుర్కున్ పోసి కియ్వెకె దానుర్తె, వోర్ బరొసతల్ బహ్కె మాసి, బరొస కియొర్ వోన్గటల్ తెర్, బేకర్ ఆంతొర్.</verse>
				<verse number="9">వొరొనె తుంగ్సి, వోర్ మార్త పెజె అద్ రాండె వెయ్లొ సాట్ (60) సాల్క్‌న వహి వీడ్సి మందన. అచొరె ఆయ్వ, అద్ వెయ్లొ చొకొట్నంగ్ కామ్క్ కీంత ఇన్వల్ పొరొల్ కమయ్ కియన. మరి-మియడున్ జరబ్నె ఇర్వల్, వెర్తలిర్‌కున్ యేర్-పాని కియ్వల్, బక్తలిరంగ్ కాల్క్ నొర్వల్, తక్‌లిబ్‌నె మన్వలిర్‌కున్ మదత్ కియ్వలిక్ ఈతంగ్ సమ్దొ గున్క్, అద్ రాండె వెయ్లొనగ మందన. అస్కెనె తాన పొరొల్ రాండె వెయ్లొక్‌న దప్తర్‌తగ లిహి కియ వచొ.</verse>
				<verse number="10"></verse>
				<verse number="11">బతి జవనితె మన్వలిక్ రాండె వెయ్లొక్‌నంగ్ పొరొల్క్, అద్ దప్తర్‌తగ లిహి కియ్వ. బారితెకె తమ్వంగ్ మేందొడంగ్ ఆసంగ్ కిరిస్తున బక్తితున్ తెర్ అదిక్ ఆసి, పాట్క్ ఆయ్లె సూడంతంగ్.</verse>
				<verse number="12">ఇహిన్ అవ్ తమ యేత్త మొదొడ వొట్నల్ బహ్కె మాసి, సిక్సతున్ తమ్వ పొరొ తరంతంగ్.</verse>
				<verse number="13">అచొరె ఆయ్వ అవ్ రాండె వెయ్లొక్ గహ్లలిక్ ఆసి, రొహ్క్ రొహ్క్ తిరిసెర్ చహ్డింగ్ వెహ్చెర్, దుస్రుర జోలిత్ సొంజి, బవ్ గొస్టింగ్‌తె వడ్క్‌వయొ అవ్ గొస్టింగ్ వడ్క్‌సెర్ మందంతంగ్.</verse>
				<verse number="14">అదెన్ సాటి జవనితె మన్వలిక్ రాండె వెయ్లొక్ పాట్ ఆసి, మరి-మియడున్ జల్మ సియన అని రోత జిన్గనితున్ సూడన ఇంజెర్ కోర్సెర్ మంతొన్. అస్కెనె పగ-దారల్ అవెనగ బతయ్ తప్ సాప్డి కియ్వక్ మందంతొర్.</verse>
				<verse number="15">ఇవెనగటల్ కహి జనిక్ ఇదెన్ మొదొలె సత్నల్ బహ్కె మాసి, సయ్తన్‌త సరి తాక్వల్ మొదొల్ కీతంగ్.</verse>
				<verse number="16">బదె బక్తి వాలె వెయ్లొన కుటుంబతగ రాండె వెయ్లొక్ మత్తెకె, అవెకున్ తమయ్ మదత్ కియన. అస్కె చర్చితుర్ అవెకున్ మదత్ కియ్వడున్ బద్లి, కరల్ పోసటి రాండె వెయ్లొకున్ మదత్ కియ పరంతెర్.</verse>
				<verse number="17">చర్చితుర్‌కున్ తాకుస్వలిర్ పెదొల్క్‌నగటల్ ముకెతె, బోద అని చొకొట్నంగ్ గొస్టింగ్ వెహ్వలిర్‌కున్ సమ్దిర్‌గటల్ అదిక్ మాన్ కీసి, బెయ్ చొకొట్ సూడన.</verse>
				<verse number="18">బారితెకె దర్మ-గ్రంత్‌నగ, కామ్ కియ్వలిర్ బారెతె, “బూయ్తన్ బూతి పుటన” అని, కామ్ కియ్వలిక్ జన్వర్‌కున్ బారెతె, “కడతగ పాతి పుహ్వల్ కోందతున్ ముస్కె దొస్వ” ఇంజెర్ గిర్ లిహి కీసి మంత.</verse>
				<verse number="19">ఇవిర్ సెలెకె మువిర్ గవదార్క్ మత్తెకె తప, చర్చితుర్‌కున్ తాకుస్వలిర్ పెదొల్క్‌నగటల్ వొరొన్ పొరొ వాట్త గల్తితున్ వొప్వ.</verse>
				<verse number="20">పాప్ కీతుర్కున్ చర్చితుర్ మునె ఉజగిరి దమ్కి సీమ్. అహన్ సియ్వల్ సూడ్సి, మెయ్తుర్ గిర్ పాప్ కియ్వక్‌నె వెరిసి పిసంతెర్.</verse>
				<verse number="21">నన బగవంతన్ మునె, యేసు కిరిస్తున్ మునె, నేమి కీతుర్ దూతలిర్ మునె గిర్ వెహ్వల్ బతల్ ఇత్తెకె; బోరె వొరొన బాజున్ ఆయ్మ అని బోనె బేద్-బావ్తె సూడ్మ. ఇవ్ వెహ్తంగ్ హుకుమ్కున్ పియ్సి తాక.</verse>
				<verse number="22">పర్బున సేవతున్ సాటి నేమి కియ్లె, లహ్కి వర్సి బోన్ పొరొన్ కెయ్ ఇర్సి పార్తన కియ్మ. ఉంది మోక వోర్ పాప్ కీనుర్తె, అద్ పాప్నగ నిమె ఈస యేత్తొని ఆంతి. బస్కెట్ నీవ నిమె పవిత్ర మన్.</verse>
				<verse number="23">నీకున్ నడ్డుమ్ నడ్డుమ్ వాయ్వల్ పెటి నొపితున్ అని దుస్రొక్ బేమరిన్ సాటి, వటి యేరె ఉన్వక్‌నె, జరసి ఆంగుర్ రస గిర్ ఉన్.</verse>
				<verse number="24">కహి లోకుర్ తస్వ‌తున్ మునె గిర్ బెయ్ సప్నె పాప్నగ కోండె మాంతెర్. బతి దుస్రురంగ్ పాప్క్ దిస్లె కోరుమ్ లాగంత.</verse>
				<verse number="25">అహ్నె చొకొట్నంగ్ కామ్క్ వెయ్నె తాత్కర్ దిసంతంగ్. ఉండె కహి చొకొట్నంగ్ కామ్క్ దిస్లె కోరుమ్ లాగంత.</verse>
			</chapter>
			<chapter number="6">
				<verse number="1">బగవంతన పొరొడున్ అని బోదతున్ కరబ్ పొరొల్ వాయ్వక్ మందన ఇత్తెకె, తమ్వుర్ మాల్కలిర్‌కున్, దాసి-పాన్దగ మన్వలిర్ చొకొట్ మాన్-మర్యద సియన.</verse>
				<verse number="2">తమ్వుర్ మాల్కలిర్ బక్తలిర్ మత్తెకె, వూర్కున్ చుడుర్-పాన్దె సూడ్వ. సేవత పాయ్ద యేత్వలిర్ మీ దాత్ లాడ్నుర్ బక్తలిర్ ఆత కాడ్కి, ఉండె ఇచుర్ అదిక్ సేవ కియన ఇంజెర్ వూర్కున్ వెహ్చి, గటి-దీర్య సీమ్.</verse>
				<verse number="3">బావ్-బక్తితె పిస్లె, యేసు కిరిస్తు పర్బు వెహ్తంగ్ సతె బోదన్ ఉల్ట బోరె వెహనుర్తె,</verse>
				<verse number="4">వోర్ గర్వ-గమండి వాలె ఆందుర్ అని వోన్ బతయ్ కరె మాయొ. ఆతొనగ గొస్టిన్ బారెతె జగ్డంగ్, పాయ్ద సెలెంగ్ అవ్ చర్చంగ్ కియన ఇన్వల్ కరబ్ ఆస మందంత. ఇదెన్ హిందల్ కపట్, జగ్డంగ్, రాంగ్వల్, ఆగవ్ అనుమాన్క్ వాంతంగ్.</verse>
				<verse number="5">ఈతుర్ నడ్డుమ్ జగ్డంగ్-లొలింగ్ ఆసెరెన్ మందంతంగ్. అచొరె ఆయ్వ సతున్ కరి కియ్వక్‌నె, బగవంతన బక్తితున్ దన్-దవ్లత్ కమయ్ కియ్వల్ ఉంది ఆయ్తర్ ఇంజెర్ సమ్జె మాంతెర్.</verse>
				<verse number="6">బతి మత్త అదెనెన్ ఆనంద్నె మన్వల్ బక్తియె డగుర్ దన్-దవ్లత్ ఆంద్.</verse>
				<verse number="7">బారితెకె ఇద్ కలితగ మరట్ వానెకె బతయ్ తర్మకి. ఇద్ కలితల్ సొనెకె బతయ్ వోయ్వట్.</verse>
				<verse number="8">అదెన్ సాటి మాకున్ పంచ-పాంగుడ్ అని తిన్వల్ కానె మత్తెకె, అవెనెన్ మరట్ ఆనంద్నె మంద్కట్.</verse>
				<verse number="9">బతి దనెవంతలిర్ ఆకొమ్ ఇన్వలిర్, తమ్వంగ్ దుక్సంగ్ సియ్వలిక్ ఆసన్ హిందల్, కరబ్ కామ్క్‌నగ అర్సి, కోండె మాంతెర్. అవ్ ఆతంగ్ కామ్క్ వూర్కున్ పూరొ నాసెడమ్ కీంతంగ్.</verse>
				<verse number="10">బారితెకె కొతన లాలుస్ సమ్దొ కరబున్ ఆదర్ ఆసి నిలంత. కహి జన్క్ అద్ లాలుస్నె, కిరిస్తున్ పొరొ మన్వల్ బరొసతల్ బహ్కె మాతెర్. ఇదెన్ హిందల్ వూర్ దుక్సనగ కోండె మాతెర్.</verse>
				<verse number="11">బతి నిమె బగవంతనొర్ బక్తని ఆంది. ఇవ్ సమ్దొ ఆసన్ సుటి కీమ్. బావ్-బక్తితె, బరొసతె, పెర్మతె, వోర్చ్‌వల్ గున్తె, సాదు-పాన్దె అని నియత్నె పిస్లె కోసిద్ కీమ్.</verse>
				<verse number="12">నీవ బరొసతున్ బచి కియ్లె, చొకొట్ లడెయ్ కీమ్. బస్కెట్ పిస్వల్ జీవతున్ గట్ పియ్య. తాన్ సాటినె బగవంతల్ నీకున్ కేయ్తొర్. ఇద్ డగుర్ సతున్ వెలెటిర్ గవదార్కున్ మునె వొప్తి.</verse>
				<verse number="13">సమ్దితున్ జీవదాన్ సియ్వల్ బగవంతన నదుడున్ మునె, అని పొంతి పిలాతున్ మునె, దర్యమ్‌నె గవ సీతొర్ వోర్ యేసు కిరిస్తు పర్బున నదుడున్ మునె, నీకున్ ఇద్ హుకుమ్ సీసెర్ మంతొన్. బతల్ ఇత్తెకె, మా పర్బు యేసు కిరిస్తు ఉందుంది జోక పావె మానల్ వేరి, నిహ్గ బదె తప్న డాగ్ సెల్వక్‌నె పిస.</verse>
				<verse number="14"></verse>
				<verse number="15">రాజ్ తాకుస్వల్ డగుర్-పాన్ వాలె, పర్బురొర్ పర్బు అని రాజలిరొర్ రాజల్ వోర్ బగవంతలె ఆందుర్. వోరె బరొబర్ వకత్నె స్వర్గ్‌నల్ కిరిస్తున్ మల్సి సారి కీంతొర్.</verse>
				<verse number="16">మరట్ కరుమ్ సొంద పర్వట్ ఆతల్ వేడ్చితగ మన్వల్ అని బస్కెట్ జీవతె మన్వల్ వోరె ఆందుర్. బగవంతన్ ఇంకె వేరి బోరె సూడ్మకి అని ఉండె బోరె గిర్ సూడ పరుర్. సక్తివంతల్ బగవంతనె పిడినంగ్-పిడింగ్ డగుర్-పాన్ వాయి. ఆమెన్!</verse>
				<verse number="17">ఇద్ దునియతగ దనెవంతలిర్ గర్వతె, మూరె మాసి సొన్వల్ దన్-దవ్లతున్ పొరొ బరొస ఇర్వ. ఇదెన్ బద్లి బగవంతన్ పొరొ బరొస ఇరన. వోరె మావ సుకమున్ సాటి, పహ్జె మత్త సమ్దొ దయ కీంతొర్ ఇంజెర్ ఇవ్ సమ్దొన్ బారెతె వూర్కున్ హుకుమ్ సీమ్.</verse>
				<verse number="18">ఇదె ఆయ్వ చొకొట్నంగ్ ఉండె వెలె కామ్క్ కీసెర్, జురత్ మన్వలిక్ సమ్దొ గిర్ దుస్రుర్‌కున్ దయతె తూసెర్ మంట్ ఇంజెర్ వూర్కున్ హుకుమ్ సీమ్. ఇద్ తరికతె వూర్ బావ్-బక్తి ఇన్వల్ దన్-దవ్లతున్ కమయ్ కీతెకె, బవిసతున్ సాటి అద్ చొకొట్న బునది దొహంత. అదెన్ హిందల్ కరల్ పిస్వడ అనుబవ్ యేతంతెర్.</verse>
				<verse number="19"></verse>
				<verse number="20">యే తిమొతి! నీకున్ హవ్లి కీత సతున్ చొకొట్ నెరుస. బావ్-బక్తి సెలుర్ వూర్ కియ్వలిక్ కరెబలిక్ చర్చనల్ అని గియన్ ఇంజెర్ వెహ్వలిక్ లబడ్ గొస్టినల్ హబ్రి మన్.</verse>
				<verse number="21">కహి జన్క్ అవ్ గొస్టింగ్ కేంచి, బరొసతల్ బహ్కె మాతెర్. బగవంతన పెర్మత-దయ మీ సమ్దిర్ పొరొ మని.</verse>
			</chapter>
		</book>
		<book number="55">
			<chapter number="1">
				<verse number="1">ఇద్ చిటి పవ్లునగటల్ వాత ఆంద్. మా బాబొ బగవంతన ఇచతున్ హిందల్, యేసు కిరిస్తునొర్ అపొస్‌తుల్‌త ఆందున్. యేసున్ పొరొ బరొస ఇర్తుర్‌కున్ బస్కెట్ పిస్వల్ జీవ పుటంత ఇంజెర్ బగవంతల్ వాగ్దన్ సీతొర్. ఇదెన్ బారెతె దుస్రుర్‌కున్ వెహ్లె, బగవంతల్ నాకున్ సారి కీతొర్.</verse>
				<verse number="2">తిమొతి! నన మియ్తొర్ లాడ్నొర్ మరిన్ దాత్ మన్వల్ నీకున్ ఇద్ చిటి లిహి కీసెర్ మంతొన్. బాబొ బగవంతల్ అని మా యేసు కిరిస్తు పర్బు, నీ పొరొ కివుల్ తొహ్చి, నీకున్ పెర్మత-దయ అని సాంతి సియిర్!</verse>
				<verse number="3">నా తొత్తుర్ దాత్ బగవంతన్ సుదుడ్-పాన్ వాలె మన్-దిల్తె సేవ కీసెర్, నావ పార్తనతగ నీకున్ నర్క-పియల్ హేతు కీసెర్ మంతొన్. అని నీ సాటి బగవంతన్ దనెవాద్ వెహ్చెర్ మంతొన్.</verse>
				<verse number="4">మరట్ పాకె మానెకె నిమ్ తుహ్త కాడెర్ హేతు కీసి, నీకున్ బస్కె సూడ్క ఇనల్ ఆసెర్ మంత. నీకున్ సూడ్క అస్కె నావ దిల్ ఆనంద్నె నిందర్.</verse>
				<verse number="5">నీవ కపట్ సెలె అద్ బరొస నాకున్ హేతు మంత. ఆతల్ బరొస మీ కాకొ లోయిస్నగ అని నీవ బెయె యునిస్నగ గిర్ మత్త. అదె నిహ్గ గిర్ మంత ఇంజెర్ నమ్సెర్ మంతొన్.</verse>
				<verse number="6">ఇద్ కారన్తున్ హిందల్, బగవంతన వరమున్ ఉండె వెలె వాడకమ్ కియన ఇంజెర్ నీకున్ హేతు కియుసెర్ మంతొన్. అద్ వరమ్ నావంగ్ కెయ్క్ నీ పొరొ ఇర్తొన్ అస్కె, నీకున్ పుట్త.</verse>
				<verse number="7">బారితెకె బగవంతల్ మాకున్ సీతొర్ అద్ ఆత్మ, వెరె-కొండల్ ఆయొ. బతి అద్ ఆత్మ, సక్తి సియ్వల్, లాడ్ కియ్వల్ అని మన్ద ఆసన్ ఆపుస్వల్ ఆంద్.</verse>
				<verse number="8">అదెన్ సాటి మా పర్బున్ బారెతెన్ ఆయి, వోర్ పర్బున్ సాటి జేల్దె అర్సి మన్వల్ నా బారెతెన్ ఆయి, దుస్రుర్‌కున్ గవ వెహ్లె లజె మాయ్మ. ఇదెన్ బద్లి చొకొట్న కబుడున్ సాటి తక్‌లిబ్క్ యేత్లె, బగవంతల్ సియ్వల్ సక్తితె, నా బరొబర్ తయర్ ఆమ్.</verse>
				<verse number="9">బగవంతల్ మాకున్ బచి కీసి, సుదుడ్-పాన్దె పిస్లె నేమి కీతొర్. ఇద్ కార్య మరట్ కీతంగ్ కామ్కున్ హిందల్ జర్గ్‌మకి. బతి సిరిప్ వోన పిలన్తె అని పెర్మత-దయతెన్ జర్గ్‌త. ఇద్ పెర్మత-దయతున్, బగవంతల్ కలి గడె మాయన్ మునెనె, యేసు కిరిస్తున్ హిందల్, మాకున్ సీతొర్.</verse>
				<verse number="10">బతి ఇదెన్ బారెతె బచి కియ్వల్ యేసు కిరిస్తు పావె మాతతున్ హిందల్, మాకున్ ఇంకె కరె మాత. వోర్ యేసు, మరన్త సక్తితున్ మెయ్సి, చొకొట్న కబుడ వేడ్చితున్ హిందల్, బస్కెట్ పిస్వల్ జీవతున్ బహ్రి అరుస్తొర్.</verse>
				<verse number="11">ఇద్ చొకొట్న కబుడున్ పచర్ కియ్లె అని దుస్రుర్‌కున్ బోద వెహ్లె, బగవంతల్ నాకున్ అపొస్‌తుల్తున్ దాత్ నేమి కీసి, సారి కీతొర్.</verse>
				<verse number="12">ఇద్ కారన్తున్ సాటినె నన జేల్దగ తక్‌లిబ్క్ బోగె మాసెర్ మంతొన్. తెర్ బతి నన లజె మాయొన్. బారితెకె నన బోన్గతె బరొస ఇర్తొనొ, వోర్ నాకున్ టావయె. నన వోన కెయ్దె హవ్లి కీత అదెన్, ఆక్రిత దివొస్ వేరి బచి కీంతొర్ ఇంజెర్ నాకున్ బర్పుర్ బరొస మంత.</verse>
				<verse number="13">యేసు కిరిస్తున్ హిందల్ మహ్గ మన్వల్ బరొస అని లాడ్దె, నన వెహ్తంగ్ సతె బోదన నమున యేచ్చి తాక.</verse>
				<verse number="14">మహ్గ మన్వల్ పవిత్ర ఆత్మత సక్తితె, నీకున్ బగవంతల్ సీత చొకొట్న గొస్టితున్ బచి కీమ్.</verse>
				<verse number="15">ఆసియ యేరియతుర్ సమ్దిరె నాకున్ సుటి కీసి సొత్తెర్ ఇన్వల్, నీకున్ టావయ్. వూర్గటల్ పుగెలస్ అని హెర్మొగెనెస్ ఇన్వలిర్ గిర్ మంతెర్.</verse>
				<verse number="16">నా కెయ్కున్ బేడింగ్ అర్తంగ్ ఇంజెర్ లజె మాయ్వక్‌నె వొనేసిపొరస్ ఇన్వల్, వెలె జోకంగ్ నాకున్ బేటె మాసి, ఆనంద్ సీతొర్. వోన్ అని వోన కుటుంబతున్ యేసు పర్బు దయ తొహిర్.</verse>
				<verse number="17">వోర్ రోమ్ నగుడె వాసి, నన దిస్నల్ వేరి నా సాటి మహ్క్‌తొర్.</verse>
				<verse number="18">నన ఎపెస్ నగుడె మనెకె, వోర్ నాకున్ వెలె తీర్క్‌నె మదత్ కీతొర్ ఇన్వల్, నీకున్ టావయె. ఆక్రిత దివొసున్ నేటి, వోన్ పొరొ పర్బు దయ తొహన ఇంజెర్ కోరంతొన్.</verse>
			</chapter>
			<chapter number="2">
				<verse number="1">నా మరిన్ దాత్ మన్వల్ తిమొతి! యేసు కిరిస్తునగ మన్వల్ పెర్మత-దయతున్ హిందల్ సక్తివంతని ఆమ్.</verse>
				<verse number="2">నన వెలెటిర్ గవదార్కున్ మునె కరుస్తంగ్ బోదంగ్ కేంజ్తి. ఇవ్ గొస్టిన్ దుస్రుర్‌కున్ గిర్ బోద కరుస పర్వలిర్ నమ్మకమ్ వాలె బక్తలిర్‌కున్ హవ్లి కీమ్.</verse>
				<verse number="3">యేసు కిరిస్తునొర్ చొకొట్నొర్ సిపాయిన్ దాత్ నా బరొబర్ తక్‌లిబ్ బోగె మామ్.</verse>
				<verse number="4">సిపాయి నవ్కరి కీనెకె, అద్ నవ్కరి తనకున్ సియుస్తొన్ ఆనంద్ సియన ఇంజెర్ దునియతుర్ మోడి పిస్వల్ బేపరితగ కొజి వాట్వక్‌నె మందంతొర్.</verse>
				<verse number="5">అదె తీర్దె కర్స్‌వడగ జేటి ఆయ్వల్, సిరిప్ అవెనంగ్ నియమ్కున్ పియ్సి కర్స్‌తెకెన్, ఇనమ్ మెయ పరంతొర్.</verse>
				<verse number="6">మెహ్నత్ కియ్వల్ కేతిదారనె, పండ్త పంటత మొదొల్ ఈస యేత్వల్ హక్ మందంత.</verse>
				<verse number="7">నన వెహ్వలిక్ గొస్టిన్ సోంచ్ కీమ్. పర్బు ఇవెకున్ అర్తమ్ కీనల్ గియన్ సీంతొర్.</verse>
				<verse number="8">నన వెహ్వల్ చొకొట్న కబుడున్ పియ్సి, దావిద్న కాన్‌దాన్తగ పుట్సి సాసి-నేండ్తొర్ వోర్ యేసు కిరిస్తున్ హేతు కీమ్.</verse>
				<verse number="9">బారితెకె ఇద్ చొకొట్న కబుడున్ పచర్ కీతతున్ హిందలె, బేడింగ్ అర్సి కలె-కంగ్రన్ దాత్ తక్‌లిబ్క్ బోగె మాసెర్ మంతొన్. బతి బగవంతన చొకొట్న కబుడున్ మాత్రమ్ బేడింగ్ అర్సి సెలెంగ్.</verse>
				<verse number="10">అదెన్ సాటినె, బగవంతల్ నేమి కీతుర్కున్, యేసు కిరిస్తున కెయ్దె బచె మాసి, బస్కెట్ మన్వల్ మయ్మ పుటన ఇంజెర్ ఇవ్ సమ్దిన్ వోర్చెర్ మంతొన్.</verse>
				<verse number="11">ఇద్ బోద బరొస కీనల్ మంత: ఉంది మోక యేసున్ బరొబర్ మావ మరన్ ఆతెకె, వోన్ బరొబరె పిసంతట్.</verse>
				<verse number="12">ఉంది మోక మరట్ సమ్దితున్ వోర్చ్‌తెకె, వోన్ సంగ మీరె మాసి రాజ్ తాకుసంతట్. ఉంది మోక మాకున్ వోర్ యేసు టావ సెలొర్ ఇంద్కట్‌తె, వోర్ గిర్ మాకున్ టావ సెలుర్ ఇంతొర్.</verse>
				<verse number="13">మరట్ నమకమ్నె మన్వెకె గిర్, వోర్ యేసు మాత్రమ్ నమకమ్నెన్ మందంతొర్. బారితెకె తన్వ గున్-గాన్తున్ బతయ్ ఉల్ట కియ పరొర్.</verse>
				<verse number="14">సమ్దిర్‌కున్ ఇంకె వేరి లిహి కీతంగ్ గొస్టిన్ హేతు కియుసెర్ మన్. సిరిప్ కేంజ్వలిర్‌కున్ కరబ్ కియ్లెకె తప, బతతునె కామ్ సియొంగ్ అవ్ గొస్టిన్ బారెతంగ్ జగ్డంగ్ కియ్వక్‌నె మంట్ ఇంజెర్ బగవంతన నదుడున్ మునె హుకుమ్ సీమ్.</verse>
				<verse number="15">బగవంతల్ వొప్నల్ మన్వల్ సేవ్కన్ దాత్ మన్లె వెలె కోసిద్ కీమ్. బస్కెన్ ఇద్ సేవతున్ బారెతె లజె మాయ్మ అని ఇద్ సత్న బోదతున్ మతతీర్ పోడి కీసి వెహ.</verse>
				<verse number="16">బావ్-బక్తి సెలుర్ వూర్ కియ్వలిక్ కరెబలిక్ చర్చనల్ లక్ మన్. ఆతంగ్ చర్చంగ్ కియ్వలిర్, ఉండె ఇచుర్ కరబ్ ఆసి దాంతెర్.</verse>
				<verse number="17">వీర్ ఈతురంగ్ గొస్టింగ్ రొపొ రొపొ మేయ్వల్ పున్దున్ దాత్ పగ్రె మాంతంగ్. హుమెనయు అని పిలేతు ఈతంగ్ గొస్టింగ్ వడ్క్‌వలిరె ఆందిర్.</verse>
				<verse number="18">వీర్ సతున్ బహ్కె మాతెర్. సాతుర్ వూర్ నేండ్వల్ కామ్ జర్గ్‌సి సొత్త ఇంజెర్ బక్తలిర బరొసతున్ కరబ్ కీసెర్ మంతెర్.</verse>
				<verse number="19">బతి బగవంతనంగ్ సతె గొస్టింగ్ గట్ బునదిత్ దాత్ మంతంగ్. తాన్ బోరె హాలి కియ పరుర్. ఇద్ బునదిత్ పొరొ, “తన్వుర్ బూర్ ఆందిర్ ఇన్వల్ పర్బున్ టావ” అని, “పర్బున్ పొరొ బరొస కీతొర్, హర్ వొరొర్ కరబున్ సుటి కియన” ఇంజెర్ లిహి కీసి మంతంగ్.</verse>
				<verse number="20">దనెవంతలిరంగ్ రొహ్క్‌నగ, సోనె-కూరతంగె బాసన్క్ ఆయ్వ, కటెతె అని తోడితె తయర్ కీతంగ్ బాసన్క్ గిర్ మందంతంగ్. ఇవెనగటల్ బారితంగ్ కహి బాసన్క్ బస్కె పుతి మాత్రమె వాడకమ్ కీంతెర్. ఉండె కహితంగ్ సాదరన్ వాలెకున్ హర్ రోజ్ వాడకమ్ కీంతెర్.</verse>
				<verse number="21">కరబ్-పాన్దున్ సుటి కియ్వన్, బగవంతల్ తన్వంగ్ ముకె కామ్క్ కియ్లె వాడకమ్ కియ్వల్ బాసన్తున్ దాత్ వాడకమ్ కీంతొర్. ఆతొర్ మాయ్నల్ పవిత్ర మంజెర్ తన్వొర్ మాల్కన్ సాటి, హరియేక్ చొకొట్నంగ్ కామ్క్ కియ్లె తయర్ మందంతొర్.</verse>
				<verse number="22">జవనితె మనెకె లహ్కి వర్సి కియ్వలిక్ కరబ్ ఆసనల్ లక్ మన్. సుదుడ్-పాన్ద దిల్తె పర్బున్ పార్తన కియ్వలిర్ సంగ మీరె మాసి, బరొసతె, నియత్నె, లాడ్దె అని సాంతితె మన్లె కోసిద్ కీమ్.</verse>
				<verse number="23">కామ్ సియొంగ్ అవ్ గొస్టిన చర్చ కియ్వలిర్‌గటల్ లక్ మన్. ఇవ్ చర్చంగ్ జగ్డంగ్ పుటుసంతంగ్.</verse>
				<verse number="24">అచొరె ఆయ్వ, పర్బునొర్ సేవ్కల్ లొలి కియ్వ. సమ్దిర్ పొరొ దయ తొహన. బోద వెహ్నల్ మందన. వోర్చ్‌వల్ గున్ మందన.</verse>
				<verse number="25">తన్వ బోదతున్ వొపుర్ వూర్కున్ సాదు-పాందె సుద్రి కియ్లె కోసిద్ కియన. ఆతురంగ్ దిల్కున్ మోక బగవంతల్ మార్యుసి, సతున్ కరి కీనల్ కీంతొర్ ఇంజెర్ బగవంతన్ పొరొ ఆస ఇరన.</verse>
				<verse number="26">అస్కె వూర్కున్ బుది వాసి, సయ్తన్‌ద కరబ్న సరితున్ సుటి కీంతెర్. బారితెకె సయ్తన్ తన్వ ఇచతున్ పూరి కియన్ సాటి, వూర్కున్ కోండి కీసి ఇర్తొర్.</verse>
			</chapter>
			<chapter number="3">
				<verse number="1">బతి ఇంకె ఇవ్ ఆక్రితంగ్ దివొస్క్‌నె వెలె కటింతంగ్ కాలమ్క్ వాంతంగ్ ఇంజెర్ కరి కీమ్.</verse>
				<verse number="2">బారితెకె, అవ్ దివొస్క్‌నె పర్జ దుస్రుర్ బారెతె అసలె సోంచ్ కియుర్. దనమున్ పొరొ ఆస కియ్వలిర్, తమ్వ బారెతె పోక్డ వెహ్వలిర్, గర్వతె మన్వలిర్, రెహ్చి వడ్క్‌వలిర్, బెయె-బాబన్ మాని కియుర్ వూర్, దనెవాద్ వెహ్వక్‌నె మన్వలిర్, బే-సుదుడ్ మన్వలిర్,</verse>
				<verse number="3">లాడ్ సెల్వక్‌నె మన్వలిర్, మాపి కియ్వల్ గున్ సెలుర్ వూర్, చహ్డియలిర్, మన్ద ఆసతున్ మెయుర్ వూర్, కేడత జన్వర్‌తున్ దాత్నుర్, చొకొటున్ మానె మాయుర్ వూర్,</verse>
				<verse number="4">పసి కియ్వలిర్, ఆడ్-మూట్ వాలిర్, గర్వతె పోకె మాయ్వలిర్, బగవంతన్ తెర్ అదిక్ సుక్‌-బోగున్ పొరొ ఆస కియ్వలిర్ సమ్ది తీర్క్‌నుర్ మందంతెర్.</verse>
				<verse number="5">వూర్ పొరొ పొరొ బక్తి తొహ్వలిర్ దాత్ మందంతెర్, బతి అద్ బక్తిత సక్తితున్ వొపుర్. వూర్ ఆతుర్గటల్ హబ్రి మన్.</verse>
				<verse number="6">వూర్ ఆతుర్, కరబ్న ఆసతగ కోండె మాసి పాప్నగ పిస్వలిక్ బుది సెలెంగ్ అవ్ వెయ్లొక్‌నంగ్ రొహ్క్‌నగ నేంగ్సి, అవెకున్ గుమి కీసి తమ్వ బాజున్ ఊమంతెర్.</verse>
				<verse number="7">ఇవ్ వెయ్లొక్ బస్కెట్ కరిసెర్ మందంతంగ్ బతి, సతె బతల్ ఇన్వల్ ఇవెన్ అర్తమ్ ఆయొ.</verse>
				<verse number="8">యనెస్ అని యంబెరెస్ ఇన్వలిర్ మోసెన్ మర్ల బడ్తపినయ్ వీర్ పర్జ గిర్ కరబ్ మన్దె, బరొసతల్ బహ్కె మాసి, సతున్ మర్ల-బడంతెర్.</verse>
				<verse number="9">బతి వీర్ మునె సొంద పరుర్. బారితెకె మోసెన్ మర్ల బడ్తుర్ వూర్ దాతె, వీర్ గిర్ తెలివి సెలుర్ వూర్ ఇంజెర్ హర్ వొరొన్ కరె మాంత.</verse>
				<verse number="10">బతి నావ బోద, నావ తాక్వల్, నావ ఉదెస్, నావ బరొస, బస్కెట్ సాంత్నె మన్వల్ నావ మన్, నావ లాడ్ అని నావ వోర్చ్‌వల్ గున్తున్ బారెతె నీకున్ టావయ్.</verse>
				<verse number="11">అంతియొకయ, ఇకొనియ అని లుస్‌త్ర ఇన్వలిక్ చహర్క్‌నె నన బోగె మాతంగ్ అవ్ దుక్సంగ్ నీకున్ టావయె. ఇవ్ తక్‌లిబ్క్‌నల్, పర్బు నాకున్ బచి కీతొర్ ఇన్వల్ గిర్ నీకున్ టావయ్.</verse>
				<verse number="12">యేసు కిరిస్తున బక్తితగ పిస్కొమ్ ఇన్వలిర్, సమ్దిరె దుక్స బోగె మాయ లాగర్.</verse>
				<verse number="13">కరబ్ కియ్వలిర్, కపట్నె మన్వలిర్, పసి కీసెర్ తమొ పసె మాసెర్ ఉండె ఇచుర్ కరెబలిర్ ఆంతెర్.</verse>
				<verse number="14">బతి నిమె బోన్గటల్ కరితియొ వోన్ పొరొ బరొస ఇర్త కాడ్కి, అవ్ సత్నంగ్ ఇంజెర్ టావ. అవెన్ పియ్సి తాక్సెర్ మన్.</verse>
				<verse number="15">అచొరె ఆయ్వ, నిమె చుడుర్-పాన్దలె పవిత్ర దర్మ-గ్రంత్ కరె మాతొని ఆంది. అవ్ నీకున్ బుది-గియన్ సీసి, యేసు కిరిస్తున్ పొరొ ఇర్త బరొసతున్ హిందల్ బచి కీతంగ్.</verse>
				<verse number="16">దర్మ-గ్రంత్‌నగ లిహి కీతంగ్ వచన్క్ పూరొ, బగవంతలె వెహుసీతంగ్ ఆందుంగ్. సతె బోద వెహన్ సాటి, దమ్కి సియన్ సాటి, గల్తిన్ సుద్రి కియన్ సాటి, నియతున్ కరుసన్ సాటి, అవ్ కామి సీంతంగ్.</verse>
				<verse number="17">బగవంతల్ దర్మ-గ్రంతున్ హిందల్, హరియేక్ చొకొట్న కామున్ కియన్ సాటి, బక్తలిర మన్దున్ తయర్ కీంతొర్.</verse>
			</chapter>
			<chapter number="4">
				<verse number="1">ఉందుంది జోక వాసి తన్వ రాజ్ తాకుస్వల్ అని సాతుర్కున్ అని పిసి మన్వలిర్‌కున్ తస్వ కియ్వల్ యేసు కిరిస్తున నదుడున్ మునె, అని బగవంతన నదుడున్ మునె గిర్, నీకున్ వెహ్వల్ బతల్ ఇత్తెకె, బగవంతన కబుడున్ పచర్ కియ్లె, హర్ గట్క తయర్ మన్. గల్తిన్ సుద్రి కీమ్, దమ్కి సీమ్ అని గటి-దీర్య సీసెర్ వోర్చి, వూర్కున్ కరుసెర్ మన్.</verse>
				<verse number="2"></verse>
				<verse number="3">బారితెకె పర్జ చొకొట్న బోదతున్ కేంజ్వక్‌నె మన్వల్ వకత్ వాంత. వూర్ తమ్వ ఇచ మత్త తీర్ కీంతెర్. సిరిప్ తమకున్ కేంజ వస్తంగ్ అవ్ బోదంగ్ వెహ్వలిర్ గురుర్కునె తమ్వ సిర్ముట్ మీరి కీంతెర్.</verse>
				<verse number="4">వూర్ సతున్ కేంజ్వక్‌నె లంగ్ దాంతెర్ అని బని కీసి వెహ్వలికున్ కేంజ్లె కరుమ్ వాంతెర్.</verse>
				<verse number="5">బతి నిమె హర్ వకత్నె మన్దున్ జరబ్నె ఇర. తక్‌లిబ్ బోగె మాయ్లె తయర్ మన్. చొకొట్న కబుడున్ పచర్ కియ్లె కాయ-కస్టమ్ కీమ్. నీవ సేవత కామ్నగ జిమెదారి యేత.</verse>
				<verse number="6">నావ పూరొ జిన్గనితున్ అర్పనతున్ మోడి సీతొన్. నావ జీవ సుటి కీసి సొన్వల్ గట్క కరుమ్ యెవ్త.</verse>
				<verse number="7">యేసున్ పొరొ ఇర్త బరొసత పోటితగ, నన బెయ్ చొకొట్ విత్తొన్. బరొసతల్ బహ్కె మాయ్వక్‌నె విత్వల్ పూరి కీతొన్.</verse>
				<verse number="8">ఇంకె నా సాటి నియత్న కిరిట్ తయర్ మంత. నియత్నె తస్వ కియ్వల్ పర్బు తన మల్సి వాయ్వల్ దినమున్ నేటి, నాకున్ అద్ కిరిట్ ఇనమ్ సీంతొర్. నాకునె ఆయ్వ, పర్బున మల్సి వాయ్వల్ దినమున్ సాటి, బెయ్ ఆసతె సూడ్వలిర్ సమ్దిర్‌కున్ అద్ ఇనమ్ పుటంత.</verse>
				<verse number="9">నహ్గ వెయ్నె వాయన్ సాటి కోసిద్ కీమ్.</verse>
				<verse number="10">బారితెకె దేమల్ ఇద్ దునియతంగ్ ఆసన్ పొరొ అర్సి, నాకున్ సుటి కీసి తెసలోనిక నగుడె సొత్తొర్. కెరస్కల్ గలతియ యేరియతె సొత్తొర్. తీతు దల్మతియ యేరియతె సొత్తొర్.</verse>
				<verse number="11">సిరిప్ లూకలె నా సంగ మంతొర్. మార్కు బగ మంతొరొ కరి కీసి, నీ సంగ పియ్సి వర. వోర్ ఇద్ సేవత కామ్నగ నాకున్ చొకొట్ సాత్ సీంతొర్.</verse>
				<verse number="12">నన తుకికున్ ఎపెస్ నగుడె సారి కీతొన్.</verse>
				<verse number="13">త్రోయ నగుడె కర్పస్ ఇన్వన రోన్ నావ గర్మి కోట్ అని పుస్తక్ గిర్ ఇర్సి వాతొన్. తిమొతి నిమె వానెకె, అవెన్ పియ్సి వర. ముకె బతల్ ఇత్తెకె, తోల్దె తయర్ కీతంగ్ కాగుత్కున్ మరుంగ్వక్‌నె తర.</verse>
				<verse number="14">అలెగ్‌జాండర్ ఇన్వల్ కాతి నాకున్ వెలె తక్‌లిబ్ సీతొర్. అహన్ సీత తక్‌లిబున్ పియ్సి, పర్బు వోన్ బరొబర్ సిక్స వాటంతొర్.</verse>
				<verse number="15">మరట్ వెహ్వల్ బోదతున్ బెయ్ బయ్మన్ వడ్క్‌తొర్. అదెన్ సాటి వోన్ బారెతె నిమె గిర్ వెలె దిహన్తె మన్.</verse>
				<verse number="16">నాకున్ మొదొల్ జోక తస్వ కియ్వలిర్ అదికారిర్ మునె తత్తెర్ అస్కె, బోరె మదత్ కియ్మకి. నాకున్ వొరొనె సుటి కీసి, సమ్దిరె సొడితెర్. బగవంతల్ వూర్కున్ మాపి కియిర్.</verse>
				<verse number="17">నా హిందల్ సమ్దొ యూదుల్క్ ఆయుర్ వూర్ సమ్దిర్‌కున్, ఇద్ చొకొట్న కబుర్ బర్పుర్ పచర్ ఆయన ఇంజెరెన్, పర్బు నా బగ్ల నిల్సి, నాకున్ సక్తి సీతొర్. మరన్తల్ గిర్ నాకున్ బచి కీతొర్.</verse>
				<verse number="18">వాయ్వల్ హర్ సంకట్నల్ పర్బు నాకున్ బచి కీసి, స్వర్గ్‌నగ మన్వల్ తన్వ రాజ్నగ చొకొటె వోంతొర్. వోర్ పర్బున్ బర్పుర్ మయ్మ పిడినంగ్-పిడింగ్ వాయి! ఆమెన్.</verse>
				<verse number="19">పిరిస్కిల బాయిన్, అకుల దాదన్, వొనేసిపోరన్ అని వోన కుటుంబతుర్కున్ నావ దండొస్ వెహ.</verse>
				<verse number="20">కొరంతి నగుడగన్ ఎరస్తు రెహె మాతొర్. తొర్పిమ్ ఇన్వల్ బేమరితె మత్త కాడ్కి, వోన్ మిలెతు చహర్తె సుటి కియ్వల్ ఆత.</verse>
				<verse number="21">పీని-గాలుమ్ వాయ్వక్ మునెన్ నిమె ఇగె వాయ్లె కోసిద్ కీమ్. యుబూలు, పుదెన్స్, లినస్, కలవ్‌దియ అని మెయ్తుర్ సమ్దిర్ దాదలిర్-బాయిక్ నీకున్ దండొస్ వెహ్చెర్ మంతెర్.</verse>
				<verse number="22">పర్బు నీవ ఆత్మతున్ సంగ మనిర్ అని వోన పెర్మత-దయ మీ పొరొ మని.</verse>
			</chapter>
		</book>
		<book number="56">
			<chapter number="1">
				<verse number="1">ఇద్ చిటి పవ్లునగటల్ వాత ఆంద్. నన బగవంతనొర్ దాసి మాయ్నన అని యేసు కిరిస్తునొర్ అపొస్‌తుల్‌త ఆందున్. బగవంతనుర్ బక్తలిర బరొసతున్ బడి కియ్లె అని వూర మన్దున్ మార్యుసి, మరట్ తాక్వల్ బగవంతన సతె సర్దె తాకుస్లె, నాకున్ నేమి కీతొర్.</verse>
				<verse number="2">ఇద్ సత్న గొస్టి, బస్కెట్ పిస్వల్ జీవ పుటంత ఇన్వల్ బరొసతున్ పొరొ ఆదర్ ఆసి మంత. లబడ్ వడ్కొర్ వోర్ బగవంతల్ మాకున్ ఇదెన్ సీంతొన్ ఇంజెర్ మునెన్ వాగ్దన్ సీతొర్.</verse>
				<verse number="3">బరొబర్ వకత్నె ఇద్ తన్వ మర్మత కబుడున్ మాకున్ వెహ్చి తొహ్తొర్. మాకున్ బచి కియ్వల్ బగవంతల్ అద్ కబుడున్ పచర్ కియన ఇంజెర్ హుకుమ్ సీసి, నాకున్ హవ్లి కీతొర్.</verse>
				<verse number="4">ఉంది తీర్ద బరొసతున్ పియ్సి, నన మియ్తొర్ మరిన్ దాత్ మన్వల్ తీతున్ ఇద్ చిటి లిహి కీసెర్ మంతొన్. బాబొ బగవంతల్ అని మాకున్ బచి కియ్వల్ యేసు కిరిస్తు నీకున్ పెర్మత-దయ అని సాంతి సియిర్.</verse>
				<verse number="5">తప్కున్ సుద్రి కియన్ సాటి అని నన వెహ్త తీర్ హర్ ఉంది చహర్త చర్చితుర్‌గ పెదొల్కున్ నేమి కియన్ సాటినె నీకున్ కెరెతు లంకతగ సుటి కీసి వాతొన్.</verse>
				<verse number="6">చర్చితుర్‌కున్ పెదొల్ ఆయ్వల్ బే-కసుర్ వాలె ఆసి మందన. వోన్ ఉందియ్ బాయ్కొ మందన. వోనుర్ మరి-మియడ్ మాన్ గూన్తె మంజెర్, పులె-గాండలిర్ ఆయ్వక్‌నె అని మర్ల బడ్వక్‌నె బరొస వాలిర్ ఆసి మందన.</verse>
				<verse number="7">వోర్ అదికారి బగవంతన కార్యతున్ మునె తాకుస్వల్ ఆత కాడ్కి, వోన్గ గర్వ మన్వ, వోర్ సిర్డల్ ఆయ్వ, కల్-పిదెడల్ ఆయ్వ, జగ్డ-పోయ్టల్ ఆయ్వ, లబడ్-లప్డతె కొతంగ్ కమయ్ కియ్వ ఇన్వలిక్ గున్క్‌నగ వోర్ బే-కసుర్ వాలె ఆసి మందన.</verse>
				<verse number="8">బతి వోర్ అదికారి, వాతొర్-సొత్తొన చొకొట్-వాయుట్ పూసి కియన. చొకొట్నంగ్ కామ్క్ కీసెర్ మందన. మన్ద ఆసతున్ ఆపుస పరన. నియత్నె మందన అని పవిత్ర గున్క్‌నె, తన్వ హద్నె మందన.</verse>
				<verse number="9">తన్వ సాటి వెహ్త బోదతున్ పొరొ గట్ బరొస ఇరన. అస్కెన్ ఇద్ మయ్మత సతున్ లోకుర్కున్ వెహ్చి సుద్రి కియ పరంతొర్. బూర్తె ఇద్ మయ్మత సతున్ పొరొ బరొస ఇరురొ, వూర్ కీతంగ్ తప్కున్ గిర్ వోర్ తొహ పరంతొర్.</verse>
				<verse number="10">తమొయ్ బగడ్-నియత్నె తాక్సెర్ మర్ల బడ్వలిర్, దుస్రుర్‌కున్ నమి సియ్లె పోక్డతంగ్ గొస్టింగ్ వెహ్చి, పసి కియ్వలిర్ వెలెటిర్ మంతెర్. ఈతంగ్ లబడ్ గొస్టింగ్ వెహ్వలిర్ ముకె బోర్ ఇత్తెకె బచె మాయన్ సాటి తప్వక్ తోల్ కత్రి కియుసన ఇన్వలిర్ యూదుల్క్‌న జాతితెర్ కిర్‌చన్క్.</verse>
				<verse number="11">బగడ్-నియత్నె కొతంగ్ కమయ్ కియన్ సాటి, లబడ్ బోద వెహ్చెర్ కుటుంబల్క్‌నంగ్ కుటుంబల్కున్ సత్న సర్దల్ బహ్కి కీసెర్ మంతెర్. ఆతుర బోదతున్ ఆపుస్వల్ జురత్ మంత.</verse>
				<verse number="12">వూర్ లబడ్ బోద వెహ్వలిర్ బారెతె, “కెర్‌తియుల్క్ లబడ్ వడ్కంతెర్, కేడత జన్వర్‌తున్ దాత్నుర్, గహ్లలిర్ అని పుదెలలిర్ ఆందిర్” ఇంజెర్ కెర్‌తియుల్క్‌నొరె వొరొర్ పర్‌వక్తల్ వెహ్తొర్.</verse>
				<verse number="13">అద్ వోన గవ కరలెన్ ఆంద్. వూర్కున్ దమ్కి సీసి ఆపుస లాగర్. అస్కెన్ వూర్ సతె బరొసతగ మల్సి వాంతెర్.</verse>
				<verse number="14">అహన్ మల్సి వాతెకెన్ యూదుల్క్ బని కీసి వెహ్వలిక్ కతన్ వూర్ మరుంగ్సి, మావ సతున్ బయ్మన్ ఆసి తాక్వలిరంగ్ ఆగెన్ లెక కియ్వక్‌నె మంద పరంతెర్.</verse>
				<verse number="15">సుదుడ్ దిల్ వాలిర్‌కున్ సమ్దియ్ సుదుడ్ దిసంతంగ్. బతి కరెబలిర్కున్ అని బరొస సెలుర్ వూర్కున్ బదె గిర్ సుదుడ్ దిసొ. వూర బుది అని మన్-దిల్క్ గిరె పూరొ కరబ్నె నించి మంతంగ్.</verse>
				<verse number="16">వూర్ తమ్వకున్ బగవంతన్ బారెతె టావ ఇంతెర్, బతి వూర తాక్వల్ బగవంతన్ బయ్మన్ ఆతపినయ్ దిసంత. వూర్ మాన్-మర్యద సెల్వక్‌నె మొండిర్ ఆసి, బదె చొకొట్న కామ్ కియ పరుర్.</verse>
			</chapter>
			<chapter number="2">
				<verse number="1">బతి ఇవ్ చొకొట్నంగ్ బోదన్ పియ్సి తాకన ఇంజెర్ నిమె వూర్ పర్జతున్ కరుసీమ్.</verse>
				<verse number="2">“బుది-గియన్తె మందన, దుస్రుర్ మాన్ సీనల్ పిసన, ఆసన్ మెయ్సి మందన, బర్పుర్ బరొసతె మందన, సమ్దిర్‌కున్ పెర్మతె సూడన అని వోర్చ్‌వల్ గున్తె మందన” ఇంజెర్ వెడిల్కున్ కరుసీమ్.</verse>
				<verse number="3">అదె తీర్దె మాతరికున్, “పవిత్ర జిన్గనితె పిసన, దుస్రుర్‌కున్ రాంగ్ సియ్వ, కల్-పిదెడలిర్ ఆయ్వ అని సిరిప్ చొకొటునె వెహన” ఇంజెర్ కరుసీమ్.</verse>
				<verse number="4">అస్కెనె అవ్ మాతరిక్, డియ పేకిన్, “మీ మాడ్సతున్ అని మరి-మియడున్ పెర్మ కియన. మీవ మిరట్ జరబ్నె అని పవిత్ర మందన. మీవ రోత కామ్ కియన. దయ గున్ మందన అని మీవుర్ మాడ్సుర గొస్టి పియ్సి తాకన” ఇంజెర్ బోద కరుసీంతంగ్. అద్ తరికత డియన పిస్వల్ సూడ్సి, బోరె గిర్ బగవంతన గొస్టితున్ ఉల్ట వడ్క పరుర్.</verse>
				<verse number="5"></verse>
				<verse number="6">అదె తీర్దె డియుర్కున్, “మీవ మిరట్ జరబ్నె మందన” ఇంజెర్ గటి-దీర్య సీసెర్ కరుసీమ్.</verse>
				<verse number="7">నీవ నిమె చొకొట్నంగ్ కామ్క్ కీసెర్, వూర్ డియుర్కున్ తాకుసియన. నిమె కరుస్వలిక్ గొస్టింగ్ బేద్-బావ్ తొహ్వక్‌నె, మాన్ సీనల్ మందన.</verse>
				<verse number="8">పగ-దార్క్ నీకున్ తప్నగ పియ్వక్‌నె దిహన్తె కరుసీమ్. అస్కె నిమె తప్నగ సాప్డె మాయ్వ సొంజి, వూర్ లజె మాంతెర్.</verse>
				<verse number="9">దాసిర్కున్, “మీవుర్ మాల్కలిర్ వెహ్త తీర్ తాక్సి ఆనంద్ సీమ్ట్. వూర్కున్ బస్కెన్ మర్ల బడ్మట్ అని వూర్గటల్ బతయ్ కల్సి వోయ్మట్. బతి వూర్ మాల్కలిర్ మీ పొరొ నమ్మకమ్ ఇర్నల్ బరొసతె చొకొట్ పిసట్” ఇంజెర్ కరుసీమ్. అహన్ వూర్ పిస్తెకె, మావొర్ బచి కియ్వల్ బగవంతన గొస్టి దుస్రుర్‌కున్ తన్వ బాజున్ ఊమ పరంత.</verse>
				<verse number="10"></verse>
				<verse number="11">వూర్ సమ్దిరె అహన్ పిసన, బారితెకె సమ్దిర్‌కున్ పాప్నల్ బచి కియ్లె బగవంతన పెర్మత-దయ ఉజగిరి అర్త.</verse>
				<verse number="12">అద్ పెర్మత-దయ మాకున్, “బదె పేన్ సెలె ఇన్వలిక్ గొస్టిన్ అని దునియతంగ్ ఆసన్ సుటి కీమ్ట్. మావ మన్దున్ జరబ్నె ఇర్సెర్, చొకొట్-పాన్దె తాకన అని ఇంకె ఇద్ దునియతె మావ ఆత్మత బావ్-బక్తితె పిసెర్ మందన” ఇంజెర్ కరుసీంత.</verse>
				<verse number="13">మాకున్ బచి కియ్వల్ సక్తి వాలె బగవంతల్ ఆయ్వల్ యేసు కిరిస్తు మయ్మతె వాయ్వల్ దివొసున్ సాటి, మరట్ సమ్దిర్ ఆసతె సూడ్సెర్ మంతట్.</verse>
				<verse number="14">సమ్దొ కరబ్-పాన్దల్ మాకున్ సుటి కియుసన ఇంజెరెన్ యేసు కిరిస్తు తన్వ జీవ సీతొర్. ఇదెన్ హిందల్ మాకున్ సుదుడ్ కీసి సత్నంగ్ కామ్క్ కీసెర్ పర్పెడె మాయ్లె నేమి కీతొర్.</verse>
				<verse number="15">ఇంకె వేరి వెహ్తంగ్ గొస్టినల్, “బవ్ గొస్టింగ్ పియ్సి తాకన అని బవెన్ సుటి కియన” ఇన్వలికున్ అదికార్దె లోకుర్కున్ కడక్ కరుసీమ్. బోరె నీకున్ చుడుర్-పాన్దె సూడ్వక్‌నె సూడ.</verse>
			</chapter>
			<chapter number="3">
				<verse number="1">“రాజ్ తాకుస్వలిర్‌కున్ అని అదికారిర్కున్ మర్లబడ్వక్‌నె వూర్ ఆగె సీతపినయ్ తాకన” ఇంజెర్ లోకుర్కున్ హేతు కీమ్. అని, “మాన్-మర్యదతె తాక్సెర్ చొకొట్నంగ్ కామ్క్ కియన్ సాటి తయర్ మందన.</verse>
				<verse number="2">బోనె రాంగి సియ్వక్‌నె అని జగ్డంగ్ కియ్వక్‌నె సాంతితె మందన. సాదు గున్ వాలిర్ ఆసి, సమ్దిర్ పొరొ దయ తొహన” ఇంజెర్ వూర్కున్ కరుసీమ్.</verse>
				<verse number="3">బారితెకె మరట్ గిర్ తొలె వూర్ దాతె మొండిర్ ఆసి బోనయ్ గొస్టి కేంజ్వక్‌నె తప్నె తాక్తట్. దుస్రుర్ మాకున్ కపట్నె తాకుస్త కాడ్కి, మావ మన్దంగ్ ఆసన్ అని సుకున్ సాటి కోర్సెర్ మందట్. మావ జిన్గని పూరొ కరబ్ అని కుట కుట గున్తె నించి, వొరొన్ వొరొర్ పగతె సూడ్న్‌దట్.</verse>
				<verse number="4">అహన్ మరట్ పాప్నె తాక్సెర్ మనెకె తెర్ బతి, బచి కియ్వల్ బగవంతల్ మా పొరొ పెర్మతున్ అని దయతున్ తొహ్తొర్.</verse>
				<verse number="5">వోర్ మావంగ్ నియత్నంగ్ కామ్కున్ హిందల్ మాకున్ బచి కియ్మకి. బతి తన్వ దయతున్ హిందలె మాకున్ బచి కీతొర్. బగవంతల్ మావంగ్ పాప్కున్ నొర్తొర్. అని పవిత్ర ఆత్మతున్ హిందల్, మాకున్ ఉందుంది జోక జల్మ సీసి, పూన జిన్గని సీతొర్.</verse>
				<verse number="6">మాకున్ బచి కియ్వల్ యేసు కిరిస్తున్ హిందలె, అద్ పవిత్ర ఆత్మతున్ బర్పుర్ మా పొరొ వెడితొర్.</verse>
				<verse number="7">వోన పెర్మత-దయతున్ హిందలె, మావంగ్ పాప్కున్ పాసి వాట్సి, తన్వ సంగ నియత్నె మన్లె అని మరట్ స్వర్గ్‌నుర్ ఈసదార్క్ ఆయన ఇన్వల్ ఇచతెన్ ఇహిన్ జర్గ్‌త. ఇద్ తరికతె మరట్ ఆస కియ్వల్ బస్కెట్ పిస్వల్ జీవ మాకున్ పుటంత.</verse>
				<verse number="8">ఇద్ సతెమ్ ఆంద్. ఇవ్ గొస్టిన్ నిమె కడక్ వెహన. అస్కెనె బగవంతన్ పొరొ బరొస కీతుర్ దిహన్తె మంజెర్, చొకొట్నంగ్ కామ్క్ కీంతెర్. ఈతంగ్ గొస్టింగ్ చొకొట్నంగ్ అని లోకుర్కున్ పాయ్ద సియ్వలిక్ ఆందుంగ్.</verse>
				<verse number="9">బతి జురత్ సెలెంగ్ అవ్ గొస్టిన చర్చ, కాన్‌దాన్కున్ బారెతె చర్చ అని యూదుల్క్‌న కానున్తున్ బారెతంగ్ లొలింగ్ అని జగ్డనగటల్ లక్ మన్. ఇవ్ బతతునె కామి సియొంగ్ అని ఇదెన్ హిందల్ బతయ్ పాయ్ద పుటొ.</verse>
				<verse number="10">అహన్ లొలింగ్ జగ్డంగ్ కీసి పాకి కియ్వన్ ఉంది రండ్ జోకంగ్ దమ్కి సీమ్. కేంజ్వెకె సొత్తెకె వోన సోప్తి సుటి కీమ్.</verse>
				<verse number="11">ఆతొర్ మాయ్నల్ సత్న సరి సుటి కీసి, పాప్నగ కోండె మాసి తన్వ తన సిక్స బోగె మాయన ఇన్వల్ గొస్టి నీకున్ టావయె.</verse>
				<verse number="12">నన అర్తెమాన్‌తున్ సెలెకె తుకికున్ ఇవిర్గటల్ బోన్ తెర్ వొరొన్ నిహ్గ సారి కీంతొన్. అస్కె యెంటనె నికొపొలి చహర్తె వాయ్లె నిమె కోసిద్ కీమ్. బారితెకె ఇద్ పీని-గాలుమ్ నన అగ మంద్క ఇంజెర్ నిర్నయ్ కీతొన్.</verse>
				<verse number="13">వకిల్ జేనల్ అని అపొలొ వాయన్ సాటి పెసినెకె వూర్కున్ పహ్జె మత్త సమ్దొత ఇంతజమ్ కీసి సారి కీమ్.</verse>
				<verse number="14">మావుర్ చొకొట్నంగ్ కామ్క్ కరిసి, దుస్రురంగ్ జురత్కున్ పూరి కీసెర్ మందన. పండి పుట్నల్ చొకొట్ పిసన.</verse>
				<verse number="15">నా సంగ మన్వలిర్ సమ్దిర్ నీకున్ దండొస్ వెహ్చెర్ మంతెర్. బరొసతున్ హిందల్ సోప్తలిర్ ఆతుర్ సమ్దిర్‌కున్ నావ దండొస్ వెహ. మీ సమ్దిర్ పొరొ బగవంతన పెర్మత-దయ మని.</verse>
			</chapter>
		</book>
		<book number="57">
			<chapter number="1">
				<verse number="1">మా సంగ కామ్ కియ్వల్ లాడ్నొర్ పిలెమోన్తున్, అప్పియ బాయిన్, సిపాయిన్ దాత్ మన్వల్ అర్కిపున్ అని మీవ రోన్ మీరె మాయ్వల్ చర్చితుర్ సమ్దిర్ సాటి, పవ్లు ఇన్వన ఇద్ చిటి లిహి కీసెర్ మంతొన్. నన అని మా తమున్ దాత్ మన్వల్ తిమొతి, యేసు కిరిస్తున చొకొట్న కబుడున్ పచర్ కీత కాడ్కి, జేల్తగ అర్సి మంతొమ్.</verse>
				<verse number="2"></verse>
				<verse number="3">మా బాబొ బగవంతల్ అని యేసు కిరిస్తు పర్బు మీకున్ పెర్మత-దయ అని సాంతి సియిర్!</verse>
				<verse number="4">నన బస్కెతె నీ సాటి పార్తన కీంతొనొ, అస్కె నీ బారెతె బగవంతన్ దనెవాద్ వెహ్చెర్ మందంతొన్.</verse>
				<verse number="5">బారితెకె, నీకున్ యేసు పర్బున్ పొరొ మన్వల్ బరొస అని యేసునుర్ బక్తలిర్ పొరొ తొహ్వల్ నీవ లాడ్ అని పెర్మత-దయతున్ బారెతె నన కేంజ్తొన్.</verse>
				<verse number="6">మరట్ ఉంది తీర్ద బరొసతుర్ ఆత కాడ్కి, యేసు కిరిస్తునంగ్ సమ్ది ఆసిర్‌వాద్కున్ బారెతె, నీవ గియన్ అద్ బరొసతున్ హిందల్, బడె మాయన ఇంజెర్ పార్తన కీంతొన్.</verse>
				<verse number="7">యే దాద! పవిత్ర యేసునుర్ బక్తలిర్‌కున్ లాడ్దె వెలె మదత్ కీసి, వూర్కున్ ఆనంద్ సీతి. ఇద్ గొస్టి నావ దిల్తున్ గటి-దీర్య సీసి, వెలె ఆనంద్ సీత.</verse>
				<verse number="8">నిమె కియ్వలిక్ కామ్కున్ బారెతె యేసు కిరిస్తున పొరొడె హుకుమ్ సీనల్ నాకున్ అదికార్ మంత.</verse>
				<verse number="9">బతి వెడిల్ మాయ్ననల్ ఆయ్వల్ పవ్లున యేసు కిరిస్తున్ సాటి జేల్ బోగె మాసెర్, నీకున్ పెర్మతె కోర్సెర్ మంతొన్.</verse>
				<verse number="10">ఒనెసీమొన్తున్ పొరొ నిమె దయ తొహన ఇంజెర్, నీకున్ వినంతి కీసెర్ మంతొన్. నన జేల్దగ అర్సి మనెకె, వోర్ ఒనెసీమొన్ పర్బునొర్ బక్తల్ ఆత కాడ్కి, నా తోడొ పుట్తొర్ మరిన్ దాత్ మంతొర్.</verse>
				<verse number="11">ఇదెన్ మునె నీకున్ వేన్ హిందల్ బతయ్ పాయ్ద పుట్మకి బతి, ఇంకె వేన్ హిందల్ నీకున్ అని నాకున్ ఇవిర్కున్‌తె పాయ్ద మంత.</verse>
				<verse number="12">పిలెమోను! ఇంకె నావ తడకితున్ మోడి మన్వల్ ఒనెసీమొన్తున్ నిహ్గ సారి కీసెర్ మంతొన్.</verse>
				<verse number="13">నిమె మొదొల్ నాకున్ బహన్ మదత్ కీతియొ, అహ్నె చొకొట్న కబుర్ వెహ్వడున్ హిందల్ జేల్దగ అర్సి మన్వల్, నాకున్ ఇంకె వేర్ ఒనెసీమొన్ గిర్ మదత్ కియన ఇన్వల్ ఇచ మత్త.</verse>
				<verse number="14">బతి నీవ హుకుమ్ సెల్వ నన బతయ్ కియ పరొన్. ఉంది మోక ఇద్ చొకొట్న మదత్ నాకున్ కీక ఇంద్కితె, నావ జుల్మతె ఆయ్వ నీవ ఇచ మత్త తీరె కీమ్, ఇంజెర్ కోర్సెర్ మంతొన్.</verse>
				<verse number="15">ఒనెసీమొన్ కహి రోజ్క్ నిహ్గటల్ పాకె మాసి మత్తొర్. బస్కెట్ గిరె స్వర్గ్‌నగ నీ సంగ మందన్ సాటినె, ఇహిన్ జర్గ్‌తయొ బతలొ.</verse>
				<verse number="16">వోర్ ఇంకె సిరిప్ నీవొర్ దాసి మాయ్నలె ఆయొ బతి, కిరిస్తున్ నమ్తొర్ మా బరొబర్తొర్ లాడ్నొర్ బక్తల్ ఆందుర్. యేసు పర్బున్ హిందల్ ఒనెసీమొన్ నాకున్ తెర్ వెలె కరుమ్నొర్ ఆందుర్ ఇంజి సమ్జె మాకి.</verse>
				<verse number="17">తె నిమె నాకున్ బగవంతన సేవతగ నీ బరొబర్ మన్వల్ ఈస దారన్ దాత్ సమ్జె మాకితె, నాకున్ కరుమ్ కీతపె ఒనెసీమొన్ గిర్ కరుమ్ కీమ్.</verse>
				<verse number="18">వేర్ నిహ్గ బతయ్ తప్ తుంగ్సి మందనుర్ సెలెకె బతయ్ బాకి మందనుర్తె, నావ పొరొడె లిహి కీసి ఇర.</verse>
				<verse number="19">‘ననయ్ అద్ బాకితున్ కండి కీంతొన్’ ఇంజెర్ పవ్లు ఇన్వన ననయ్ ఇద్ గొస్టితున్ కుద్ లిహి కీసెర్ మంతొన్. బతి నిమె నీవ పిస్వల్ పూరొ జిన్గనిత నాకున్ బాకి మంతి ఇంజెర్ నన హేతు కియ్వల్ జురత్ సెలె.</verse>
				<verse number="20">అదెన్ సాటి పర్బున్ నమ్తొర్ నా తోడొ పుట్తొర్ తమున్ దాత్, యేసు కిరిస్తున్ సాటి నాకున్ ఇద్ మదత్ కీసి, నావ దిల్త ఇచతున్ పూరి కీమ్.</verse>
				<verse number="21">నీవ మాన్-మర్యదతున్ పొరొ నాకున్ బరొస మంత. నన తల్క్‌త అదెన్ తెర్ అదిక్ కీంతి, ఇంజెర్ నాకున్ టావయె. అదెన్ సాటినె, ఇద్ చిటి నీకున్ లిహి కీసెర్ మంతొన్.</verse>
				<verse number="22">ఉండె ఉంది గొస్టి బతల్ ఇత్తెకె, వెర్తలిర్ సాటి మన్వల్ కమ్రతున్ నా సాటి తయర్ కీసి ఇర. నీవంగ్ పార్తనంగ్ కేంచి, బగవంతల్ నాకున్ నిహ్గ సారి కియ్లె వొప్మడ్ మందర్ ఇంజెర్ ఆసతె సూడ్సెర్ మంతొన్.</verse>
				<verse number="23">యేసు కిరిస్తున్ సాటి నా బరొబర్ జేల్దగ అర్సి మన్వల్ ఎపప్‌రాల్ నీకున్ దండొస్ వెహ్చెర్ మంతొర్.</verse>
				<verse number="24">నా సంగ కామ్ కియ్వలిర్ మార్కు, అరిస్‌తర్కు, దేమల్ అని లూకల్ గిరె నీకున్ దండొస్ వెహ్చెర్ మంతెర్.</verse>
				<verse number="25">యేసు కిరిస్తు పర్బున పెర్మత-దయ మీవంగ్ ఆత్మన్ సాత్ మని.</verse>
			</chapter>
		</book>
		<book number="58">
			<chapter number="1">
				<verse number="1">తొలెత గట్కతె బగవంతల్ వెలె జోకంగ్, వెలె తీర్క్‌నె పర్‌వక్తలిర కెయ్దె, మా తొత్తుర్ సంగ వడ్క్‌తొర్.</verse>
				<verse number="2">బతి ఇవ్ ఆక్రితంగ్ దివొస్కున్ రొపొ తన్వొర్ మరిన కెయ్దె మా సంగ వడ్క్‌తొర్. తన్వొర్ మరిన కెయ్దె ఇద్ కలితున్ గడి కీతొర్. ఇద్ కలితున్ పొరొ వోర్ మరి ఈసదారల్ ఆందుర్ ఇంజి నేమి కీతొర్.</verse>
				<verse number="3">వోర్ మరి బగవంతన గున్-గాన్త రూప్నె అని మయ్మత వేడ్చితె మిడ్చెర్ మంతొర్. వోర్ మరి తన్వ సక్తి వాలె వచన్తె ఇద్ కలి సమ్దొతున్ తాకుసెర్ మంతొర్. తనయ్ సమ్దొ పాప్క్‌నల్ మాకున్ సుదుడ్ కీతొర్. ఇదెన్ హిందల్ స్వర్గ్‌నగ మన్వల్ సర్వ సక్తివంతల్ బగవంతన తిన బగ్ల సొంజి ఉత్తొర్. ఇద్ సూడ్సి వోర్ మరి, బగవంతనుర్ దూతలిర్కున్ తెర్ బెయ్ చొకొట్న పొరొల్ అని డగుర్-పాన్ వాలె ఇంజెర్ మాకున్ కరె మాంత.</verse>
				<verse number="4"></verse>
				<verse number="5">“నిమె నావొర్ మరిని ఆంది. నన నేండ్ నీకున్ మియ్తొన్” ఇంజెర్ మరిన్ వెహ్తపినయ్ బగవంతల్ బోరె దూతన్ బస్కెన్ వెహ్మకి. అహ్నె ఉండె ఉంది జాగ బగవంతల్, “నన వోన్ బాబొన ఆంతొన్. వోర్ నాకున్ మరి ఆంతొర్” ఇంజెర్ యేసున్ తపుసి బోరె దూతన్ బగవంతల్ బస్కెన్ వెహ్మకి.</verse>
				<verse number="6">ఇదె ఆయ్వ ఉండె ఉంది జాగ, బస్కెతె తన్వొర్ మడనొర్ మరిన్ ఇద్ కలితగ కేయుసంతొరొ అస్కె, “తన్వుర్ దూతలిర్ సమ్దిర్ వోన పార్తన-వింతి కియన” ఇంజెర్ వెహ్తొర్.</verse>
				<verse number="7">“బగవంతల్ తన్వుర్ దూతలిర్కున్ వడిద్ దాత్ అని తన్వుర్ సేవ్కలిర్‌కున్ తడ్మితంగ్ జార్కున్ దాత్ కియ్వల్ ఆందుర్” ఇంజెర్ బగవంతల్ తన్వుర్ దూతలిర్ బారెతె వెహ్తొర్.</verse>
				<verse number="8">బతి తన్వొర్ మరిన్ బారెతె, “హో బగవంత, నీవ రాజ-గాది బస్కెట్ నిల్సి మందర్. నిమె నియత్నె రాజ్ తాకుసంతి.</verse>
				<verse number="9">నిమె నియతున్ లాడ్దె సూడ్తి అని బగడ్-నియతున్ పగతె సూడ్తి. ఇదెన్ హిందలె, పర్బు ఆయ్వల్ బగవంతల్ సమ్దిర్‌గటల్ నీకున్ నేమి కీసి, డగుర్-పాన్ సీసి బర్పుర్ ఆనంద్నె నిహ్తొన్” ఇంజెర్ వెహ్తొర్.</verse>
				<verse number="10">ఉండె గిర్ తన్వొర్ మరిన్ బారెతె, “పర్బు మొదొల్ దర్తురితున్ గడి కీతొని ఆంది. హాబడున్ గిర్ నిమెయ్ గడి కీతి.</verse>
				<verse number="11">అవ్ సమ్దొ మూరె మాసి దాంతంగ్, బతి నిమె బస్కెట్ గిరె మన్వని ఆంది. అవ్ సమ్దొ పోండ్తంగ్ కప్డిన్ దాత్ పడనంగ్ ఆంతంగ్.</verse>
				<verse number="12">అవ్ పడనంగ్ కప్డిన్ దాత్ అద్ దర్తురితున్ అని హాబడున్ ఆట్ ముట్ కీసి వాడి సీంతి. అవెన్ బద్లి పూనంగ్ తయర్ కీంతి. బతి నిమె బస్కెట్ గిరె ఉంది తీర్ మన్వని ఆంది. నిమె బస్కెట్‌కె సాయ్వని ఆయ్వి” ఇంజెర్ వెహ్తొర్.</verse>
				<verse number="13">ఉండె గిర్, “నీ దుస్మన్-దార్కున్ నీవంగ్ కాల్కున్ బూడ్న కుతుడున్ దాత్ నన కీనల్ వేరి, నిమె నా తిన బగ్ల వాసి ఉద” ఇంజెర్ యేసున్ వెహ్తపినయ్ బగవంతల్ బోరె దూతన్ బస్కెన్ వెహ్మకి.</verse>
				<verse number="14">దూతలిర్ సిరిప్ ఆత్మత రూప్నె మన్వలిర్ బగవంతనుర్ సేవ్కలిర్ ఆందిర్. చర్నతె వాసి బచె మాయ్వలిర్‌కున్ మదత్ కియన్ సాటి, సారి కీతుర్ ఆందిర్.</verse>
			</chapter>
			<chapter number="2">
				<verse number="1">అదెన్ సాటి మరట్ కేంజ్తంగ్ సతె గొస్టింగ్ చొకొట్ దిహన్తె ఇర్సి, బగవంతన సత్నల్ బహ్కె మాయ్వక్‌నె మంద లాగర్.</verse>
				<verse number="2">బారితెకె, దూతలిర కెయ్దె వెహుసీత కబుర్ నిల్సి మత్త అని అద్ కబుడున్ పియ్సి తాకొర్ వోన హరియేక్ బగడ్-నియతున్, హరియేక్ కరబ్ కామున్ సిక్స అర్వల్ నాయమె ఆంద్.</verse>
				<verse number="3">ఇచొర్ డగుర్ బచి కియ్వల్ కబుడున్ పొరొ మరట్ దిహన్ ఇర్సి తాక్వెకె, మాకున్ వాయ్వల్ సిక్సతున్ బహన్ తపు సియ పర్కట్? మొదొల్ ఇద్ ముక్తిత కబుడున్ పర్బుయె వెహ్తొర్. అద్ కబుడున్ కేంజ్తుర్ వూర్ తాన్గ మన్వల్ సతున్ మాకున్ వెహ్తెర్.</verse>
				<verse number="4">అద్ కబుర్ సతెమ్ ఆంద్ ఇంజెర్ వెలె చమత్‌కార్క్‌ అని మయ్మతంగ్ కామ్క్ అని తన్వ పవిత్ర ఆత్మత సక్తితంగ్ వరమ్క్ బక్తలిర్‌కున్ సీసి, తన్వ ఇచ మత్త తీర్ బగవంతల్ గవంగ్ తొహ్తొర్.</verse>
				<verse number="5">మమొట్ బవిసత్నె వాయ్వల్ లోకమున్ బారెతె వెహ్చెర్ మంతొమ్. తాన్ బగవంతల్ దూతలిర కెయ్దె హవ్లి కియ్మకి.</verse>
				<verse number="6">ఇదెన్ బద్లి దర్మ-గ్రంత్‌నగ వొరొర్ ఇహిన్ ఇంజెర్ గవ వెహ్తొర్: “హో బగవంత! బతతునె కామి సియొర్ వోర్ నరిమన్కన్ బారెతె నిమె సోంచ్ కియ్లె అని హేతు కియ్లె వోర్ బచొడొర్ ఆందుర్?</verse>
				<verse number="7">వోర్ నరిమన్కన్ ఇచుసి వకత్ వేరి, దూతలిర్కున్ తెరె చుడుర్-పాన్ సీతి, బతి డగుర్-పాన్ తొహన్ సాటి, నిమె మయ్మత కిరిట్ వోన తలత్ పొరొ కెరుసీతి.</verse>
				<verse number="8">అని సమ్దొతున్ వోనంగ్ కాల్కున్ బూడ్ ఇర్తి” ఇంజెర్ లిహి కీసి మంత. ‘సమ్దొతున్’ ఇత్తెకె, బతతునె సుటి కియ్వక్‌నె, సమ్దొత్ పొరొ బగవంతల్ వోన్ అదికార్ సీతొర్ ఇంజెర్ అర్తమ్. బతి ఇంకె సమ్ది వోన అదికార్దె మత్తప్ దిసెర్ సెలెంగ్.</verse>
				<verse number="9">బతి కరల్ బతల్ ఇత్తెకె, ఇచుసి వకత్ వేరి, యేసు దూతలిర్కున్ తెర్ కమి-పాన్దె మత్తొర్. లోకమ్నుర్ సమ్దిర్ సాటి, బగవంతన పెర్మత-దయతున్ హిందల్, యేసు తక్‌లిబ్క్ బోగె మాసి మార్తొర్. అదెన్ సాటి, బగవంతల్ వోన్ డగుర్-పాన్ తొహన్ సాటి, మయ్మత కిరిట్ వోన తలత్ పొరొ కెరుసీతొర్.</verse>
				<verse number="10">బగవంతల్ తన్వ సాటి, ఇవ్ సమ్దొన్ గడి కీతొర్ అని తన్వ సాటి సమ్దొన్ తాకుసెర్ మంతొర్. ఇదెన్ హిందల్, వెలెటిర్ లోకుర్కున్ మయ్మత జాగతగ తర్లె, బచి కియ్వల్ యేసు తక్‌లిబ్క్ బోగె మాసి, బర్పుర్ గున్ వాలె ఆయ్వల్ బరొబరె ఆంద్ ఇంజెర్ బగవంతల్ నిర్నయ్ కీతొర్.</verse>
				<verse number="11">పాపెస్తలిర్‌కున్ పవిత్ర కియ్వల్ యేసు అని పవిత్ర ఆతుర్ వూర్ పర్జ, వొరొరె బాబొనగటల్ పుడ్తుర్ ఆందిర్. అదెన్ సాటినె, వూర్కున్ తన్వుర్ తాదల్-తముక్ ఇన్లె, యేసు లజె మాయొర్.</verse>
				<verse number="12">“నీ పొరొల్దున్ బారెతె, నావుర్ తాదల్-తముకున్ పచర్ కీసి వెహంతొన్. మీరె మాసి మన్వలిర్ సమ్దిర్ మునె నీకున్ డగుర్-పాన్ సీసెర్, కీర్‌తన్క్ వారంతొన్” ఇంజెర్ వోర్ బగవంతన్ ఇత్తొర్.</verse>
				<verse number="13">ఉండె ఉంది జాగ, “నాకున్ బగవంతన్ పొరొ బరొస మంత.” ఇచొరె ఆయ్వ ఉండె గిర్, “నన అని బగవంతల్ నాకున్ సీత మరి-మియడ్ ఇగె మంతొమ్” ఇంజెర్ వెహ్చెర్ మంతొర్.</verse>
				<verse number="14">మరి-మియడ్ ఇంజెర్ కేయ్వలిర్ మేందొడ రూప్నె మత్త కాడ్కి, యేసు గిర్ హర్ ఉంది తీర్దె మా దాతె ఆసి వాతొర్. వోర్ తన్వ మరన్తున్ హిందల్, మరన్తున్ పొరొ అదికార్ వాలె, సయ్తన్‌దున్ నాసెడమ్ కియన ఇంజెరెన్ ఇహిన్ కీతొర్.</verse>
				<verse number="15">ఇదెన్ హిందల్ పిసి మన్వల్ కాలమ్నగ మరన్త వెరెతె, దాసిర్ దాత్ పిసెర్ మన్వలిర్‌కున్ ముక్తి సీతొర్.</verse>
				<verse number="16">బారితెకె యేసు, బగవంతనుర్ దూతలిర్కున్ మదత్ కియన్ సాటి వాయ్మకి, బతి అబ్రాహమ్‌న సంతాన్దున్ మదత్ కియన ఇంజెరెన్ వాతొర్.</verse>
				<verse number="17">ఇద్ కారన్తున్ హిందలె, వోర్ యేసు సమ్దొ తీర్దె మా దాత్ రూప్ యేత్వల్ జురత్ అర్త. ఇదెన్ హిందల్ బగవంతన్ మునె, వోర్ మావొర్ బరొసతొర్ దయ వాలె పెర్సొర్ కటొడల్ ఆయ పరంతొర్. అస్కెన్ వోర్ మావంగ్ పాప్కున్ కండి కియ్లె బలిదాన్ సియ పరంతొర్.</verse>
				<verse number="18">తన తక్‌లిబ్క్‌న పరిక్స బోగె మాసి మెయ్త కాడ్కి, ఇంకె తక్‌లిబ్క్‌న పరిక్స బోగె మాయ్వలిర్‌కున్ మదత్ కియ పరంతొర్.</verse>
			</chapter>
			<chapter number="3">
				<verse number="1">అదెన్ సాటి, స్వర్గ్‌నగ మన్లె బగవంతల్ కేయ్తుర్ వూర్ దాదలిర్-బాయిక్నిట్! బగవంతల్ సారి కీతొర్ కబ్రియల్ అని పెర్సొర్ కటొడల్ ఇంజెర్ యేసున్ మరట్ వొప్తట్. వోన్ బారెతె దిహన్ ఇర్సి సోంచ్ కీమ్ట్.</verse>
				<verse number="2">బగవంతల్, తనకున్ హవ్లి కీత కామున్ మోసె బరొసతె కీతొర్. అహ్నె యేసు గిర్ బగవంతల్ తనకున్ హవ్లి కీత కామున్ బరొసతె కీతొర్.</verse>
				<verse number="3">రోతున్ తెరె రోన్ దొహుస్వల్ మాల్కన్ వెలె మాని కీంతెర్. అహ్నె మోసెన్తెరె యేసు డగుర్-పాన్ వాలె ఇంజెర్ మెచ్నల్ పొరొల్ కమయ్ కీతొర్.</verse>
				<verse number="4">బారితెకె హరియేక్ రోతున్ బోరెయ్ వొరొర్ దొహంతెర్ బతి సమ్దొతున్ గడి కీతొర్ వోర్ బగవంతలె.</verse>
				<verse number="5">పూరొ బగవంతన పర్జతున్ సాటి, మోసె సేవ్కన్ దాత్ బరొసతె కామ్ కీతొర్. వోర్ కీతంగ్ కామ్క్, సిరిప్ బవిసత్నె బగవంతల్ వడ్క్‌వలిక్ సత్నంగ్ నమునంగ్ ఆందుంగ్.</verse>
				<verse number="6">బతి కిరిస్తు బగవంతన పర్జత్ పొరొ అదికార్ వాలె ఆసి, బగవంతనొర్ బరొసతె మన్వల్ మరి ఆందుర్. మాకున్ బహన్ తెర్ ముక్తి పుటంత ఇంజెర్ బరొసతె, మావ మన్దున్ గట్ కీతెకె, మరటె వోన రోతుర్ ఆసి మందంతట్.</verse>
				<verse number="7">అదెన్ సాటినె పవిత్ర ఆత్మ ఇహిన్ ఇత్త: “బగవంతన్ పరిక్స కీసెర్ బయ్మన్ ఆసి, మీ తొత్తుర్ బోడి గుటనగ బగవంతన్ పొరొ ఉల్ట తేత్తెర్. మిరట్ నేట దివొస్నె బగవంతన గొస్టి కేంజ్కిట్‌తె, మీ తొత్తుర్ వూరంగ్ దిల్కున్ మూజొర్ కీతపినయ్ మిరట్ కియ్మట్.</verse>
				<verse number="8"></verse>
				<verse number="9">చాలిస్ (40) సాల్క్ నన కియ్వలిక్ మయ్మతంగ్ కామ్క్ సూడ్సి గిర్, బోడి గుటనగ నావ హవడ్ సూడ్తెర్”</verse>
				<verse number="10">“అద్ కారన్తున్ హిందలె, వూర్ పర్జ ఇత్తెకె నాకున్ సోంగ్ వాత. ‘వూరంగ్ దిల్క్ నహ్గటల్ బహ్కె మాతంగ్. నన వెహ్త సరి-మారగ్ పియ్సి తాక్లె వూర్ వొప్మకి.’</verse>
				<verse number="11">అదెన్ సాటినె, ‘వూర్కున్ నావ ఆరమ్న జాగతగ బస్కెన్ వాయ సియొన్’ ఇంజి సోంగ్నె ఆడ వాడ్తొన్” ఇంజెర్ బగవంతల్ ఇత్తొర్.</verse>
				<verse number="12">నావుర్ దాదలిర్-బాయిక్నిట్! ఉయ్సర్‌తె మంట్! జీవతె మన్వల్ బగవంతన్ పొరొ బరొస ఇర్వక్‌నె, బహ్కె మాయ్వల్ కరబ్ దిల్, మీ రొపొ బోన్గనె మన్వక్‌నె సూడట్.</verse>
				<verse number="13">దర్మ-గ్రంత్‌న, ‘నేట దివొస్నె’ ఇన్వల్ బగవంతన వచన్ మిరట్ కేంజ్కిట్‌తె, హర్ దివొస్ వొరొన్ వొరొర్ జరబ్నె ఇర్సెర్ చొకొటె తాకట్. అస్కె పాపున్ రొపొ కోండె మాయ్వక్‌నె మందంతిట్ అని మీవంగ్ దిల్క్ మూజొర్క్ ఆయ్వక్‌నె మందంతంగ్.</verse>
				<verse number="14">బారితెకె మరట్ మావ బరొస ఇర్త మొదొడల్‌తె, సానల్ వేరి, అద్ బరొసతగ ఉంది తీర్ గట్ మత్తెకెన్, కిరిస్తునగ ఉంది ఆంతట్.</verse>
				<verse number="15">ఇదెన్ మునె వెహ్తపినయ్: “మిరట్ నేట దివొస్నె బగవంతన గొస్టి కేంజ్కిట్‌తె, మీ తొత్తుర్ బయ్మన్ ఆసి, వూరంగ్ దిల్కున్ మూజొర్ కీతపినయ్ మిరట్ కియ్మట్.”</verse>
				<verse number="16">బగవంతన వచన్ కేంచి గిర్, ఉల్ట తాక్తుర్ వూర్ బూర్ ఆందిర్? మోసె ఈజిప్ట్‌నల్ తత్తుర్ వూర్ ఆయుర్ కి బతల్?</verse>
				<verse number="17">బగవంతల్ చాలిస్ (40) సాల్క్ బూర్ పొరొ సోంగ్నె మత్తొర్? పాప్ కీసి బోడి గుటనగ సాతుర్ పొరొనె కి?</verse>
				<verse number="18">వూర్ వొడ్కి మంజి గిర్ బహ్కె మాసి తాక్తుర్ బారెతె, “వూర్కున్ నావ ఆరమ్న జాగతగ బస్కెన్ వాయ సియొన్” ఇంజెర్ ఆడ వాడ్తొర్ కి? హో వాడ్తొర్!</verse>
				<verse number="19">ఇద్ సమ్ది సూడ్సి, వూర్ తమ బరొస ఇర్వ సొంజినె, అద్ ఆరమ్న జాగతగ సొంద పర్మకి ఇంజెర్ కరి కీంతట్.</verse>
			</chapter>
			<chapter number="4">
				<verse number="1">బగవంతన ఆరమ్న జాగతగ సొన్వల్ వాగ్దన్, ఇంకె ఉండె గిర్ అహ్నె మంత. ఇదెన్ హిందల్ అగ సొన్వల్ మోకతున్ మిహ్గటల్ బోరె సుటి కియ్వక్‌నె, మందన ఇంజెర్ వెరెతె అని దిహన్తె మంద్కట్.</verse>
				<verse number="2">మరట్ చొకొట్న కబుడున్ బారెతె కేంజ్తపినయ్, వూర్ తొత్తుర్ గిర్ అద్ ఆరమ్ యేత్వడ గొస్టితున్ బారెతె కేంజ్తెర్. బతి అద్ గొస్టితున్ పొరొ బరొస ఇర్మకి. అదెన్ సాటి వూర్కున్ అద్ గొస్టి బతయ్ కామి సియ్మకి.</verse>
				<verse number="3">ఆరమ్న జాగత చొకొట్న కబుడున్ పొరొ, బరొస ఇర్వలిర్ మరట్, తప్వక్ బగవంతనగ సొంద పరంతట్. బతి బరొస ఇరుర్, “‘వూర్కున్ నావ ఆరమ్న జాగతగ బస్కెన్ వాయ సియొన్’ ఇంజి సోంగ్నె ఆడ వాడ్తొన్” ఇంజెర్ బగవంతల్ ఇత్తొర్. బతి ఇద్ ఇంకె, మన్వల్ ఆరమ్న జాగ కలి గడె మాత అగటలె మంత ఇంజెర్ మాకున్ టావ.</verse>
				<verse number="4">బతి ఆరమ్న దివొసున్ బారెతె, “బగవంతల్ కలి గడి కియ్వల్ మహ్త పెజె, యేడుంగ్ రోజ్క్‌నె ఆరమ్ యేత్తొర్” ఇంజెర్ లిహి కీసి మంత.</verse>
				<verse number="5">ఉండె ఉంది జోక, “వూర్కున్ నావ ఆరమ్న జాగతగ బస్కెన్ వాయ సియొన్” ఇంజెర్ వెహ్తొర్.</verse>
				<verse number="6">ఇదెన్ మునె, మా తొత్తుర్ చొకొట్న కబుడున్ పొరొ బరొస ఇర్వ సొంజి, వూర్కున్ అద్ ఆరమ్న జాగతగ సొన్లె మోక పుట్మకి. బతి కహి లోకుర్కున్, అద్ ఆరమ్న జాగతగ సొందన్ సాటి, ఉండె గిర్ మోక మంత.</verse>
				<verse number="7">అదెన్ సాటినె, బగవంతల్ ఉండె ఉంది దివొసున్ నేమి కీసి ఇర్తొర్. అదెనె ‘నేట దివొస్’ ఇంతొర్. నన మీకున్ మునె లిహి కీతపినయ్ వెలె సాల్క్ ఆత పెజె, “మిరట్ నేట దివొస్నె బగవంతన గొస్టి కేంజ్కిట్‌తె, మీవంగ్ దిల్క్‌నగ మూజొర్క్ ఆయ్మట్” ఇంజెర్ దావిద్న కెయ్దె వడ్కుసీతొర్.</verse>
				<verse number="8">యెహోసువల్ వూర్కున్ ఆరమ్ సియ్మడ్ ఇత్తెకె, బగవంతల్ ఉండె ఉంది దివొసున్ బారెతె వెహ్వక్ మందుర్.</verse>
				<verse number="9">అదెన్ హిందలె, బగవంతల్ యేడవ దివొస్నె ఆరమ్ యేత్తపె, తన్వుర్ బక్తలిర్‌కున్ అద్ ఆరమ్న దివొస్ నిల్సి మంత.</verse>
				<verse number="10">బగవంతల్ తన్వ కామ్నల్ ఆరమ్ యేత్తపె, వోనుర్ బక్తలిర్ గిర్ ఆరమ్న జాగతగ సొత్త పెజె, వూర కామ్ మార్సి దాంత.</verse>
				<verse number="11">బగవంతల్ వెహ్త తీర్ తాకొర్ వోర్, తొత్తుర్ ఇజ్రయేల్ పర్జతున్ దాత్, హుకుమ్ పియ్సి తాకొర్ వోర్ ఆంతొర్. అదెన్ సాటి, అద్ స్వర్గ్‌న ఆరమ్న జాగతగ సొందన ఇంజెర్ మరట్ సమ్దిర్ వెరిసెర్ ఉయ్సర్‌తె కోసిద్ కీకట్.</verse>
				<verse number="12">బారితెకె బగవంతన వచన్ జీవ వాలె అని సక్తి వాలె ఆంద్. అద్ వచన్ రండ్ కాకున్ దార్ మన్వల్ తల్వర్‌తున్ తెర్, అదిక్ దార్ వాలె ఆంద్. అద్ తల్వర్ కీల్చన్ అని మూల్గెన్ బహన్తె చీరి కీంతయొ, అహ్నె మాయ్నన ఆత్మ అని పరన్తున్ రొపొడంగ్ విచర్కున్ గిర్ బహ్రి వాట్సి, తస్వ కీంత.</verse>
				<verse number="13">ఇద్ కలితగ మన్వల్ బదె వస్తు గిర్, వోర్ బగవంతన నదుడల్ తపుస పరొ. కడ్కున్ మునె వోడ్తపినయ్, సమ్దితున్ తాత్కర్ సూడ పరంతొర్. అహన్ సూడ్వల్ బగవంతన్, మరట్ మా బారెతె లెక వెహ లాగర్.</verse>
				<verse number="14">స్వర్గ్‌నగ సొత్తొర్ వోర్ యేసు బగవంతనొర్ మరి ఆందుర్. వోరె మా సమ్దిరొర్ పెర్సొర్ కటొడల్ ఆందుర్. అదెన్ సాటి, మరట్ బరొస ఇర్సి, సమ్దిర్ మునె వొప్త అదెన్, సుటి కియ్వక్‌నె గట్ మంద్కట్.</verse>
				<verse number="15">మావొర్ పెర్సొర్ కటొడల్ మావ కమ్జొర్ పాన్క్ కరి కీసి, మా పొరొ వోన దిల్ నోంత. బారితెకె వోర్ యేసు, మా దాతె హరియేక్ పరిక్సన్ బోగె మాతొర్, బతి బదె పాప్ కియ్మకి.</verse>
				<verse number="16">అదెన్ సాటి గటి-దీర్య కీసి, బగవంతన్ కరుమ్ దాకట్. అహన్ సొత్తెకెన్, బస్కె పహ్జె మత్తెకె అస్కె, వోర్ బగవంతన కివుల్ అని పెర్మత-దయ మాకున్ పుటంతంగ్.</verse>
			</chapter>
			<chapter number="5">
				<verse number="1">పర్జ, తమ్గటల్ వొరొన్ పెర్సొర్ కటొడల్ ఇంజెర్ వూర్ నేమి కీంతెర్. పర్జతున్ బద్లి, బగవంతన చర్నతె సేసంగ్ అని పాప్న మాపితున్ సాటి, వోర్ కటొడల్ అర్పన సీంతొర్.</verse>
				<verse number="2">వోర్ పెర్సొర్ కటొడల్ గిర్, వెలె తీర్క్‌నె కమ్జొర్‌తె మంతొర్. అదెన్ సాటి, కరె మాయ్వ తప్ కీతుర్ పొరొ, సోంగ్ వాయ్వక్‌నె చొకొటె సూడంతొర్.</verse>
				<verse number="3">ఇద్ కారన్తున్ హిందలె, వోర్ పెర్సొర్ కటొడల్ తన్వంగ్ పాప్కున్ సాటి బలిదాన్ సీసి, పర్జతంగ్ పాప్కున్ సాటి గిర్ బలిదాన్ సియ లాగర్.</verse>
				<verse number="4">బోరె మాయ్నల్ తన్వ తన పెర్సొర్ కటొడన డగుర్-పాన్ యేత వాయొ. బగవంతల్ మొదొల్, అహరోన్తున్ పెర్సొర్ కటొడల్ ఇంజెర్ బహన్తె కేయ్సి నేమి కీతొరొ, అహ్నె దుస్రొర్ పెర్సొర్ కటొడన్ కేయ్సి నేమి కీంతొర్.</verse>
				<verse number="5">కిరిస్తు గిర్ పెర్సొర్ కటొడన కటొడ-పాన్దున్ తన్వ తన యేత్మకి. బతి బగవంతలె వోన్ సంగ, “నిమె నావొర్ మరిని ఆంది. నన నేండ్ నీకున్ మియ్తొన్” ఇంజెర్ ఇత్తొర్.</verse>
				<verse number="6">అని ఉండె ఉంది జాగ, “నిమె మెల్కిసెదెకున్ దాత్ కటొడని ఆసి బస్కెట్ మందంతి!” ఇంజెర్ నేమి కీతొర్.</verse>
				<verse number="7">యేసు తన బొమిత్ పొరొ పిసి మనెకె, తనకున్ మరన్తల్ బచి కియ పర్వల్ బగవంతన్ ఆడ్సెర్, కాడెర్ తుహ్చెర్ వినంతి కీసెర్, పార్తన కీతొర్. వోన్గ మన్వల్ బావ్-బక్తితున్ పియ్సి, బగవంతల్ వోన పార్తనతున్ కేంజ్తొర్.</verse>
				<verse number="8">యేసు బగవంతనొర్ మరి ఆసి గిర్, కస్‌టల్కున్ బోగె మాసి బాబొన జరబ్నె బహన్ మందన ఇన్వల్ కరి కీతొర్.</verse>
				<verse number="9">ఇద్ తరికతె బగవంతల్, వోన్ సమ్దొ తీర్క్‌నె బర్పుర్ గున్ వాలె, పెర్సొర్ కటొడల్ ఇంజెర్ వొప్తొర్. వోన వచన్ పియ్సి, బూర్తె తాకంతెరొ, వూర్కున్ బస్కెట్ మన్వల్ జీవ సియ్లె, ఆదర్ ఆసి నిల్తొర్.</verse>
				<verse number="10">బగవంతల్ వోర్ యేసున్ మెల్కిసెదెకున్ దాత్నొర్ పెర్సొర్ కటొడల్ ఇంజెర్ నేమి కీతొర్.</verse>
				<verse number="11">ఇదెన్ బారెతె వెహన ఇత్తెకె, వెలె గొస్టింగ్ మంతంగ్. బతి అవెన్ పోడి కీసి వెహన ఇత్తెకె కస్టమ్ ఆంత. బారితెకె మిరట్ బగవంతనంగ్ గొస్టింగ్ కరి కియ్లె గహ్లలిర్ ఆసి మంతిట్.</verse>
				<verse number="12">కాలమున్ పియ్సి సూడ్తెకె, మిరట్ ఇంకె బోద కరుస్వలిర్ ఆసి మంద మత్త. బతి మీకునె ఉండె వొరొర్ బగవంతనంగ్ మొదొడంగ్ వచన్క్‌న బోద కరుస లాగర్. ఇవ్ మొదొడంగ్ వచన్క్ పాల్దున్ దాత్ అని బగవంతనంగ్ వెలె మర్మతంగ్ వచన్క్ గట్ వాలె కానెత్ దాత్ మంతంగ్. మిరట్ గట్ వాలె కానె తింద పర్విట్, బతి మిరట్ ఉండె గిరె మొడ్డె-మొడ్డలిర్ దాత్ పాలె ఉండ లాగర్.</verse>
				<verse number="13">వటి పాల్ ఉంజి మన్వలిర్, ఉండె గిర్ వూర్ పసి-బాలలిరె ఆందిర్. అదెన్ సాటి, వూర్కున్ చొకొట్-వాయుట్న టావ సెలె.</verse>
				<verse number="14">గట్ వాలె కానె బెర్స్‌తుర్ సాటినె, ఇత్తెకె చొకొట్-వాయుట్ కరి కియ్వల్ సిక్సాన్ కరిసి, అవెన్ పియ్సి తాక్తుర్ వూర్ సాటినె మంత.</verse>
			</chapter>
			<chapter number="6">
				<verse number="1">తె కిరిస్తున్ బారెతె మొదొడంగ్ బోదంగ్ గడి గడి వెహ్వక్‌నె అవెన్ సుటి కీసి, మునె సొంజి బెర్స్‌తుర్ దాత్ తయర్ ఆకట్. మరన్తెకె వోయ్వలిక్ కరబ్నంగ్ కామ్క్‌నల్ చుక్ చుకె మాసి, బగవంతన్ పొరొ బరొస ఇర్వల్,</verse>
				<verse number="2">బాప్తిస్‌మతున్ బారెతె బోద వెహ్వల్, తలత్ పొరొ కెయ్క్ ఇర్వల్, బవిసత్నె సాతుర్ వూర్ నేండ్వల్ అని బగవంతల్ వూర్కున్ ఆక్రిత తస్వ కియ్వల్ ఇన్వలిక్ ఈతంగ్ కిరిస్తున్ బారెతంగ్ మొదొడంగ్ ముకె బోదన్ మల్సి, గడి గడి మీకున్ వెహ్వల్ జురత్ సెలె.</verse>
				<verse number="3">ఇదెన్ బద్లి, బగవంతల్ మునె సొందన్ సాటి మోక సీతెకె, మునె దాకట్.</verse>
				<verse number="4">బగవంతన బరొసతల్ బహ్కె మాతుర్కున్ మరట్ మలుసి తచి, చుక్ చుకె మానల్ బహన్ కియ వాంత? వూర్ మొదొల్ బగవంతన సతెమున్ కరి కీసి, బగవంతనంగ్ ఆసిర్‌వాద్క్‌న అనుబవ్ సూడ్సి, పవిత్ర ఆత్మతగ ఈస యేచ్చి, బగవంతన వచన్త చొకొట్-పాన్దున్ బారెతె అనుబవ్ కీసి, బవిసత్నె కియ్వలిక్ బగవంతన సక్తితంగ్ కామ్కున్ బారెతె కరి కీతెర్.</verse>
				<verse number="5"></verse>
				<verse number="6">ఇవ్ సమ్దొ అనుబవ్ యేచ్చి గిరె, బగవంతన బరొసతల్ బహ్కె మాతుర్కున్ బస్కెట్‌కె మలుసి, చుక్ చుకె మానల్ కియ వాయొ. ఇదెన్ హిందల్ బగవంతనొర్ మరిన్, వూర్ తిరిసి మొద్నగ మోలనె పాసి, పర్జత్ మునె వోర్ మరిన లజ సొనల్ కీసెర్ మంతెర్.</verse>
				<verse number="7">వూర్ లోకుర్ కరబ్న బొమిత్ దాత్నుర్ ఆందిర్. పిర్క్‌నె అర్త యేతున్, బద్‌తె వావ్ట బొమి ఊచ్చి, వోర్ యెవ్సదారన్ చొకొట్న పంట సీంతయొ, అద్ బొమితున్ బగవంతన ఆసిర్‌వాద్ పుటంత.</verse>
				<verse number="8">బతి ఇదెన్ బద్లి, అద్ వావ్ట బొమితగ చహ్క్‌నంగ్ పొదెలంగ్ అని జాడి వేలింగ్ బెర్స్‌తెకె, అద్ బొమి కామి సియొ ఇంజి, జులుక్నె యెవ్సదారల్ సాపెన సీసి, డుండుసి వాటంతొర్.</verse>
				<verse number="9">నావుర్ లాడ్నుర్ తాదల్-తముర్నిట్! మిరట్ చొకొట్నంగె కామ్క్ కీసెర్ మంతిట్. బారితెకె, మీకున్ మునెనె బగవంతల్ బచి కీతొర్. అదెన్ సాటి, జరబ్నె మందన ఇన్వలిక్ ఇవ్ గొస్టింగ్ మీ బారెతె ఆయొ.</verse>
				<verse number="10">బగవంతన పొరొడె మిరట్ కీతంగ్, చొకొట్నంగ్ కామ్క్ అని బగవంతనుర్ బక్తలిర్‌కున్, మిరట్ ఇంకె లాడ్దె కియ్వల్ సేవత కామున్ హిందల్, బగవంతల్ బస్కెట్‌కె మీకున్ మర్న్‌గొర్. బారితెకె వోర్ నియత్నొర్ ఆందుర్.</verse>
				<verse number="11">గహ్లలిర్ ఆయ్మట్. బతి బరొసతె వోర్చి బగవంతల్ సీతంగ్ వాగ్‌దన్కున్ యేతన్ సాటి, పర్పెడె మాయ్వలిర్ దాత్ ఇవ్ కామ్కున్ ఆక్రి వేరి కీసెర్, ముక్తి సియ్వల్ ఆసతున్ సుటి కియ్వక్‌నె మంట్.</verse>
				<verse number="12"></verse>
				<verse number="13">అస్కె బగవంతల్ తనకున్ తెర్ డగుర్ బోరె సెలె మత్త కాడ్కి, తన్వ పొరొడెనె ఆడ యేచ్చి, అబ్రాహమున్ సంగ, “నన నీకున్ కరలెనె ఆసిర్‌వాద్ సీంతొన్ అని నీవ సంతాన్దున్ బడి కీంతొన్” ఇంజెర్ వాగ్దన్ సీతొర్.</verse>
				<verse number="14"></verse>
				<verse number="15">తాన్ సాటి అబ్రాహమ్ వోర్చి సూడ్సెర్ మత్తొర్. తె అద్ వాగ్దన్‌తున్ బగవంతల్ పూరి కీతొర్.</verse>
				<verse number="16">తమకున్ అని దుస్రుర్ నడ్డుమ్ జిద్నె తగపర్ తాక్నెకె, బద్‌తెర్ ఉంది బాజ్నుర్ వొపన్ సాటి తమ్వకున్ తెర్ డగున పొరొడె వొట్ వాటంతెర్. అస్కె, అద్ వొట్నగ సతె మంత ఇంజెర్ కరి కీసి, జిద్న తగపర్ దబె మాంత.</verse>
				<verse number="17">బగవంతల్ తన సీత వాగ్దన్‌తున్ బస్కెట్‌కె మార్యు సియొన్ ఇంజెర్ అద్ వాగ్దన్ యేత్వలిర్‌కున్ వెహన్ సాటి, తన్వ పొరొ తన వొట్ వాట్తొర్.</verse>
				<verse number="18">బగవంతన వాగ్దన్ అని ఆడ, ఇవ్ రండ్ గిర్ మారివలిక్ ఆయొంగ్. ఇవెన్ బారెతె, బగవంతల్ లబడ్ వడ్క పరొర్. ముక్తితగ సొందన ఇన్వలిర్, ఉండె ఇచుర్ గటి-దీర్యతె మునె సొందన ఇంజెర్ బగవంతల్ ఆస కీంతొర్.</verse>
				<verse number="19">ఇద్ ముక్తిత ఆస మాకున్ లగు వాలె ఆసి, మావ ఆత్మతున్ రూకత ‘ లంగర్తున్ ’ దాత్ బహ్కె మాయ సియ్వక్‌నె స్వర్గ్‌నగ మన్వల్ బగవంతన జాగతగ మాకున్ యెవుస పరంత.</verse>
				<verse number="20">బారితెకె మా హిందల్ ఆసి, మాకున్ తెర్ మునె మావొర్ పెర్సొర్ కటొడల్ యేసు, అద్ స్వర్గున్ రొపొ నేంగ్తొర్. మెల్కిసెదెకున్ దాత్ యేసు బస్కెట్ గిరె పెర్సొర్ కటొడల్ ఆసి మంతొర్.</verse>
			</chapter>
			<chapter number="7">
				<verse number="1">వోర్ మెల్కిసెదెక్ సాలెమ్నొర్ రాజల్ సమ్దిత్ డగుర్ బగవంతనొర్ కటొడల్ ఆసి మత్తొర్. అబ్రాహమ్ లడెయ్తగ దుస్రుర్ రాజలిర్కున్ మెయ్సి, మల్సి వానెకె, మెల్కిసెదెక్ వోన్ బేటె మాసి ఆసిర్‌వాద్ సీతొర్.</verse>
				<verse number="2">అబ్రాహమ్ తన మెయ్సి తత్తతగటల్ నూటల్ దహ ఈసంగ్ మెల్కిసెదెకున్ సీతొర్. ‘మెల్కిసెదెక్’ ఇత్తెకె, నియత్నొర్ రాజల్ అని ‘సాలెమ్నొర్ రాజల్’ ఇత్తెకె, సాంతితొర్ రాజల్ ఇంజెర్ ఉండె ఉంది అర్తమ్.</verse>
				<verse number="3">వోనుర్ తాదుర్-బాబుర్ అని అవల్-బాబొ బూర్ ఆందిరొ, బోనె టావ సెలె. వోన పుడ్త సాత గిర్ బోనె టావ సెలె. బగవంతనొర్ మరిన్ దాత్ బస్కెట్ గిరె, వోర్ కటొడల్ ఆసి మంతొర్ ఇన్వలె టావ.</verse>
				<verse number="4">వోర్ మెల్కిసెదెక్ బచొర్ డగుర్ ఆందురొ, కరి కీమ్ట్. బారితెకె మావొర్ తొత్తొర్ అబ్రాహమ్ గిర్, తన లడెయ్తగ మెయ్సి తత్తతగటల్, నూటల్ దహ ఈసంగ్ మెల్కిసెదెకున్ సీతొర్.</verse>
				<verse number="5">లేవిన కాన్‌దాన్తుర్ కటొడ-పాన్ తాకుసన అని అబ్రాహమ్‌న కాన్‌దాన్తగ పుట్తుర్ వూర్ తాదల్-తముక్ ఆసి గిర్, నూటల్ దహ ఈసంగ్ లేవిన కాన్‌దాన్తుర్ కటొడలిర్కున్ సియన ఇంజెర్ మోసెన కానున్తగ హుకుమ్ మంత.</verse>
				<verse number="6">మెల్కిసెదెక్ లేవిన కాన్‌దాన్తొర్ ఆయొర్. తెర్ బతి బగవంతనగటల్ వాగ్‌దన్క్ యేత్తొర్. వోర్ అబ్రాహమ్‌నల్ నూటల్ దహ ఈసంగ్ మెల్కిసెదెక్ యేచ్చి, అబ్రాహమున్ ఆసిర్‌వాద్ సీతొర్.</verse>
				<verse number="7">ఆసిర్‌వాద్ సియ్వల్, ఆసిర్‌వాద్ యేత్వన్ తెర్ డగుర్-పాన్ వాలె ఇన్వడగ బతయ్ అనుమానమ్ సెలె.</verse>
				<verse number="8">లేవిన కాన్‌దాన్తుర్ పిసెర్ మంజి, సాయ్వలిర్ నూటల్ దహ ఈసంగ్ యేచ్చెర్ మంతెర్. బతి బస్కెట్ గిర్ పిస్వల్ మెల్కిసెదెక్ గిర్, నూటల్ దహ ఈసంగ్ యేతొర్ ఇంజెర్ మంత.</verse>
				<verse number="9">ఉంది తీర్దె సూడ్తెకె, నూటల్ దహ ఈసంగ్ యేత్వల్ లేవి గిర్, అబ్రాహమున్ హిందల్, నూటల్ దహ ఈసంగ్ మెల్కిసెదెకున్ సీతొర్ ఇంజెర్ వెహ వచొ.</verse>
				<verse number="10">బారితెకె అబ్రాహమ్ మెల్కిసెదెకున్ బేటె మాతొర్ అస్కె, అబ్రాహమ్‌న కాన్‌దాన్తగ లేవి జల్మ ఆయ్లెకె మత్తొర్.</verse>
				<verse number="11">మోసెన కానున్తగ, లేవిన కాన్‌దాన్తుర్ కటొడ-పాన్ కియన ఇంజెర్ మంత. బతి వూర్ కటొడలిర్ తమ్వ కార్యతున్ బర్పుర్ కియ పర్మకి. ఉంది మోక వూర్ కియ్వల్ కార్య బర్పుర్ మన్మడ్ ఇత్తెకె, అహరోన్తున్ దాత్నొర్ ఉండె వొరొర్ కటొడన్ బగవంతల్ రొహ్న్‌దుర్. బతి మెల్కిసెదెకున్ దాత్నొర్ ఉండె వొరొర్ కటొడన బారి జురత్ అర్త?</verse>
				<verse number="12">కటొడ-పాన్ మారితెకె, అదెన్ బరొబర్ కానున్ గిర్ మారియ లాగర్.</verse>
				<verse number="13">ఇవ్ గొస్టింగ్ దుస్రొ కాన్‌దాన్తొర్ యేసున్ బారెతె వెహ్చెర్ మంతంగ్. ఇద్ కాన్‌దాన్తుర్ బస్కెనె బగవంతన మందిర్త బలి సియ్వల్ జాగతగ కటొడ-పాన్ కియ్మకి.</verse>
				<verse number="14">మా యేసు పర్బు యూదన కాన్‌దాన్తల్ వాతొర్ ఇంజెర్ అని ఇద్ కాన్‌దాన్తుర్ కటొడలిర్ ఆయన ఇంజెర్ మోసె బగన్ వెహ్మకి ఇంజెర్ మాకున్ టావయె.</verse>
				<verse number="15">మెల్కిసెదెకున్ దాత్ కటొడల్ ఆంతొర్ ఇన్వల్ గొస్టితున్ పర్బు ఉండె ఇచుర్ కరల్ కీతొర్.</verse>
				<verse number="16">కానున్ వెహ్త అద్ లేవిన కాన్‌దాన్తున్ పియ్సి, కటొడల్ ఆయ్మకి బతి, తన బస్కెట్ గిర్ జీవతె మన్వల్ సక్తితె కటొడల్ ఆయ పర్తొర్.</verse>
				<verse number="17">బారితెకె, “నిమె మెల్కిసెదెకున్ దాత్ కటొడని ఆసి బస్కెట్ మందంతి!” ఇంజెర్ దర్మ-గ్రంత్‌ వెహ్చెర్ మంత.</verse>
				<verse number="18">మోసెన కానున్ బతతునె బర్పుర్ కియ పర్మకి. అద్ కానున్ కమ్జొర్ మంత అని బతతునె కామి సియ్వక్ ఆత ఇంజెర్ బగవంతల్ తాన్ హబ్రి ఇర్తొర్. అదెన్ బద్లి, బగవంతల్ తాన్ తెర్ చొకొట్న ఆసతున్ ఇర్తొర్. ఇదెన్ పియ్సి, మరట్ బగవంతన్ కరుమ్ సొంద వచొ.</verse>
				<verse number="19"></verse>
				<verse number="20">అచొరె ఆయ్వ బగవంతల్ వొట్ వాడ్తొర్, బతి దుస్రొర్ బోరె కటొడన్ సాటి వొట్ వాట్మకి. దర్మ-గ్రంత్‌నగ, “పర్బు బగవంతల్ వొట్ వాడ్తొర్ అని వోన మన్దున్ మార్యుసియొర్. నిమె కటొడని ఆసి బస్కెట్ మందంతి!” ఇంజెర్ బగవంతల్ వోన్ సంగ ఇత్తొర్.</verse>
				<verse number="21"></verse>
				<verse number="22">ఇద్ వొటున్ హిందల్, పడన నియమున్ తెర్ చొకొట్న పూన నియమ్ ఆంద్ ఇంజెర్ యేసు గారంటి ఆసి నిల్తొర్.</verse>
				<verse number="23">ఉండె ఉంది తేడ బతల్ ఇత్తెకె, వెలెటిర్ లోకుర్ కటొడలిర్ ఆతెర్, బతి మరన్ వూర్కున్ బస్కెట్ గిర్ కటొడలిర్ ఆసి మన్వక్‌నె అడ్డమ్ ఆత.</verse>
				<verse number="24">బతి యేసున్ మరన్ సెల్వ కాడ్కి, వోర్ బస్కెట్ గిర్ పెర్సొర్ కటొడల్ ఆసి మందంతొర్.</verse>
				<verse number="25">అదెన్ సాటి యేసు తన్ హిందల్, బగవంతనగ వాయ్వలిర్‌కున్ బస్కెట్ గిరె బచి కీంతొర్. వోర్ యేసు వూర్ హిందల్ ఆసి, బగవంతన్ వినంతి కియ్లె, బస్కెట్ గిర్ పిసిన్ మందంతొర్.</verse>
				<verse number="26">ఈతొర్ పెర్సొర్ కటొడల్ పవిత్ర వాలె, బే-కసుర్ వాలె, బదె తప్న డాగ్ సెలొర్ వోర్, పాపిర్ సంగ మనొర్ వోర్, స్వర్గ్‌నగ డగుర్-పాన్ వాలె ఆందుర్.</verse>
				<verse number="27">వోర్ యేసు, దుస్రుర్ పెర్సుర్ కటొడలిర్ దాత్ తన్వంగ్ పాప్కున్ సాటిన్ ఆయి, పర్జతంగ్ పాప్కున్ సాటినె ఆయి, రోజి అర్పన సియ్వల్ జురత్ సెలె. బారితెకె సమ్దిర్ పర్జతంగ్ పాప్కున్ సాటి, తన్వ తనయ్ బలిదాన్ ఉందియ్ జోక సీసి వాడ్తొర్.</verse>
				<verse number="28">మోసెన కానున్ సక్తి సెలుర్ వూర్కున్ పెర్సుర్ కటొడలిర్ దాత్ నేమి కీత. బతి కానున్తున్ పెజెయ్ వాత అద్ వొట్, బగవంతనొర్ మరిన్ పెర్సొర్ కటొడన్ దాత్ నేమి కీత. అచొరె ఆయ్వ, వోర్ బస్కెట్ గిరె బర్పుర్ పెర్సొర్ కటొడల్ ఆసి మన్వల్ ఆందుర్.</verse>
			</chapter>
			<chapter number="8">
				<verse number="1">మమొట్ వెహ్త గొస్టితగ ముకె బతల్ ఇత్తెకె, స్వర్గ్‌నగ మన్వల్ సర్వ సక్తి వాలె బగవంతన రాజ-గాదితున్ తిన బగ్ల ఉచ్చి మన్వల్ పెర్సొర్ కటొడల్ యేసు మా సాటి మంతొర్.</verse>
				<verse number="2">వోరె, పార్తన-వింతి కియ్వల్ కరల్ డేరతున్ రొపొ మన్వల్ బెయ్ పవిత్ర జాగతగ సేవ కీసెర్ మంతొర్. ఇద్ పార్తన-వింతి కియ్వల్ డేరతున్ మాయ్నలిర్ వాట్మకి బతి, పర్బుయె వాడ్తొర్.</verse>
				<verse number="3">హరియేక్ పెర్సొర్ కటొడల్ నేమె మాత పెజె, సేసన అర్పనంగ్ అని పాప్న మాపితున్ సాటి, బలిదాన్క్ సియ లాగర్. అహ్నె, మావొర్ పెర్సొర్ కటొడల్ యేసునగ గిర్ అర్పన సియన్ సాటి, బతల్ తెర్ మందన ఇన్వల్ జురత్ అర్త.</verse>
				<verse number="4">ఉంది మోక, వేర్ దునియతగ ఇంకె మంజి ఇత్తెకె, సాదరన్ కటొడల్ గిరె ఆసి మనొర్. బారితెకె మోసెన కానున్ పియ్సి, అర్పన సియ్వలిర్ కటొడలిర్ మంతెర్.</verse>
				<verse number="5">వూర్ కటొడలిర్, సిరిప్ స్వర్గ్‌నగ మన్వల్ బెయ్ పవిత్ర జాగత నక్లి రూప్నగనె సేవ కీసెర్ మంతెర్. పార్తన-వింతి కియ్వల్ డేరతున్ మోసె వాటన్ మొదొల్, “నిమె గుటత్ పొరొ మనెకె సమ్దొ నన తొహ్తపినయ్ ఇద్ నమునతున్ పియ్సినె దిహన్తె వాటన” ఇంజెర్ బగవంతల్ వోన్ దమ్కి సీతొర్.</verse>
				<verse number="6">బతి ఇంకె వూర్ కటొడలిర్ కియ్వల్ సేవతున్ తెర్ బెయ్ పవిత్ర జాగతగ యేసు తనకున్ బగవంతల్ సీత సేవ కీసెర్ మంతొర్. అచొరె ఆయ్వ, వోర్ యేసు పడన నియమున్ తెర్ చొకొట్న పూన నియమున్ సుర్‌వెర్తల్ ఆసి మంతొర్. ఇద్ నియమ్ పడన నియమున్ తెర్ చొకొట్నంగ్ వాగ్‌దన్కున్ పొరొ నిల్సి మంత.</verse>
				<verse number="7">ఉంది మోక అద్ పడన నియమ్నగ బతయ్ గల్తి సెల్వక్ మందు ఇత్తెకె, పూన నియమ్న జురత్ అర్సి మనొ.</verse>
				<verse number="8">బతి బగవంతల్ తన్వ పర్జతంగ్ గల్తింగ్ బారెతె, “ఇచుల! బవిసత్నగ నన ఇజ్రయేల్ లోకుర్ సంగ అని యూదయ యేరియతుర్ లోకుర్ సంగ పూన నియమ్ ఇరంతొన్.</verse>
				<verse number="9">నన వూరుర్ తొత్తుర్‌కున్ దిహన్తె మునె కీసి, ఈజిప్ట్‌నల్ తత్తొన్. ఇద్ పూన నియమ్ అద్ గట్కతె వూర్ సంగ కీత నియమున్ దాత్ మనొ. బారితెకె, వూర్ నన ఇర్త నియమున్ పియ్సి తాక్సెర్ మన్మకి. అదెన్ సాటి వూర్కున్ నన పటి కియ్మకి.</verse>
				<verse number="10">బతి అవ్ దివొస్క్ వీడ్త పెజె ఇజ్రయేల్ పర్జతున్ సంగ నన టరి కియ్వల్ పూన నియమ్ ఇద్ ఆంద్. నన నావ కానున్తగ మన్వలిక్ ఆగెన్ వూర మన్దగ హేతు ఇర్నల్ కీంతొన్. అవెన్ వూర దిల్తగ లిహి కీంతొన్. నన వూరొర్ బగవంతన ఆసి మందంతొన్. వూర్ నా పర్జ ఆసి మందంతెర్.</verse>
				<verse number="11">అద్ వకత్నె, ‘బగవంతన్ కరి కీమ్ట్’ ఇంజెర్ నా బారెతె ఆజు-బాజుతుర్కున్ అని చుటమ్-బంద్కున్ బోరె వెహ్వల్ జురత్ సెలె. సమ్దిర్ బేద్-బావ్ సెల్వక్ నా బారెతె కరి కీంతెర్.</verse>
				<verse number="12">నన దయతె వూరంగ్ పాప్కున్ అని అవ్ కరెబలిక్ కామ్కున్ ఉండె బస్కెన్ హేతు కియొన్” ఇంజెర్ లిహి కియుస్తొర్.</verse>
				<verse number="13">ఇదెన్, ‘పూన నియమ్’ ఇంజెర్ బగవంతల్ కేయ్త కాడ్కి, మొదొడ నియమ్ పడన ఆసి సొత్త. బద్‌తె పడన ఆంతయొ, అద్ మయడ్ ఆయ్లె తయర్ మందంత.</verse>
			</chapter>
			<chapter number="9">
				<verse number="1">బగవంతల్, ఇజ్రయేల్ పర్జతున్ సీత మొదొడ నియమ్నగ, మాయ్నన కెయ్దె తయర్ ఆత అద్ పార్తన-వింతి కియ్వల్ డేరత్ బారెతె అని నేకి-బదిన్ బారెతె మత్త.</verse>
				<verse number="2">అద్ పార్తన-వింతి కియ్వల్ డేరతున్ నడ్డుమ్ ఉంది పడ్ద టాంగి కీసి, తాన్ రండ్ బాగల్క్ కీతెర్. మునెత బాగమ్నగ ఉంది డివెన జల్కర అని నివొద్నంగ్ సారింగ్ ఇర్వల్ టేబల్ మందు. ఇద్ బాగమున్ పవిత్ర జాగ ఇందిర్.</verse>
				<verse number="3">అద్ పడ్దతున్ పెజెట బాగమున్ బెయ్ పవిత్ర జాగ ఇందిర్.</verse>
				<verse number="4">అద్ బాగమ్నగ ఉంది సోనెతె తయర్ కీత ఊద్ నిరుస్వల్ కుండి అని నియమ్న సందొక మందు. అద్ సందొక సోనెత రేక్నె, పూరొ అత్క్ వాట్సి మందు. అద్ సందొకత్ రొపొ మన్న ఇర్త అద్ సోనెత కోప, అహరోన్త కొడ్స్‌త బెడ్డె, హుకుమ్క్ లిహి కీతంగ్ పాటిన్ దాత్నంగ్ చెక్తంగ్ రండ్ బండంగ్ మందుంగ్.</verse>
				<verse number="5">అద్ సందొకత ముచడ పొరొడ బాజున్ పాప్క్ మాపి కియ్వల్ జాగ ఇంతెర్. బగవంతన మయ్మత వేడ్చితున్ తొహ్వలిక్ రూప్క్ అద్ జాగతున్ కేప్సెర్ మారెల్క్‌నె ముచ్చి మందుంగ్. ఇవ్ సమ్దొన్ బారెతె, ఇంకె పోడి కీసి వెహ్లె వకత్ సెలె.</verse>
				<verse number="6">ఇవ్ సమ్దొ ఇహిన్ తయర్ కీత పెజె, కటొడలిర్ పార్తన-వింతి కియ్వల్ డేరత మునెత బాగమ్నగ సొంజి, నేకితంగ్ కార్యన్ రోజి కీసెర్ మందిర్.</verse>
				<verse number="7">బతి సిరిప్ పెర్సొర్ కటొడల్ తన్వంగ్ పాప్కున్ సాటి అని పర్జ కరె మాయ్వ కీతంగ్ పాప్కున్ సాటి, అర్పన సియ్లె, నెతుర్ పియ్సి, సాల్దున్ ఉంది జోక పడ్దతున్ పెజెట బెయ్ పవిత్ర జాగతగ సొందుర్.</verse>
				<verse number="8">ఇవ్ సమ్దొన్ పియ్సి, బస్కె వేరితె ఈతల్ పార్తన-వింతి కియ్వల్ డేరత జాగ మందంతయొ, అస్కె వేరి, స్వర్గ్‌న బెయ్ పవిత్ర జాగత సరి కోలె మాయొ ఇంజెర్ పవిత్ర ఆత్మ తొహ్చెర్ మత్తొర్.</verse>
				<verse number="9">అద్ సమ్దొ ఇంకెడ కాలమ్నగ జర్గ్‌వడ నమున ఆంద్. అవ్ సేసంగ్ అని బలిదాన్క్, పార్తన-వింతి కియ్వలిర్ బక్తలిర మన్-దిల్దున్ కసుక్నల్ అసలె మోక్డొ సుటి కియ పరొంగ్.</verse>
				<verse number="10">బహన్ ఇత్తెకె, ఇవ్ తిన్లె-ఉన్లె అర్పన సియ్వలిక్ అని సుదుడ్ ఆయ్వలిక్ కామ్క్, సిరిప్ మేందొడున్ సాటిన్ కామి సీంతంగ్. ఇవ్ కామ్క్ సిరిప్ బగవంతన పూన నియమ్ వానల్ వేరి కామి సీంతంగ్.</verse>
				<verse number="11">కిరిస్తు పెర్సొర్ కటొడల్ ఆసి, మాకున్ చొకొట్నంగ్ ఆసిర్‌వాద్క్ తత్తొర్. వోర్ స్వర్గ్‌నగ మన్వల్ పార్తన-వింతి కియ్వల్ బెయ్ డగుర్ అని బర్పుర్ వాలె డేరత జాగతగ సేవ కియ్లె సొత్తొర్. అద్ జాగ మాయ్నల్ నివ్డి కీత ఆయొ, ఇత్తెకె ఇద్ కలిత ఆయొ.</verse>
				<verse number="12">కిరిస్తు హెరెన నెతురె ఆయి, పడ్డన నెతురె ఆయి, పియ్సి అగ సొన్మకి. బతి ఉందియ్ జోక తన్వ నెతుడ అర్పన సీసి, అద్ బెయ్ పవిత్ర జాగతగ సొత్తొర్. అదెన్ హిందల్, మాకున్ బస్కెట్ పిస్వల్ ముక్తి పుట్త.</verse>
				<verse number="13">మోసెన కానున్తున్ పియ్సి, ఇవ్ హెరెంగ్ కోందన నెతుర్ అని పడ్డత నీర్, వూర్ బే-సుదుడ్ వాలిర్ పొరొ సిడ్క వాడ్తెకె, సిరిప్ వూర బహిడ మేందొడున్ సుదుడ్ కీంతంగ్.</verse>
				<verse number="14">బతి కిరిస్తున నెతుర్ పాప్నె నించి మన్వలిక్ మావంగ్ మన్-దిల్కున్ ఉండె గిర్ బచొరొ సుదుడ్ కీంత. బహన్ ఇత్తెకె బస్కెట్ మన్వల్ పవిత్ర ఆత్మత సక్తితున్ హిందల్, బే-కసుర్ వాలె యేసు తన్వ తన బగవంతన్ సాటి బలిదాన్ సీతొర్. మరట్ జీవతె మన్వల్ బగవంతన పార్తన-వింతి కియన్ సాటి, వోర్ కిరిస్తు ఇహిన్ కీతొర్.</verse>
				<verse number="15">ఇద్ కారన్తున్ హిందల్ కిరిస్తు ఇద్ పూన నియమున్ సుర్‌వెర్తల్ ఆసి నిల్తొర్. అని కేయ్సి మత్తుర్ వూర్, బగవంతల్ వాగ్దన్ సీత బస్కెట్ మన్వల్ ఆసిర్‌వాద్నగ ఈస యేత్నల్ వోర్ కీంతొర్. అదెన్ లాసినె, మొదొడ నియమున్ పియ్సి పాపిరంగ్ పాప్కున్ కండి కియన్ సాటి, తన్వ జీవ సుటి కీతొర్.</verse>
				<verse number="16">జాయ్జతున్ బారెతె, బోరె నియమ్న చిటి లిహి కీతెకె, వోన మరన్ ఆయ బీగర్, అద్ చిటి కామి సియొ. వోర్ మార్త పెజెనె, అద్ చిటి కామి సీంత.</verse>
				<verse number="17"></verse>
				<verse number="18">ఇదెన్ హిందలె, మొదొడ నియమ్ గిర్ జన్వర్‌త నెతుర్ సియ బీగర్ కామి సియ్మకి.</verse>
				<verse number="19">మోసె పర్జ సమ్దిర్‌కున్ దర్మత కానున్తంగ్ హుకుమ్కున్ వెహ్త పెజె, పడ్డన అని హెరెన నెతుడున్ యేతగ మిసడి కీసి, పొదెలత డేటెతగ గొరెన రగల్ బూర దొహ్చి, దర్మత కానున్త పుస్తకున్ పొరొ అని సమ్దిర్ పర్జతున్ పొరొ సిడ్క వాటుస్తొర్.</verse>
				<verse number="20">“బగవంతల్ మీకున్ ఇద్ హుకుమ్ సీసి తాకట్ ఇంజెర్ వెహ్త నియమ్న నెతుర్ ఆంద్” ఇంజెర్ వెహ్తొర్.</verse>
				<verse number="21">అదె తరికతె, వోర్ అద్ నెతుడున్ పార్తన-వింతి కియ్వల్ డేరతగ అని సేవ కీనెకె వాడకమ్ కియ్వలిక్ చీజ్కున్ పొరొ సిడ్క వాట్తొర్.</verse>
				<verse number="22">మోసెన కానున్తున్ హిందల్ సూడ్తెకె, కమి జాస్త సమ్ది చీజ్కున్ నెతుడె సుదుడ్-పాన్ కియన. నెతుర్ తుహబీగర్ పాప్కున్ మాపి పుటొ.</verse>
				<verse number="23">ఇదెన్ హిందల్, మాయ్నలిర్ నివ్డి కీతంగ్ ఇవ్ స్వర్గ్‌నగ మన్వలిక్‌నంగ్ నక్లి రూప్కున్ సాటి, జన్‌వర్క్‌న బలిదాన్ సీసి, సుదుడ్-పాన్ కియ్వల్ జురత్ అర్త. బతి స్వర్గ్‌నగ మన్వలికున్ సుదుడ్-పాన్ కియ్లె, జన్‌వర్క్‌న నెతుడున్ తెర్ ఉండె చొకొట్నంగ్ బలిదాన్క్ పహ్జె.</verse>
				<verse number="24">బొమిత్ పొరొడ బెయ్ పవిత్ర జాగ సిరిప్ స్వర్గ్‌న కరల్ బెయ్ పవిత్ర జాగత మొకొట ఆంద్. కిరిస్తు మాయ్నలిర్ నివ్డి కీత, పవిత్ర జాగత్ రొపొ సొన్మకి, బతి ఇంకె వోర్ మా హిందల్ ఆసి స్వర్గ్‌నె సొంజి, బగవంతన్ మునె నిల్తొర్.</verse>
				<verse number="25">పెర్సొర్ కటొడల్ హర్ సాల్ జన్‌వర్క్‌న నెతుడె బెయ్ పవిత్ర జాగతగ సొత్తపినయ్, వోర్ కిరిస్తు తన్వ తన కేపత్ బలిదాన్త అర్పన సియ్లె, స్వర్గ్‌నె సొన్మకి.</verse>
				<verse number="26">కిరిస్తు ఉంది మోక అహన్ బలిదాన్ సియ్మడ్ ఇత్తెకె, కలి గడె మాతగటల్‌తె ఇంకె వేరి, బచొంగొ జోకంగ్ తన్వ జీవ సియ లాగ్న్‌దు. బతి ఇంకెడ, ఇద్ ఆక్రిత గట్కతె బస్కెట్ మన్లె, సిరిప్ ఉందియ్ జోక, తన్వ తన సమ్దిర పాపున్ సాటి, అర్పన సియ్లె వాతొర్.</verse>
				<verse number="27">హర్ వొరొర్ బద్ గిర్ ఉంది గట్క మరన్ ఆయ లాగర్. అద్ ఆత పెజె, బగవంతల్ తస్వ కీంతొర్.</verse>
				<verse number="28">అదెన్ సాటి, కిరిస్తు ఉందియ్ జోక, తన్వ తనయ్ సమ్దిరంగ్ పాప్కున్ సాటి, బలిదాన్త అర్పన సీతొర్. వోర్ ఉండె ఉంది జోక మల్సి వాంతొర్. పాపున్ తన్ పొరొ వాట్సి వోయ్లె ఆయొ బతి, తన్వ సాటి బస్కె వానుర్ ఇంజెర్ సూడ్సెర్ మన్వలిర్‌కున్ బచి కియ్లె వాంతొర్.</verse>
			</chapter>
			<chapter number="10">
				<verse number="1">మోసెన కానున్ సిరిప్ మునె జర్గ్‌వలిక్ చొకొట్నంగ్ ఆసిర్‌వాద్క్‌న దడ్మిత్ దాత్నయ్ ఆంద్ బతి, తాన కరల్ రూప్ ఆయొ. అదెన్ సాటి, అద్ కానున్తున్ పియ్సి, హర్ సాల్ సియ్వలిక్ ఉంది తీర్దంగ్ బలిదాన్క్, బక్తలిర్‌కున్ సమ్దొ తీర్క్‌నె బర్పుర్ సుదుడ్ బస్కెట్‌కె కియ పరొంగ్.</verse>
				<verse number="2">ఉంది మోక బక్తలిర్‌కున్ అవ్ కరల్ సుదుడ్ కియ్మడ్ ఇత్తెకె, వూర్ తమ్వంగ్ మన్-దిల్క్‌నగ పాప్కున్ బారెతె, బస్కెన్ చుక్ చుకె మాయ్వక్ మందిర్ అని అవ్ బలిదాన్క్‌నంగ్ అర్పనంగ్ సియ్వల్ ఆపుసీందిర్.</verse>
				<verse number="3">బతి అదెన్ బద్లి, వూర్ సీతంగ్ అవ్ బలిదాన్క్ వూర్ కీతంగ్ పాప్కున్ హర్ సాల్ హేతు కియుసంతంగ్.</verse>
				<verse number="4">బారితెకె, కోందన నెతుర్ ఆయి, హెరెన నెతుర్ ఆయి, పాప్కున్ బస్కెట్‌కె కండి కియ పరొంగ్.</verse>
				<verse number="5">అద్ కారన్తున్ హిందలె, కిరిస్తు ఇద్ పరిపంచమ్నగ వానెకె, బగవంతన్ సంగ, “బలిదాన్కున్ ఆయి, అర్పనన్ ఆయి, నిమె కోర్మకి, బతి నీ సాటి అర్పన సియ్లె, నా సాటి ఉంది మేందొల్ నివ్డి కీతి.</verse>
				<verse number="6">జన్వర్‌కున్ డుండుసి అర్పన సియ్వలె ఆయి, పాపున్ కండి కియ్లెక్ సీతంగ్ బలిదాన్క్ ఆయి, నీకున్ ఆనంద్ సియ్మకి.</verse>
				<verse number="7">అస్కె నన, ‘ఇచుల బగవంత! నన నీవ ఇచతున్ పూరి కియన్ సాటి, ఇగె వాతొన్. నా బారెతె, గ్రంత్క్‌నగ లిహి కీతెర్’” ఇంజెర్ వెహ్తొర్.</verse>
				<verse number="8">బలిదాన్క్, సేసంగ్, జన్వర్‌కున్ బొడ్సి సియ్వలిక్ అర్పనంగ్ అని పాపున్ కండి కియ్లెక్ బలిదాన్క్ సియన ఇంజెర్ మోసెన కానున్తగ లిహి కీసి మనెకె గిర్ బతి, “అవ్ నీకున్ ఆనంద్ సియ్మకి” ఇంజెర్ కిరిస్తు వెహ్తొర్.</verse>
				<verse number="9">అహన్ వెహ్త పెజె, వోర్ “ఇచుల బగవంత! నన నీవ ఇచతున్ పూరి కియన్ సాటి, ఇగె వాతొన్” ఇంజెర్ ఇత్తొర్. వోర్ రెండవ నియమున్ మొదొల్ కియన్ సాటి, మొదొడ నియమున్ బంద్ కీతొర్.</verse>
				<verse number="10">బారితెకె, యేసు కిరిస్తు, బగవంతన ఇచతున్ పూరి కియన్ సాటి, బస్కెట్ మన్లె తన్వ మేందొడున్ సిరిప్ ఉందియ్ జోక బలిదాన్త అర్పన సీసి, మాకున్ సుదుడ్-పాన్ కీతొర్.</verse>
				<verse number="11">హరియేక్ కటొడల్ దర్మత సేవ కియన్ సాటి, రోజి నిల్సిన్ మంద లాగర్. సీతంగ్ అవె బలిదాన్క్ కేపత్ సీసెర్ మందంతొర్, బతి ఇవ్ బలిదాన్క్ పాప్కున్ నొర పరొంగ్.</verse>
				<verse number="12">బతి పెర్సొర్ కటొడల్ కిరిస్తు మావంగ్ పాప్కున్ సాటి, బస్కెట్ మన్లె సిరిప్ ఉందియ్ జోక అర్పన సీసి, బగవంతన తిన బగ్ల ఉద్‌తొర్.</verse>
				<verse number="13">అస్కెడల్ తన్వుర్ పగ-దార్కున్ తన్వంగ్ కాల్క్‌న కుతుడున్ దాత్, బగవంతల్ దాబి కీసి, బస్కె ఇరనుర్ ఇంజెర్ కిరిస్తు సూడ్సెర్ మంతొర్.</verse>
				<verse number="14">వోర్ సిరిప్ ఉందియ్ జోక బలిదాన్త అర్పన సీసి, సుదుడ్-పాన్ ఆయ్వలిర్ మాకున్ బస్కెట్ గిర్ మన్లె బర్పుర్ కీతొర్.</verse>
				<verse number="15">ఇద్ బర్పుర్ గొస్టితున్ బారెతె: “‘అద్ ఆత పెజె, నన వూర్ సంగ ఉంది పూన నియమ్ టరి కీంతొన్. అద్ బతల్ ఇత్తెకె, నన నావ కానున్తగ మన్వలిక్ ఆగెన్ వూర మన్దగ హేతు ఇర్నల్ కీంతొన్. అవెన్ వూర దిల్తగ లిహి కీంతొన్’ ఇంజి బగవంతల్ వెహంతొర్” ఇంజెర్ పవిత్ర ఆత్మ మాకున్ గవ సీతొర్.</verse>
				<verse number="16"></verse>
				<verse number="17">ఉండె మర్ల, “‘వూరంగ్ పాప్కున్ అని అవ్ కరెబలిక్ కామ్కున్ ఉండె బస్కెన్ హేతు కియొన్’ ఇంజెర్ బగవంతల్ వెహంతొర్” ఇంజి, పవిత్ర ఆత్మ వెహ్తొర్.</verse>
				<verse number="18">బగవంతల్ అవ్ సమ్దొ పాప్కున్ మాపి కీత కాడ్కి, ఉండె బస్కెన్ అవెన్ సాటి, బలిదాన్త అర్పన సియ్వల్ జురత్ మనొ.</verse>
				<verse number="19">దాదలిర్-బాయిక్నిట్! యేసు తన్వ నెతుడ అర్పన సీతొర్. ఇదెన్ హిందల్ స్వర్గ్‌న బెయ్ పవిత్ర జాగతగ వెరివక్నె సొంద పరంతట్.</verse>
				<verse number="20">బారితెకె, యేసున మరన్ ఆనెకె, అద్ మందిర్త బెయ్ పవిత్ర జాగతగ మన్వల్ పడ్దతున్ బగవంతలె సరుస్తొర్. ఇంకె యేసున మేందొడున్ హిందల్, మాకున్ పుడ్త అద్ పూన జీవతె, బగవంతనగ వెరివక్నె సొంద పరంతట్.</verse>
				<verse number="21">అచొరె ఆయ్వ, వోర్ మావొర్ పెర్సొర్ కటొడల్ బగవంతనుర్ బక్తలిర్ పొరొ రాజ్ తాకుసెర్ మంతొర్.</verse>
				<verse number="22">వోర్ మావంగ్ మన్-దిల్కున్ తన్వ నెతుడె సుదుడ్-పాన్ కీతొర్ అని మావంగ్ మేందొల్కున్ సీగ్న యేతె నొర్తొర్. అదెన్ సాటి, బర్పుర్ బరొసతె మన్వలిక్ దిల్క్‌నె, బగవంతన చర్నతె దాకట్.</verse>
				<verse number="23">మాకున్ వాగ్దన్ సీతొర్ వోర్ బరొసతొర్ ఆందుర్. అదెన్ సాటి, మరట్ సమ్దిర్ దుస్రుర్‌కున్ వెహ్త బరొసత ఆస సుటి కియ్వక్‌నె, గటి-దీర్యతె మంద్కట్.</verse>
				<verse number="24">వొరొన్ వొరొర్ లాడ్ కియ్వల్ అని చొకొట్నంగ్ కామ్క్ బహన్ కియుస్వల్ ఇన్వడున్ బారెతె, సోంచ్ కీకట్.</verse>
				<verse number="25">బగవంతన పార్తన-వింతి కియ్లె వాయ్వక్‌నె మన్వల్, కహితుర్కున్ ఆదత్ ఆత. ముకె బతల్ ఇత్తెకె, యేసు పర్బు ఉందుంది జోక వాయ్వల్ దివొస్ కరుమ్ వాసెర్ మంత. అదెన్ సాటి, మరట్ సమ్దిర్ మీరె మాసి, మావ మరట్ వొరొన వొరొర్ చొకొట్-పాన్దె, మునె దాకట్ ఇంజెర్ వెహ్చెర్ మంద్కట్.</verse>
				<verse number="26">సతున్ కరి కీత పెజె గిర్, మరట్ బుది పియ్సిన్ పాప్క్ కీసెర్ సొత్తెకె, అవ్ పాప్క్‌న మాపితున్ సాటి, ఉండె బతయ్ బలిదాన్ సియ పర్వట్.</verse>
				<verse number="27">తేన్ బద్లి, బగవంతన్ బయ్మన్ ఆసి తాక్తుర్‌కున్ నాయ్ద తస్వ కీసి, వూర్కున్ బర బర పొత్వల్ తడ్మితె నాసెడమ్ కీంతొర్ ఇన్వలిక్, వెరెంగె మెయ్సి మందంతంగ్.</verse>
				<verse number="28">మోసెన కానున్తున్ బయ్మన్ ఆసి తాక్తుర్‌కున్, సిరిప్ ఇవిర్ సెలెకె మువిర్ వెహ్తంగ్ గవన్ పియ్సి, వూర్ పొరొ దయ తొహ్వక్‌నె మరన్త సిక్స వాట్న్‌దిర్.</verse>
				<verse number="29">తె, ఇంకె బగవంతనొర్ మరిన్ రాంగి సియ్వన్, పవిత్ర కీత అద్ నెతుడ నియమున్ అపవిత్ర ఇన్వన్ అని పెర్మత-దయ తొహ్వల్ బగవంతన ఆత్మత లజ వోయ్వన్, ఉండె బచొర్ కటింత సిక్స వాటనయొ, మిరటె సోంచ్ కీమ్ట్.</verse>
				<verse number="30">అహన్ బగవంతలె, “పగ యేత్వల్ కామ్ నావ ఆంద్. తాన బర్పెయ్ కియ్వన ననయ్ ఆందున్” ఇంజెర్ వెహ్తొర్. అని ఉండె, “పర్బు తన్వ పర్జత్ పొరొ తస్వ కీంతొర్” ఇంజెర్ గిర్ వెహ్తొర్ ఇన్వల్, మాకున్ టావయె.</verse>
				<verse number="31">జీవతె మన్వల్ బగవంతన్ పాప్నగ సాప్డె మాయ్వలిర్‌కున్ సిక్స ఇన్వల్ గొస్టి బెయ్ వెరినల్ మంత.</verse>
				<verse number="32">మిరట్ బగవంతన చర్నతె వాతంగ్ మొదొల్ దివొస్కున్ హేతు కీమ్ట్. అవ్ దివొస్కున్ రొపొ బచొంగొ తక్‌లిబ్క్ బోగె మాతిట్. తెర్ బతి, మిరట్ అవెన్ వొర్చ్‌తిట్.</verse>
				<verse number="33">కహి జోకంగ్ అప్‌మాన్తున్ అని దుస్రుర్ సియ్వల్ దుక్సతున్ సమ్దిర్ మునె బోగె మాతిట్. ఉండె కహి జోకంగ్, అవ్ తక్‌లిబ్క్‌నె బోగె మాయ్వలిర్ కరుమ్ మిరట్ నిల్తిట్.</verse>
				<verse number="34">అచొరె ఆయ్వ, జేల్ బోగె మాయ్వలిర్‌కున్ మిరట్ దయతె సూడ్తిట్ అని మీవంగ్ జాయ్జతున్ లూటి కీతెకె, ఆనంద్నె వొప్తిట్. బారితెకె, మిహ్గటల్ లూటి కీత, అదెన్ తెర్, బగవంతల్ సీతంగ్ అవ్ వెలె చొకొట్నంగ్ అని బస్కెట్ గిర్ మన్వలిక్ ఆందుంగ్ ఇంజెర్ కరి కీతిట్.</verse>
				<verse number="35">అదెన్ సాటి, బతల్ ఆతెకె గిర్ బతి, మీవ బరొసతున్ సుటి కియ్మట్. ఇదెన్ హిందల్ చొకొట్న పండి పుటంత.</verse>
				<verse number="36">మిరట్ పట్ పియ్సి మంద లాగర్. బగవంతన ఇచ పియ్సి తాక లాగర్. అద్ ఆత పెజె బగవంతల్ తన వాగ్దన్ కీసి మత్తొర్ అదెన్, మీకున్ సీంతొర్. బారితెకె దర్మ-గ్రంత్‌నగ,</verse>
				<verse number="37">“జులుక్నె వాయ్లె మన్వల్, కోరుమ్ కియ్వక్‌నె వాంతొర్.</verse>
				<verse number="38">బరొసతున్ హిందల్ నియత్నొర్ ఇంజి, బగవంతల్ బోన్తె వొపంతొరొ వోర్ పిసంతొర్. బతి, వూర్గటల్ బోరె ఆయి, పెజె మల్సి తాక్తెకె నాకున్ ఆనంద్ లాగొ” ఇంజెర్ లిహి కీసి మంత.</verse>
				<verse number="39">తెర్ బతి మరట్ బహ్కె మాసి నాసెడమ్ ఆయ్వలిర్ దాత్నుర్ ఆయ్వట్. ఇదెన్ బద్లి, బరొసతున్ హిందల్ బచె మాయ్వలిర్ దాత్నుర్ ఆందట్.</verse>
			</chapter>
			<chapter number="11">
				<verse number="1">ఆస కీతంగ్ తప్వక్ పుటంతంగ్ ఇంజెర్ నమ్వల్ అని మరట్ సూడ పర్వట్ అవెన్ గిర్ కరలెన్ మంతంగ్ ఇంజెర్ నమ్వలె బరొస ఆంద్.</verse>
				<verse number="2">మావుర్ తొత్తుర్‌గ ఈతల్ బరొస మత్త. అదెన్ సాటినె, బగవంతల్ వూర్కున్ మెచ్తొర్.</verse>
				<verse number="3">బగవంతల్ తన్వ గొస్టితె ఇద్ కలి గడి కీతొర్ ఇంజెర్ బరొసతున్ హిందల్, మరట్ అర్తమ్ కీంతట్. ఇత్తెకె దిసొ అదెనె దిస్వలిక్ గడె మాతంగ్.</verse>
				<verse number="4">బరొసతున్ హిందలె, హేబెల్, కయిన్తున్ తెర్ చొకొట్న అర్పన బగవంతన్ సీతొర్. కయిన్ సీత అర్పనతున్ తెర్, హేబెల్ సీత అర్పనతున్ బగవంతల్ మెచ్‌చి, వోర్ హేబెల్తున్ నియత్నొర్ ఇంజెర్ వొప్తొర్. మావ బరొస బహన్ మందన ఇన్వల్ హేబెలు మార్త పెజె గిర్, వోన బరొస మాకున్ కరుసీంత.</verse>
				<verse number="5">హానొక్న బరొసతున్ హిందల్, బగవంతల్ వోన్ జీవతెన్ స్వర్గ్‌నగ వోతొర్. అద్ కారన్తున్ హిందలె, వోన కూర్ బోనె పుట్మకి. స్వర్గ్‌నగ వోయన్ మునె హానొకు బగవంతన్ ఆనంద్ సీతొర్ ఇంజెర్ గ్రంత్‌నగ లిహి కీసి మంత.</verse>
				<verse number="6">బరొస సెల్వ బగవంతన్ ఆనంద్ సియ పరుర్. బగవంతన బక్తి కీక ఇన్వల్ బోరె ఆయి, బగవంతల్ మంతొర్ ఇంజెర్ అని కోర్తుర్‌కున్ పండి సీంతొర్ ఇంజెర్ బరొస కియ లాగర్.</verse>
				<verse number="7">బరొసతున్ హిందల్ నోవహు, జల్ గండమ్నల్ కుటుంబతున్ బచి కియ్లె, డగుర్ రూకతున్ తయర్ కీతొర్. మునె జర్గ్‌వడున్ బారెతె, బగవంతల్ దమ్కి సీత అదెన్, నోవహు పియ్సి తాక్తొర్. వోన్గ మన్వల్ బరొస, దునియతుర్ పూరొ గల్తి కీతెర్ ఇంజెర్ నిరుపన్ కీత. అద్ బరొసతున్ హిందల్, వోర్ నియత్నొర్ ఆతొర్.</verse>
				<verse number="8">బరొసతున్ హిందల్ అబ్రాహమ్, బగవంతల్ సీక ఇత్త, అద్ దేసున్ ఈసత్ దాత్ యేత్లె, బగవంతన గొస్టి పియ్సి, తన్వ దేస్నల్ పెసిసి, తన బగ దాంతొర్ ఇన్వల్ టావ సెల్వెకె గిర్ సొత్తొర్.</verse>
				<verse number="9">బరొసతున్ హిందల్ అబ్రాహమ్, బగవంతల్ వాగ్దన్ సీత దేస్నగ, ఈసదార్క్ ఆయ్వలిర్, ఇసక్ అని యాకొబ్ సమ్దిర్ గిర్ డేరనగ పిస్తెర్. అహన్ డేరతగ పర్దేసిన్ దాత్ అబ్రాహమ్ పిసెర్ మత్తొర్.</verse>
				<verse number="10">బారితెకె, బస్కెట్ మన్వలిక్ బునదినె బగవంతల్ దొహ్త అద్ స్వర్గ్‌న నగుడున్ సాటి, వోర్ బరొసతె సూడ్సెర్ మత్తొర్.</verse>
				<verse number="11">బరొసతున్ హిందల్ (అబ్రాహమ్‌న బాయ్కొ) సారల్, మాతరి పాన్దె గొడ్డుయ్ మత్త తెర్ బతి, బగవంతల్ సీత వాగ్దన్‌తున్ పొరొ బరొస ఇర్వల్ కీనెకె, అద్ అవల్ ఆయ పర్త.</verse>
				<verse number="12">తె, మరి-మియడున్ జల్మ సియపరొర్ అచొర్ డుగ డుగ ఆతొర్, వోర్ అబ్రాహమున్ హాబడగ మన్వలిక్ సుకుకున్ దాత్ అని సమ్దుర్‌త డర్డితగ మన్వల్ ఉస్కెతంగ్ కడకున్ దాత్, లెక కియ పరుర్ అచ్విర్ సంతాన్ బగవంతల్ వాగ్దన్ సీత తీర్ పయ్దొస్ ఆతెర్.</verse>
				<verse number="13">బగవంతల్ సీత వాగ్దన్‌తున్ పొరొ వూర్ సమ్దిర్ బరొస ఇర్సి, తమ్వ పిస్వడున్ రొపొ పూరె మాయ్వక్‌నెన్ సాతెర్. బతి వూర్ అద్ వాగ్దన్ తమకున్ పావె మాతప్ అనుబవ్ కీసి, మాని కీతెర్. ఇద్ బొమిత్ పొరొ వూర్ తమ ముసపరిర్ దాత్ జిన్గని కియ్వలిర్ ఇంజెర్ వొప్తెర్.</verse>
				<verse number="14">వూర వడ్క్‌వడ తరిక సూడ్తెకె, వూర్ తమ్వ సొంత దేసున్ సాటి, మహ్క్‌సెర్ మత్తెర్ ఇన్వల్ కరె మాంత.</verse>
				<verse number="15">ఉంది మోక, వూర్ తమ సుటి కీసి వాత దేసున్ బారెతె, సోంచ్ కియ్మడ్ ఇత్తెకె, తమ్వ దేసున్ మల్సి సొన్వల్ మోక వూర్కున్ మత్త.</verse>
				<verse number="16">ఇదెన్ బద్లి, వూర్ ఉండె చొకొట్న దేస్నగ ఇత్తెకె, స్వర్గ్‌నగ సొందన ఇంజెర్ ఆస కీతెర్. అదెన్ సాటి, వూర్ తమ్వొర్ బగవంతల్ ఇంజెర్ కేయ్వల్ బగవంతన్ ఆనంద్ సీత. ఇదె ఆయ్వ, తన్వుర్ సాటి ఉంది చహర్ వోర్ బగవంతల్ దొహ్తొర్.</verse>
				<verse number="17">బరొసతున్ హిందల్ అబ్రాహమ్, బగవంతల్ తనకున్ పరిక్స కీనెకె, ఇసకున్ బలిదాన్ సియ్లె తయర్ ఆతొర్. బతి అదెన్ మొదొలె బగవంతల్, “ఇసకున్ హిందల్ సాంగ్త వేలియె, నీవ సంతాన్ద లెకతె వాంతెర్” ఇంజెర్ అబ్రాహమున్ వాగ్దన్ సీసి మత్తొర్. తెర్ బతి, తనకున్ వొరొరె మన్వల్ మరిన్ బలిదాన్ సియ్లె గిర్ తయర్ మత్తొర్.</verse>
				<verse number="18"></verse>
				<verse number="19">బగవంతల్ సాతుర్కున్ పిసుస పరంతొర్ ఇంజెర్ అబ్రాహమున్ టావయె. సాతొన్ నేండుసీతపినయ్, ఇసకున్ బగవంతల్, అబ్రాహమున్ మల్సి సీతొర్.</verse>
				<verse number="20">బరొసతున్ హిందల్ ఇసక్, యాకొబున్ అని యేసవున్ వూర బవిసతున్ బారెతె, ఆసిర్‌వాద్ సీతొర్.</verse>
				<verse number="21">బరొసతున్ హిందల్ యాకొబు, తన్వ మరన్తున్ మునె యోసెప్నుర్ ఇవిర్ మర్కున్ ఆసిర్‌వాద్ సీనెకె, బెడ్డెత్ పొరొ తన్వ జోక్ ఇర్సి బగవంతన్ పార్తన-వింతి కీతొర్.</verse>
				<verse number="22">బరొసతున్ హిందల్ ఇజ్రయేల్ పర్జ ఈజిప్ట్ దేస్నల్ పెసిసి దాంతెర్ ఇంజెర్ యోసెప్, తన్వ మరన్ ఆయ్వక్ మునెనె వెహ పర్తొర్. అచొరె ఆయ్వ, తన్వంగ్ బొకన్ బతల్ కియన ఇన్వల్ వూర్కున్ హుకుమ్ సీతొర్.</verse>
				<verse number="23">బరొసతున్ హిందల్, మోసెనుర్ అవల్-బాబొ వోర్ పుట్త పెజె, మూంద్ మహినంగ్ వేరి, వోన్ మకుసి ఇర్తెర్. మోసె సాదరన్ మొడ్డల్ ఆయొర్ ఇంజెర్ వూర్ కరి కీసి, రాజల్ సీత హుకుమున్ గిర్ కాత్రి కియ్మకి.</verse>
				<verse number="24">బరొసతున్ హిందల్ మోసె, తన బెర్సి డగుర్ ఆత పెజె, పరొ రాజన మియడొర్ మరి ఇంజెర్ కేయుస్లె వొప్మకి.</verse>
				<verse number="25">బొమిత్ పొరొ జరసి కాలమ్ వేరి, పాప్క్‌నల్ పుట్వల్ ఆనందున్ బద్లి, బగవంతనుర్ పర్జతున్ బరొబర్ తక్‌లిబ్క్ బోగె మాయ్లె, మునె వాతొర్.</verse>
				<verse number="26">వోర్ అదెన ఇనమున్ సాటి, సూడ్సెర్ మత్త కాడ్కినె, ఈజిప్ట్‌న దన్-దవ్లతున్ తెర్ కిరిస్తున్ సాటి, బోగె మాయ్వలె చొకొట్ ఇంజెర్ సమ్జె మాతొర్.</verse>
				<verse number="27">బరొసతున్ హిందల్ మోసె, రాజల్ సోంగున్ వాతెకె గిర్ వెరివక్నె, ఈజిప్ట్ దేసున్ సుటి కీసి, సొత్తొర్. దిస్వక్‌నె మన్వల్ బగవంతన్ సూడ్తపినయ్ సమ్జె మాత కాడ్కి, వోన బరొసత పట్ ఉండె ఇచుర్ బడె మాసి, పెజె మల్సి సొన్మకి.</verse>
				<verse number="28">బరొసతున్ హిందల్ మోసె, ఇజ్రయేల్ పర్జతుర్ మడనుర్ మర్కున్, మరన్తొర్ దూతల్ జక్వ ఇంజెర్ నెతుడున్ దర్వజన్ పొరొ సోకన ఇన్వల్, హుకుమ్ సీసి, పస్క సడ్దున్ మొదొల్ కీతొర్.</verse>
				<verse number="29">బరొసతున్ హిందల్ ఇజ్రయేల్ పర్జ, రగల్ సమ్దుర్‌త యేతున్ నడ్డుమ్ తయర్ ఆత అద్ వత్‌త బొమితల్ తాక్సెర్ వీడ్తెర్. బతి ఈజిప్ట్‌నుర్ వూర్ దాత్ తాకన ఇంజి, అద్ సమ్దుర్‌తగ ముడుంగ్సి సాతెర్.</verse>
				<verse number="30">బరొసతున్ హిందల్ ఇజ్రయేల్ పర్జ, యెరికొ చహర్తున్ సిర్ముట్ యేడుంగ్ రోజ్క్ తిరితెర్. అస్కె, అద్ చహర్తంగ్ గోడంగ్ అర్తంగ్.</verse>
				<verse number="31">బరొసతున్ హిందల్ లంజె ఆసి గిర్ రాహబు, యెహోసువల్ సారి కీతొర్ వూర్ కబ్రియలిర్‌కున్, తన్వ రోన్ కేయ్సి, మాన్-మర్యద కీత. ఇద్ కారన్తున్ హిందలె, బగవంతన్ బయ్మన్ ఆతుర్ బరొబర్ తాన మరన్ ఆయ్మకి.</verse>
				<verse number="32">ఉండె బోన్ బారెతె వెహన ఇంతిట్? గిదియోన్తున్ బారెతె, బారకున్, సమ్‌సోన్తున్, యెప్తన్, దావిదున్, సముయేల్తున్ బారెతె అని పర్‌వక్తలిర్ బారెతె, వెహన్ సాటి, నాకున్ వకత్ సెలె.</verse>
				<verse number="33">వీర్ సమ్దిర్, బగవంతన్ పొరొ బరొస ఇర్వడున్ హిందలె, దుస్రొక్ రాజ్కున్ మెయ పర్తెర్. నాయ్తె రాజ్ తాకుస్తెర్. బగవంతల్ వాగ్దన్ సీతతున్ యేత పర్తెర్. చిహొనంగ్ తొడ్డిన్ ముహ పర్తెర్.</verse>
				<verse number="34">వెరినల్ పొత్వల్ తడ్మితున్ పిహ పర్తెర్. తల్‌వర్‌క్నంగ్ దన్కనల్ తమ్వ తమ బచి కియ పర్తెర్. వూర్గ సక్తి సెల్వెకె గిర్, సక్తి వాలిర్ దాత్ మారితెర్. వూర్ లడెయ్క్‌నగ తమ్వ వెలె సక్తి తొహ్చెర్, దుస్రొక్ దేస్క్‌నుర్ సిపాయిర్కున్ మెయ్తెర్.</verse>
				<verse number="35">బగవంతన్ పొరొ బరొస ఇర్తతున్ హిందలె, కహి వెయ్లొక్ తమ్వుర్ లాక్తుర్ సాసి, నేండ్త అద్ సూడ పర్తంగ్. బతి, దుస్రుర్ బగవంతన్ పొరొ బరొస కీత కాడ్కి, వెలె తక్‌లిబ్క్ అని దుక్సంగ్ బోగె మాతెర్. వూర్ తమ సాసి-నేండ్త పెజె, స్వర్గ్‌నగ చొకొట్ పిసన ఇన్వల్ ఆసతున్ పియ్సి, అహన్ బోగె మాసెర్ మార్తెర్.</verse>
				<verse number="36">వీర్గటల్ కహి జన్కున్ పగ-దార్క్ చేడి కీసెర్, చాటల్క్‌నె పాతెర్. ఉండె కహితుర్కున్ పియ్సి, జేల్క్‌నగ వాటుసీతెర్.</verse>
				<verse number="37">కహితుర్ జన్కున్ బండనె పాసి, రంపెనె కొయ్సి రండ్ టుక్డెంగ్ కీతెర్. తల్‌వర్క్‌నె పాసి జవ్క్‌తెర్. ఉండె కహితుర్ బక్తలిర్ గరిబ్ మంజి, హెరెనంగ్ అని గొరెనంగ్ తోల్క్ కెర్సి తిరితెర్. దుస్రుర్ వూర్కున్ బూడ్ దివ్సెర్ దుక్స సీతెర్.</verse>
				<verse number="38">పడిద్క్‌నగ, గుటనగ, బండనంగ్ సందినగ, బుయరినగ పిస్తెర్. ఇద్ పరిపంచమ్, వూర్ ఆతుర్ లాసి చొకొట్న ఆయొ.</verse>
				<verse number="39">వూర్ సమ్దిర బరొసతున్ బగవంతల్ మెచ్తొర్. బతి బగవంతల్, వూర్కున్ సీత వాగ్దన్ వూర్, అద్ గట్కతె బోరె యేత్మకి.</verse>
				<verse number="40">బగవంతల్ సమ్దినగటల్ వెలె చొకొట్ వాలెతున్ మా సాటి, మునెనె నిర్నయ్ కీసి, మా బరొబర్ వూర్ సమ్దిర్‌కున్ మీరి కీసి, అద్ వాగ్దన్‌తున్ పూరి కియన ఇంజెరెన్, ఇహిన్ కీతొర్.</verse>
			</chapter>
			<chapter number="12">
				<verse number="1">మా సిర్ముట్‌నుర్ అచొర్ వెలెటిర్ బగవంతనుర్ బక్తలిర్ గవ సీసెర్ మంతెర్. అదెన్ సాటి, మావ సర్దున్ అడ్డమ్ వాయ్వలిక్ తక్‌లిబ్కున్ మెయ్సెర్ మునె దాకట్. మాకున్ గట్ ఆవ్రి కీతంగ్ పాప్కున్ సుటి కీసెర్, మరట్ విత్వల్ పోటితగ పట్ పియ్సి, మునె విత్కట్.</verse>
				<verse number="2">మావ నదుర్ యేసున్ పొరొ ఇర్కట్. మా రొపొ బరొసతున్ పుటుసియ్వల్ అని తాన్ పూరి కియ్వల్ వోరె ఆందుర్. తనకున్ బవిసత్నె పుట్వల్ ఆనందున్ సాటి, అద్ మొద్నగ జీవ సియ్లె గిర్ వొప్తొర్. అస్కె, తనకున్ వాత అప్‌మాన్తున్ లెక కియ్మకి. ఇంకె వోర్, బగవంతన రాజ-గాదితున్ తిన బగ్లత జాగతగ ఉచ్చి మంతొర్.</verse>
				<verse number="3">వోర్ యేసు, పాపెస్తలిర్ తన్వ పొరొ సోంగ్ పియ్సి, సీత దుక్సతున్ బహన్ వొప్కె పియ్సి తాక్తొరొ, దిహన్తె సోంచ్ కీమ్ట్. అస్కె, మిరట్ అవివక్నె అని బరొసతున్ సుటి కియ్వక్‌నె, మంద పరంతిట్.</verse>
				<verse number="4">మిరట్ పాపున్ సంగ కియ్వల్ లడెయ్తగ, ఇంకె వేరి, నెతుర్ తుహ్వడ జురత్ అర్మకి.</verse>
				<verse number="5">మీ సమ్దిర్‌కున్ తన్వుర్ మర్క్ ఇంజెర్ సోంచ్ కీసి, బగవంతల్ వెహ్త, ఇద్ గటి-దీర్య సియ్వల్ కబుడున్ పూరొ, మరుంగ్తిట్ కి బతల్? “నా మరిని పర్బు వెహ్తొర్, అద్ సిక్సాన్‌తున్ కాత్రి కియ్వక్ మన్మ. నీ గల్తితున్ పర్బు సుద్రి కీక ఇత్తెకె, మన్దగ దుక్స లాగసియ్మ.</verse>
				<verse number="6">బారితెకె, బగవంతల్ బోన్తె లాడ్ కీంతొరొ, వోనె సిక్స సీంతొర్. అచొరె ఆయ్వ, బోన్తె మరి ఇంజెర్ వొపంతొరొ, వోనె సిక్స సీంతొర్” ఇంజెర్ లిహి కీసి మంత.</verse>
				<verse number="7">జరబ్నె ఇర్వలిక్ సిక్సంగ్ ఆందుంగ్ ఇంజెర్ తక్‌లిబ్క్ బోగె మాసెర్ తాకట్. బగవంతల్ మీకున్ తన్వుర్ మర్కున్ దాత్ సూడంతొర్. హర్ వొరొర్ బాబొ, తన్వొర్ మరిన్ జరబ్నె ఇర్లె, సిక్సంగ్ సీంతొర్.</verse>
				<verse number="8">తె, బగవంతల్ మిహ్గటల్ బోనె జరబ్నె మన్వల్ కరుస్వెకె, వోర్ మీకున్ బాబొ ఆయొర్ అని మిరట్ వోనుర్ కరల్ మర్క్ ఆయ్విట్ ఇంజెర్ కరి కియన.</verse>
				<verse number="9">మాకున్ జల్మ సీతుర్ మా బాబుర్ జరబ్నె ఇర్వల్ సిక్సన్ మాకున్ కరుసంతెర్. అదెన్ హిందల్, మరట్ వూర్కున్ వెలె మాని కీంతట్. తె, బస్కెట్ గిర్ మరట్ పిసన్ సాటి, మావంగ్ ఆత్మన్ బాబొ ఆయ్వల్ బగవంతన్ ఉండె బచొర్ మాని కియనయొ సోంచ్ కీమ్ట్.</verse>
				<verse number="10">కహి సాల్క్ వేరి, మా అవల్-బాబొ తమకున్ సమ్జె మాత తీర్, మాకున్ జరబ్నె మన్వల్ కరుసీంతెర్. బతి, మాకున్ బవిసత్నె చొకొట్ జర్గ్‌లె, తన్వ దాత్ పవిత్ర ఆయన్ సాటి, బగవంతల్ జరబ్నె మన్వల్ కరుసంతొర్.</verse>
				<verse number="11">ఇవ్ సిక్సంగ్ యేత్నెకె దుక్స లాగంత. ఆనంద్ మనొ. బతి అద్ ఆత పెజె, అవ్ సిక్సంగ్ కరితుర్ వూర్కున్ నియత్, సాంతి ఇన్వలిక్ పండింగ్ పుటంతంగ్.</verse>
				<verse number="12">అదెన్ సాటి, మీవంగ్ జిగి సెలెంగ్ అవ్ కెయ్కున్ అని తర తర ఆయ్వలిక్ టొంగ్రన్ మజ్బుత్ కీమ్ట్.</verse>
				<verse number="13">మిరట్ తాక్వల్ బరొసత సరి-మారగున్ సడ్కల్ కీమ్ట్. అస్కె, బరొస కమి వాలిర్ మీవ బరొసతున్ సూడ్సి, తమ్వ బరొసతగ గట్ ఆంతెర్.</verse>
				<verse number="14">సమ్దిర్ పొరొ సాంతి తొహ్చెర్, సుదుడ్-పాన్దె పిసన్ సాటి, కోసిద్ కీమ్ట్. ఇద్ సుదుడ్-పాన్ సెల్వ సొంజి, బోరె ఆయి పర్బున్ సూడ పరొర్.</verse>
				<verse number="15">బగవంతన పెర్మత-దయతల్ వొరొర్ గిర్, బహ్కె మాయ్వక్‌నె సూడట్. ఉంది మోక, వొరొర్ కరెబల్ మిహ్గ మత్తెకె, వోర్ సమ్దిర్‌కున్ బే-సుదుడ్ కీసి వాటంతొర్. ఇదెన్ బారెతె దిహన్తె మంట్.</verse>
				<verse number="16">మిహ్గ బోరె పీర్ కియ్వల్ మన్వక్‌నె సూడట్. బగవంతన్ కాత్రి కియ్వక్‌నె, ఉంది పూటత కానెతున్ సాటి, తముర్ యాకొబున్ తన్వ డగుర్-పాన్దున్ వొమ్తొర్ వోర్ యేసవున్ దాత్ పిస్మట్.</verse>
				<verse number="17">యేసవు అద్ ఆత పెజె, ఆసిర్‌వాద్ యేత్క ఇంజెర్ సొత్తెకె, బాబొ వోన్ వొప్మకి ఇన్వల్ గొస్టి మీకున్ టావయె. వోర్ అద్ ఆసిర్‌వాదున్ యేతన ఇంజెర్ ఆడ్తొర్. బతి చుక్ చుకె మాసి ఆసిర్‌వాద్ యేత్వల్ వకత్ వీడ్సి సొడిత.</verse>
				<verse number="18">ఇట పర్నల్ దిసెర్ మత్త అద్ సినాయి గుటతగ, ఇజ్రయేల్ పర్జ వాతెర్. అద్ గుట తడ్మితె పొచ్చెర్, బెయ్ పోయ పెసిసెర్, సికటితె అని వడి-దూందడె నించి మత్త. బతి, మిరట్ ఆతల్ గుటతగ వాయ్మకి.</verse>
				<verse number="19">అద్ గుటతల్ తురత ఆవజ్ అని వడ్క్‌వల్ బయంకర్ లేంగున్ కేంజ్తెర్ అని వూర్ వెరిసి, అద్ లేంగ్ కేంజ పరొమ్ ఇంజెర్ జుల్మ కీతెర్.</verse>
				<verse number="20">అస్కె బగవంతల్, ఇద్ గుటతున్ ఉంది జన్వర్ లాగ్తెకె గిర్, అద్ జన్వర్‌తున్ బండనె పాసి జకన ఇంజెర్ హుకుమ్ సీతొర్. అద్ హుకుమున్ వూర్ సోసి కియ పర్మకి.</verse>
				<verse number="21">అద్ దిస్త గట్నతున్ బారెతె, “నన వెరెతె తర తర ఆసెర్ మంతొన్” ఇంజెర్ మోసె ఇత్తొర్.</verse>
				<verse number="22">బతి మిరట్ సియొను గుటతగ వాతిట్. ఇదె జీవ వాలె బగవంతన స్వర్గ్‌నగ మన్వల్ యెరుసలెమ్ నగుర్ ఆంద్. ఆనంద్నె మీరె మాసి హజర్కున్ కొది మన్వలిర్ బగవంతనుర్ దూతలిర్గ వాతిట్.</verse>
				<verse number="23">స్వర్గ్‌నగ పొరొల్క్ లిహి కీసి మన్వలిర్ మొదొల్ జల్మ ఆతుర్ వూర్ సమ్దిర్ మన్వల్ చర్చితుర, లెకతగ మిరట్ వాతిట్. సమ్దితున్ పొరొ తస్వ కియ్వల్ అదికార్ వాలె బగవంతనగ మిరట్ వాతిట్. స్వర్గ్‌నగ ఇంకె, సమ్ది తీర్క్‌నె నియత్నె మత్తుర్ వూరంగ్ ఆత్మనగ, మిరట్ వాతిట్.</verse>
				<verse number="24">బగవంతన అని పర్జతున్ నడ్డుమ్ మన్వల్ పూన నియమున్ వొరొరె సుర్‌వెర్తల్ ఆసి మన్వల్ యేసున్ కరుమ్ మిరట్ వాతిట్. వోన సుదుడ్-పాన్ కియ్వల్ నెతుర్, హేబెల్త నెతుడున్ దాత్ బద్లి యేత్వల్ ఆయొ, బతి మాపితున్ బారెతె వెహ్వల్ ఆంద్.</verse>
				<verse number="25">దిహన్తె మంట్! మీ సంగ వడ్క్‌వన్ మిరట్ కేంజ్వక్‌నె మన్మట్. ఇద్ దునియతగ, మోసె వెహ్తంగ్ గొస్టింగ్ అద్ వకత్నుర్ పటి కియ్మకి. అదెన్ హిందల్, వూర్ సిక్సతల్ తపుసియ పర్మకి. తె మరట్ ఇంకె, స్వర్గ్‌నల్ వడ్క్‌వనంగ్ గొస్టింగ్ పటి కియ్వక్‌నె మత్తెకె, సిక్సతల్ అసల్ తపుసియ పర్వట్.</verse>
				<verse number="26">అద్ వకత్నె వోర్ బగవంతన లేంగ్ బూకంప్ వాయుసీత. బతి ఇంకె వోర్, “నన బొమితునె ఆయ్వ, హాబడున్ గిర్, ఉండె ఉంది జోక హాలి కీంతొన్” ఇంజెర్ వాగ్దన్ సీతొర్.</verse>
				<verse number="27">“ఉండె ఉంది జోక” ఇన్వడ అర్తమ్ బతల్ ఇత్తెకె, కలితగ గడె మాతంగ్ సమ్దొ హాలె మాసి నాసెడమ్ ఆంతంగ్. బతి బస్కెట్ గిర్ మన్వలిక్, బాతంగ్ అహ్నె మందంతంగ్.</verse>
				<verse number="28">బోరె హాలి కియ పరొర్ అద్ రాజ్ మాకున్ పుట్సెర్ మంత. అదెన్ సాటి, మరట్ బగవంతన్ దనెవాద్ వెహ్చి, వోర్ బగవంతన్ బావ్-బక్తితె, వోన ఇచ మత్త తీర్ పార్తన-వింతి కీకట్.</verse>
				<verse number="29">బారితెకె, “మా బగవంతల్ డుండుసి నాసెడమ్ కియ్వల్ తడ్మిత్ దాత్నొర్ ఆందుర్.”</verse>
			</chapter>
			<chapter number="13">
				<verse number="1">దాదలిర్-బాయిక్నిట్! మిరట్ పర్బునుర్ బక్తలిర్‌కున్ పెర్మతె సూడ్సెర్ మంట్.</verse>
				<verse number="2">కహితుర్ తమ్వకున్ కరె మాయ్వక్‌నెనె బగవంతనుర్ దూతలిర్కున్ మాన్-మర్యద కీతెర్. అదెన్ సాటి, టావ సెలుర్ వూర్ పర్బునుర్ బక్తలిర్‌కున్ మాన్-మర్యద కియ్వల్ మరుంగ్మట్.</verse>
				<verse number="3">మిరట్ గిర్ జేల్ బోగె మాతపినయ్ సమ్జె మాసి, వూర బరొసతున్ హిందల్ జేల్క్‌నగ అర్తుర్ బారెతె హేతు కీమ్ట్. అహ్నె, తక్‌లిబ్క్ బోగె మాయ్వలిర్‌కున్ మిరట్ గిర్, వూర్ బరొబర్ తక్‌లిబ్క్ బోగె మాతపినయ్ సమ్జె మాసి, హేతు కీమ్ట్.</verse>
				<verse number="4">మర్మి పొరొడున్ సమ్దిర్ మాని కియన. ఆడ్-మాడ్సొ వొరొన్ పొరొ వొరొర్ నమకమ్నె మందన. మర్మింగ్ ఆసి, తన్వ జోడ్తున్ సంగ ఆయ్వ, దుస్రొన్ సంగ పీర్ కియ్వలిర్‌కున్ అని మర్మిన్ మునె, పీర్ కియ్వలిర్‌కున్ గిర్ బగవంతల్ తస్వ కీంతొర్.</verse>
				<verse number="5">దన్-దవ్లతున్ పొరొ ఆస కియ్వక్‌నె పిసట్. మిరట్ మిహ్గ మంత అదెనెనె ఆనంద్నె మంట్. బారితెకె, “నన నీకున్ బస్కెన్ సుటి కియొన్. నన నీకున్ బస్కెన్ పోసటిన్ దాత్ ఇరొన్” ఇంజెర్ బగవంతల్ ఇత్తొర్.</verse>
				<verse number="6">అదెన్ సాటి మరట్ దర్యమ్ కీసి, “బగవంతల్ నాకున్ మదత్ కియ్వల్ ఆందుర్. నన బతతునె వెరియొన్. బోరె నాకున్ బతయ్ కియ పరొర్” ఇంజెర్ ఇంద వచొ.</verse>
				<verse number="7">మీకున్ మొదొల్ బగవంతన బోద వెహ్తుర్ వూర్ చర్చితుర్ పెదొల్కున్ హేతు కీమ్ట్. అని వూర పిస్వడ తరికత చొకొటున్ కరి కీసి, వూర్ దాత్ బరొసతున్ పియ్సి తాకట్.</verse>
				<verse number="8">యేసు కిరిస్తు తొలె, ఇంకె అని బస్కెట్ గిర్ మారివక్నె ఉందియ్ తీర్ మందంతొర్.</verse>
				<verse number="9">అదెన్ సాటి, మీకున్ బహ్కి కియ్వలిక్ దుస్రొక్ దుస్రొక్ బోదన్ బారెతె దిహన్తె మంట్. కానెతంగ్ నియమ్క్‌నె మావంగ్ దిల్కున్ సక్తి వాయొ. బతి సిరిప్, బగవంతన పెర్మత-దయ మావంగ్ దిల్కున్ సక్తి సీంత. అవ్ నియమ్క్ పియ్సి తాక్తుర్‌కున్ బతయ్ పాయ్ద పుట్మకి.</verse>
				<verse number="10">యూదుల్క్ పార్తన-వింతి కియ్వల్ డేరతుర్ కటొడలిర్కున్, మరట్ బలి సియ్వల్ జాగత అర్పనతున్, తిన్వల్ అదికార్ సెలె.</verse>
				<verse number="11">పాప్కున్ కండి కియ్లె పెర్సొర్ కటొడల్ జన్‌వర్క్‌న నెతుడున్ బెయ్ పవిత్ర జాగతగ వోందుర్. అవ్ జన్వర్‌క్నంగ్ మేందొల్కున్ ఇజ్రయేల్ లోకురంగ్ డేరన గుబ్డతున్ బహ్రి డుండుసీందిర్.</verse>
				<verse number="12">తె అహ్నె యేసు గిర్, తన్వ నెతుడె నరిమన్కన్ పాప్నల్ సుదుడ్ కియన ఇంజెర్ యెరుసలెమ్ చహర్త పాటకున్ బహ్రి తక్‌లిబ్కున్ సోసి కీసి, తన్వ జీవ సుటి కీతొర్.</verse>
				<verse number="13">అదెన్ సాటి, బహ్రి మన్వల్ వోర్ యేసునగ సొంజి, వోన అప్‌మాన్తున్ తూసి యేత్కట్.</verse>
				<verse number="14">ఇద్ దునియ మాకున్ బస్కెట్ గిర్ మన్వల్ చహర్ ఆయొ బతి, బవిసత్నగ మన్వల్ చహర్తున్ సాటి, సూడ్సెర్ మంతట్.</verse>
				<verse number="15">అదెన్ సాటి, జివ్రస్‌న అర్పనతున్ బద్లి, మరట్ యేసు కీతతున్ హిందల్, బగవంతన్ పార్తన-వింతిత అర్పన సీసెర్ మంద్కట్. పార్తన-వింతిత అర్పన ఇత్తెకె, యేసుయె మావొర్ పర్బు ఇంజెర్ తొడ్దె వొప్వల్.</verse>
				<verse number="16">దుస్రుర్‌కున్ చొకొట్ సూడ్వల్ అని వూర్కున్, మిహ్గ మత్తతున్ తూసి సియ్వల్ మరుంగ్మట్. ఈతంగ్ అర్పనంగ్ బగవంతన్ వెలె ఆనంద్ సీంతంగ్.</verse>
				<verse number="17">మీ చర్చితుర్ అదికారిర్ వెహ్త తీర్ కీసెర్ తాకట్. మీవంగ్ ఆత్మన్ కేప్సెర్ మన్వల్ కామ్ వూర ఆంద్. వూర్ బగవంతన్ మునె, మీ బారెతె లెక వెహ లాగర్. వూర్ వెహ్త తీర్ మిరట్ తాక్తెకె, తమ కియ్వల్ కామున్ ఆనంద్నె వూర్ కియ పరంతెర్. బతి వూర్ వెహ్త తీర్ తాక్వెకె, వూర్ దుక్సతె కామ్ కీంతెర్. అస్కె మీకున్ బతయ్ పాయ్ద పుటొ.</verse>
				<verse number="18">మా సాటి పార్తన కీమ్ట్. మమొట్ సమ్దొ తీర్క్‌నె మాన్-మర్యదతె పిసెర్, మావంగ్ మన్-దిల్క్‌నగ కసుర్ సెల్వక్ మంతొమ్ ఇన్వల్ బరొస మాకున్ మంత.</verse>
				<verse number="19">నన మిహ్గ వాసి, ఉండె బేటె మానల్, నా సాటి పార్తన కీమ్ట్ ఇంజెర్ జుల్మ కీసెర్ మంతొన్.</verse>
				<verse number="20">ఇంకె మావొర్ పర్బున్ మరన్తల్ తెహ్తొర్ వోర్ సాంతి సియ్వల్ బగవంతల్ మదత్ కీనుర్. చొకొట్నొర్ గొరెంగ్ గాయ్కిన్ దాత్నొర్, సమ్దిర్ బక్తలిర్‌కున్ బచి కియ్వల్ యేసు, తన్వ నెతుడున్ హిందల్, బగవంతన బస్కెట్ మన్వల్ నియమున్ పూరి కీతొర్.</verse>
				<verse number="21">బగవంతల్ హరియేక్ చొకొట్నతున్ సాటి తన్వ ఇచతున్, మీ రొపొ పూరి కియన ఇంజెర్ కోరంతొన్. వోర్ బగవంతన్ ఇస్టమ్ వాతంగ్ అవ్ సమ్దిన్ గిర్, యేసు పర్బున కెయ్దె, మీ రొపొ జర్గుసియన ఇంజెర్ గిర్ కోర్సెర్ మంతొన్. పిడినంగ్-పిడింగ్ వేరి, యేసు కిరిస్తునె మయ్మత డగుర్-పాన్ వాయన ఇంజెర్ కోర్సెర్ మంతొన్. ఆమెన్!</verse>
				<verse number="22">నావుర్ దాదలిర్-బాయిక్నిట్! మిరట్ బక్తితగ మునె బడె మాయన ఇంజెర్ ఇచుంగ్సి గొస్టింగ్ మన్వల్, ఇద్ చిటితున్ దిహన్ ఇర్సి, వాచి కీమ్ట్ ఇంజెర్ జుల్మ కీసెర్ మంతొన్.</verse>
				<verse number="23">మావొర్ తముర్ తిమొతి జేల్దల్ పెసితొర్. వోర్ నహ్గ వెయ్నె వాతెకె, వోన్ పియ్సి, మీకున్ సూడన్ సాటి వాంతొన్.</verse>
				<verse number="24">మిహ్గ మన్వలిర్ మునె తాకుస్వలిర్‌కున్ అని బగవంతనుర్ సమ్దిర్ బక్తలిర్‌కున్, నావ దండొస్ వెహట్. ఇటలి దేస్నుర్ బక్తలిర్ మీకున్ దండొస్ వెహ్చెర్ మంతెర్.</verse>
				<verse number="25">మీ సమ్దిర్ సంగ, బగవంతన పెర్మత-దయ మందన ఇంజెర్ కోర్సెర్ మంతొన్.</verse>
			</chapter>
		</book>
		<book number="59">
			<chapter number="1">
				<verse number="1">బగవంతల్ అని యేసు కిరిస్తు పర్బునొర్ సేవ్కల్ యాకొబ్న ఆందున్. దునియ పూరొ పగ్రె మాసి మన్వలిర్ బగవంతనుర్ బక్తలిర్‌కున్ దండొస్ దొసి, ఇద్ చిటి లిహి కీసెర్ మంతొన్.</verse>
				<verse number="2">నావుర్ దాదలిర్-బాయిక్నిట్! మీకున్ తక్‌లిబ్క్ అని దుక్సంగ్ వాతెకె గిర్ మిరట్ వెలె ఆనంద్నె మంట్. బరొసతె అవ్ తక్‌లిబ్క్ అని దుక్సన్ మెయ్సి మునె సొత్తెకె, మీకున్ ఉండె ఇచుర్ వోర్చ్‌వల్ గున్ అబ్బంత ఇంజెర్ మీకున్ టావయె.</verse>
				<verse number="3"></verse>
				<verse number="4">మిరట్ వోర్చ్‌వల్ గున్తగ బడె మాసి గట్ ఆతెకెన్, చొకొటె బరొసతగ గట్ ఆసెర్ బే-కసుర్ వాలిర్ ఆయ పరంతిట్.</verse>
				<verse number="5">మిహ్గటల్ బోనె బుది-గియన్ సెల్వెకె వోర్ బగవంతన్ కోరన. అహన్ కోర్తొర్ వోన్, రాంగి సియ్వక్‌నె కోర్తతున్ తెర్ అదిక్ సియ్వల్ బగవంతల్ ఆందుర్.</verse>
				<verse number="6">బతి బగవంతన్ కోర్నెకె, సీంతొరొ సియొరొ ఇంజెర్ అనుమానమ్న బరొసతె తల్‌క్మట్. అనుమానమ్నె తల్క్‌వల్ సమ్దుర్‌తంగ్ హెల్వంగ్ బహన్ వడిదె తేదంతంగొ అహన్ మందంతొర్.</verse>
				<verse number="7">ఆతొర్ రండ్ తీర్క్‌నె సోంచ్ కియ్వల్ మాయ్నల్ తన్వ సర్దగ బస్కెన్ బరొబర్ తాక పరొర్. అదెన్ సాటి పర్బునగటల్ తనకున్ ఉండె బతయ్ పుట్మడ్ మందర్ ఇంజెర్ ఆతొర్ ఆస కియ్వ.</verse>
				<verse number="8"></verse>
				<verse number="9">గరిబ్ బక్తలిర్ తమకున్ బగవంతల్ సీత డగుర్-పాన్దున్ పియ్సి, ఆనంద్నె మంద లాగర్.</verse>
				<verse number="10">బతి దనెవంతలిర్ బక్తలిర్ తమకున్ బగవంతల్ సీత చుడుర్-పాన్దున్ పియ్సి, ఆనంద్నె మంద లాగర్. బారితెకె వూర్ గిర్ జాడిత పుంగడున్ దాత్ సాయ లాగర్.</verse>
				<verse number="11">పోడ్ద్ పెసియంత, అద్ యెదితె జాడి వతంత ఇన్వల్ మాకున్ టావయె. జాడి పుంగడ సోబత రూప్ కరబ్ ఆంత. అహ్నె దనెవంతలిర్ బక్తలిర్ గిర్ తమ్వంగ్ కామ్క్ కీసెర్, మనెకెన్ నాసెడమ్ ఆంతెర్.</verse>
				<verse number="12">దుక్సంగ్ వానెకె అవెన్ వోర్చి మెయ్సి, మునె సొన్వలిర్ బక్తలిర్ ఆసిర్వాద్ యేతంతెర్. తనకున్ పెర్మ కియ్వలిర్‌కున్ బగవంతల్ వాగ్దన్ సీతొర్ అద్ జీవత కిరిట్ దుక్సంగ్ వానెకె, బరొసతగ గట్ నిల్తుర్‌కున్ పుటంత.</verse>
				<verse number="13">బోనయ్ ఆయి కసుర్ కియన్ సాటి మన్ విత్తెకె, బగవంతలె నావ మన్దున్ వితుసెర్ మంతొర్ ఇంజెర్ ఇన్వ. బారితెకె బగవంతల్ తన్వ మన్దున్ కసుర్ కియన్ సాటి వితుసొర్ అని మీవ మన్దున్ ఆతల్ బుది పుటుసొర్.</verse>
				<verse number="14">బతి హర్ మాయ్నల్ తన్వ కసుర్ కియన ఇన్వల్ బుదితె, నియతున్ బహ్కె మాసి కరబ్న ఆసతగ కోండె మాంతొర్.</verse>
				<verse number="15">ఆతల్ కరబ్న ఆస పిండమున్ దాత్ బడె మాసి, పాప్ ఇన్వడున్ జల్మ సీంత. అద్ పాప్ బెర్సనచొర్ బెర్సి, ఆత్మత సావ్దున్ జల్మ సీంత.</verse>
				<verse number="16">నావుర్ లాడ్నుర్ దాదలిర్-బాయిక్నిట్! మిరట్ పసె మాయ్మట్.</verse>
				<verse number="17">హర్ ఉంది చొకొట్న అని పూరొ బర్పుర్ వాలె వస్తు, స్వర్గ్‌నగ మన్వల్ బగవంతనల్ వాసెర్ మంత. వోరె బాబొ హాబడగ వేడ్చి సియ్వలికున్ నివ్డి కీతొర్. అవ్ వస్తున వేడ్చితె దడ్మి మారియంత, బతి బగవంతల్ బస్కెట్‌కె మారియొర్.</verse>
				<verse number="18">బగవంతల్ తన్వ సతె గొస్టితున్ హిందల్ తన నివ్డి కీత కలితగ మరట్ పంటత మొదొడ ఈసతున్ దాత్ మందన ఇంజెర్ మియ్తొర్.</verse>
				<verse number="19">నావుర్ లాడ్నుర్ దాదలిర్-బాయిక్నిట్! ఇద్ గొస్టితున్ కరి కీమ్ట్. హర్ మాయ్నల్ కేంజ్లె తయర్ మందన అని వడ్క్‌నెకె సోంచ్ కీసి జోక్సి వడ్కన. వెయ్నె సోంగున్ వాయ్వ.</verse>
				<verse number="20">బారితెకె మాయ్నన సోంగ్ బగవంతల్ ఇచ కియ్వల్, నియత్న సరి తాకుస పరొ.</verse>
				<verse number="21">అదెన్ సాటినె మిహ్గ మన్వల్ కరబ్-పాన్దున్ అని బగడ్-నియతున్ సుటి కీసి తాకట్. మీవ మన్-దిల్తున్ రొపొ బగవంతల్ ఇర్త అద్ గొస్టితున్ పియ్సి తాకట్. ఇద్ గొస్టి మీకున్ బచి కియ పరంత.</verse>
				<verse number="22">బగవంతన వచన్ సిరిప్ కేంజ్వలె ఆయొ బతి, అద్ వచన్ వెహ్త తీర్ తాకన. అహన్ తాక్వెకె మీవ మిరట్ మోసెమ్ కీతుర్ ఆంతిట్.</verse>
				<verse number="23">బగవంతన గొస్టి కేంచి, అద్ గొస్టి తీర్ కియొర్ వోర్ మాయ్నల్ ఆర్సతగ తన్వ మొకొమ్ సూడ్సి, తన బహన్ మంతొరొ ఇన్వల్ బహ్రి సొంజి, యెంటనె మరుంగ్వన్ దాత్ మందంతొర్.</verse>
				<verse number="24"></verse>
				<verse number="25">బతి బగవంతన వచన్తున్ దిహన్తె సూడ్తెకె తాన్గ బతయ్ కమి సెలె. పర్జతున్ అద్ మోక్డొ సుటి కియుస పరంత. అదెన్ సాటి బోర్తె మాయ్నల్ అద్ వచన్తున్ కేంచి, అద్ వెహ్త తీర్ కీంతొరొ, అద్ వచన్తున్ వోర్ బస్కెన్ మర్న్‌గొర్. బతి అద్ వెహ్త తీర్ పిసంతొర్. ఆతొర్ మాయ్నల్ బద్ కామ్ కీతెకె గిర్ బగవంతల్ వోన్ ఆసిర్‌వాద్ సీంతొర్.</verse>
				<verse number="26">బోర్తె తన్వ తనయ్ బక్తన ఇంజెర్ వెహ్చెర్, తన్వ వెంజెడున్ జరబ్నె ఇర పరొరొ, వోర్ తన్వ తనకున్ మోసెమ్ కియ్వల్ ఆంతొర్. వోన బక్తి బతతునె కామి సియొ.</verse>
				<verse number="27">రాండె వెయ్లొకున్ అని పోసటి మరి-మియడున్ తక్‌లిబ్ మనెకె, వూర్కున్ మదత్ కియ్వల్ బక్తితునె బగవంతల్ కోర్సెర్ మంతొర్. అహ్నె ఇద్ దునియత పాప్ తనకున్ తుండ్వక్‌నె సుదుడ్ మన్వల్ బక్తితున్ గిర్ బగవంతల్ కోర్సెర్ మంతొర్. ఇహిన్ కల్తి సెల్వక్‌నె మన్వల్ బక్తియె కరల్ బక్తి ఆంద్.</verse>
			</chapter>
			<chapter number="2">
				<verse number="1">నావుర్ దాదలిర్-బాయిక్నిట్! మయ్మతె జగ జగ మిడ్చెర్ మన్వల్, యేసు కిరిస్తు పర్బున్ పొరొ బరొస ఇర్వలిర్ మిరట్, బోనె బేద్-బావ్తె సూడ్మట్.</verse>
				<verse number="2">నమునతున్ వొరొర్ మాయ్నల్ సోనెతంగ్ ముదంగ్ అని బారితంగ్ కప్డింగ్ కెర్సి అని ఉండె వొరొర్ మాక్డె మాతంగ్ కప్డింగ్ కెర్సి, మిరట్ మీరె మాయ్వల్ రోతగ వాతెర్ ఇంటు.</verse>
				<verse number="3">అస్కె మిరట్ బారితంగ్ కప్డింగ్ కెర్సి సజె మాసి వాతొన్ సంగ, “దాద! నిమె ఇద్ చొకొట్న కుర్సితగ ఉద” ఇంజెర్ వెహ్చి, గరిబున్ సంగ, “నిమె అగ నిల సెలెకె ఇగె బూడ్ ఉద” ఇంజెర్ వెహ్తెకె, మిరట్ బేద్-బావ్ తొహ్చి, కరబ్ బుదితె తస్వ కీతుర్ ఆంతిట్.</verse>
				<verse number="4"></verse>
				<verse number="5">నావుర్ లాడ్నుర్ దాదలిర్-బాయిక్నిట్! ఇద్ గొస్టి కేంజట్. ఇదెన్ మునెన్ తనకున్ పెర్మతె బక్తి కియ్వలిర్‌కున్ తన్వ రాజ్ సీంతొన్ ఇంజెర్ బగవంతల్ వాగ్దన్ సీతొర్. అదెన్ సాటి బగవంతలె దునియతుర నదుడున్ మునె గరిబ్ మన్వలిర్‌కున్ బరొసతగ దనెవంతలిర్ కీంతొర్. అని వోరె తన్వ రాజ్న ఈస యేతన ఇంజెర్ వూర్కున్ నేమి కీతొర్.</verse>
				<verse number="6">మిరట్ వీర్ గరిబ్ లోకుర హిజత్ వోసెర్ మంతిట్. బతి మీ పొరొ అదికార్ తాకుసెర్, మీకున్ కోట్క్‌నగ హవ్లి కియ్వలిర్ వీర్ దనెవంతలిరె ఆందిర్ కి ఆయుర్? ఒహొ, వీరె ఆందిర్!</verse>
				<verse number="7">మిరట్ బక్తి కియ్వల్ కిరిస్తున చొకొట్న పొరొడున్ రెహ్చి వడ్క్‌వలిర్ వీరె దనెవంతలిర్ ఆందిర్ కి ఆయుర్? ఒహొ, వూరె ఆందిర్!</verse>
				<verse number="8">“నీవ నీకున్ పెర్మ కీతపె నీ ఆజు-బాజుతుర్కున్ గిర్ పెర్మ కియన” ఇన్వల్ దర్మ-గ్రంత్‌న ముకె హుకుమున్ మిరట్ పియ్సి తాక్తెకె, అద్ చొకొట్నయ్ గొస్టి ఆంద్.</verse>
				<verse number="9">బతి ఉంది మోక మిరట్ బేద్-బావ్ తొహ్కిట్‌తె, దర్మత కానున్తంగ్ హుకుమ్కున్ పియ్సి బయ్మన్ ఆసి పాపిర్ ఆంతిట్.</verse>
				<verse number="10">బారితెకె బోరె ఆయి అద్ కానున్తగ మన్వలిక్ సమ్దొ హుకుమ్కున్ పియ్సి తాక్సెర్, ఉంది హుకుమున్ టూటి కీసి తాక్తెకె గిర్, వోర్ పూరొ దర్మత కానున్తంగ్ హుకుమ్కున్ పియ్సి తాక్మకి ఇన్వల్ బద్నమ్ ఆంతొర్.</verse>
				<verse number="11">బారితెకె “పీర్ కియ్వ” ఇంజెర్ వెహ్తొర్ వోరె, “బోనయ్ జీవ యేత్వ గిర్” ఇంజెర్ వెహ్తొర్. అదెన్ సాటి వొరొర్ మాయ్నల్ పీర్ కియ్వెకె గిర్ ఉంది మోక బోనయ్ జీవ యేత్తెకె, వోర్ అద్ కానున్తంగ్ హుకుమ్కున్ బయ్మన్ ఆసి తాక్తొర్ ఆంతొర్.</verse>
				<verse number="12">అదెన్ సాటి మాకున్ మోక్డొ సుటి కియ్వల్ కానున్తున్ పియ్సి, వడ్క్‌తతున్ హిందల్ అని కామ్ కీతతున్ హిందల్ బగవంతల్ తస్వ కియ్వల్ మంతొర్ ఇంజెర్ దిహన్తె తాకన.</verse>
				<verse number="13">బారితెకె దుస్రుర్ పొరొ దయ తొహుర్ వూర్కున్ బగవంతల్ తస్వ కీనెకె, వూర్ పొరొ గిర్ దయ తొహొర్. బతి బూర్తె దుస్రుర్ పొరొ దయ తొహంతెరొ, బగవంతల్ తస్వ కియన్ నేటి వూర్ వెలె సంతొస్ అని ఆనంద్నె మందంతెర్.</verse>
				<verse number="14">నావుర్ దాదలిర్-బాయిక్నిట్! “నాకున్ యేసు కిరిస్తున్ పొరొ బరొస మంత” ఇంజెర్ వొరొర్ మాయ్నల్ వెహ్తొర్ ఇంటు బతి, అద్ బరొస మత్త తీర్ కామ్ కియ్వెకె, ఆతల్ బరొస బతతునె కామి సియొ. ఆతల్ బరొస మాయ్నన్ బచి కియ పరంత కి బతల్? బచి కియ పరొ.</verse>
				<verse number="15">నమునతున్ వొరొర్ దాదలె ఆయి, సెలెకె ఉంది బాయియ్ ఆయి, తిన్లె తిండి సెల్వక్ సెలెకె, పోండ్లె కప్డింగ్ సెల్వక్ మత్తెర్ ఇంట్.</verse>
				<verse number="16">అస్కె మిరట్ వోర్ దాదన్ సెలెకె, అద్ బాయిన్ బతయ్ మదత్ కియ్వక్‌నె, వూర్ సంగ, “సాంతితె సొంజి, పెటిమెన్ తింటు అని మేందొల్-మెన్ కప్డింగ్ పోండట్. అస్కె మీకున్ గర్మి వాంత. ఇవ్ సమ్దొ మీకున్ బగవంతల్ సీంతొర్” ఇంజెర్ సిరిప్ గొస్టినెన్ వెహ్తెకె బతయ్ పాయ్ద పుటొ.</verse>
				<verse number="17">అదె తీర్దె బరొస మంత ఇంజెర్ వెహ్చి, బరొస మత్త తీర్ కామ్ కియ్వెకె గిర్ ఆతల్ బరొస వొంటరి ఆసి సాంత.</verse>
				<verse number="18">బతి నమునతున్ బోరె నా సంగ, ‘నాకున్ యేసున్ పొరొ బరొస మంత’ ఇందనుర్తె, అస్కె నన, ‘నావ బరొసతున్ చొకొట్నంగ్ కామ్క్ కీసి తొహంతొన్’ ఇంజెర్ వోన్ వెహ్చి, ‘నీవ బరొసతున్ కామ్ కియ్వక్‌నె తొహ పర్కి కి బతల్?’ ఇంజెర్ పూసి కీంతొన్.</verse>
				<verse number="19">బగవంతల్ వొరొరె మంతొర్ ఇంజెర్ నిమె బరొస కియ్వల్ చొకొటె బతి, బతల్ పాయ్ద? అహన్ బూత్క్ గిరె బరొస కీసెర్, వెరిసి తర తర ఆసెర్ మంతంగ్.</verse>
				<verse number="20">ఎహె పిసటి! కామ్ కీసి తొహ్వక్‌నె మన్వల్ బరొస బతతునె కామి సియొ ఇన్వడున్ గవ పహ్జె కి బతల్?</verse>
				<verse number="21">మా తొత్తొర్ బాబొ అబ్రాహమున్ హేతు కీమ్. వోర్ తన్వొర్ మరి ఇసకున్ బలిదాన్ సియ్వల్ బొవ్లత్ పొరొ బలి సియ్లె ఆనెకెతె, బగవంతల్ వోన కార్యతున్ సూడ్సి, వోన్ నియత్నొర్ ఇంజెర్ వొప్తొర్ కి సెలె?</verse>
				<verse number="22">వోన బరొసతున్ కెయ్దె కీసి తొహ్వల్ మిరట్ కరి కీంతిట్ కి సెలె? వోర్ తన్వ బరొస బాతల్ ఇన్వల్ కెయ్దె తొహ్తొర్.</verse>
				<verse number="23">“అబ్రాహమ్ బగవంతన్ పొరొ బరొస ఇర్తొర్. అదెన్ హిందలె వోన్ నియత్నొర్ ఇంజి బగవంతల్ వొప్తొర్” ఇన్వల్ దర్మ-గ్రంత్‌న వచన్ పూరె మాత. అద్ తరికతె అబ్రాహమున్ బగవంతనొర్ సోప్తల్ ఇన్వల్ పొరొల్ వాత.</verse>
				<verse number="24">ఇద్ సూడ్సి, మాయ్నల్ సిరిప్ తన్వ బరొసతున్ హిందల్ ఆయొ బతి, తన్వంగ్ కామ్కున్ హిందలె, నియత్నొర్ ఇంజెర్ బగవంతల్ వొప్తొర్ ఇన్వల్ మిరట్ కరి కీంతిట్.</verse>
				<verse number="25">అదె తీర్దె, రాహబు ఇన్వల్ లంజె వెయ్లొ ఇజ్రయేల్ దేస్నుర్ కబ్రియలిర్‌కున్ తన్వ రోన్ మకుసి, సమ్దొ మాన్-మర్యద కీసి దుస్రొ సరియ్ సారి కీత. అద్ చొకొట్న కామున్ హిందల్, ‘నియత్న వెయ్లొ’ ఇంజెర్ బగవంతల్ వొప్తొర్.</verse>
				<verse number="26">బహన్తె పరన్ సెలె అద్ మేందొల్ సాత లెకతె వాంతయొ, అహ్నె చొకొట్న కామ్ కీసి తొహుర్ వూర బరొస గిరె సాత లెకతెన్ వాంత.</verse>
			</chapter>
			<chapter number="3">
				<verse number="1">నావుర్ దాదలిర్-బాయిక్నిట్! మిహ్గటల్ వెలెటిర్ బోద వెహ్వలిర్ ఆయ్మట్. బారితెకె బోద వెహ్వలిర్ మాకున్ వెలె కటింత తస్వ మందంత ఇన్వల్ మీకున్ టావయె.</verse>
				<verse number="2">మరట్ సమ్దిర్ గిరె బచొంగొ గల్తింగ్ కీంతట్. తన వడ్క్‌వలిక్ గొస్టినగ ఉంది గిర్ తప్ కియొర్ వోర్ బర్పుర్ గున్ వాలె మాయ్నల్ ఆంతొర్. ఆతొర్ మాయ్నల్ తన్వ పూరొ మేందొడున్ జరబ్నె ఇర పరంతొర్.</verse>
				<verse number="3">మరట్ తాకుస్త తీర్ తాకన అని మావ జరబ్నె మందన ఇంజెరెంతె కోందన్ వేసుని దొహంతట్.</verse>
				<verse number="4">అహ్నె డగుర్ రూకత నమున యేత్తెకె గిర్, బెయ్ జోర్తె వడి వాసి తాన్ దుర్సెర్ వోంత. బతి తాన్ తాకుస్వల్ మాయ్నల్ అద్ రూకతున్ పెజె మన్వల్ చుడుసి కటెతున్ తిరుస్తెకె, తన బేకె సొందన ఇత్తెకె హకె తాన్ మలుస పరంతొర్.</verse>
				<verse number="5">అహ్నె వెంజెర్ మావ మేందొడగ చుడుసి బాగమ్ ఆంద్. బతి అద్ బెయ్ డగుక్ డగుక్ గొస్టింగ్ వడ్కంత. అదె తీర్దె, చుడుసి మిన్గుల్ డగుర్ కేడతున్ బచొర్-బహన్ డుండుసంతయొ సోంచ్ కీమ్ట్.</verse>
				<verse number="6">మావ వెంజెర్ గిరె ఉంది తడ్మిత్ దాత్నయ్ ఆంద్. కరబ్నె నించి మన్వల్ మావ మేందొడగ ఉంది బాగమ్ ఆసి మంత. అద్ వెంజెర్ కరబున్ పూరొ మేందొడగ పగ్రి కీసి, మాయ్నన జిన్గనితున్ తడ్మిత్ దాత్ లావి కీంత. అహన్ లావి కియ్వల్ సక్తితున్ అద్ వెంజెర్ పాతడ్తల్ యేతంత.</verse>
				<verse number="7">సమ్ది జన్వర్‌కున్, పిటె-పురడున్, పుర్గ్-బుసితున్, సమ్దుర్‌తగ మన్వలిక్ జివ్రస్ సమ్దొతున్ ఇదెన్ మునె అని ఇంకె గిర్ మాయ్నల్ జరబ్నె ఇర్సెరెన్ మంతొర్.</verse>
				<verse number="8">బతి వెంజెడున్ ఇంకె వేరి బోరె తన్వ జరబ్నె ఇర పర్మకి. అద్ వెంజెర్ జీవ తెండ్వల్ విక్నె నించి అవివక్నె కరబ్ కీసెరెన్ మందంత.</verse>
				<verse number="9">ఇద్ వెంజెడెన్ మరట్ పర్బు ఆయ్వల్ బాబొ బగవంతన్ డగుర్-పాన్ సీంతట్. ఇదె వెంజెడె బగవంతన రూప్నె పుట్తొర్ మాయ్నన్ సాపెన సీంతట్.</verse>
				<verse number="10">ఆసిర్‌వాద్ అని సాపెన ఉందియ్ తొడ్దల్ బహ్రి వాసెర్ మంతంగ్. నావుర్ దాదలిర్-బాయిక్నిట్! అహన్ మరట్ మన్వ.</verse>
				<verse number="11">సొవొర్ యేర్ అని చొకొట్న యేర్ బస్కెట్‌కె ఉంది జలతల్ పూటె మాయొంగ్.</verse>
				<verse number="12">నావుర్ దాదలిర్-బాయిక్నిట్! అంజురి మరతున్ మర్క పండింగ్ బస్కెట్‌కె సాదొంగ్. అహ్నె ఆంగుర్ వేలితున్ అంజురి పండింగ్ బస్కెట్‌కె సాదొంగ్. అదె తరికతె, సొవొర్ యేత జలతల్ చొకొట్న యేర్ పూటె మాయొ.</verse>
				<verse number="13">బుది-గియన్ వాలిర్ అని సమజ్‌దార్క్ మీ రొపొ బోరె మంతెర్ కి? అహన్ మత్తెకె వూర్ సతె-పాన్దె తాక్సెర్, బుది-గియన్ సీత అద్ చుడుర్-పాన్దున్ పియ్సి, వూరంగ్ కార్యన్ తొహట్ ఇంట్.</verse>
				<verse number="14">ఉంది మోక మీవ దిల్తగ కుట కుట అని లాల్సల్ గున్తె మంజి, డగుక్ డగుక్ గొస్టింగ్ వెహ్చెర్ సతున్ మకుసియ్మట్.</verse>
				<verse number="15">మిహ్గ మన్వల్ ఈతల్ బుది-గియన్ స్వర్గ్‌నల్ రెయ్సి వాయ్మకి. ఇద్ మీకున్ దునియతల్ వాత బుది-గియన్ ఆంద్. ఈతడగ బావ్-బక్తి సెలె. ఇద్ సయ్తన్‌ద బుది-గియన్ ఆంద్.</verse>
				<verse number="16">బహన్ ఇత్తెకె బగతె కుట కుట అని లాల్సలిక్ గున్క్ మందంతంగొ, అగ జగడంగ్ లొలింగ్ అని సమ్దొ తీర్క్‌నంగ్ కరబ్ కామ్క్ మందంతంగ్.</verse>
				<verse number="17">బతి స్వర్గ్‌నల్ వాయ్వల్ బుది-గియన్ వెలె పవిత్ర ఆంద్. అద్ బుది-గియన్ సాంతితున్ పెర్మ కీంత. అద్ బోనె బతయ్ ఇన్వక్ సాదు ఆసి మందంత. అద్ బుది-గియన్ వెహ్త తీర్ కేంజంత అని దయతె సూడంత. అని అద్ చొకొట్నంగ్ కామ్క్ కీసెర్ బేద్-బావ్ తొహ్వక్ మందంత. అద్ బుది-గియన్ సతెమున్ పియ్సి తాకంత.</verse>
				<verse number="18">సతె-పాన్దె అని సాంతితె తాక్వలిర్ అద్ విజతున్ వీచ్‌చి, సత్న అని సాంతిత పంటతున్ కొయంతెర్.</verse>
			</chapter>
			<chapter number="4">
				<verse number="1">మిహ్గ జగ్డంగ్ అని లడెయ్క్ బతతున్ హిందల్ జర్గ్‌సెర్ మంతంగ్? మీవ దిల్తగ పుట్వలిక్ ఆసన్ ఉందితున్ ఉంది అర్సి వాయ్వ సొంజినె ఇవ్ జర్గ్‌సెర్ మంతంగ్.</verse>
				<verse number="2">మిరట్ ఆస కీకిట్ బతి, అద్ మీకున్ పుటొ. అద్ కుట కుట గున్త ఆసతున్ సాటి మాయ్నన్ జకంతిట్. జగ్డంగ్ అని లడెయ్క్ కీంతిట్ బతి, ఆస కీకిట్ అద్ మీకున్ పుటొ. మిరట్ కోర్త అద్ మిహ్గ మనొ. బారితెకె బగవంతన్ మిరట్ తల్క్‌విట్.</verse>
				<verse number="3">మిరట్ బగవంతన్ తల్క్‌తెకె గిరె అద్ మీకున్ పుటొ. బారితెకె మీవ సుక్-బోగున్ సాటి కర్చి కియ్లె కరబ్న ఆసతె తల్కంతిట్.</verse>
				<verse number="4">ఇద్ దునియతంగ్ సుక్-బోగున్ సంగ దోస్తన్ కీతెకె, బగవంతన్ పెర్మ కీతప్ ఆయొ బతి, పీర్ కీతప్ ఆంత ఇన్వల్ టావ సెలె కి బతల్? ఇద్ దునియతుర్ సంగ దోస్తన్ కీక ఇన్వల్, బగవంతన్ పగ-దారల్ ఆంతొర్.</verse>
				<verse number="5">“బగవంతల్ మా సమ్దిర్‌కున్ సీత, అద్ ఆత్మతున్ మరట్ తన్వయ్ బక్తి కియన” ఇంజెర్ దర్మ-గ్రంత్‌నగ, వటి ఆగమె లిహి కీసి మంత ఇంతిట్ కి బతల్?</verse>
				<verse number="6">బగవంతల్ మాకున్ వెలె పెర్మత-దయతె సూడ్సెర్ మంతొర్. అదెన్ సాటినె దర్మ-గ్రంత్‌నగ, “బగవంతల్ గర్వతె మన్వలిర్‌కున్ ఉల్ట తిరియంతొర్. బతి కమి-పాన్దె మన్వలిర్ పొరొ పెర్మత-దయ తొహంతొర్” ఇంజెర్ లిహి కీసి మంత.</verse>
				<verse number="7">అదెన్ సాటి, బగవంతన్ మునె చుడుర్-పాన్ కీసి మంట్. సయ్తన్‌దున్ ఉల్ట తిరియట్. అస్కె వోర్ సయ్తన్ మిహ్గటల్ పరర్ ఆంతొర్.</verse>
				<verse number="8">బగవంతన్ కరుమ్ వరట్. అస్కె బగవంతల్ మీ కరుమ్ వాంతొర్. పాపెస్తలిర్‌నిట్! మీవంగ్ పాప్కున్ నొరట్. బహ్కె మాతుర్నిట్! మీవంగ్ దిల్కున్ సుదుడ్-పాన్ కీమ్ట్.</verse>
				<verse number="9">పాపెస్తలిర్‌నిట్! విచర్తె అని దుక్సతె మంట్. జోర్తె ఆడట్. కవ్‌వడున్ బద్లి ఆడ్సెర్ అని ఆనందున్ బద్లి దుక్సతె మంట్.</verse>
				<verse number="10">పర్బున నదుడున్ మునె మీవ మిరట్ చుడుర్-పాన్ కీసి మంట్. అస్కె పర్బు మీకున్ డగుర్-పాన్ సీంతొర్.</verse>
				<verse number="11">దాదలిర్-బాయిక్నిట్! మీవ మిరట్ వొరొన్ వొరొర్ బయ్మన్‌తె రాంగ్మట్. తన్వొర్ సోప్తన్ రాంగి సీతెకె ఆయి సెలెకె వోన్ పొరొ తస్వ కీతెకె ఆయి, వోర్ మాయ్నల్ దర్మత కానున్తున్ బయ్మన్ ఆతొన లెకతె వాంతొర్. మీవ కామ్ సిరిప్ అద్ కానున్తున్ పియ్సి తాకన. అద్ కానున్ చొకొట్న సెలెకె వాయుట్న ఇంజెర్ తస్వ కియ్వల్ మీకున్ హక్ సెలె.</verse>
				<verse number="12">పర్జతున్ పొరొ నాయ్ద తస్వ కియ్వల్ అని దర్మత కానున్తగ హుకుమ్క్ లిహి కియుస్వల్ వొరొరె బగవంతల్ ఆందుర్. పర్జతున్ బచి కియ్వల్ అని నాసెడమ్ కియ్వల్ గిర్ వోరె ఆందుర్. తె ఆజు-బాజుతుర్ పొరొ సిక్స వాటట్ ఇంజెర్ వెహ్లె నీకున్ బోర్ అదికార్ సీతొర్?</verse>
				<verse number="13">కేంజట్! “నేండ్ సెలెతె నాడి బత్తెర్ ఉంది చహర్దె సొంజి, అగ ఉంది సాల్ వేరి మందంతొమ్. వరట్! అగ బేపరి కీసి కొతంగ్ వెలె కమయ్ కీకట్” ఇంజెర్ వెహ్వలిర్‌నిట్ కరి కీమ్ట్.</verse>
				<verse number="14">నాడి బతల్ జర్గంతయొ మీకున్ టావ సెలె. మీవ జీవతున్ బారెతె సోంచ్ కీమ్ట్. మిరట్ జులుక్ దిసి ఉండె జులుక్నె మయడ్ ఆసి సొన్వల్, పోయత దుహర్తున్ దాత్నుర్ ఆందిట్.</verse>
				<verse number="15">అహన్ ఇన్వడున్ బద్లి మిరట్, “పర్బు జీవతె ఇర్తెకె, ఇద్ కీకొమ్ అద్ కీకొమ్” ఇంజెర్ వెహన.</verse>
				<verse number="16">బతి మిరట్ అహన్ కియ్విట్. లాండి-లబడ్ డగుక్ డగుక్ గొస్టింగ్ వెహ్చెర్ గల్తింగ్ కీంతిట్.</verse>
				<verse number="17">అదెన్ సాటి చొకొట్ కియన ఇన్వల్, టావ మంజి గిర్ చొకొట్ కియొర్ వోన్ పాప్ లాగంత.</verse>
			</chapter>
			<chapter number="5">
				<verse number="1">యే దనెవంతలిర్నిట్, కేంజట్! మిరట్ దుక్సతె ఆడ్సెర్ కిలియట్. బారితెకె మీకున్ గాచర్-గండల్క్ వాయ్వలిక్ మంతంగ్.</verse>
				<verse number="2">మీవ దన్-దవ్లత్ కడియంత అని మీవంగ్ పాంగుక్ వెలుమ్ పియంతంగ్.</verse>
				<verse number="3">మిహ్గ మన్వల్ సోనె అని కూర చిలిమ్ పియంత. అద్ చిలిమ్ మీ పొరొ ఉల్ట గవ వెహ్చి, మీవంగ్ మేందొల్కున్ తడ్మిత్ దాత్ డుండుసంత. ఇవ్ ఆక్రితంగ్ దివొస్క్‌నె గిరె మిరట్ వెలె దన్-దవ్లత్‌న డీగ్ వాడ్సెర్ మంతిట్.</verse>
				<verse number="4">కేంజట్! మీ వహుక్నగ కామ్ కియ్వలిర్ బూయ్తలిర్‌కున్, మిరట్ బూతి సియ్వక్‌నె పసి కీతిట్. వూరంగ్ బూతింగ్ మీ పొరొ పిరది కీసెర్ మంతంగ్. వూర్ బూయ్తలిర ఆడ్వల్ స్వర్గ్‌న దలమ్నొర్ పర్బునంగ్ కెవ్కున్ కేంజ వాత.</verse>
				<verse number="5">బొమిత్ పొరొ మీకున్ పసంద్ వాత తీర్ సుక్-బోగ్నె పిసెర్, కొయ్వల్ దినమున్ సాటి, మీవంగ్ దిల్కున్ కొడ్యుసి తయర్ కీసెర్ మంతిట్.</verse>
				<verse number="6">మిరట్ నియత్నె తాక్వలిర్‌కున్ సిక్స వాట్సి, వూర్కున్ జక్తిట్ బతి, వూర్ మీకున్ మర్ల బడ్మకి.</verse>
				<verse number="7">అదెన్ సాటి దాదలిర్-బాయిక్నిట్! పర్బు మల్సి వానల్ వేరి, మిరట్ వోర్చి చొకొటె సూడ్సెర్ మంట్. బహన్ ఇత్తెకె, వొరొర్ కేతిదారల్ తన్వ బొమితగ వాట్వల్ చొకొట్న పంటతున్ సాటి, బహన్ సూడ్సెర్ మందంతొరొ దిహన్తె కరి కీమ్ట్. వోర్ కేతిదారల్ మొదొడ పిర్ వాసి పంట పిరంత అగటల్తె బెర్సి, పంట కొయ్లె వానల్ వేరి వోర్చికున్ చొకొటె సూడ్సెర్ మందంతొర్.</verse>
				<verse number="8">మిరట్ గిర్ మన్దున్ గట్ కీసి, వోర్చి సూడ్సెర్ మంట్. బారితెకె పర్బున మల్సి వాయ్వల్ వకత్ కరుమ్ వాసెర్ మంత.</verse>
				<verse number="9">నా దాదలిర్-బాయిక్నిట్! వొరొన్ పొరొ వొరొర్ చహ్డింగ్ వెహ్మట్. అహన్ వెహ్తుర్‌కున్ పర్బు సిక్స వాటంతొర్. కేంజట్! వోర్ నాయ్ద తస్వ కియ్వల్ అదికారి వెయ్నె వాయ్వల్ మంతొర్.</verse>
				<verse number="10">నావుర్ దాదలిర్-బాయిక్నిట్! పర్బున్ బారెతె వెహ్తుర్ పర్‌వక్తలిర్ తక్‌లిబ్క్ బోగె మాతెర్. వూర్ పర్‌వక్తలిర నమున యేచ్చి మిరట్ తాకట్.</verse>
				<verse number="11">తక్‌లిబ్క్ వోర్చి బరొసతె తాక్తుర్‌కున్ ఆసిర్వాద్ యేత్తుర్ ఇంతట్. యోబున వోర్చ్‌వల్ గున్తున్ బారెతె కేంచి మంతిట్. పర్బు వోన్ ఆక్రిత్ బాతల్ ఇనమ్ సీతొర్ ఇన్వల్ మిరట్ సూడ్తిట్. పర్బు వెలె దయ అని కివుల్ వాలె ఆందుర్.</verse>
				<verse number="12">నావుర్ దాదలిర్-బాయిక్నిట్! సమ్దిన్ తెర్ ముకె బతల్ ఇత్తెకె, స్వర్గ్‌న పొరొడెన్ ఆయి, బొమిత పొరొడెన్ ఆయి, ఉండె దుస్రొ బతతయ్ పొరొడెన్ ఆయి, మిరట్ వొట్ వాట్వ. సిరిప్ బతల్ మంత అద్ వెహట్. అహన్ మత్త తీర్ వెహ్తెకెన్ బగవంతల్ మీకున్ సిక్స వాటొర్.</verse>
				<verse number="13">మిహ్గటల్ బోరె ఆయి తక్‌లిబ్క్‌నగ అర్సి మత్తెకె, వోర్ పార్తన కియన. ఆనంద్నె మత్తొర్ వోర్, బగవంతన్ పార్తన-వింతి కీసెర్ పాటంగ్ వారన.</verse>
				<verse number="14">మిహ్గటల్ బోరె యెడ్కి-దుక్నె మత్తెకె, చర్చితుర్ పెదొల్కున్ వోర్ కేయుసన. వూర్ వాసి పర్బున పొరొడె నియ్ సోక్సి, వోన్ సాటి పార్తన కియన.</verse>
				<verse number="15">అహన్ బరొసతె వూర్ పార్తన కీతెకె, వోర్ దుకెలల్ చొకొట్ ఆంతొర్. పర్బు వోన్ చొకొట్ కీంతొర్. ఉంది మోక వోర్ పాప్క్ కీసి మత్తెకె, వోనంగ్ పాప్కున్ పర్బు మాపి కీంతొర్.</verse>
				<verse number="16">అదెన్ సాటి బవె పాప్క్ కీసి మన్కిట్‌తె, బోనంగ్ వొహ్క్ పాప్క్ మీ నడ్డుమ్ మిరట్ వొపట్ అని వొరొన్ సాటి వొరొర్ పార్తన కీమ్ట్. ఇదెన్ హిందల్, మీవ తబియత్ చొకొట్ ఆంత. నియత్నొన పార్తన వెలె సక్తితె మంజి బచొరొ చొకొట్ కియ పరంత.</verse>
				<verse number="17">యేలియల్ మా దాత్నొరె సాదరన్ మాయ్నల్ ఆందుర్. పిర్ అర్వ ఇంజెర్ తన్వ మన్దె పార్తన కీతొర్. తె సడె మూంద్ సాల్క్ వేరి, బొమిత్ పొరొ పిర్ అర్మకి.</verse>
				<verse number="18">అద్ ఆత పెజె పిర్ అరన ఇంజెర్ మర్ల పార్తన కీతొర్. అస్కె హాబర్ పిర్దున్ అరుస్త అని బొమి తన్గ ఉర్స్‌తంగ్ పంటంగ్ పండుస్త.</verse>
				<verse number="19">నావుర్ దాదలిర్-బాయిక్నిట్! మిహ్గటల్ బోరె ఆయి సతె సర్దున్ బహ్కె మాతెకె, వోన్ మల్సి సత్నగ తత్తెకె ఇద్ గొస్టితున్ కరి కీమ్ట్.</verse>
				<verse number="20">పాపెస్తన్ పాప్న సరితల్ సతె సర్దె మలుస్తొర్ వోర్, పాపిన ఆత్మతున్ మరన్తల్ తపుసి, బచి కియుస్తొర్ ఆంతొర్. ఇదె ఆయ్వ పాపినంగ్ పాప్కున్ బగవంతన కెయ్దె వోర్ మాపి కియుస్తొర్ ఆంతొర్.</verse>
			</chapter>
		</book>
		<book number="60">
			<chapter number="1">
				<verse number="1">నన యేసు కిరిస్తునొర్ అపొస్‌తుల్ ఆయ్వల్ పేతుర్త ఆందున్. రోమ రాజ్నంగ్ యేరియంగ్, పొంతు, గలతియ, కపదొకియ, ఆసియ అని బితునియతగ పగ్రె మాసి, ముసపరిర్ దాత్ మిరట్ పిసెర్ మంతిట్. బగవంతన కెయ్దె నేమె మాతుర్ మీ సాటి, ఇద్ చిటి లిహి కీసెర్ మంతొన్.</verse>
				<verse number="2">మా బాబొ ఆయ్వల్ బగవంతల్ మీకున్ తన్వ బవిసత్న గియన్తున్ పియ్సి, పవిత్ర ఆత్మతె తన్వ సాటి ఆచ్చి అలగ్ కీతొర్. బారితెకె మిరట్ యేసు కిరిస్తు వెహ్త తీర్ తాకన అని వోన నెతుడె మీవంగ్ పాప్క్ సుదుడ్ ఆయన ఇంజెర్ బగవంతల్ మీకున్ నేమి కీతొర్. వోరె మీకున్ తన్వ పెర్మత-దయ అని సాంతి బర్పుర్ సియిర్.</verse>
				<verse number="3">మా యేసు కిరిస్తు పర్బునొర్ బాబొ ఆయ్వల్ బగవంతనె డగుర్-పాన్ వాయి. బగవంతల్ తన్వ వెలె దయతె, మాకున్ పూన జల్మ వాయుస్తొర్. అద్ పూన జల్మతున్ హిందల్ కరల్ ఆస మీ రొపొ పుటుస్తొర్ అని స్వర్గ్‌నగ మీ సాటి జాయ్జత్ ఇర్తొర్. యేసు కిరిస్తున్ సాతుర్గటల్ బగవంతల్ నేండుస్వడున్ హిందల్, అద్ ఆస మీకున్ పుడ్త. అని స్వర్‌గన అద్ జాయ్జత్ బస్కెట్ నాసెడమ్ ఆయొ. అద్ జాయ్జత్ బర్పుర్ సుదుడ్ వాలె ఆంద్ అని బస్కెట్ మారియొ అద్ ఆంద్.</verse>
				<verse number="4"></verse>
				<verse number="5">బగవంతల్ మీవ బరొసతున్ హిందల్, ఆక్రిత దివొస్ వేరి, మీకున్ తన్వ సక్తితె కాబాడంతొర్. అస్కె తన వెహ్చి తొహ్త పిలన్తున్ పియ్సి, బగవంతల్ సమ్దిర్ లోకుర్కున్ బర్పుర్ బహన్ బచి కీంతొర్ ఇన్వడున్ తొహంతొర్.</verse>
				<verse number="6">అదెన్ సాటి మిరట్ బస్కెట్ ఆనంద్నె మందన. తెర్ బతి ఇచుస కాలమ్ వేరి, మోక మిరట్ వెలె తీర్క్‌నంగ్ తక్‌లిబ్క్ బోగె మాయ లాగర్.</verse>
				<verse number="7">మూరె మాయ్వల్ సోనెతునె తడ్మితగ వాట్సి, పరిక్స కీంతెర్. బతి మీవ బరొస సోనెతున్ తెర్ వెలె బారిత ఆంద్. మీ బరొస కరల్ ఆంద్ కి సెలె ఇంజెర్ పరిక్స కియ్లె, ఇవ్ దుక్సంగ్ వాసెర్ మంతంగ్. ఇహిన్ పరిక్స కియ్వల్ మార్త పెజె, యేసు కిరిస్తు మల్సి వాయ్వల్ దివొసున్ నేటి, బగవంతల్ మీకున్ మెచ్చి, డగుర్-పాన్ అని మయ్మ సీంతొర్.</verse>
				<verse number="8">మిరట్ యేసు పర్బున్ సూడ్మకి తెర్ బతి, పెర్మ కీసెర్ మంతిట్. ఇంకె గిర్ మిరట్ సూడ్సెర్ సెల్విట్ తెర్ బతి, వోన్ పొరొ బరొస కీసెర్, గొస్టినె వెహ వాయొ అచొర్ మయ్మత ఆనంద్నె నించి మంతిట్.</verse>
				<verse number="9">బారితెకె మీవంగ్ ఆత్మంగ్ బర్పుర్ బచె మాసెర్ మంతంగ్. తాన్ సాటినె మిరట్ యేసు కిరిస్తున్ పొరొ బరొస ఇర్తిట్.</verse>
				<verse number="10">మీకున్ పుట్త ఇదె బచె మాయ్వడున్ బారెతె పర్‌వక్తలిర్ బెయ్ దిహన్తె సూడ్సి, మహ్క్‌తెర్. వూర్ మీ సాటి బగవంతల్ ఇర్త పెర్మత-దయతున్ బారెతె వెహ్తెర్.</verse>
				<verse number="11">వూర్గ మన్వల్ కిరిస్తు బోగె మాయ్వలిక్ దుక్సంగ్ అని అవెన్ హిందల్, వాయ్వల్ మయ్మతున్ బారెతె కిరిస్తున ఆత్మ మొదొలె వెహ్త. అద్ ఆత్మ వెహ్త కాలమ్ అని గట్నన్ బారెతె కరి కియ్లె, వూర్ కోసిద్ కీతెర్.</verse>
				<verse number="12">వూర్ తమ్వ లాబమున్ సాటి ఇహిన్ సేవ కియ్మకి బతి, మీ సాటిన్ కీతెర్. ఇద్ గొస్టితున్ బగవంతలె వూర్కున్ కరె మానల్ కీతొర్. తె ఇంకె స్వర్గ్‌నల్ రొహ్త అద్ పవిత్ర ఆత్మత సక్తితె కహితుర్ మిహ్గ చొకొట్న కబుడున్ పియ్సి వాతెర్ అని వూర్ మీకున్ సమ్జె మానల్ వెహ్తెర్. ఇవెన్ బారెతె కరి కియన ఇంజెర్ బగవంతనుర్ దూతలిర్ గిర్ సూడ్సెర్ మంతెర్.</verse>
				<verse number="13">అదెన్ సాటి దిహన్తె మంజెర్, మీవ మన్దున్ జరబ్నె ఇర్సి, తయర్ మంట్. యేసు కిరిస్తు పావె మాంతొర్ అస్కె, మీకున్ పుట్వల్ బగవంతన పెర్మత-దయతె బచె మాయ్వడున్ బారెతె బర్పుర్ ఆసతె మంట్.</verse>
				<verse number="14">మిరట్ మొదొల్ కరె మాయ్వ సొంజి, కరబ్ ఆసనె తాక్తిట్. ఇంకె చుడుర్ మరి-మియడ్ వెహ్త తీర్ బహన్తె తాకంతెరొ, అహ్నె మిరట్ గిర్ బగవంతనుర్ మరి-మియడున్ మోడి తాకట్.</verse>
				<verse number="15">బతి దర్మ-గ్రంత్‌నగ బగవంతల్, “నన పవిత్ర వాలెన ఆత కాడ్కి, మిరట్ గిర్ పవిత్ర మందన” ఇంజెర్ వెహ్తొర్. అదెన్ సాటి మీకున్ కేయ్వల్ బగవంతల్ పవిత్ర వాలె ఆత కాడ్కి, మిరట్ గిర్ సమ్దొ తీర్దె పవిత్ర మందన.</verse>
				<verse number="16"></verse>
				<verse number="17">బేద్-బావ్ సెల్వక్‌నె హర్ వొరొనంగ్ కామ్కున్ పియ్సి, తస్వ కియ్వల్ బగవంతన్ మిరట్ ‘బాబ!’ ఇంజెర్ పార్తన కీసెర్ మంతిట్. తె స్వర్గ్ మీవ సొంత రోన్ ఆత కాడ్కి, మిరట్ ముసపరిర్ మోడి, ఇద్ దునియతె పిస్వల్ కాలమ్ పూరొ గిర్ బగవంతన్ వెరిసి తాకట్.</verse>
				<verse number="18">బారితెకె మీ తొత్తుర్‌గటల్ వాతంగ్ రీతి-రివజ్కున్ పియ్సి, మీ జిన్గనిత అర్తమ్ సెల్వక్‌నె పిస్తిట్. బతి ఇంకె ఆతల్ జిన్గనితల్ బగవంతల్ మీకున్ సుటి కియుస్తొర్. అద్ సుటి కియుస్వల్ కార్య మూరె మాయ్వలిక్ సోనె-కూర ఇన్వలిక్ వస్తునె సిరిప్ జర్గ్‌మకి.</verse>
				<verse number="19">బతి అద్ కామ్ యేసు కిరిస్తున నెతుడున్ హిందలె జర్గ్‌త ఇంజెర్ మీకున్ టావ. అద్ కామ్ సిరిప్ సుదుడ్, బే-కసుర్ వాలె, బదె తప్న డాగ్ సెలె అద్ గొరె పిలత్ దాత్న కిరిస్తున బెయ్ విలువత నెతుడెన్ జర్గ్‌త.</verse>
				<verse number="20">ఇద్ కార్యతున్ సాటినె బగవంతల్ కలి గడి కియ్వక్ మునెనె కిరిస్తున్ నేమి కీతొర్. బతి ఇవ్ ఆక్రితంగ్ దివొస్క్‌నె బగవంతల్ మీ సాటినె వోన్ ఉజగిరి అరుస్తొర్ అని ఇద్ దునియతె సారి కీతొర్.</verse>
				<verse number="21">వోన్ హిందలె మిరట్ బగవంతనగ బరొస కీసెర్ మంతిట్. బారితెకె కిరిస్తు మార్త పెజె బగవంతల్ వోన్ నేండుసి మయ్మ సీతొర్. అదెన్ సాటి మిరట్ మీవ బరొస అని ఆస బగవంతన్ పొరొ ఇర్తిట్.</verse>
				<verse number="22">యేసు వెహ్త సతెమున్ కేంజ్వల్ అని పియ్సి తాక్వల్ కీనెకె, మీవంగ్ ఆత్మంగ్ సుదుడ్ ఆతంగ్. అదెన్ హిందల్ వొరొన్ వొరొర్ మిరట్ కరల్ పెర్మతె సూడ పర్సెర్ మంతిట్. ఇద్ తీర్దె మీ దాత్ బక్తలిర్ ఆసి మన్వలిర్‌కున్ బర్పుర్ దిల్దె పెర్మ కీసెర్ మంట్.</verse>
				<verse number="23">బారితెకె మీకున్ పూన జీవ బగవంతనల్ పుట్త. సాసి సొన్వడల్ ఇద్ పుట్మకి బతి, బస్కెట్ మన్వడల్ పుట్త. బగవంతన జీవ వాలె అని బస్కెట్ మన్వల్ వచన్తున్ హిందల్ అద్ పూన జల్మ పుట్త.</verse>
				<verse number="24">ఇద్ బహన్ ఇత్తెకె, బగవంతనొర్ వొరొర్ కబ్రియల్ ఇహిన్ వెహ్తొర్: “నరిమన్కలిర్ జాడితున్ దాత్నుర్ ఆందిర్. వూర్గ మన్వల్ సోబ పుంగకున్ దాత్న ఆంద్. జాడి వతంత అని పుంగక్ జడె మాంతంగ్. బతి పర్బున వచన్ బస్కెన్ మూరె మాయొ!” అద్ బతల్ ఇత్తెకె, మిరట్ కేంజ్త అద్ చొకొట్న కబురె ఆంద్.</verse>
				<verse number="25"></verse>
			</chapter>
			<chapter number="2">
				<verse number="1">తె పెర్మ కీనెకె, మిరట్ సమ్దొ కరబ్ కామ్క్, పసి కియ్వల్, కపట్, కుట కుట, రాంగి సియ్వలికున్ సుటి కీమ్ట్.</verse>
				<verse number="2">అస్కెనె జల్మ ఆతుర్ మొడ్డలిర్ పాల్దున్ సాటి బహన్తె పర్పెడె మాంతెరొ, అహ్నె మిరట్ గిర్ బగవంతన వచన్ ఇన్వల్ పివర్ పాల్దున్ ఉన్లె పర్పెడె మామ్ట్. ఇదెన్ హిందల్, ఆత్మత బావ్-బక్తితగ బడె మాంతిట్.</verse>
				<verse number="3">ఇంకె అద్ బక్తితున్ హిందల్, పర్బు బచొర్ చొకొట్నొర్ ఆందుర్ ఇన్వల్ మీకున్ కరె మాత.</verse>
				<verse number="4">మిరట్ కిరిస్తునగ వాతిట్. రోన్ దొహ్వల్ సాదరన్ బండతున్ దాత్నొర్ వోర్ ఆయొర్. బతి జీవతె మన్వల్ బండత్ దాత్నొర్ ఆందుర్. బహన్ ఇత్తెకె, వోర్ జీవ వాలె అని పూన జీవతున్ సియ్వల్ ఆందుర్. వోన్ పొరొన్ సమ్దొ గిర్ ఆదర్ ఆసి మంతంగ్. దునియతుర్ అద్ బండతున్ దాత్నొన్ వొప్మకి. బతి బగవంతల్ వోన్ నేమి కీసి, డగుర్-పాన్ సీతొర్.</verse>
				<verse number="5">యేసున్ దాత్ మిరట్ గిర్ జీవతె మన్వలిక్ బండన్ దాత్నుర్ ఆందిట్. బక్తిత మందిర్తున్ దొహ్లె, బగవంతల్ మీకున్ వాడకమ్ కీసెర్ మంతొర్. యేసు కిరిస్తున్ హిందల్, ఆత్మత బక్తితంగ్ అర్పనంగ్ బగవంతల్ వొప్లె, పవిత్ర కటొడలిర్ దాత్ మిరట్ నేమె మాతుర్ ఆందిట్.</verse>
				<verse number="6">బారితెకె బగవంతల్ దర్మ-గ్రంత్‌నగ, “ఇచుల! నన సియోన్తగ మూల బండత్ దాత్నొన్ ఇర్సెర్ మంతొన్. వోర్ బునదిత్ సాటి నేమి కీత బారిత బండతున్ దాత్నొర్ ఆందుర్. వోన్ పొరొ బరొస ఇర్వల్ బస్కెన్ లజె మాయొర్” అని దుస్రొ జాగతగ: “రోన్ దొహ్వలిర్ వటిన్ ఇత్త బండయె మూల బండ ఆత” అని ఉండె ఉంది జాగ: “ఇద్ బండ నరిమన్కలిర్ కొద పానల్ కీంత. ఇద్ బండయె వూర్కున్ బూడ్ అరుసంత” ఇంజెర్ లిహి కియుస్తొర్. మిరట్ వోన్గ బరొస ఇర్త కాడ్కి, వోర్ మీకున్ బారిత బండతున్ దాత్నొర్ ఆందుర్. బతి బగవంతన చొకొట్న కబుర్ కేంచి వొప్మకి వూర్కున్, అద్ బండ కొద పాసి బూడ్ అరుస్నల్ మంత. వూర్ బరొస ఇర్వ కాడ్కి, కొద పాసి బూడ్ అరంతెర్. అహన్ అరన్ సాటినె బగవంతల్ వూర్కున్ నేమి కీతొర్.</verse>
				<verse number="7"></verse>
				<verse number="8"></verse>
				<verse number="9">బతి బగవంతల్ మీకున్ నేమి కీతతున్ హిందల్ వోన పర్జ ఆతిట్. రాజల్ ఆయ్వల్ తన్వ సేవ కియన్ సాటి కటొడలిర్ ఇంజెర్ మీకున్ వోర్ బగవంతల్ అలగ్ కీతొర్. బగవంతల్ తన్వంగ్ గున్-గాన్కున్ బారెతె వెహనిర్ ఇంజెర్ సికటితగ మన్వలిర్ మీకున్ తన్వ మయ్మత వేడ్చితగ కేయుస్తొర్.</verse>
				<verse number="10">మొదొల్ మిరట్ బగవంతనుర్ లోకుర్ ఆయ్విట్. బతి ఇంకె మిరట్ బగవంతనుర్ ఆందిట్. తొలె బగవంతల్ మీ పొరొ దయ తొహ్మకి. బతి ఇంకె తొహ్తొర్.</verse>
				<verse number="11">లాడ్నుర్ దాదలిర్-బాయిక్నిట్! ఇద్ దునియతగ మిరట్ ముసపరిర్ దాత్ అని యాత్ర కియ్వలిర్ దాత్ పిసెర్ మంతిట్. మీవంగ్ ఆత్మన్ సంగ జగ్డ కియ్వలిక్ మేందొడంగ్ ఆసన్ సుటి కీసెర్ మంట్ ఇంజెర్ వినంతి కీసెర్ మంతొన్.</verse>
				<verse number="12">యేసున్ బరొస కియుర్ వూర్ దుస్రుర్ నడ్డుమ్ మిరట్ పిసెర్ మనెకె, చొకొట్-పాన్దె తాకట్. ‘కరెబలిర్’ ఇంజెర్ మీకున్ రాంగి సియ్వలిర్ మందనిర్ తెర్ బతి, మీవంగ్ చొకొట్నంగ్ కామ్క్ సూడ్సి, బగవంతల్ మీకున్ బచి కియ్లె వాత దివొసున్ నేటి, వోన్ డగుర్-పాన్ సీంతెర్.</verse>
				<verse number="13">అదెన్ సాటి యేసు పర్బున్ డగుర్-పాన్ తర్లె, ఇద్ దునియతగ మన్వలిర్ సమ్దిర్ అదికారిర్ ఇత్తెకె, మహ రాజలె ఆయి, వోర్ నేమి కీతుర్ వూర్ అదికారిర్ ఆయి వెహ్త తీర్ కేంజన. తప్ కీతుర్కున్ సిక్స కియ్లె అని వొప్ కీతుర్కున్ మెచ్లె, మహ రాజల్ వూర్ అదికార్కున్ సారి కీతొర్.</verse>
				<verse number="14"></verse>
				<verse number="15">బారితెకె మీవంగ్ చొకొట్నంగ్ కామ్కున్ హిందల్, మీకున్ ఉల్ట వడ్క్‌వలిర్ పిసలిరంగ్ తొడ్డింగ్ ముహన ఇన్వలె బగవంతన ఇచ.</verse>
				<verse number="16">దాసి-పాన్దల్ మోక్డొ సుటె మాతుర్ దాత్ పిసట్. కరబ్-పాన్దున్ మకుస్లె, ఇద్ పిస్వడున్ వాడకమ్ కియ్మట్. బతి, ‘బగవంతనుర్ దాసిర్ ఆందుమ్’ ఇంజెర్ చొకొట్-పాన్దె పిసట్.</verse>
				<verse number="17">సమ్దిర్ సంగ మాన్ సీసెర్ వడ్కట్. మీ బరొబర్తుర్ బక్తలిర్‌కున్ పెర్మతె సూడట్. బగవంతన వెరెతె పిసట్. రాజన్ మాన్ సీమ్ట్.</verse>
				<verse number="18">రోతుర్ సేవ్కలిర్‌నిట్! మీ మాల్కలిర్‌కున్ వెరిసెర్ మర్యద సీసెర్ వెహ్తపినయ్ తాకట్. చొకొట్నుర్ అని సాదు-పాన్ వాలిర్కునె ఆయ్వ వాక్డల్ గున్ వాలిర్కున్ గిర్ బర్పుర్ మాన్ సీసెర్ పిసట్.</verse>
				<verse number="19">బారితెకె బోరె ఆయి బగడ్-నాయమ్నె మీకున్ తక్‌లిబ్ సీనెకె, మిరట్ బగవంతన్ హేతు కీసి అవెన్ వోర్చి తాకకిట్‌తె, మీ హిందల్ బగవంతల్ ఆనంద్ యేతంతొర్.</verse>
				<verse number="20">తప్ కామ్క్ కీసి, దన్కంగ్ తిత్తెకె, మీకున్ డగుర్-పాన్ వాంత కి? అసలె వాయొ. బతి మిరట్ చొకొట్ కీత కాడ్కి దుక్సంగ్ వాతెకె, అవెన్ వోర్చెర్ పిస్కిట్‌తె, బగవంతన్ ఆనంద్ సియ్వలిర్ ఆంతిట్.</verse>
				<verse number="21">ఇహిన్ తక్‌లిబ్క్ బోగె మాయ్లెనె, బగవంతల్ మీకున్ కేయ్తొర్. బారితెకె కిరిస్తు మీ సాటి తక్‌లిబ్క్ బోగె మాతొర్. వోన నమున పియ్సి, మిరట్ గిర్ తాకన.</verse>
				<verse number="22">“వోర్ బదె పాప్ కియ్మకి! వోనంగ్ గొస్టినగ బదె కపట్ దిస్మకి”</verse>
				<verse number="23">వోన్ రాంగి సీతెర్ అస్కె, వూర్కున్ ఉల్ట రాంగ్మకి. తక్‌లిబ్క్ బోగె మానెకె, వోర్ బోనె వెరుస్మకి. బతి నాయమ్నె తస్వ కియ్వల్ బగవంతన్ పొరొ బరొస ఇర్సెర్ మత్తొర్.</verse>
				<verse number="24">పాప్ కియ్వక్ తాకనిర్ ఇంజెర్ అని మరట్ నాయమ్నె పిసన ఇంజెర్ తన్వ మేందొడగ మావంగ్ పాప్క్‌న సిక్సతున్ మరత మొదున్ పొరొ బోగె మాతొర్. వోర్ తిత్తంగ్ దన్కన్ హిందల్, మీవంగ్ బేమరింగ్ హటె మాతంగ్.</verse>
				<verse number="25">బారితెకె, మిరట్ గొరెన్ దాత్ బూలె మాసి మత్తిట్. బతి గొరెంగ్ గాయ్కి తన్వంగ్ గొరెన్ కాబాడ్తపినయ్, ఇంకె మీవంగ్ జీవన్ కాబాడ్వల్ కిరిస్తునగ మల్సి వాతిట్.</verse>
			</chapter>
			<chapter number="3">
				<verse number="1">బాయిక్నిట్! మిరట్ మీవుర్ మాడ్సుర్ వెహ్తపినయ్ తాకన. అస్కె వూర్గటల్ బోరె వొరొర్, బగవంతన బోదతున్ వొపొర్ వోర్ మత్తెకె గిర్, మీవ వెహ్వడున్ పియ్సి ఆయొ బతి, వోర్ మీవ సుదుడ్-పాన్దె వెరెతె తాక్వడున్ సూడ్సి, బగవంతనగ బరొస ఇర వచొ.</verse>
				<verse number="2"></verse>
				<verse number="3">తీర్-తీర్దంగ్ వేనింగ్ వాట్వల్, సెలెకె సోనెతంగ్ వేర్క్ కెర్వల్, సెలెకె బారితంగ్ కప్డింగ్ పోండ్వల్, ఇన్వలిక్‌నె మీవ సోబతున్ బహ్రి తొహ్వల్ ముకెమ్ ఆయొ. బతి మన్-దిల్తగ రొపొ మన్వల్ సాదు-పాన్ అని సాంతి ఇన్వలిక్ గున్క్‌నె మీవ సోబతున్ బస్కెట్ తొహ్వలె ముకెమ్ ఆంద్. ఈతల్ సోబ బగవంతన నదుడె బెయ్ విలువత ఆంద్.</verse>
				<verse number="4"></verse>
				<verse number="5">అదెన్ సాటినె తొత్తంగ్ బక్తి కియ్వలిక్ వెయ్లొక్, బగవంతన్ పొరొ ఆస ఇర్సి, తమ్వుర్ మాడ్సుర్ వెహ్త తీర్ తాక్తంగ్. ఇద్ తీర్దె సజె మాసి తమ్వ సోబతున్ తొహ్తంగ్.</verse>
				<verse number="6">నమునత్ సారల్ తన్వొర్ మాడ్సొ అబ్రాహమున్, ‘మాల్క’ ఇంజెర్ కేయ్సెర్ వోర్ వెహ్త తీర్ తాక్త. ఇంకె మిరట్ గిర్ చొకొటె తాక్సెర్, బతతునె వెరివక్నె పిస్కిట్‌తె, అద్ సారనంగ్ మియక్న లెకతె వాంతిట్.</verse>
				<verse number="7">అదె తీర్దె దాదలిర్నిట్! మీకున్ తెర్ మీవంగ్ వెయ్లొక్ కమ్జొర్ వాలెక్ ఇంజెర్ సమ్జె మాసి, చొకొటె తాకట్. అస్కె మిరట్ కియ్వలిక్ పార్తనన్ బతంగె అడ్డమ్ మనొంగ్. మీకున్ పుడ్త పెర్మత-దయత జిన్గనితగ మీవంగ్ వెయ్లొక్ గిర్ మీ బరొబర్ ఈసదారెక్ ఆందుంగ్ ఇంజెర్ మాన్ సీసెర్ పిసట్.</verse>
				<verse number="8">ఆక్రిత్ వెహ్వల్ బతల్ ఇత్తెకె, మిరట్ సమ్దిర్ ఉంది యెకితె మంట్. దుక్సనగ వొరొన్ పొరొ వొరొర్ కివుల్ వాసెర్, పెర్మతె అని దయతె సూడ్సెర్, వొరొన్గటల్ వొరొర్ చుడుర్-పాన్ కీసి పిసట్.</verse>
				<verse number="9">ఆసిర్‌వాద్నగ ఈసదార్క్ ఆయ్లె, బగవంతల్ మీకున్ కేయ్త కాడ్కి, వాయుట్ కీతుర్కున్ మిరట్ ఉల్ట వాయుట్ కియ్మట్. అని మీకున్ సాపెన సీతుర్కున్ ఉల్ట సాపెన సియ్మట్ బతి, ఆసిర్‌వాద్ సీమ్ట్.</verse>
				<verse number="10">బారితెకె, “తన్వ జిన్గనితగ సుక్-సాంత్నె పిస్క ఇన్వల్, అని చొకొట్నంగ్ దివొస్క్ సూడ్క ఇన్వల్ హర్ వొరొర్, తన్వ వెంజెర్ కరబ్ వడ్క్‌వక్‌నె అని తన్వంగ్ సివ్లింగ్ కపట్ వడ్క్‌వక్‌నె కాబాడన.</verse>
				<verse number="11">వోర్ ఆతొర్ కరబున్ సుటి కీసి, చొకొటున్ కియన. అని సాంతితున్ మహ్క్‌సి, తాన్ పియ్సి తాకన.</verse>
				<verse number="12">పర్బున నదుర్ నియత్నుర్ పొరొ మంత. వూరంగ్ పార్తనంగ్ కెవి సీసి కేంజంతొర్. బతి కరెబలిర్కున్ ఉల్ట వోర్ పెరె-గెహంతొర్” ఇంజెర్ గ్రంత్‌నగ లిహి కీసి మంత.</verse>
				<verse number="13">మిరట్ చొకొట్ కియ్లె పర్పెడె మాకిట్‌తె, మీకున్ బోర్ నుక్సన్ కీంతొర్? బోరె కియొర్!</verse>
				<verse number="14">బతి ఉంది మోక నియతున్ సాటి మిరట్ దుక్స బోగె మాకిట్తె, మీకున్ బగవంతల్ ఆసిర్‌వాద్ సీంతొర్. తె వూర్ వెరుస్తెకె వెరిమట్ అని తకపిక గిర్ ఆయ్మట్.</verse>
				<verse number="15">ఇదెన్ బద్లి, పర్బు ఆయ్వల్ కిరిస్తున్ మీవ దిల్తగ ఉపుసట్. మిరట్ డాగ్ సెలె అద్ మన్-దిల్ వాలిర్ ఆసి, మిరట్ బరొస కియ్వల్ ఆసతున్ బారెతె బోర్ పూసి కీతెకె గిర్, సాదు-పాన్దె, బావ్-బక్తితె బస్కెట్ జవబ్ సియ్లె, తయర్ మందన. అస్కె బవ్తె గొస్టిన్ పియ్సి వూర్ మీవ హిజత్ వోతెరొ, అవెన్ బారెతె కిరిస్తునగ మన్వల్ మీవ సత్న తాక్వడున్ పియ్సి, వూర్ లజె మాంతెర్.</verse>
				<verse number="16"></verse>
				<verse number="17">ఉంది మోక మిరట్ వాయుట్ కీసి దుక్స బోగె మాయ్వడున్ తెర్, చొకొట్ కీసి దుక్స బోగె మాయ్వలె బగవంతన ఇచ మందర్తె, వెలె చొకొట్న గొస్టి.</verse>
				<verse number="18">బహన్ ఇత్తెకె, నియత్నొర్ కిరిస్తు, బగడ్-నియత్నుర్ ఆయ్వలిర్ మావంగ్ పాప్కున్ పియ్సి, సిక్స బోగె మాతొర్. అని మాకున్ బగవంతనగ కరుమ్ తర్లె, ఉందియ్ జోక మేందొడ రూప్నె మరన్ ఆతొర్. బతి బగవంతన ఆత్మతున్ పియ్సి నేండ్తొర్. తొలె నోవహు రూక నివ్డి కీనెకె, బగవంతల్ తనకున్ ఉల్ట తాక్వలిర్‌కున్ వోర్చ్‌తొర్. అద్ గట్కతె యేత గండమ్నల్ రూకతె సిరిప్ ఆట్ జన్కె బచె మాతెర్. సాతురంగ్ ఆత్మంగ్ కోండె మాసి మన్వల్ జాగతగ కిరిస్తు ఆత్మత రూప్నె సొంజి, పచర్ కీతొర్.</verse>
				<verse number="19"></verse>
				<verse number="20"></verse>
				<verse number="21">అద్ యేర్ మరట్ యేత్వల్ బాప్తిస్‌మతున్ మోడి మంత. ఇంకె బగవంతన కెయ్దె బచె మాతట్ ఇన్వడ అద్ నిసని ఆసి మంత. అద్ బాప్తిస్‌మత కార్య మేందొడ మెయ్లతున్ తెండ్సి వాట్వల్ ఆయొ బతి, బగవంతన్ డాగ్ సెలె అద్ మన్-దిల్తె సియ్వల్ జవబ్ ఆంద్. అని యేసు కిరిస్తున నేండ్వడున్ హిందల్ మరట్ బచె మాంతట్.</verse>
				<verse number="22">వోర్ కిరిస్తు ఇంకె స్వర్గ్‌నగ సొంజి, దూతలిర్ పొరొ, అదికారిర్ పొరొ అని సక్తిన్ పొరొ అదికార్ వాలె ఆసి, బగవంతన తిన బగ్ల ఉచ్చి రాజ్ తాకుసెర్ మంతొర్.</verse>
			</chapter>
			<chapter number="4">
				<verse number="1">తె కిరిస్తు మేందొడగ మా సాటి దుక్స యేత్త కాడ్కి, ఆతలె మన్దున్ మరట్ గిర్ ఆయ్తర్‌తున్ దాత్ కెరన. బారితెకె మేందొడగ దుక్స యేత్తొర్ వోర్ తన్వ పిసగతితగ ఉండె గిర్, మాయ్నలిరంగ్ ఆసన్ పియ్సి తాకొర్. బతి బగవంతన ఇచ తీరె తాక్సెర్, పాప్న జోలిత్ సొన్వక్‌నె మందంతొర్.</verse>
				<verse number="2"></verse>
				<verse number="3">బారితెకె మిరట్ మొదొల్ కీతంగ్ లంజెతనమ్క్, మేందొడంగ్ ఆసంగ్, కల్ ఉంజి నిసతె మన్వల్, లొలి కీసెర్ వార్వల్-డెయ్వల్ అని పీర్ కియ్వల్, ఉన్వలిర్ సంగ కీతంగ్ దావత్క్ అని కియ్వ ఆతంగ్ మూర్తిన పూజ కియ్వల్, ఈతంగ్ కరెబలిక్ సమ్దొన్ పియ్సి తాక్తిట్. ఇహిన్ మిరట్ బగవంతన బక్తి కియుర్ వూర్ దుస్రుర ఇస్టమ్ తీర్ తాక్త కాలమె మస్త్ ఆయర్.</verse>
				<verse number="4">అదెన్ సాటి ఇంకె తమ్వంగ్ కరెబలిక్ తరికన్ పియ్సి తమ్వ సంగ, ‘మిరట్ బారి తాక్సెర్ సెల్విట్?’ ఇంజెర్ వూర్ దుస్రుర్ గుల్ ఆసెర్, మీవ హిజత్ వోసెర్ మంతెర్.</verse>
				<verse number="5">బతి వూర్, పిసి మన్వలిర్‌కున్ అని సాతుర్కున్ తస్వ కియ్వల్, బగవంతన్ తమ్వ లెక వెహ లాగర్.</verse>
				<verse number="6">ఇద్ కారన్తున్ హిందలె, సాతుర్ వూర్ మేందొడున్ పియ్సి, తస్వ జర్గ్‌లె అని ఆత్మతున్ పియ్సి బగవంతన్ హిందల్ బస్కెట్ జీవతె మన్లె, వూర్కున్ బగవంతన చొకొట్న కబుర్ వెహ్వల్ జర్గ్‌త.</verse>
				<verse number="7">సమ్దొ మూరె మాయ్వల్ గట్క కరుమ్ యెవ్త కాడ్కి, మీవ మిరట్ జరబ్నె మంజెర్, చొకొట్న బుదితె పార్తన కీసెర్ దిహంతె మంట్.</verse>
				<verse number="8">ముకెతె వొరొన్ వొరొర్ వెలె పెర్మతె సూడ్సెర్ మంట్. అస్కె మిరట్ లెక కియ పర్విట్ అచొంగ్ పాప్కున్ మాపి కియ పరంతిట్.</verse>
				<verse number="9">గొల్గ్‌వక్‌నె మీవంగ్ రొహ్క్‌నగ వొరొన్ వొరొర్ మాన్-పాన్ కీమ్ట్.</verse>
				<verse number="10">హర్ వొరొర్ రోతున్ తాకుస్వల్ కారొబారిన్ మోడి, తనకున్ బగవంతల్ సీత వరమున్, బరొసతె సేవతగ వాప్రి కియన.</verse>
				<verse number="11">వొరొన్ బోద వెహ్వల్ వరమ్ పుడ్తెకె, వోర్ బగవంతన వచన్ తీరె బోద వెహన. వొరొర్ సేవ కియ్వల్ ఆతెకె, వోర్ బగవంతల్ సియ్వల్ సక్తితున్ పియ్సి అద్ సేవ కియన. అస్కె బగవంతన్ సమ్దొ తీర్దె యేసు కిరిస్తున్ హిందల్, డగుర్-పాన్ పుటంత. పిడినంగ్-పిడింగ్ వోనె అదికార్ అని మయ్మ వాసెర్ మందన. ఆమెన్!</verse>
				<verse number="12">లాడ్నుర్ దాదలిర్-బాయిక్నిట్! మీకున్ పరిక్స కియ్లె, తడ్మిత్ దాత్ నోముర్ కియ్వలిక్ దుక్సంగ్ వాంతంగ్. మీకున్ జర్గ్‌వ అద్ బతలెయ్ జర్గ్‌సెర్ మంత ఇంజెర్ పరెసన్ ఆయ్మట్.</verse>
				<verse number="13">బతి, ‘కిరిస్తు బోగె మాతొర్ అవ్ దుక్సనగ ఈస యేచ్చెర్ మంతొమ్’ ఇంజెర్ మిరట్ వెలె ఆనంద్ యేతట్. బారితెకె మయ్మతె కిరిస్తు మల్సి వాయన్ నేటి మీకున్ ఉండె అదిక్ ఆనంద్ పుటంత.</verse>
				<verse number="14">కిరిస్తున పొరొడున్ హిందల్ మీవ లజ దాయర్తె, మిరట్ ఆసిర్‌వాద్ యేత్తుర లెకతె వాంతిట్. బారితెకె, మీ పొరొ బగవంతన మయ్మ వాలె ఆత్మ నిల్సి మంత.</verse>
				<verse number="15">బతి మిహ్గటల్ బోరె ఆయి దుస్రొన జీవ యేత్వడున్ హిందల్, సెలెకె కల్వడున్ హిందల్, సెలెకె తప్ కియ్వడున్ హిందల్, సెలెకె దుస్రుర జోలిత్ సొన్వడున్ హిందల్, దుక్స బోగె మాయ్వ.</verse>
				<verse number="16">బతి బోరె ఆయి కిర్‌చన్ ఆతతున్ హిందల్ దుక్స బోగె మానుర్తె, వోర్ లజె మాయ్వడున్ బద్లి బగవంతనొర్ ఆత కాడ్కి, అద్ పొరొడున్ పియ్సినె, వోన్ డగుర్-పాన్ సియన.</verse>
				<verse number="17">బారితెకె బగవంతనుర్ బక్తలిర్‌గటలె జర్గ్‌వల్ తస్వ వెయ్నె మొదొల్ ఆయ్వల్ మంత. అద్ తస్వ మహ్గటలె సురు ఆతెకె, బగవంతన చొకొట్న కబుడున్ వటిన్ ఇన్వలిర గతి బహన్ మన్మడ్ మందర్?</verse>
				<verse number="18">అని, “నియత్నురె బచె మాయ్వల్ కస్టమ్ ఆతెకె, బగడ్-నియత్నుర్ అని పాపెస్తలిర్ బగ నిల పరనిర్?” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="19">అదెన్ సాటి బగవంతన ఇచ తీర్ దుక్స బోగె మాయ్వలిర్, చొకొట్నంగ్ కామ్క్ కీసెరెన్ మందన, అని కలి గడి కీతొర్ వోర్ బరొస వాలె బగవంతన కెయ్దె, తమ్వంగ్ ఆత్మన్ హవ్లి కియన.</verse>
			</chapter>
			<chapter number="5">
				<verse number="1">చర్చితుర్ పెదొల్క్ ఆయ్వలిర్ మీ బరొబర్ పెదొల్త ఆయ్వన నన, కిరిస్తు బోగె మాతంగ్ దుక్సన్ గవదారన ఆందున్. బగవంతల్ బవిసత్నె తొహ్వల్ మయ్మతగ ఈస యేత్వన మీకున్ కోర్వల్ బతల్ ఇత్తెకె,</verse>
				<verse number="2">మిరట్ లాబమ్న ఆస కియ్వక్‌నె, బల్మితె ఆయ్వ బగవంతన ఇచ తీర్ వోర్ మీకున్ సీత మందతున్ బర్పుర్ దిల్దె మెహన. ఇత్తెకె వూర్ బక్తలిర సేవ కియన.</verse>
				<verse number="3">వూర్ బక్తలిర్ పొరొ మిరట్ మాల్కలిర్ దాత్ మన్వక్‌నె, మీవ నమున యేచ్చి వూర్ తాక్నల్ పిసట్.</verse>
				<verse number="4">అస్కె మీ పొరొ పెర్సొర్ గాయ్కి ఆసి మన్వల్ కిరిస్తు వాత పెజె, బస్కెట్ మిడ్చెర్ మన్వల్ మయ్మత కిరిట్ మీకున్ పుటంత.</verse>
				<verse number="5">అదె తీర్దె డియంగ్-డియుర్నిట్! మిరట్ డగుక్ వెహ్తపినయ్ తాకట్. సమ్దిర్ బక్తలిర్ ఆయ్వలిర్ మిరట్ కమి-పాన్ ఇన్వల్ పాంగుడ్ పోండ్సి, వొరొర్ ఉండె వొరొన సేవ కియన. బారితెకె, “బగవంతల్ గర్వతె మన్వలిర్‌కున్ ఉల్ట తిరియంతొర్. బతి కమి-పాన్దె మన్వలిర్ పొరొ పెర్మత-దయ తొహంతొర్” ఇంజెర్ దర్మ-గ్రంత్‌నగ లిహి కీసి మంత.</verse>
				<verse number="6">అదెన్ సాటి బగవంతల్ మీకున్ బరొబర్ వకత్నె డగుర్-పాన్ సీనల్, వోన సక్తి వాలె కెయ్దున్ బూడ్ చుడుర్-పాన్ కీసి మంట్.</verse>
				<verse number="7">మీ బారెతె వోర్ బగవంతల్ బస్కెట్ హేతు కీసెర్ మత్త కాడ్కి, మీ చింత పూరొ వోన్ పొరొ వాటట్.</verse>
				<verse number="8">మీవ మన్దున్ జరబ్నె ఇర్సెర్, దిహన్తె సూడ్సెర్ మంట్. బారితెకె మీవొర్ పగ-దారల్ ఆయ్వల్ సయ్తన్, బోన్ మింగన ఇంజి గార్ గార్ ఇంజెర్ మహ్క్‌వల్ చిహొత్ మోడి తిరిసెర్ మంతొర్.</verse>
				<verse number="9">బతి మిరట్ బరొసతగ గట్ ఆసి, వోన్ ఉల్ట తిరియట్. ఇద్ దునియతగ మన్వలిర్ కిరిస్తునుర్ బక్తలిర్ గిర్ ఈతంగ్ దుక్సనలె వీడ్సెర్ మంతెర్ ఇంజెర్ కరి కీసి తాకట్.</verse>
				<verse number="10">పెర్మత-దయతె బర్పుర్ నించి మన్వల్ బగవంతల్, బస్కెట్ మన్వల్ మయ్మతగ కిరిస్తున్ హిందల్, ఈస యేతన ఇంజెర్ మీకున్ కేయ్తొర్. మిరట్ ఇచుసి గట్క వేరి, ఆతంగ్ దుక్సంగ్ బోగె మాత పెజె, వోరె మీకున్ బర్పుర్ తయర్ కీంతొర్. బహన్ ఇత్తెకె బరొసతగ బడి కీసి, మీకున్ తాకద్ సీసి నిపుసంతొర్.</verse>
				<verse number="11">ఆతల్ అదికార్ వాలె బగవంతనె పిడినంగ్-పిడింగ్ డగుర్-పాన్ వాయన. ఆమెన్!</verse>
				<verse number="12">బరొసతొర్ బక్తల్ ఇంజెర్ నన నమ్వల్ సిల్వనస్ దాదన కెయ్దె ఇద్ చుడుసి చిటితున్ లిహి కియుసి, మిహ్గ రొహ్చెర్ మంతొన్. మిరట్ బగవంతన ఇద్ సతె పెర్మత-దయతగ, ఉండె గిర్ గట్ నిలన ఇంజి, మీకున్ హక్లి కీసెర్ గవ వెహ్చెర్ మంతొన్.</verse>
				<verse number="13">ఇగె నా మరిన్ మోడి మన్వల్ మార్క్ అని మీ దాత్ నేమె మాతుర్ వూర్ బబులోన్త చర్చితుర్ బక్తలిర్ గిర్ మీకున్ దండొస్ వెహ్చెర్ మంతెర్.</verse>
				<verse number="14">పెర్మతె వొరొన్ వొరొర్ కలిసెర్ దండొస్క్ వెహట్. కిరిస్తునుర్ ఆయ్వలిర్ మీ సమ్దిర్‌కున్ సాంతి వాయన. ఆమెన్!</verse>
			</chapter>
		</book>
		<book number="61">
			<chapter number="1">
				<verse number="1">యేసు కిరిస్తునొర్ దాసి అని అపొస్‌తుల్ ఆయ్వల్ సీమొన్-పేతురు ఇన్వన దండొస్ దొసి లిహి కీసెర్ మంతొన్. మాకున్ బచి కియ్వల్ మా బగవంతల్ యేసు కిరిస్తున నియతున్ పియ్సి, మా మోడిన్ బెయ్ విలువ వాలె బరొసతగ నిల్తుర్ సాటి, ఇదెన్ లిహి కీసెర్ మంతొన్.</verse>
				<verse number="2">బగవంతన్ బారెత అని మా యేసు పర్బున్ బారెత అనుబవ్ కీత గియన్తున్ హిందల్, మీకున్ పెర్మత-దయ అని సాంతి బర్పుర్ వాయన.</verse>
				<verse number="3">బగవంతన సక్తితున్ హిందల్ మరట్ పిసన్ సాటి అని బక్తితున్ సాటి పహ్జె మత్తంగ్ అవ్ సమ్దొ మాకున్ సీతొర్. మరట్ వోన్ కరి కియ్వడున్ హిందల్ అవెన్ యేత పర్తట్. బారితెకె బగవంతల్ తన్వ మయ్మతగ అని చొకొట్న గున్-గాన్తగ ఈస యేత్లె మాకున్ కేయ్తొర్.</verse>
				<verse number="4">ఇద్ తీర్దె తన్వ మయ్మతున్ అని చొకొట్న గున్-గాన్తున్ పియ్సి, వోర్ బెయ్ బారితంగ్ అని బెయ్ వెలె వాగ్‌దన్క్ మాకున్ సీతొర్. ఇవెన్ హిందల్, మిరట్ ఇద్ దునియతున్ బెయ్ కరబ్ కియ్వలిక్ ఆసనల్ తపుసి, బగవంతన గున్-గాన్తగ ఈస యేత పరన ఇంజెర్ వోర్ ఇహిన్ కీతొర్.</verse>
				<verse number="5">ఇద్ కారన్తున్ హిందల్, మిరట్ వెలె దిహన్తె మీవ బరొసతగ యెద్గ్‌లె కోసిద్ కియన. మీవ బరొసతున్ సంగ చొకొట్న గున్తున్ జోడి కీమ్ట్. చొకొట్న గున్తున్ సంగ గియన్తున్ జోడి కీమ్ట్. గియన్తున్ సంగ మన్దున్ ఆవ్రి కియ్వల్ గున్తున్ జోడి కీమ్ట్. మన్దున్ ఆవ్రి కియ్వల్ గున్తున్ సంగ వోర్చ్‌వల్ గున్తున్ జోడి కీమ్ట్. వోర్చ్‌వల్ గున్తున్ సంగ బావ్-బక్తితున్ జోడి కీమ్ట్. బావ్-బక్తితున్ సంగ తాదల్-తమున్ పొరొ తొహ్వల్ పెర్మతున్ జోడి కీమ్ట్. అని ఇద్ పెర్మతున్ సంగ బగవంతన లాడ్దున్ జోడి కీసి తాకట్.</verse>
				<verse number="6"></verse>
				<verse number="7"></verse>
				<verse number="8">ఇవ్ గున్క్‌నగ మిరట్ వెలె యెద్గ్‌సెర్ దాకిట్‌తె, మా యేసు కిరిస్తు పర్బున్ బారెత గియన్తగ అదిక్ పండి యేత్నల్ అని అదిక్ కామి సీనల్ మందంతిట్.</verse>
				<verse number="9">బతి ఇవ్ గున్క్‌నగ యెద్గొర్ వోర్, వొరొర్ గుడ్డి బహన్తె తన్వ పెజె సెలెకె, మునె జర్గ్‌వడున్ బారెతె కరి కియొరొ, అహ్నె తన్వంగ్ మొదొడంగ్ పాప్క్ మాపి ఆసి సుదుడ్ ఆతొర్ ఇన్వల్ గొస్టి గిర్ వోర్ మర్న్‌గంతొర్.</verse>
				<verse number="10">అదెన్ సాటి దాదలిర్-బాయిక్నిట్! అవ్ గున్క్‌నగ యెద్గొర్ వోన్ మోడి మన్మట్. తన్వ పర్జ ఆయ్లె, బగవంతల్ మీకున్ కరలెన్ కేయ్సి నేమి కీతొర్ ఇంజెర్ తొహ్లె, మీ కెయ్దె ఆత అచొర్ కోసిద్ కీమ్ట్. ఇహిన్ పిస్కిట్‌తె, మీవ బరొసతల్ బహ్కె మాయ్వక్ మందంతిట్.</verse>
				<verse number="11">ఇద్ తీర్దె మాకున్ బచి కియ్వల్ పర్బు ఆయ్వల్ యేసు కిరిస్తున బస్కెట్ మన్వల్ రాజ్నగ, వెలె మాన్ యేచ్చెర్ నేంగ పరంతిట్.</verse>
				<verse number="12">అదెన్ సాటినె మిరట్ ఇవ్ గొస్టిన్ బారెతె కరి కీసి, సత్నగ గట్ నిల్సి మత్తెకె గిర్, ఇవెన్ బారెతె మీకున్ బస్కెట్ హేతు కియ్లె, తయర్ మందంతొన్.</verse>
				<verse number="13">అని ఇద్ మేందొడగ నా పరన్ మనల్ వేరి, మీకున్ హేతు కీసెర్ మన్వల్ బరొబర్ ఆంద్. బారితెకె నావ పరన్ సొన్వల్ వకత్ కరుమ్ వాత ఇంజెర్, మా యేసు కిరిస్తు పర్బు మునెనె నాకున్ వెహ్తొర్.</verse>
				<verse number="14"></verse>
				<verse number="15">నావ పరన్ సొత్త పెజె గిర్, మిరట్ బస్కెట్ ఇవెన్ హేతు కీసెర్ మనల్ నన వెలె కాయ-కస్టమ్ కీసెర్ మంతొన్.</verse>
				<verse number="16">బహన్ ఇత్తెకె, మమొట్ మా యేసు కిరిస్తు పర్బున సక్తితున్ బారెతె, అని వోన మల్సి వాయ్వడున్ బారెతె జోడి కీసి వెహ్వలిక్ కతన్ పియ్సి, మీకున్ వెహ్మకి. బతి మమొట్ కుద్ వోన మయ్మతున్ సూడ్సి వెహ్తొమ్.</verse>
				<verse number="17">వోన్ బరొబర్ మమొట్ అద్ పవిత్ర గుటతగ మత్తొమ్. అస్కె బాబొ బగవంతనల్ వోర్ కిరిస్తున్ డగుర్-పాన్ అని మయ్మ పుడ్త. బహన్ ఇత్తెకె, “వేర్ నావొర్ లాడ్నొర్ మరి ఆందుర్. వేన్ హిందల్ నన వెలె ఆనంద్నె మంతొన్” ఇన్వల్ లేంగ్ స్వర్గ్‌నల్ కేంజ్తొమ్.</verse>
				<verse number="18"></verse>
				<verse number="19">ఇదె ఆయ్వ, తొలె పర్‌వక్తల్ బవిసత్నె జర్గంత ఇంజెర్ వెహ్త అద్ వచన్ కరలె ఆంద్ ఇంజి మాకున్ టావ. అదెన్ సాటి సికటి మనెకె వేడ్చి సియ్వల్ డివెత్ దాత్ మన్వల్ అద్ వచన్తున్ పటి కీతెకె, మీకున్ చొకొట్ మందంత. అని బహన్తె దిహతున్ సాటి సక్రె పోడ్ద్‌న ఉజుడ్ పారంతయొ, అహ్నె వోర్ కిరిస్తున వాయ్వల్ గిర్ మీవంగ్ దిల్క్‌నగ వోన ఉజుడ్ పారుసంత.</verse>
				<verse number="20">దర్మ-గ్రంత్‌నగ పర్‌వక్తలిర్ లిహి కీతంగ్ వచన్క్ బవె గిర్ కుద్ తమ్వంగ్ సోంచ్కున్ పియ్సి వాయ్మకి ఇంజెర్ మిరట్ కరి కియన.</verse>
				<verse number="21">బారితెకె బవిసత్నె జర్గ్‌వల్ వచన్ మాయ్నల్ తన్వ ఇచతున్ పియ్సి వెహ పరొర్. బతి బగవంతనుర్ పర్‌వక్తలిర్ పవిత్ర ఆత్మత సక్తితె నించి వెహ్తంగ్ ఆందుంగ్.</verse>
			</chapter>
			<chapter number="2">
				<verse number="1">బతి తొలె కహితుర్ లబడ్ పర్‌వక్తలిర్ గిర్ పర్జత్ నడ్డుమ్ మత్తెర్. అదె తీర్దె మీ నడ్డుమ్ గిర్ లబడ్ బోద వెహ్వలిర్ మందంతెర్. వీర్ తమ్వకున్ దామ్ సీసి, యేత్వల్ పర్బున్ గిర్ వొప్వక్‌నె, కరబ్ కియ్వలిక్ అని లబడ్ బోదన్ మక్డితె మీకున్ కరుసంతెర్. ఇదెన్ హిందల్ వీర్ తమ్వ పొరొ తమయ్ సప్నె నాసెడమ్ తరంతెర్.</verse>
				<verse number="2">అని వీర్ కియ్వలిక్ ఆడ్బంగి కామ్కున్ సూడ్సి, వెలెటిర్ అహన్ తాకంతెర్. వీర్ ఈతుర్ హిందల్ సతె సరిత హిజత్ దాంత.</verse>
				<verse number="3">వీర్ లబడ్ బోద గురుర్ బద్ సూడ మాకె పహ్జె ఇన్వల్ జార్దగ కోండె మాసి, కపట్నె ఆయొంగ్-సొనొంగ్ అవ్ వెహ్చెర్, మిహ్గటల్ పాయ్ద కమయ్ కీంతెర్. వీర్ సాటి తొలెనె నేమి కీత సిక్స కోరుమ్ కియొ, అని వీర్ పొరొ వాయ్వల్ నాసెడమ్ కూర్క్‌సెర్ మనొ.</verse>
				<verse number="4">బహన్ ఇత్తెకె, బగవంతల్ పాప్ కీతంగ్ అవ్ తన్వంగ్ దూతలిర్కునె సుటి కియ్వక్ రొపొ పాతడ్తగ డగ్లి కీసి, సికటి వాలె బుయరితగ సకలినె దొహ్చి, తస్వ కియ్వల్ దివొసున్ సాటి ఇర్తొర్.</verse>
				<verse number="5">అని బగవంతల్ తొలె మన్వల్ దునియతున్ గిర్ సుటి కియ్మకి. అద్ గట్కతుర్ వాయుట్నుర్ పొరొ జల్త గండమ్ వాయుసి, నియత్నె పిస్వల్ నోవహున్ పియ్సి ఆట్ జన్కున్ బచి కీతొర్.</verse>
				<verse number="6">అచొరె ఆయ్వ, బగవంతల్ తన్వ బావ్-బక్తి కియుర్ వూర్కున్, బవిసత్నె బాతల్ గతి వాంత ఇన్వల్, నమునత రూప్నె ఇహిన్ తస్వ కీసి సిక్స వాడ్తొర్: సొదొమ అని గొమొర ఇన్వలిక్ నగుకున్ డుండుసి నీర్ కీతొర్.</verse>
				<verse number="7">బతి లోత్ ఇన్వల్ నియత్నొర్ మాయ్నల్ వూర్ కరెబలిర్ నడ్డుమ్ మొదొల్ పిసెర్ మత్తొర్. అస్కె తన కుద్ సూడ్తన్ అని కేంజ్తన్ పియ్సి, వూర్ కియ్వలిక్ కామ్కున్ హిందల్ తన్వ నియత్న మన్దున్ వెలె దుక్స సీసెర్ వాతొర్. అదెన్ సాటి బగవంతల్ వూర్ బరొబర్ డుండ్సి నీర్ ఆయ్వడల్ వోర్ లోతున్ తపుస్తొర్.</verse>
				<verse number="8"></verse>
				<verse number="9">ఇదెన్ హిందల్, తన్వుర్ బక్తలిర్‌కున్ పాప్నంగ్ పరిక్సనల్ బహన్ బచి కియన ఇన్వల్ పర్బున్ టావ. అని బగడ్-నియత్నె తాక్వలిర్‌కున్ సిక్స కీసెర్, తస్వ కియ్వల్ దివొస్ వేరి, వూర్కున్ బహన్ ఇరన ఇన్వల్ గిర్ పర్బున్ టావయ్. ఇవ్ గొస్టిన్ మరట్ కరి కియన.</verse>
				<verse number="10">ముకెతె కరబున్ కోర్సెర్, మేందొడ ఆసతున్ పియ్సి తాక్సెర్, బగవంతన అదికార్దున్ ఉల్ట తాక్వలిర్‌కున్ తప్వక్ ఇహిన్ జర్గంత. వీర్ ఈతుర్ లబడ్ బోద గురుర్ వెలె గర్వ-గమండితె, మయ్మతె స్వర్గ్‌నగ మన్వలిక్‌న గిర్ హిజత్ వోయ్లె వెరియుర్.</verse>
				<verse number="11">వీర్ లబడ్ బోద వెహ్వలిర్‌కున్ తెర్ బగవంతనుర్ దూతలిర్ వెలె తాకద్ వాలిర్ ఆసి గిర్, పర్బున్ మునె వూర హిజత్ వోయుర్ అని వూర్ పొరొ పిరది గిర్ కియుర్.</verse>
				<verse number="12">బతి వూర్ గురుర్ తమకున్ టావ సెలెంగ్ అవ్ గొస్టిన్ బారెతె హిజత్ వోంతెర్. అని వూర్ సాప్డె మాసి సిరిప్ సాయ్లెకె పుట్వలిక్ తెలివి సెలెంగ్ అవ్ కేడత జివ్రసున్ మోడి మంతెర్. అవెన్ దాత్ వీర్ తమ్వ పొరొ తమయ్ కుద్ నాసెడమ్ తరంతెర్.</verse>
				<verse number="13">వూర్ కీతంగ్ కరబ్ కామ్కున్ పియ్సి, వూర్కున్ పండి పుటంత. దిహత వకత్నె మేందొడ సుకున్ పూరి కియ్వల్ వెలె ఆనంద్ సీంత ఇంజెర్ వూర్ సోంచ్ కీంతెర్. ఇద్ తీర్దె వూర్ పాప్నంగ్ కామ్క్ కీసెర్, దుస్రుర్‌కున్ పసి కీసెర్, మిరట్ మీరె మాసి కియ్వలిక్ జేవున్క్‌నగ మీకున్ వాయుట్న పొరొల్ తరంతెర్.</verse>
				<verse number="14">వూర్ తమ్వంగ్ కడ్క్‌నె బస్కెట్ పీర్ కీసెరెన్ మందంతెర్. అద్ తీర్దె వూర్ అదిక్ పాప్ కియ్లె, సూడ్సెర్ మందంతెర్. అని వూర్ బరొసతగ గట్ సెలుర్ వూర్కున్ కరబ్ సరి తాకుసంతెర్. బద్ సూడ పహ్జె ఇన్వల్ దిల్త గున్తగ వూర్ జేటిర్ ఆసి మందంతెర్. వూర్ సాపెన లాగ్తుర్ ఆందిర్.</verse>
				<verse number="15">వూర్ బేయొర్తొర్ మరి బిలాము పర్‌వక్తన్ మోడి సడ్కల్ సర్దున్ సుటి కీసి, బహ్కె మాతుర్ ఆందిర్. వేర్ బిలామున్ బగడ్-నియత్నె కమయ్ కియ్వల్ దన్ ఇత్తెకె, వెలె పసంద్ మత్త.</verse>
				<verse number="16">బతి వోర్ కీత తపున్ హిందల్ బగవంతనల్ వోన్ దమ్కి వాత. బహన్ ఇత్తెకె, వడ్క పరొ అద్ గాది, మాయ్నన్ మోడి పర్‌వక్తన్ సంగ వడ్క్‌సి, వోన తప్ వోర్ కరి కీనల్ కీత.</verse>
				<verse number="17">ఈతుర్ లబడ్ బోద గురుర్ యేర్ సెలె అద్ కుహిత్ మోడి, అని వడిదె పాసి సొన్వలిక్ టెపన్ మోడి మంతెర్. వీర్ సాటి పాతడ్త కహ్చర్ సికటి వాలె జాగ తయర్ మంత.</verse>
				<verse number="18">వీర్ ఆగమ్నంగ్ పోక్డ గొస్టింగ్ వెహంతెర్. తప్న సరి తాక్వలిర్‌గటల్ కరల్ అలగ్ ఆసి, పూన-పూని బరొసతగ వాతుర్కున్, మర్ల వూర్కున్ మేందొడంగ్ ఆసనగ కోండి కీసి, కరబ్న సరి తాకుసంతెర్.</verse>
				<verse number="19">వీరె కరబ్-పాన్దగ కోండె మాసి, దాసిర్ ఆసి మంజి గిర్, దుస్రుర్‌కున్ ఆతల్ గతితల్ సుటి కీంతొమ్ ఇంజెర్ వెహంతెర్. మాయ్నన్ బద్‌తె మెయంతయొ, తాన కెయ్దున్ బూడ్ దాసి ఆసి మందంతొర్.</verse>
				<verse number="20">వూర్ బచి కియ్వల్ పర్బు ఆయ్వల్ యేసు కిరిస్తున బారెతె అనుబవ్ కీసి, ఇద్ దునియతంగ్ పాప్నంగ్ కామ్క్‌నల్ తపుస్తెర్. అద్ ఆత పెజె, మర్ల అవెనగన్ కోండె మానిర్తె, వూర మొదొడ గతిత్ తెర్ ఆక్రిత గతి వెలె కరబ్ మందంత.</verse>
				<verse number="21">వూర్ అద్ నియత్న సర్దున్ కరి కీసి, తమకున్ సీత పవిత్ర ఆగెతల్ బహ్కె మాయ్వడున్ తెర్, అద్ సర్దున్ బారెతె కరి కియ్వక్ మన్మడ్ ఇత్తెకె, వూర్కున్ చొకొట్ మందు.</verse>
				<verse number="22">నెయ్ తన కక్తతున్ తిన్లె మలంత, అని చక్ నొర్త పది మల్సి డెహ్డతగ దాంత ఇన్వల్ కరల్ సాస్తుర్‌తున్ పియ్సి వీర్కున్ జర్గ్‌త.</verse>
			</chapter>
			<chapter number="3">
				<verse number="1">లాడ్నుర్ దాదలిర్-బాయిక్నిట్! మీకున్ లిహి కీత రెండవ చిటి ఇద్ ఆంద్. మీవంగ్ సుదుడ్ మన్వలిక్ మన్క్, ఇవ్ గొస్టిన్ హేతు ఇర్సి, ఇవెన్ హిందల్ హక్లె మాయ్లె లిహి కీసెర్ మంతొన్.</verse>
				<verse number="2">తొలె పవిత్ర వాలిర్ పర్‌వక్తలిర్ వెహ్తంగ్ గొస్టిన్, అని బచి కియ్వల్ పర్బు, అపొస్‌తుల్క్‌న కెయ్దె ఆగె సియుస్తంగ్ అవెన్ మీకున్ హేతు కియన ఇన్వలె నావ ఇచ.</verse>
				<verse number="3">ఇవ్ ఆక్రితంగ్ దివొస్క్‌నగ కహితుర్ వాసి, తమ్వంగ్ కరెబలిక్ ఆసన్ పూరి కీసెర్, మీవ హిజత్ వోంతెర్ ఇన్వల్ ముకె గొస్టితున్ కరి కియన.</verse>
				<verse number="4">అని వూర్, “వోన మల్సి వాయ్వడున్ బారెత వాగ్దన్ బతల్ ఆత? తొత్తుర్ మార్తెర్ అగటల్, కలి సురు ఆత అగటల్ జర్గ్‌త తీరె, సమ్దొ జర్గ్‌సెర్ మంత కి?” ఇంజెర్ పూసి కీంతెర్.</verse>
				<verse number="5">బతి వూర్, తొలె బగవంతల్ తన్వ వచన్తె హాబడున్, దర్తురితున్ గడి కీతొర్ అని యేతున్ రొపొడల్ తాన్ నిపుసి, అద్ యేతల్ అలగ్ కీతొర్ ఇన్వల్ గొస్టితున్ బుది పియ్సిన్ మర్న్‌గంతెర్.</verse>
				<verse number="6">అద్ యేత గండమున్ హిందలె తొత్త పరిపంచమ్ మూరె మాత.</verse>
				<verse number="7">బతి అదె వచన్తె, తడ్మితె నాసెడమ్ ఆయ్వల్ దినమ్ వేరి, ఇంకె మన్వల్ హాబడున్ అని దర్తురితున్ రాకి కీసెర్ మంతొర్. అద్ నేటినె పర్బున బక్తి కియుర్ వూర తస్వ గిర్ జర్గంత.</verse>
				<verse number="8">బతి లాడ్నుర్ దాదలిర్-బాయిక్నిట్! పర్బున నదుడున్ మునె ఉంది దివొస్ హజర్ సాల్కున్ మోడి అని హజర్ సాల్క్ ఉంది దివొసున్ మోడి మందంత ఇన్వల్ గొస్టితున్ మరుంగ్మట్.</verse>
				<verse number="9">పర్బు తన్వ వాగ్దన్‌తున్ పూరి కియ్లె, కోరుమ్ కీసెర్ మంతొర్ ఇంజెర్ కహితుర్ ఇంతెర్. బతి కరల్ సూడ్తెకె వోర్ అహన్ కోరుమ్ కీసెర్ సెలొర్. కారన్ బతల్ ఇత్తెకె, మహ్గటల్ బోరె వొరొర్ గిర్ నాసెడమ్ ఆయ్వ, సమ్దిర్ గిర్ తమ్వ మన్దున్ పాప్నల్ మార్యుసన ఇంజెరెన్ వోర్చి, సూడ్సెర్ మంతొర్.</verse>
				<verse number="10">బతి కరె మాయ్వక్ నేంగ్వల్ కలెన్ మోడి, వోర్ పర్బున వాయ్వల్ దివొస్ మందంత. అంటిత్ ఆగస్క్ జోర్తె ఆవజ్ కీసెర్ మూరె మాంతంగ్. అని హాబడగ మన్వలిక్ సమ్దొ గిర్ తడ్మితె వేసి, ఉగ్రె మాంతంగ్. బొమి అని తాన్గ మన్వలిక్ సమ్దొ గిర్ వేసి మయడ్ ఆంతంగ్.</verse>
				<verse number="11">ఇవ్ సమ్దొ గిర్ అహన్ మూరె మాయ్వల్ మత్త కాడ్కి, మిరట్ బచొర్ పవిత్ర మంజెర్ బావ్-బక్తితె పిసనయొ కరి కీమ్ట్.</verse>
				<verse number="12">బగవంతన వాయ్వల్ దివొసున్ సాటి మిరట్ సూడ్సెర్ మత్త కాడ్కి, అద్ వెయ్నె వాయన ఇంజెర్ కోర్సెర్ మందన. అద్ నేటి ఆగస్క్ వేసెర్ మూరె మాంతంగ్ అని అవెనగ మన్వలిక్ సమ్దొ దగడ్తె ఉగ్రె మాంతంగ్.</verse>
				<verse number="13">బతి బగవంతల్ వాగ్దన్ సీత తీర్ మరట్ పూనంగ్ ఆగస్కున్ సాటి అని పూన దర్తురిత్ సాటి సూడ్సెర్ మంతట్. ఇవెనగ నియత్ నించి మందంత.</verse>
				<verse number="14">లాడ్నుర్ దాదలిర్-బాయిక్నిట్! ఇవెన్ సాటి మిరట్ సూడ్సెర్ మత్త కాడ్కి, బగవంతన నదుడె మీ రొపొ తప్న డాగ్, కసుర్ సెల్వక్ పిసెర్ సాంతితె మన్లె కోసిద్ కీమ్ట్.</verse>
				<verse number="15">అని పర్బు వోర్చి సూడ్వల్ మావ బచె మాయ్వడున్ సాటినె ఇంజెర్ మరట్ సమ్జె మాయన. బగవంతల్ సీత గియన్తె మావొర్ లాడ్నొర్ దాదల్ పవ్లు గిర్ ఇవెన్ బారెతె మీకున్ లిహి కీతొర్.</verse>
				<verse number="16">ఇవెన్ బారెతె వోర్ తన్వంగ్ సమ్దొ చిటినగ గిర్ లిహి కీతొర్. బతి ఇవెనల్ కహితంగ్ గొస్టింగ్ సమ్జె మాయ్లె కటిన్ మంతంగ్. ఇవెన్ గియన్ సెలుర్ వూర్, ఉంది గొస్టిత్ పొరొ నిలుర్ వూర్, దర్మ-గ్రంత్‌నంగ్ మెయ్తంగ్ వచన్కున్ బుది పియ్సినె, అవెన అర్తమ్ బద్లి కీంతెర్. ఇవెన్ హిందల్ తమ్వ పొరొ తమ నాసెడమ్ తరంతెర్.</verse>
				<verse number="17">లాడ్నుర్ దాదలిర్-బాయిక్నిట్! ఇవ్ గొస్టింగ్ మునెనె మీకున్ టావ ఆత కాడ్కి, బగడ్-నియత్ వాలిరంగ్ గల్తినె మీవ మిరట్ సరి తప్సి సొన్వక్‌నె కాబాడట్. అని మిరట్ గట్ నిల్త జాగతల్ బూడ్ అర్వక్ దిహన్తె మంట్.</verse>
				<verse number="18">మాకున్ బచి కియ్వల్ పర్బు ఆయ్వల్ యేసు కిరిస్తున పెర్మత-దయతగ, అని గియన్తగ బడె మాసెర్ మంట్. సిరిప్ వోనె ఇంకె అని ఉండె బస్కెట్ గిర్ డగుర్-పాన్ వాయన. ఆమెన్!</verse>
			</chapter>
		</book>
		<book number="62">
			<chapter number="1">
				<verse number="1">నన అని నా బరొబర్తుర్ అపొస్‌తుల్క్ వోర్ వెహ్నెకె కేంజ్తొమ్. మా కడ్క్‌నె వోర్ కియ్వలిక్ కామ్క్ సూడ్తొమ్. మా కెయ్క్‌నె కుద్ వోన్ ఇట్తొమ్. వోర్ కలి గడె మాయన్ మునెతలె మన్వల్ ఆందుర్. పర్జతున్ బస్కెట్ మన్వల్ జీవ సియ్వల్ అని బగవంతన వచన్ వోరె ఆందుర్. వోన్ బారెతెన్ మీకున్ వెహ్చెర్ మంతొమ్.</verse>
				<verse number="2">వోర్ బస్కెట్ మన్వల్ జీవ వాలె, తొలె బాబొ బగవంతన్ సంగ మత్తొర్. బతి బగవంతల్ వోన్ మాయ్నన జల్మ సియుసి, మహ్గ సారి కీతొర్. మమొట్ వోన్ సూడ్తొమ్ అని వోన్ బారెత సతెమున్ మీకున్ వెహ్చెర్ మంతొమ్.</verse>
				<verse number="3">మిరట్ మా బరొబర్ బక్తితగ ఉంది ఆసి మంజి, తాన అనుబవ్ యేతన ఇంజెర్ మమొట్ సూడ్త అని కేంజ్త అదెన్ బారెతె మీకున్ వెహ్చెర్ మంతొమ్. బారితెకె మరట్ బగవంతన్ సంగ అని వోనొర్ మరి యేసు కిరిస్తున్ సంగ ఉంది ఆసి పిసెర్ మంతట్.</verse>
				<verse number="4">మావ ఆనంద్ బర్పుర్ ఆయన ఇంజెరెన్ ఇవ్ గొస్టింగ్ మీకున్ లిహి కీసెర్ మంతొన్.</verse>
				<verse number="5">వోర్ వెహ్త కేంచి, మీకున్ మమొట్ వెహ్వల్ బతల్ ఇత్తెకె, బగవంతల్ వేడ్చి ఆసి మంతొర్. వోన్గ ఇచుర్ గిర్ సికటి సెలె.</verse>
				<verse number="6">తె మరట్ బగవంతన్ సంగ ఉంది ఆసి పిసెర్ మంతొమ్ ఇంజెర్ వెహ్చెర్ సికటితగ తాక్తెకె, మరట్ గిర్ లబడ్ వడ్క్‌తపె ఆంత. సతెమున్ పియ్సి తాక్తప్ ఆయొ.</verse>
				<verse number="7">బతి బగవంతల్ వేడ్చితె మత్తపినయ్ మరట్ గిర్ వేడ్చితె తాక్తెకె, బక్తితగ ఉంది ఆసి పిసెర్ మంద పరంతట్. అని వోనొర్ మరి యేసు కిరిస్తున నెతుర్ మావంగ్ సమ్దొ పాప్క్‌నల్ మాకున్ సుదుడ్ కీంత.</verse>
				<verse number="8">మహ్గ పాప్ సెలె ఇంజెర్ వెహ్కట్‌తె, మావ మరట్ పసి కీతుర్ ఆంతట్. మహ్గ సతెమ్ మనొ.</verse>
				<verse number="9">బతి ఉంది మోక మావంగ్ పాప్కున్ బగవంతన చర్నతె వొప్తెకె, వోర్ బరొస వాలె అని నాయమ్నొర్ ఆత కాడ్కి, వోర్ మావంగ్ పాప్కున్ మాపి కీంతొర్. అని కరబ్ కామ్క్‌నల్ మాకున్ సుదుడ్ కీంతొర్.</verse>
				<verse number="10">మరట్ పాప్ కియ్మకి ఇంజెర్ వెహ్కట్‌తె, బగవంతన్ లపంగి కీతప్ ఆంత. వోన వచన్ మా రొపొ మనొ.</verse>
			</chapter>
			<chapter number="2">
				<verse number="1">పర్బునుర్ బక్తలిర్‌నిట్! మిరట్ నా మరి-మియడ్ దాత్నుర్ ఆందిట్. మిరట్ పాప్ కియ్వక్‌నె మందన ఇంజెర్ ఇవ్ గొస్టింగ్ మీకున్ లిహి కీసెర్ మంతొన్. తెర్ బతి మహ్గటల్ బోరె పాప్ కీనుర్తె, మా హిందల్ ఆసి, బగవంతన్ సంగ వడ్క్‌లె, నియత్నొర్ యేసు కిరిస్తు మంతొర్.</verse>
				<verse number="2">వోర్ మావంగ్ పాప్కున్ కండి కియ్లె, బలి చడె మాతొర్. సిరిప్ మావంగ్ పాప్కున్ సాటినె ఆయొ బతి, దునియతుర్ సమ్దిరంగ్ పాప్కున్ సాటి బలి చడె మాతొర్.</verse>
				<verse number="3">మరట్ బగవంతనంగ్ ఆగెంగ్ పియ్సి తాక్తెకె, వోర్ మాకున్ టావయె ఇన్వల్ తప్వక్ కరె మాంత.</verse>
				<verse number="4">‘బగవంతల్ నాకున్ టావయ్’ ఇంజెర్ వెహ్చెర్, వోనంగ్ హుకుమ్క్ పియ్సి తాకొర్ వోర్ లపంగి ఆందుర్. ఆతొనగ సతెమ్ మనొ.</verse>
				<verse number="5">బతి బగవంతనంగ్ ఆగెంగ్ పియ్సి తాక్వనగ కరలెన్ బగవంతన పెర్మ బర్పుర్ మందంత. ఇదెన్ హిందల్ మరట్ వోన్గ ఉంది ఆసి మంతట్ ఇంజెర్ కరి కీంతట్.</verse>
				<verse number="6">‘బగవంతన బక్తితె పిసెర్ మంతొన్’ ఇంజెర్ వెహ్వల్, యేసున్ దాతె తాక లాగర్.</verse>
				<verse number="7">లాడ్నుర్ సోప్తలిర్‌నిట్! నన ఇంకె మీకున్ లిహి కియ్వల్ పూన బోద ఆయొ బతి, మిరట్ మొదొడల్ కేంజ్త, పడనయ్ ఆగె ఆంద్.</verse>
				<verse number="8">బతి మీకున్ పూన తరికతె అద్ పడన ఆగెతున్ లిహి కీసెర్ మంతొన్. ఇదె సతెమ్ యేసునగ అని మిహ్గ గిర్ మంత. సత్న వేడ్చి పార్వడున్ హిందల్, సికటి కమి ఆసెర్ మంత.</verse>
				<verse number="9">‘వేడ్చితగ మంతొన్’ ఇంజెర్ వెహ్చెర్, తన్వ సంగ మన్వల్ బక్తన్ పెర్మ కియ్వక్ మన్వల్ ఇంకె వేరి గిర్ సికటితెన్ మంతొర్.</verse>
				<verse number="10">తన్వ సంగ మన్వల్ బక్తన్ పెర్మ కియ్వల్ వేడ్చితగ మన్వల్ ఆంతొర్. వోన్గ పాప్నెకె వోయ్వల్ బతయ్ సెలె.</verse>
				<verse number="11">బతి తన్వొర్ సోప్తల్ ఆయ్వల్ బక్తన్ పెర్మ కియొర్ వోర్, సికటితగన్ పిసెర్ మంతొర్. సికటి వోనంగ్ కడ్కున్ నదుర్ బంద్ కీత కాడ్కి, వోర్ బేకె దాంతొరొ, వోనె టావ సెలె.</verse>
				<verse number="12">నా మరి-మియడ్ దాత్నుర్‌నిట్! యేసు కిరిస్తున పొరొడెన్ మీవంగ్ పాప్క్ మాపి ఆతంగ్.</verse>
				<verse number="13">బాబుర్ దాత్నుర్‌నిట్! కలి గడె మాయన్ మునెతల్ మన్వన్ మిరట్ కరి కీతిట్. పూన-పూని బరొస ఇర్వలిర్‌నిట్! మిరట్ సయ్తన్‌తున్ మెయ్తిట్.</verse>
				<verse number="14">నా మరి-మియడ్ దాత్నుర్‌నిట్! బాబొ బగవంతన్ కరి కీతిట్. బాబుర్ దాత్నుర్‌నిట్! కలి గడె మాయన్ మునెతల్ మన్వన్ మిరట్ కరి కీతిట్. పూన-పూని బరొస ఇర్వలిర్‌నిట్! మిహ్గ సక్తి మంత. మీవంగ్ దిల్క్‌నగ బగవంతన వచన్ జీవతె మంత. మిరట్ సయ్తన్‌తున్ మెయ్తిట్. అదెన్ సాటినె మీ సమ్దిర్‌కున్ ఇవ్ గొస్టింగ్ లిహి కీసెర్ మంతొన్.</verse>
				<verse number="15">దునియతున్ ఆయి, దునియతగ మన్వడున్ ఆయి పెర్మ కియ్మట్. బారితెకె దునియతె మన్వల్ సమ్దొ గిర్, ఇత్తెకె మేందొడ ఆస, కడ్క్‌న ఆస అని పిస్వడ గర్వ-గమండి, బాబొ బగవంతనల్ వాతంగ్ ఆయొంగ్. ఇవ్ సమ్దొ దునియతల్ వాతంగ్ ఆందుంగ్. దునియతున్ పెర్మ కియ్వల్, బాబొ బగవంతన్ పెర్మ కియ పరొర్.</verse>
				<verse number="16"></verse>
				<verse number="17">ఇద్ దునియ అని తాన్గటల్ పుట్తంగ్ ఆసంగ్ మూరె మాంతంగ్. బతి బగవంతన ఇచ తీర్ తాక్వల్ బస్కెట్ పిసంతొర్.</verse>
				<verse number="18">నా మరి-మియడ్ దాత్నుర్‌నిట్! ఇద్ ఆక్రిత గట్క ఆంద్. కిరిస్తునొర్ పగ-దారల్ వాయ్వల్ మంతొర్ ఇంజెర్ మొదొల్ కేంజ్తిట్. ఇంకెట్‌కె వెలెటిర్ పగ-దార్క్ పెసితెర్. ఇదెన్ హిందల్, ఇదె ఆక్రిత గట్క ఇంజెర్ కరి కీసెర్ మంతట్.</verse>
				<verse number="19">వూర్ మహ్గటలె పెసితుర్ ఆందిర్ బతి, మావుర్ ఆయుర్. వూర్ కరల్ మావుర్ ఆయ్మడ్ ఇత్తెకె, మహ్గ ఉంది ఆసి మందిర్. వూర్ మహ్గటల్ సొత్తెర్ ఇత్తెకె, మావుర్ ఆయుర్ ఇంజెర్ కరి కియన.</verse>
				<verse number="20">బతి బగవంతల్, పవిత్ర ఆత్మ మీ రొపొ ఇర్త కాడ్కి, సతున్ బారెతె మీ సమ్దిర్‌కున్ టావ.</verse>
				<verse number="21">ఇద్ మీకున్ లిహి కీసెర్ మంతొన్. బారితెకె మిరట్ సతెమున్ బారెతె టావ సెలుర్ వూర్ ఆయ్విట్ బతి, టావ వాలిర్ ఆందిట్. అదె ఆయ్వ, బదె లబడ్ గొస్టి సత్నగటల్ వాయొ ఇన్వల్ గిర్ మీకున్ టావ.</verse>
				<verse number="22">‘యేసు, బచి కియ్వల్ కిరిస్తు ఆయొర్’ ఇంజెర్ వెహ్వలె లపంగి ఆందుర్. వోర్ ఆతొర్ మాయ్నల్ కిరిస్తున్ పగ-దారల్ ఆసి, బగవంతల్ బాబొన్ అని మరిన్ వొపొర్.</verse>
				<verse number="23">బోర్తె మరిన్ వొపొరొ, వోర్ బాబొన్ గిర్ వొపొర్. మరిన్ వొప్వల్ బాబొన్ గిర్ వొప్వల్ ఆంతొర్.</verse>
				<verse number="24">మిరట్ మొదొడల్ కేంజ్తిట్ అదెన్, మీ దిల్క్‌నగ బస్కెట్ ఇరట్. అహన్ ఇర్కిట్‌తె, మరిన్ సంగ అని బాబొన్ సంగ మిరట్ యెకి ఆసి మందంతిట్.</verse>
				<verse number="25">ఇద్ బస్కెట్ మన్వల్ జీవత వాగ్దన్ యేసుయె మాకున్ సీతొర్.</verse>
				<verse number="26">మీకున్ పసి కియ్లె కోసిద్ కియ్వలిర్ బారెతెన్, ఇవ్ గొస్టింగ్ లిహి కీసెర్ మంతొన్.</verse>
				<verse number="27">బతి మిహ్గ బగవంతల్ తన్వ పవిత్ర ఆత్మ మీ రొపొ ఇర్త కాడ్కి, సతెమున్ బారెతె మీకున్ బోరె దుస్రొర్ బోద కియ లాగొ. అద్ ఆత్మ బద్ కరల్ అని బద్ లబడ్ ఇన్వల్ మీకున్ సమ్దొ కరుసంత. ఇద్ లబడ్ ఆయొ, సతెమె ఆంద్. పవిత్ర ఆత్మ మీకున్ కరుస్తపినయ్ కిరిస్తున బక్తితగ నిల్సి మంట్.</verse>
				<verse number="28">అదెన్ సాటి నా మరి-మియడ్ దాత్నుర్‌నిట్! కిరిస్తు ఉండె ఉంది జోక వానెకె, వోన్ మునె లజె మాయ్వక్‌నె, దర్యమ్‌నె ఉంది ఆసి, వోన బక్తితగ నిల్సి మంట్.</verse>
				<verse number="29">కిరిస్తు నియత్నొర్ ఇంజెర్ కరి కీసి, నాయమ్నె తాక్వల్ హర్ వొరొర్, బగవంతన మరి-మియడ్ ఆంతొర్ ఇన్వల్ మీకున్ టావయె.</verse>
			</chapter>
			<chapter number="3">
				<verse number="1">బాబొ బగవంతల్ మాకున్ బెయ్ పెర్మ కీత కాడ్కి, తన్వుర్ మరి-మియడ్ ఇంజెర్ కేయ్లె గిర్ వొప్సెర్ మంతొర్. మరట్ కరలెన్ బగవంతనుర్ మరి-మియడ్ ఆందట్. బతి ఇద్ గొస్టి దునియతుర్కున్ టావ సెలె. బారితెకె బగవంతన్ వూర్ కరి కియ్మకి.</verse>
				<verse number="2">లాడ్నుర్ సోప్తలిర్‌నిట్! ఇంకె మరట్ బగవంతన మరి-మియడ్ ఆసి మంతట్. మరట్ బవిసత్నె బహన్ మందంతట్ ఇన్వల్ బగవంతల్ అజున్ తొహొరె. బతి కిరిస్తు ఉండె ఉంది జోక వానెకె, వోర్ బహన్ మందంతొర్ ఇన్వల్ మరట్ సూడంతట్. అస్కె మరట్ గిర్ అహ్నె మందంతట్ ఇన్వల్ మాకున్ టావ.</verse>
				<verse number="3">ఇహిన్ ఆస కియ్వల్ హర్ వొరొర్, యేసు పవిత్ర ఆసి మత్తపె, తన గిర్ పవిత్ర ఆసి మందంతొర్.</verse>
				<verse number="4">పాప్ కియ్వల్ హర్ వొరొర్ బగవంతనంగ్ ఆగెన్ పియ్సి తాకొర్. ఆగెన్ పియ్సి తాక్వక్ మన్వలె పాప్ ఆంద్.</verse>
				<verse number="5">బతి మరట్ కీతంగ్ పాప్కున్ కండి కియ్లెకె, యేసు కిరిస్తు వాతొర్ ఇన్వల్ మీకున్ టావ. వోన్గ బదె పాప్ సెలె.</verse>
				<verse number="6">తె కిరిస్తున బక్తితగ నిల్సి మన్వల్ బోరె ఆయి పాప్ కీసెర్ మనొర్. బతి పర్బున్ సూడ్మకి అని పర్బున్ బారెతె కరి కియ్మకి వోరె పాప్ కీసెర్ మందంతొర్.</verse>
				<verse number="7">నా మరి-మియడ్ దాత్నుర్‌నిట్! మీకున్ బోరె పసి కియ్వక్‌నె దిహన్తె మంట్. వోర్ పర్బు నియత్నొర్ ఆసి మత్తపినయ్, నియత్నె తాక్వల్ హర్ వొరొర్ నియత్నొరె ఆందుర్.</verse>
				<verse number="8">బతి పాప్ కీసెర్ మన్వల్ హర్ వొరొర్ సయ్తన్‌త బాజ్నొర్ ఆందుర్. బారితెకె మొదొడల్ సయ్తన్ పాప్క్ కీసెరెన్ మంతొర్. సయ్తన్‌తంగ్ కామ్కున్ నాసెడమ్ కియ్లెకె, బగవంతనొర్ మరి యేసు కిరిస్తు ఇద్ దునియతె వాతొర్.</verse>
				<verse number="9">బగవంతనుర్ మరి-మియడ్ ఆయ్వల్ బూరె గిర్ పాప్ కీసెర్ మనుర్. బారితెకె బగవంతన గున్ వూర్గ మందంత. వోనుర్ మరి-మియడ్ ఆత కాడ్కి, వూర్ పాప్ కీసెర్ మంద పరుర్.</verse>
				<verse number="10">ఇదెన్ పియ్సి బగవంతన అని సయ్తన్‌ద మరి-మియడున్ నడ్డుమ్ తేడ కరె మాంత. నియత్నె తాకుర్ వూర్ అని దుస్రుర్‌కున్ పెర్మతె సూడుర్ వూర్ బగవంతనుర్ మరి-మియడ్ ఆయుర్.</verse>
				<verse number="11">‘వొరొన్ వొరొర్ పెర్మతె సూడట్’ ఇన్వల్ ఇద్ బోద మిరట్ మొదొడల్ కేంజ్తయ్ ఆంద్.</verse>
				<verse number="12">మరట్ కయిన్తున్ దాత్ మన్వ. వోర్ సయ్తన్‌త బాజ్నొర్ ఆత కాడ్కి, తన్వొర్ తమున్ జక్తొర్. తమున్ బారి జక్తొర్? బారితెకె వోనొర్ తముర్ నియత్నె తాక్సెర్ మత్తొర్ అని వోర్ కయిన్ బగడ్-నియత్నె తాక్సెర్ మత్తొర్.</verse>
				<verse number="13">తె నా దాదలిర్-బాయిక్నిట్, ఉంది మోక దునియతుర్ మీకున్ పసంద్ కియ్వెకె గిర్ గుల్ ఆయ్మట్.</verse>
				<verse number="14">మరట్ కిరిస్తునుర్ బక్తలిర్‌కున్ పెర్మతె సూడ్సెర్ మంతట్. ఇదెన్ హిందల్ మరన్తున్ వీడ్సి, పిస్వడెకె వాతట్ ఇంజెర్ మాకున్ టావ. పెర్మతె సూడొర్ వోర్ ఉండె గిర్ మరన్తగన్ నిల్సి మంతొర్.</verse>
				<verse number="15">తన్వ సంగ మన్వల్ బక్తన్ పసంద్ కియొర్ వోర్, మాయ్నన్ జక్వల్ ఆందుర్. బోరె ఆయి మాయ్నన్ జక్వన్ బస్కెట్ పిస్వల్ జీవ పుటొ ఇంజెర్ మీకున్ టావయ్.</verse>
				<verse number="16">యేసు మా సాటి తన్వ పరన్ సీతొర్. ఇదెన్ హిందల్ కరల్ పెర్మ బాతల్ ఇన్వల్ మరట్ కరి కీంతట్. మరట్ గిర్ మా సంగ మన్వలిర్ బక్తలిర్ సాటి పరన్ సియ్వల్ జిమ మా పొరొ మంత.</verse>
				<verse number="17">దునియతె వొరొర్ చొకొట్ పిసెర్, తన్వ సంగ మన్వల్ బక్తన్ జురత్ మంత ఇంజెర్ కరి కీసి గిర్, దయ తొహొర్ వోన్గ బగవంతన పెర్మ బహన్ మందర్?</verse>
				<verse number="18">నా మరి-మియడ్ దాత్నుర్ బక్తలిర్‌నిట్! మరట్ మావ పెర్మతున్ సిరిప్ గొస్టినెన్ ఆయొ బతి, సత్నె కామ్క్ కీసి తొహ్కట్.</verse>
				<verse number="19">అహన్ పెర్మ కీతెకెన్, మరట్ సత్న బాజ్నుర్ ఆందట్ ఇంజెర్ మాకున్ వొడ్కి ఆంత. అని బగవంతన చర్నతె వెరివక్నె నిల పరంతట్.</verse>
				<verse number="20">అస్కె గిర్ మన్-దిల్క్ మా పొరొ కసుర్ వాట్తెకె వెరివ. బారితెకె బగవంతన్ సమ్దొ టావ అని వోర్ మావ మన్-దిల్తున్ తెర్ డగుర్ ఆందుర్.</verse>
				<verse number="21">లాడ్నుర్ సోప్తలిర్‌నిట్! మావంగ్ మన్-దిల్క్ మా పొరొ కసుర్ వాట్వెకె, బగవంతన్ మునె మరట్ దర్యమ్‌నె మంద వచొ. అని మరట్ బగవంతనంగ్ హుకుమ్క్ పియ్సి, వోన్ ఆనంద్ సీనల్ కామ్క్ కీకట్‌తె, తల్క్‌త అద్ సమ్దొ వోర్ మాకున్ సీంతొర్.</verse>
				<verse number="22"></verse>
				<verse number="23">మరట్ యేసు కిరిస్తునగ బరొస ఇరన అని వొరొన్ వొరొర్ పెర్మతె సూడన ఇంజెర్, మాకున్ బగవంతల్ తన్వంగ్ ఆగెంగ్ సీతొర్.</verse>
				<verse number="24">బగవంతనంగ్ ఆగెన్ పియ్సి తాక్వల్ బగవంతనగ ఉంది ఆసి మందంతొర్. అని బగవంతల్ వోన్గ ఉంది ఆసి మందంతొర్ ఇన్వల్ గొస్టి మాకున్ టావ. బారితెకె, వోర్ సీత పవిత్ర ఆత్మ మా రొపొ మంత.</verse>
			</chapter>
			<chapter number="4">
				<verse number="1">లాడ్నుర్ సోప్తలిర్‌నిట్! ‘నహ్గ బగవంతన ఆత్మ మంత’ ఇంజెర్ వెహ్వల్ హర్ వొరొన్ బరొస కియ్మట్. బతి అవ్ ఆత్మంగ్ బగవంతనల్ వాతంగ్ కి సెలె ఇంజెర్ పరిక్స కీమ్ట్. బారితెకె వెలెటిర్ లబడ్ బోద గురుర్ దునియతె పెసితెర్.</verse>
				<verse number="2">తె మిరట్ బగవంతన ఆత్మతున్ ఇహిన్ కరి కియన: బద్‌తె ఆత్మ యేసు కిరిస్తు మాయ్నన రూప్నె బగవంతనల్ వాతొర్ ఇంజెర్ వొపంతయొ, అద్ ఆత్మ బగవంతన ఆంద్.</verse>
				<verse number="3">బతి మాయ్నన రూప్నె యేసు వాతొర్ ఇంజెర్ బద్‌తె ఆత్మ వొపొయొ, అద్ బగవంతన ఆత్మ ఆయొ. ఆతల్ ఆత్మ కిరిస్తునొర్ పగ-దారన ఆంద్. ఆతల్ ఆత్మ వాంత ఇంజెర్ మిరట్ మొదొల్ కేంజ్తిట్. అద్ ఇంకె దునియతగ వాసిన్ మంత.</verse>
				<verse number="4">బతి నా మరి-మియడ్ దాత్నుర్‌నిట్! మిరట్ బగవంతనుర్ ఆందిట్. మీ రొపొ మన్వల్ బగవంతన ఆత్మ, దునియతగ మన్వల్ ఆత్మతున్ తెర్ డగుర్ ఆంద్. అదెన్ సాటి, వూరంగ్ లబడ్ బోదన్ మిరట్ వొప్మకి.</verse>
				<verse number="5">లబడ్ బోద గురుర్ దునియతుర్ ఆత కాడ్కి, దునియతంగ్ గొస్టింగె వడ్కంతెర్. వూరంగ్ గొస్టింగ్ దునియతుర్ వొపంతెర్.</verse>
				<verse number="6">బతి మరట్ బగవంతనుర్ ఆందట్. బగవంతన్ కరి కీతుర్ వూర్ మా బోద వొపంతెర్. బగవంతన్ కరి కియ్మకి వూర్, మా బోద వొపుర్. ఇదెన్ పియ్సి, మరట్ బద్ సతె ఆత్మ అని బద్ లబడ్ ఆత్మ ఇన్వల్ తేడ కరి కియ పరంతట్.</verse>
				<verse number="7">లాడ్నుర్ సోప్తలిర్‌నిట్! మరట్ వొరొన్ వొరొర్ పెర్మతె సూడ్కట్. బారితెకె పెర్మ బగవంతన్ హిందల్ మా రొపొ పుటంత. పెర్మతె సూడ్వలిర్ సమ్దిర్ బగవంతనుర్ మరి-మియడ్ ఆందిర్ అని వూర్కున్ బగవంతల్ టావ.</verse>
				<verse number="8">బగవంతలె పెర్మత రూప్నె మన్వల్ ఆత కాడ్కి, పెర్మతె సూడుర్ వూర్ బగవంతన్ కరి కీతుర్ ఆయుర్.</verse>
				<verse number="9">తన్వొర్ మరిన్ హిందల్ మరట్ జీవతె మన్లె, తనకున్ మన్వల్ వొరొరె మరిన్ ఇద్ దునియతె రొహ్తొర్. ఇద్ తరికతె బగవంతల్ తన్వ పెర్మతున్ మాకున్ తొహ్తొర్.</verse>
				<verse number="10">మరట్ బగవంతన్ పెర్మ కీతట్ ఇంజెర్ ఆయొ బతి, తనయ్ మాకున్ లాడ్ కీసెర్ మంతొర్. అదెన్ సాటినె తన్వొర్ మరి బలిదాన్ ఆసి, మావంగ్ పాప్కున్ కండి కీనుర్ ఇంజెర్ రొహ్తొర్. ఇదె కరల్ పెర్మ ఆంద్.</verse>
				<verse number="11">లాడ్నుర్ సోప్తలిర్‌నిట్! బగవంతలె మాకున్ ఇచొర్ పెర్మతె సూడ్త కాడ్కి, మరట్ గిర్ తప్వక్ వొరొన్ వొరొర్ పెర్మతె సూడన.</verse>
				<verse number="12">బగవంతన్ బోరె మాయ్నల్ బస్కెన్ సూడ్మకి. బతి మరట్ వొరొన్ వొరొర్ పెర్మతె సూడ్తెకె, బగవంతల్ మా రొపొ మందంతొర్. వోన పెర్మ మా రొపొ బర్పుర్ బడె మాంత.</verse>
				<verse number="13">బగవంతల్ తన్వ ఆత్మ మాకున్ సీతొర్. ఇదెన్ హిందల్, మరట్ వోన్గ అని వోర్ మహ్గ ఉంది ఆసి మంతొర్ ఇన్వల్ మాకున్ టావ.</verse>
				<verse number="14">బాబొ బగవంతల్ తన్వొర్ మరిన్ దునియతుర్కున్ బచి కియ్లె రొహ్తొర్. అపొస్‌తుల్క్ ఆయ్వలిర్ మమొట్ వోన్ సూడ్సి, ఇద్ గవ వెహ్చెర్ మంతొమ్.</verse>
				<verse number="15">బగవంతనొర్ మరి యేసు ఆందుర్ ఇంజెర్ వొప్వల్, బగవంతనగ వోర్ అని వోన్గ బగవంతల్ ఉంది ఆసి మందంతొర్.</verse>
				<verse number="16">అని మరట్, బగవంతల్ మా పొరొ తొహ్త పెర్మతున్ కరి కీసి, బరొస ఇర్తట్. బగవంతలె పెర్మత రూప్నె మన్వల్ ఆందుర్. పెర్మతె సూడ్వలిర్ బగవంతనగ ఉంది ఆసి మందంతెర్ అని బగవంతల్ వూర్గ ఉంది ఆసి మందంతొర్.</verse>
				<verse number="17">మహ్గ బగవంతన పెర్మ బర్పుర్ ఆసి మత్త కాడ్కి, తస్వ కియ్వల్ దివొసున్ నేటి మరట్ వెరివక్నె మందంతట్. బారితెకె ఇద్ దునియతె కిరిస్తు పిస్త తీరె మరట్ గిర్ పిసెర్ మంతట్.</verse>
				<verse number="18">ఈతల్ పెర్మతగ వెరె మనొ. బారితెకె కరల్ పెర్మ వెరెతున్ తెండ్సి వాటంత. బగవంతల్ సిక్స కీనుర్ ఇంజెర్ బోర్తె వెరియంతొరొ, వోర్ అద్ పెర్మతగ బర్పుర్ బడె మాయొర్.</verse>
				<verse number="19">మొదొల్ బగవంతల్ మాకున్ లాడ్ కీతొర్. అదెన్ సాటినె మరట్ బగవంతన్ అని దుస్రుర్‌కున్ పెర్మ కీసెర్ మంతట్.</verse>
				<verse number="20">“బగవంతన్ పెర్మ కీంతొన్” ఇంజెర్ వెహ్చెర్, తన్వ సంగ మన్వల్ బక్తన్ పెర్మ కియొర్ వోర్ లపంగి ఆందుర్. దిసెర్ మన్వల్ బక్తనె పెర్మతె సూడొర్ వోర్, దిసొర్ వోర్ బగవంతన్ బహన్ పెర్మ కియ పరంతొర్?</verse>
				<verse number="21">“బగవంతన్ పెర్మ కియ్వల్, తన్వ సంగ మన్వల్ బక్తన్ గిర్ పెర్మతె సూడన” ఇన్వల్ ఆగె బగవంతల్ మాకున్ సీతొర్.</verse>
			</chapter>
			<chapter number="5">
				<verse number="1">యేసుయె బచి కియ్వల్ కిరిస్తు ఆందుర్ ఇంజెర్ నమ్వలిర్ సమ్దిర్, బగవంతన మరి-మియడ లెకతె వాంతెర్. బూర్తె బాబొన్ పెర్మ కీంతెరొ వూర్, వోనుర్ మరి-మియడున్ గిర్ పెర్మతె సూడంతెర్.</verse>
				<verse number="2">మరట్ బగవంతన్ పెర్మ కీసెర్, వోనంగ్ ఆగెన్ పియ్సి తాక్త కాడ్కి, వోనుర్ మరి-మియడున్ గిర్ పెర్మతె సూడంతట్ ఇన్వల్ మాకున్ కరె మాంత.</verse>
				<verse number="3">బగవంతన్ పెర్మ కియ్వల్ ఇత్తెకె, వోనంగ్ ఆగెన్ పియ్సి తాక్వలె. వోనంగ్ ఆగెంగ్ వజన్ వాలెక్ ఆయొంగ్.</verse>
				<verse number="4">బారితెకె బగవంతనొర్ మరి-మియడ్ ఆయ్వల్ హర్ వొరొర్, దునియతున్ మెయంతొర్. మరట్ యేసునగ ఇర్త బరొసతెన్ మెయంతట్.</verse>
				<verse number="5">యేసుయ్, బగవంతనొర్ మరి ఇంజెర్ బరొస కియ్వలిర్ మాత్రమె దునియతున్ మెయంతెర్.</verse>
				<verse number="6">బగవంతనల్ దర్తురితగ వాతొర్ వోర్ యేసు కిరిస్తుయె ఆందుర్. వోర్ సిరిప్ బాప్తిస్‌మ యేత్లెకె వాయ్మకి బతి, యేతె బాప్తిస్‌మ యేచ్చి, మొద్నగ టాంగి కీత పెజె నెతుర్ తుహ్లె ఇంజెర్ వాతొర్. బగవంతన ఆత్మ సత్న ఆత కాడ్కి, అద్ వెహ్వల్ గవ బరొబర్ ఆంద్.</verse>
				<verse number="7">మూంద్ గవంగ్ మంతంగ్: పవిత్ర ఆత్మ, యేర్ అని నెతుర్. ఇవ్ మూందుతె యేసున్ బారెతె ఉందియ్ గవ వెహ్చెర్ మంతంగ్.</verse>
				<verse number="8"></verse>
				<verse number="9">మరట్ మాయ్నలిర్ వెహ్త గవతున్ వొపంతట్ బతి, ఇదెన్ తెర్ బగవంతన గవ వెలె డగుర్ ఆంద్. బారితెకె అద్ గవ కుద్ తన్వొర్ మరిన్ బారెత ఆంద్.</verse>
				<verse number="10">బగవంతనొర్ మరిన్ పొరొ బరొస ఇర్వనగ, ఇద్ గవ మందంత. బగవంతన్ బోర్తె నమ్మొరొ వోర్, బగవంతన్ లపంగి కీతొర్ ఆంతొర్. బారితెకె తన్వొర్ మరిన్ బారెతె వెహ్త గవతున్ వోర్ నమ్‌మకి.</verse>
				<verse number="11">బగవంతల్ మాకున్ బస్కెట్ పిస్వల్ జీవతున్ సీతొర్. ఇద్ జీవ తన్వొర్ మరినగ మంత. ఇదె బగవంతన గవ ఆంద్.</verse>
				<verse number="12">బూర్తె బగవంతనొర్ మరినగ బరొస ఇరంతెరొ, వూర్కున్ ఇద్ జీవ పుటంత. బూర్తె బరొస ఇరురొ, వూర్కున్ ఇద్ జీవ పుటొ.</verse>
				<verse number="13">బగవంతనొర్ మరి యేసునగ బరొస ఇర్వలిర్ మీకున్, బస్కెట్ పిస్వల్ జీవ పుటంత. ఇద్ గొస్టి మీకున్ కరె మాయన ఇంజెరెన్ ఇవ్ సమ్ది లిహి కీసెర్ మంతొన్.</verse>
				<verse number="14">బగవంతన ఇచతున్ పియ్సి మరట్ బతల్ తల్క్‌తెకె గిర్, వోర్ మాకున్ కరలెన్ సీంతొర్ ఇన్వల్ టావ.</verse>
				<verse number="15">మరట్ తల్క్‌వల్ వోర్ కేంజంతొర్ ఇన్వల్ టావ మత్తెకె, తల్క్‌తంగ్ అవ్ మాకున్ పుటంతంగ్ ఇంజెర్ గిర్ టావయె.</verse>
				<verse number="16">తమ్వ సంగ మన్వల్ బక్తల్ మరన్ తరొ అద్ పాప్ కియ్వల్ సూడ్తెకె, వోన్ సాటి మిరట్ పార్తన కియన. అస్కె బగవంతల్ వోర్ పాపెస్తన్ పిసుసంతొర్. బతి మరన్తెకె వోయ్వల్ పాప్ కియ్వలిర్ సాటి పార్తన కీమ్ట్ ఇంజెర్ వెహ్చెర్ సెలొన్.</verse>
				<verse number="17">బగడ్-నియత్నె తాక్వలిక్ సమ్దొ కామ్క్, పాప్కె ఆందుంగ్. బతి సమ్దొ పాప్క్ మరన్తెకె తాకుసొంగ్.</verse>
				<verse number="18">బగవంతన మరి-మియడ్ ఆయ్వలిర్ పాప్క్ కీసెర్ మనుర్ ఇంజెర్ మాకున్ టావయె. బగవంతనొర్ మరి వూర్కున్ కాబాడ్త కాడ్కి, వూర్ సయ్తన్‌ద కెయ్దున్ బూడ్ మనుర్.</verse>
				<verse number="19">మరట్ బగవంతనుర్ మరి-మియడ్ ఆందట్ ఇన్వల్ అని దునియతగ మన్వలిర్ కడ్మతుర్ సమ్దిర్ సయ్తన్‌ద కెయ్దెన్ మంతెర్ ఇన్వల్ గొస్టి మాకున్ టావయె.</verse>
				<verse number="20">మరట్ సతె బగవంతన్ కరి కీనల్ బగవంతనొర్ మరి మాకున్ గియన్ సియ్లె వాతొర్. అని అదెన్ వోర్ సీతొర్ ఇంజెర్ గిర్ మాకున్ టావయె. మరట్ వోర్ సతెవంతెనగ అని వోనొర్ మరి యేసు కిరిస్తునగ ఉంది ఆసి మంతట్. వోరె కరల్ బగవంతల్ అని బస్కెట్ పిస్వల్ జీవ ఆందుర్.</verse>
				<verse number="21">నా లాడ్నుర్ మరి-మియడ్ దాత్నుర్‌నిట్! మూర్తిన జోలిత్ సొన్వక్‌నె మీవ మిరట్ కాబాడట్.</verse>
			</chapter>
		</book>
		<book number="63">
			<chapter number="1">
				<verse number="1">బగవంతన కెయ్దె నేమె మాతుర్ బక్తలిర్‌నిట్, మీకున్ నావ దండొస్! నన మీ చర్చితుర్‌కున్ పెదొల్త ఆందున్. నన అని సతున్ కరి కీతుర్ సమ్దిర్ గిర్ మీకున్ పెర్మ కీసెర్ మంతొమ్.</verse>
				<verse number="2">మమొట్ బారి పెర్మ కీసెర్ మంతొమ్ ఇత్తెకె, సతెమ్ మా దిల్క్‌నగ మంత అని అద్ బస్కెట్ గిర్ అవెనగ మందంత.</verse>
				<verse number="3">బాబొ బగవంతల్ అని మా యేసు కిరిస్తు పర్బు, మీ పొరొ కివుల్ తొహ్చి, మీకున్ పెర్మత-దయ అని సాంతి సియిర్. మరట్ సతెమ్ అని పెర్మతె పిసన్ సాటి వోర్ మదత్ కియిర్.</verse>
				<verse number="4">బాబొ బగవంతల్ మాకున్ ఆగె సీతపినయ్, కహితుర్ బక్తలిర్ సతెమున్ పియ్సి తాక్వల్ సూడ్సి, నాకున్ వెలె ఆనంద్ లాగ్సెర్ మంత.</verse>
				<verse number="5">లాడ్నుర్ బక్తలిర్‌నిట్! మరట్ వొరొన్ వొరొర్ పెర్మతె సూడన ఇంజెర్ మీకున్ కోర్సెర్ మంతొన్. ఇద్ హుకుమ్ పూన ఆయొ బతి, మొదొల్ వెహ్తతునె లిహి కీసెర్ మంతొన్.</verse>
				<verse number="6">పెర్మ ఇత్తెకె, బగవంతనంగ్ ఆగెన్ పియ్సి తాక్వల్. మొదొల్ మిరట్ కిరిస్తున చొకొట్న కబుర్ కేంజ్తిట్ అగటల్, ‘వొరొన్ వొరొర్ పెర్మతె సూడన’ ఇన్వలె బగవంతల్ సీత ఆగె ఆంద్.</verse>
				<verse number="7">నన ఇహిన్ బారి వెహ్చెర్ మంతొన్ ఇత్తెకె, యేసు కిరిస్తు మాయ్నన రూప్నె వాయ్మకి ఇంజెర్ పసి కియ్వలిర్ వెలెటిర్ దునియతె పెసితెర్. వూర్ ఆతుర్ పసి కియ్వలిర్ కిరిస్తునుర్ పగ-దార్క్ ఆందిర్.</verse>
				<verse number="8">మిరట్ కమయ్ కీతతున్ సొడుస్వక్‌నె, బర్పుర్ ఇనమ్ పుట్నల్ వేరి, వూర కెయ్దె పసె మాయ్వక్‌నె దిహన్తె మంట్.</verse>
				<verse number="9">కిరిస్తున బోదతగ నిల్సి పిస్వల్, బాబొన్ అని మరిన్ వొప్వల్ ఆందుర్. అద్ బోదతగ నిల్వక్‌నె తాన్ సంగ ఉండె అదిక్ జోడి కీసి వెహ్వల్, హర్ వొరొర్ బగవంతన్ నమ్మొర్ వోర్ ఆందుర్.</verse>
				<verse number="10">ఆతొన్ మీవ రోన్ కేయ్మట్ అని వోన్ చొకొట్-వాయుట్ గిర్ పూసి కియ్మట్.</verse>
				<verse number="11">వోన్ చొకొట్-వాయుట్ పూసి కియ్వల్ వోనంగ్ కరబ్ కామ్క్‌నగ గిర్ ఈస యేత్త లెకతె వాంతొర్.</verse>
				<verse number="12">ఉండె వెలె గొస్టింగ్ నీకున్ లిహి కియన ఇంజెర్ నాకున్ వాటె మాంత. తె అవెన్ సాయ్తె కాగుతున్ పొరొ లిహి కియ్వల్ నాకున్ పసంద్ సెలె. బతి మీకున్ బస్కె సూడ్క ఇనల్ జీవ ఆసెర్ మంత. నన మిహ్గ వాత పెజె ముకబిలి వడ్కన ఇంతొన్. ఇదెన్ హిందల్ మాకున్ బర్పుర్ అనంద్ లాగంత.</verse>
				<verse number="13">బగవంతన కెయ్దె నేమె మాతుర్ బక్తలిర్, మీకున్ దండొస్క్ వెహ్చెర్ మంతెర్.</verse>
			</chapter>
		</book>
		<book number="64">
			<chapter number="1">
				<verse number="1">సోప్తల్ గయియున్ సాటి, చర్చితురొర్ పెదొల్త ఆయ్వల్ యోహాన్త లిహి కీసెర్ మంతొన్. నీ పొరొ నాకున్ వెలె పెర్మ మంత.</verse>
				<verse number="2">లాడ్నొర్ సోప్త! నిమె బావ్-బక్తితగ బడె మాతపె, నీవ తబియత్ గిర్ చొకొట్ మంజి, సమ్దొ చొకొట్ జర్గన ఇంజెర్ పార్తన కీసెర్ మంతొన్.</verse>
				<verse number="3">కహితుర్ యేసునుర్ బక్తలిర్ యాత్ర కీసెర్ ఇగె వాతెర్. అని నీ బారెతె, ‘వోర్ సతెమున్ పియ్సి, చొకొటె తాక్సెర్ మంతొర్’ ఇంజెర్ గవ వెహ్తెర్. అద్ కేంచి నాకున్ బెయ్ ఆనంద్ లాగ్త.</verse>
				<verse number="4">బరొసతగ నిమె నావొర్ మరిన్ దాత్నొని ఆంది. నా మరి-మియడ్ సత్నె తాక్సెర్ మంతెర్ ఇన్వల్ గొస్టిత్ తెర్ అదిక్ నాకున్ ఆనంద్ సియ్వల్ దుస్రొ బదె సెలె.</verse>
				<verse number="5">లాడ్నొర్ సోప్త! నీకున్ వొడ్కి సెలుర్ వూర్, దుస్రొ ములుక్నుర్ బక్తలిర్ వాతెకె గిర్ బతి, నిమె మాన్-పాన్ చొకొట్ కీసెర్ మంతి.</verse>
				<verse number="6">వూర్ బక్తలిర్ నీవ పెర్మతున్ బారెతె చర్చితుర్‌కున్ గవ వెహ్తెర్. బవిసత్నె ఆతుర్ పర్బున వచన్ వెహ్వలిర్ బక్తలిర్, కిరిస్తున్ నమ్‌మకి వూర మదత్ యేత్వక్‌నె సరియ్ నిహ్గ వానిర్తె, బగవంతల్ ఆనంద్ యేత్నల్ వూర్కున్ మదత్ కీసెర్ మన్.</verse>
				<verse number="7"></verse>
				<verse number="8">దుస్రుర్‌కున్ వూర్ పచర్ కియ్వల్ సతెమ్నగ మరట్ ఈసదార్క్ ఆయన ఇత్తెకె, తప్వక్ ఆతుర మాన్-పాన్ సూడన.</verse>
				<verse number="9">నన అగట చర్చితుర్‌కున్ ఉంది గొస్టి లిహి కీతొన్. బతి వూర్గటల్ వొరొర్ అదికారి ఆక ఇన్వల్ దియొతెర్పెస్ మా గొస్టి వొప్సెర్ సెలొర్. బారితెకె తన్వ పొరొ ఉండె బోరె అదికారి మన్వ ఇంతొర్.</verse>
				<verse number="10">అచొరె ఆయ్వ, వాయ్వలిర్ బక్తలిర్‌కున్ మాన్-పాన్ కియొర్ అని దుస్రుర్ కీకొమ్ ఇత్తెకె గిర్ వొప్సెర్ సెలొర్. అహన్ మాన్-పాన్ కియ్వలిర్‌కున్ అడ్డమ్ ఆసెర్, వూర్కున్ చర్చితుర్‌గటల్ అలది వాట్సెర్ మంతొర్. అని మా బారెతె ఆయొంగ్-సొనొంగ్ అవ్ బెయ్ కరబ్ వడ్క్‌సెర్ మంతొర్. అదెన్ సాటి నన వాత పెజె, వోన్ బారెతె వెహ్చి, తొహంతొన్.</verse>
				<verse number="11">నా లాడ్నొర్ సోప్త! నిమె వోన నమున యేచ్చి తాక్మ. వాయుటున్ ఆయ్వ చొకొటునె పియ్సి తాక. చొకొట్ కియ్వల్ బగవంతనొర్ ఆందుర్. వాయుట్ కియ్వల్ బగవంతనొర్ ఆయొర్.</verse>
				<verse number="12">దేమెత్రిన్ బారెతె చర్చితుర్ సమ్దిర్ చొకొట్ వెహ్చెర్ మంతెర్. బగవంతన సతెమున్ పియ్సి వోర్ తాక్త కాడ్కి, అద్ సతెమ్ గిర్ చొకొట్నొర్ ఇంజెర్ గవ సీసెర్ మంత. మరట్ గిర్ అద్ కరలెన్ ఇంజెర్ వెహ్చెర్ మంతట్. మమొట్ వెహ్వల్ సతెమ్ ఇంజెర్ నీకున్ టావ.</verse>
				<verse number="13">ఉండె వెలె గొస్టింగ్ నీకున్ లిహి కియన ఇంజెర్ మంత. బతి సాయ్తె అని పోంటిన్తె లిహి కియ్వల్ నాకున్ పసంద్ సెలె.</verse>
				<verse number="14">నీకున్ బస్కె సూడ్క ఇనల్ బెయ్ జీవ ఆసెర్ మంత. అహన్ మరట్ బేటె మాత పెజె ముకబిలి వడ్కకట్.</verse>
				<verse number="15">బగవంతల్ నీకున్ సాంతి సియిర్! ఇగె మన్వలిర్ సోప్తలిర్ నీకున్ దండొస్ వెహ్చెర్ మంతెర్. అగ మన్వల్ హర్ వొరొర్ సోప్తన్ మావ దండొస్ వెహ.</verse>
			</chapter>
		</book>
		<book number="65">
			<chapter number="1">
				<verse number="1">మీకున్ నావ దండొస్! బాబొ బగవంతల్ మీకున్ కేయ్సి, తన్వ పెర్మ తొహ్తొర్ అని యేసు కిరిస్తున కెయ్దె కాబాడ్సెర్ మంతొర్. యేసునొర్ సేవ్కన అని యాకొబ్నొర్ తమున ఆయ్వల్ యూదన ఇద్ చిటి మీ సమ్దిర్ సాటి, లిహి కీసెర్ మంతొన్.</verse>
				<verse number="2">బగవంతల్ ఉండె వెలె మీకున్ తన్వ దయ, సాంతి అని పెర్మ సియిర్.</verse>
				<verse number="3">లాడ్నుర్ సోప్తలిర్‌నిట్! మా సమ్దిర బచె మాయ్వడున్ బారెతె, మీ సమ్దిర్‌కున్ బెయ్ ఆసతె లిహి కియన ఇంజెర్ మన్దె వాసి మత్త. బతి ఇంకె మరట్ బరొస కియ్వల్ యేసున సతున్ కాబాడ్వడున్ బారెతె లిహి కియన ఇన్వల్ జురత్ అర్త. అద్ సతెమున్ సిరిప్ ఉందియ్ జోక యేసు అని వోనుర్ సిస్యలిర్ బగవంతనుర్ పవిత్ర వాలిర్ మాకున్ హవ్లి కీతెర్. అద్ సతున్ బోరె బద్లి కియ్వక్‌నె లడెయ్ కియన ఇంజెర్ కోరంతొన్.</verse>
				<verse number="4">బారితెకె కహితుర్ కరెబలిర్ లోకుర్ మీ నడ్డుమ్ కుసయె నేంగ్తెర్. వూర్ బగవంతన్ మాని కియుర్. వూర్ మా బగవంతన పెర్మత-దయతున్ పాప్నంగ్ కామ్క్ కియ్లె అని కియుస్లె వాడకమ్ కీసెర్ మంతెర్. బతి వూర్, సమ్దొ అదికార్ వాలె వొరొరె మన్వల్ మాల్కల్ యేసు కిరిస్తు పర్బున్ వొప్సెర్ సెలుర్. ఆతుర్కున్ సిక్స అరంత ఇంజెర్ తొలెనె దర్మ-గ్రంత్‌నగ లిహి కీసి మంత.</verse>
				<verse number="5">ఇదెన్ బారెతె మిరట్ హేతు కియన ఇంజెర్ ఆస కీసెర్ మంతొన్. పర్బు బగవంతల్ ఈజిప్ట్ దేస్నల్ తన్వ పర్జతున్ సుటి కియుస్తొర్. బతి తన్ పొరొ బరొస ఇర్మకి వూర్కున్ నాసెడమ్ కీతొర్. ఇహిన్ జర్గ్‌తతున్ బారెతె మీకున్ మొదొలె టావ.</verse>
				<verse number="6">అచొరె ఆయ్వ, తమ్వ కామ్ బరొబర్ కియ్వక్‌నె, తమ్వంగ్ అదికార్ వాలె జాగన్ సుటి కీతుర్ దూతలిర్ బారెతె గిర్ మీకున్ టావ. ఆక్రిత తస్వ కియ్వల్ దినమున్ సాటి, బోరె కోలి కియ పరుర్ ఆతంగ్ సకలినె బగవంతల్ వూర్ దూతలిర్కున్ దొహ్చి, సికటితగ ఇర్తొర్.</verse>
				<verse number="7">వూర్ దాతె సొదొమ, గొమొర నగుక్నుర్ అని అవెన్ సిర్ముట్‌నంగ్ నహ్క్‌నుర్ పీర్ కీసెర్ అని మేందొడె దుస్రొక్ పాప్క్ గిర్ కీసెర్ మత్తెర్. తె వూర్ సమ్దిర్ బస్కెట్ పొత్వల్ తడ్మితగ సిక్స బోగె మాతెర్. మాకున్ దమ్కి సియన్ సాటి వూర్కున్ నమునత రూప్నె ఇర్తొర్.</verse>
				<verse number="8">అహ్నె వూర్ కరెబలిర్, “బగవంతనల్ మాకున్ దర్‌సన్క్ దిస్తంగ్” ఇంజెర్ లబడ్ వెహ్చి, తమ్వంగ్ మేందొల్కున్ బే-సుదుడ్ కీసెర్ మంతెర్. అని అదికార్తున్ ఉల్ట ఆసి, బగవంతనుర్ మయ్మ వాలె దూతలిర హిజత్ వోసెర్ మంతెర్.</verse>
				<verse number="9">బతి బగవంతనొర్ డగుర్ దూతల్ ఆసి గిర్ మికయేల్ అహన్ కియ్మకి. మోసెన కూర్దున్ బారెతె సయ్తన్‌తున్ సంగ, వోర్ దూతల్ జట్-పట్ లాగ్తొర్. అస్కె వోన్ రాంగి సియ్మకి అని వోన్ తీర్పార్ గిర్ కియ్మకి. బతి మికయేల్ సిరిప్, “పర్బుయె నీకున్ దమ్కి సీనుర్” ఇంజెర్ సయ్తన్‌తున్ ఇత్తొర్.</verse>
				<verse number="10">వూర్ కరెబలిర్ తమకున్ అర్తమ్ ఆయొంగ్ అవెన హిజత్ వోంతెర్. కేడత జన్వర్‌తున్ దాత్ సోంచ్ కియ్వక్ సిరిప్ తమకున్ వొడ్కి మన్వలిక్‌నె, తమ్వ తమ నాసెడమ్ కీసెర్ మంతెర్.</verse>
				<verse number="11">అయ్యొ! వూర్కున్ దుక్స తపొ. బారితెకె వూర్ కయిన్ తాక్త సరియ్ తాక్తెర్. లాబమున్ సాటి బిలామ్ కీత గల్తితునె కీతెర్. కోరహు గిర్ మర్ల బడ్త కాడ్కి, నాసెడమ్ ఆతొర్. అద్ తీర్దె వీర్ గిర్ నాసెడమ్ ఆంతెర్.</verse>
				<verse number="12">సమ్దిర్ చొకొటె మీరె మాసి, తిన్వలిక్ జేవున్కున్ హిజత్ సెల్వక్‌నె ఆగమ్ కరబ్ కీసెర్, సిరిప్ తమ్వంగె పెటింగ్ నిహ్లె, సూడంతెర్. యేర్ సెల్వక్‌నె కాలి మంజి, వడిదె పాసెర్ సొన్వలిక్ టెపన్ దాత్ వీర్ మంతెర్. సీర్క్ అరిక్ తెర్సి వాడ్తంగ్ బర్పుర్ సాతంగ్ అవ్ మరక్ బహన్తె పాలంగ్ సెల్వ సాదొంగొ, అహ్నె వీర్ మందంతెర్.</verse>
				<verse number="13">వీరంగ్ హిజత్ వోయ్వలిక్ కామ్క్, ఊస వానెకె, యేత్ పొరొ తేల్వల్ కరబ్ పేసున్ మోడి మందంతంగ్. సరి బూలె మాతంగ్ సుకుకున్ దాత్నుర్ ఆందిర్. బగవంతల్ వూర్ సాటి బస్కెట్ మన్లె, కహ్చర్ సికటి తయర్ కీసి ఇర్తొర్.</verse>
				<verse number="14">ఆదమ్న యేడవ పిడితొర్ మాయ్నల్ హానొక్ బవిసత్నె జర్గ్‌వడున్ బారెతె, “కేంజట్! పర్బు హజర్క్ కొది పవిత్ర దూతలిర్ సంగ, దునియతుర్ సమ్దిర తస్వ కియ్లె వాంతొర్. అస్కె తనకున్ రెహ్చి వడ్క్‌తుర్ కరెబలిర్కున్ అని వూర్ పాపెస్తలిర్ కీతంగ్ సమ్దొ గల్తిన్ వొపుసి, బగవంతల్ సిక్స కీంతొర్” ఇంజెర్ వెహ్తొర్.</verse>
				<verse number="15"></verse>
				<verse number="16">వీర్ లోకుర్, కరబ్ ఆసనె తాక్సెర్, తమ్వ తగ్దిర్‌తున్ బారెతె, అని దుస్రుర్ బారెతె గొల్గ్‌సెరెన్ మందంతెర్. వీర్ డగుక్ డగుక్ గొస్టింగ్ వడ్కంతెర్. తమ్వ లాబమున్ సాటి దుస్రుర్‌కున్ మెచంతెర్.</verse>
				<verse number="17">బతి లాడ్నుర్ సోప్తలిర్‌నిట్! మా యేసు కిరిస్తు పర్బునుర్ అపొస్‌తుల్క్, “ఇద్ ఆక్రిత కాలమ్నె బావ్-బక్తి సెలెంగ్ అవ్ ఆసనె తాక్సెర్, మీ బరొసతున్ బారెతె చేడి కియ్వలిర్ మందంతెర్” ఇంజెర్ వెహ్తెర్. అవ్ గొస్టిన్ హేతు కీమ్ట్.</verse>
				<verse number="18"></verse>
				<verse number="19">వూర్ ఆతుర్ దునియతుర్ లోకుర్ తమ్గ బగవంతన ఆత్మ సెల్వ సొంజి, సోంచ్ కియ్వక్‌నె మీ నడ్డుమ్ బేద్-బావ్ పుటుసంతెర్.</verse>
				<verse number="20">బతి లాడ్నుర్ సోప్తలిర్‌నిట్! పవిత్ర ఆత్మతె పార్తన కీసెర్, మీ బరొసతగ బడె మామ్ట్.</verse>
				<verse number="21">బస్కెట్ మన్వల్ జీవతున్ మాకున్ సియ్వల్ యేసు కిరిస్తు పర్బున దయతున్ సాటి, ఆసతె సూడ్సెర్, బగవంతన పెర్మతగ నిల్సి మంట్.</verse>
				<verse number="22">బరొసతున్ బారెతె అనమిన ఆయ్వలిర్ పొరొ దయ తొహట్.</verse>
				<verse number="23">తడ్మితగ అర్వలిర్‌కున్ బచి కీతపినయ్ ఉండె కహితుర్కున్ బచి కీమ్ట్. మీవ దిల్తగ బగవంతన్ వెరిసెర్, దిహన్తె పాపిర్ పొరొ దయ తొహట్. బతి మేందొడె కియ్వలిక్ వూరంగ్ పాప్క్‌నల్ లంగ్ మంట్.</verse>
				<verse number="24">మీకున్ బూడ్ అర్వక్‌నె కాబాడ్వల్ అని బే-కసుర్ వాలిర్ దాత్ బెయ్ ఆనంద్నె తన్వ చర్నతె నిపుస్వల్ బగవంతనె మయ్మ వాయి.</verse>
				<verse number="25">మాకున్ బచి కియ్వల్ వొరొరె మన్వల్ బగవంతనె మా పర్బు యేసు కిరిస్తున్ హిందల్ తొలె, ఇంకె అని ఉండె బవిసత్నె మయ్మ, డగుర్-పాన్, సక్తి అని అదికార్ వాయి. ఆమెన్!</verse>
			</chapter>
		</book>
		<book number="66">
			<chapter number="1">
				<verse number="1">ఇద్ పుస్తక్‌నగ లిహి కీసి మన్వలిక్ గట్నంగ్ యేసు కిరిస్తు ఉజగిరి అరుస్తంగ్ ఆందుంగ్. ఇంకె తప్వక్ జర్గ్‌లె మన్వలిక్ మక్డితంగ్ గట్నన్ బారెతె, బగవంతల్ తన్వుర్ సేవ్కలిర్‌కున్ ఉజగిరి అరుసన ఇంజెర్, యేసున్ వెహ్తొర్. తె వోర్ యేసు ఇవ్ గట్నన్ బారెతె వెహ్చి తొహన ఇంజెర్ తన్వొర్ దూతన్, సేవ్కల్ ఆయ్వల్ యోహన్తగ రొహ్తొర్.</verse>
				<verse number="2">తె యోహన్ బగవంతన వచన్తున్ బారెతె, అని యేసు కిరిస్తున్ బారెతె, తన కుద్ సూడ్త తీర్ సమ్దొన్ గవ సీతొర్.</verse>
				<verse number="3">బగవంతల్ వెహుస్తంగ్ ఇవ్ గొస్టిన్ వాచి కియ్వలిర్ అని ఇవెన్ కేంచి, పియ్సి తాక్వలిర్ ఆసిర్‌వాద్ యేతంతెర్. బారితెకె ఇవ్ జర్గ్‌వల్ వకత్ కరుమ్ యెవ్త.</verse>
				<verse number="4">ఆసియ యేరియతగ మన్వలిక్ యేడుంగ్ చర్చినుర్‌కున్ యోహన్ ఇన్వన దండొస్ దొసి లిహి కీసెర్ మంతొన్. బతల్ ఇత్తెకె, తొలె, ఇంకె అని బవిసత్నె మన్వనల్, వోన రాజ-గాదిత్ మునె మన్వలిక్ యేడుంగ్ ఆత్మనల్ అని యేసు కిరిస్తునల్ మీకున్ పెర్మత-దయ అని సాంతి పుటి! వోర్ యేసు బరొసతొర్ గవదారల్ ఆందుర్. సాసి-నేండ్సి మర్ల సాయ్మకి వూర్గటల్ మొదొడొర్ వోరె ఆందుర్. దర్తురిత్ పొరొ రాజ్ తాకుస్వలిర్ సమ్దిర్‌కున్ అదికారి వోరె ఆందుర్. వోర్ మాకున్ లాడ్ కీతొర్ అని తన్వ నెతుర్ సీసి, పాప్క్‌నల్ మాకున్ సుటి కియుస్తొర్.</verse>
				<verse number="5"></verse>
				<verse number="6">వోన రాజ్నగ తన్వొర్ బాబొ ఆయ్వల్ బగవంతన సేవ కియ్లె, మాకున్ కటొడలిర్ మోడి నేమి కీతొర్. మయ్మ అని అదికార్ పిడినంగ్-పిడింగ్ వోనె వాయన! ఆమెన్.</verse>
				<verse number="7">ఇచుల! వోర్ టెపన్ పొరొ వాసెర్ మంతొర్. వోన్ కొట్తుర్ వూరె ఆయ్వ, హర్ వొరొర్ గిర్ వోన్ సూడంతెర్. దర్తురితగ మన్వలిర్ సమ్దొ జాతినుర్ గిర్ వోన్ సూడ్సి, కల కల ఆసి దుక్సతె ఆడంతెర్. తె అదె తీర్దె జర్గి! ఆమెన్.</verse>
				<verse number="8">“ననయ్ అల్పాత ఆందున్ అని ననయ్ ఒమెగాత ఆందున్” ఇంజెర్ పర్బు ఇంతొర్. వోర్ సర్వ సక్తి వాలె పర్బు ఆయ్వల్ బగవంతలె తొలె, ఇంకె అని బవిసత్నె మన్వల్ ఆందుర్.</verse>
				<verse number="9">నన మీ బరొబర్తొర్ బక్తల్ ఆయ్వల్ యోహన్త ఆందున్. పర్జ మీకున్ దుక్స సీతపె నాకున్ గిర్ సీసెర్ మంతెర్. ఇవ్ సమ్దొన్ వోర్చి బోగె మాసెర్ మంతొన్. బారితెకె నన గిర్ మీ దాతె బగవంతన్ నావొర్ రాజల్ ఇంజెర్ వొప్సి, మీ బరొబర్ యేసునగ యెకి ఆసి మంతొన్. నన బగవంతన కబుడున్ పచర్ కియ్వడున్ హిందల్, అని యేసున్ సాటి గవదారన ఆయ్వడున్ హిందల్, వూర్ నాకున్ పత్మాస్ ఇన్వల్ లంకతగ ఇర్తెర్.</verse>
				<verse number="10">పర్బున దివొసున్ నేటి పవిత్ర ఆత్మ నాకున్ తన్వ సక్తితె ఆగుటి కీత. అస్కె నాకున్ పెజెటల్ తురత ఆవజున్ మోడిత లేంగ్ వాలె బోరొ వొరొన లేంగ్ కేంజ వాత.</verse>
				<verse number="11">వోర్ నా సంగ, “నిమె సూడ్వడున్ ఉంది గూండి కీసి ఇర్వల్ పాన్దగ లిహి కీసి ఎపెస్, స్మురున, పెర్గమమ్, తుయతయ్ర, సార్దిస్, పిలదెల్పియ, లవొదికయ ఇన్వలిక్ యేడుంగ్ చర్చినుర్‌కున్ రొహ” ఇంజెర్ వెహ్వల్ కేంజ్తొన్.</verse>
				<verse number="12">తె నా సంగ బోర్ వడ్కంతొర్ బెహె ఇంజెర్ పెజె తిరితొన్. అస్కె నాకున్ సోనెతంగ్ డివెంగ్ మన్వలిక్ యేడుంగ్ దీసొడంగ్ దిస్తంగ్.</verse>
				<verse number="13">అవెన్ నడ్డుమ్ స్వర్గ్‌నొర్ మాయ్నన్ మోడితొర్ మాయ్నల్ నాకున్ దిస్తొర్. వోర్ కెర్త లామ్ ఆంగ్డె బూడ్ అరికాల్క్ వేరి మత్త. వోన సాతిత్ పొరొ సోనెత పటి మత్త.</verse>
				<verse number="14">వోన తల అని తలదంగ్ కెల్క్ తికల్ కాపుసున్ మోడి సెలెతె దవ్రల్ చెలితున్ మోడి మత్తంగ్. వోనంగ్ కడ్క్ తడ్మితంగ్ జార్కున్ మోడి మత్తంగ్.</verse>
				<verse number="15">వోనంగ్ అరికాల్క్ కొల్మితగ కాసుస్త పెజె మిడ్చ్‌వల్ పితుడున్ మోడి మత్తంగ్. వోన లేంగ్ యేత బొద్రత ఆవజున్ మోడి మత్త.</verse>
				<verse number="16">వోర్ తన్వ తిన కెయ్దె యేడుంగ్ సుకుకున్ పియ్సి మత్తొర్. వోన తొడ్దల్ రండ్ కాక్ దార్ మన్వల్ తల్వర్ పెసిసెర్ మత్త. వోన మొకొమ్ బార్ దుపరి బక్నె వేడ్చి సియ్వల్ పోడ్దున్ మోడి మత్త.</verse>
				<verse number="17">నన వోన్ సూడ్త బరొబర్ జీవ సొత్తొన్ మోడి వోనంగ్ కాల్క్‌నగ సతెలమ్ అర్తొన్. అస్కె వోర్ తన్వ తిన కెయ్ నా పొరొ ఇర్సి, “వెరిమ! ననయ్ మొదొడొన అని ఆక్రితొన ఆందున్. జీవతె మన్వన ఆందున్. నావ మరన్ ఆసి మత్త బతి, ఇచుల! పిడినంగ్-పిడింగ్ జీవతెన్ మన్వన ఆందున్. మరన్తంగ్ అని సాన లోకమ్నంగ్ కుంజింగ్ నహ్గనె మంతంగ్.</verse>
				<verse number="18"></verse>
				<verse number="19">అదెన్ సాటి నిమె సూడ్తి అవెన్, ఇంకె మన్వలికున్ అని ఉండె మునె జర్గ్‌వలికున్ బారెతె లిహి కీమ్.</verse>
				<verse number="20">నిమె నావ తిన కెయ్దె సూడ్తంగ్ అవ్ యేడుంగ్ సుకుక్న అని అవ్ యేడుంగ్ దీసొడన అర్తమ్ బతల్ ఇత్తెకె: యేడుంగ్ దీసొడంగ్, యేడుంగ్ చర్చినుర్ లోకుర్ ఆందిర్. అని యేడుంగ్ సుకుక్ ఇత్తెకె, అవ్ చర్చినుర చొకొట్-వాయుట్ సూడ్వలిర్ యేడ్విర్ దూతలిర్ ఆందిర్.</verse>
			</chapter>
			<chapter number="2">
				<verse number="1">“ఎపెస్నగ మన్వల్ చర్చితురొర్ దూతన్ లిహి కీమ్. యేడుంగ్ సుకుకున్ తన్వ తిన కెయ్దె పియ్సి, సోనెతంగ్ యేడుంగ్ దీసొడన్ నడ్డుమ్ తిరివల్ ఇహిన్ వెహ్చెర్ మంతొర్:</verse>
				<verse number="2">“నీవంగ్ కామ్కున్ బారెతె, నీవ కాయ-కస్టమున్ బారెతె అని నీవ వోర్చ్‌వడున్ బారెతె నాకున్ టావయె. నిమె కరెబలిర్కున్ వోర్చ్‌వి అని అపొస్‌తుల్క్ ఆయ్వెకె గిర్ అపొస్‌తుల్క్ ఆందుమ్ ఇంజెర్ వెహ్వలిర్‌కున్ పరిక్స కీసి, పకట్క్ ఆందిర్ ఇంజెర్ కరి కీతి.</verse>
				<verse number="3">నిమె వోర్చెర్, నావ పొరొడున్ సాటి వెలె కాయ-కస్టమ్ కీసి గిర్ అవిమకి ఇంజెర్ నన కరి కీతొన్.</verse>
				<verse number="4">“తెర్ బతి మొదొల్ నీ రొపొ మత్త అద్ పెర్మతున్, ఇంకె సుటి కీతి ఇంజెర్, నన నీ పొరొ ఉంది బద్నమ్ దొసెర్ మంతొన్.</verse>
				<verse number="5">నిమె బూడ్ అర్వక్ మనెకె, నా సంగ బచొర్ చొకొట్ మత్తియొ, అదెన్ హేతు కీమ్. అని చుక్ చుకె మాసి నిమె మొదొల్ కీత తీర్ కామ్క్ కీమ్. ఇహిన్ నిమె చుక్ చుకె మాసి, కియ్వెకె దాకితె నన వాసి, నీవ దీసొడతున్ తాన జాగతల్ తెండంతొన్.</verse>
				<verse number="6">బతి నీ రొపొ ఉంది చొకొట్న గొస్టి దిస్త. బతల్ ఇత్తెకె, నాకున్ బహన్తె నికొలస్న బోద పియ్సి తాక్వలిరంగ్ కామ్క్ మెచ్చ వసొయొ, అహ్నె నీకున్ గిర్ వూరంగ్ కామ్క్ మెచ వసొ.</verse>
				<verse number="7">“బగవంతన ఆత్మ చర్చితుర్ సాటి వెహ్వడున్ అర్తమ్ కీక ఇన్వల్ దిహన్తె కేంజన! కరబున్ మెయ్వలిర్‌కున్ బగవంతన బస్కెట్ మన్వల్ సోబత వాడిత జీవ నిపుస్వల్ మరత పండితున్ తిన్లె హక్ సీంతొన్.</verse>
				<verse number="8">“స్మురునతగ మన్వల్ చర్చితురొర్ దూతన్ లిహి కీమ్. మొదొడొర్ అని ఆక్రితొర్ ఆయ్వల్ అని సాసి-నేండ్సి జీవతెన్ మన్వల్ ఇహిన్ వెహ్చెర్ మంతొర్:</verse>
				<verse number="9">“మీవ దుక్సతున్ బారెతె అని మీవ గరిబ్-పాన్దున్ బారెతె నాకున్ టావ. తెర్ బతి మిరట్ దనెవంతలిరె ఆందిట్. మీ బారెతె కహితుర్ కరబ్ వడ్క్‌సెర్ మంతెర్. వూర్ తమ్వ తమ యూదుల్క్ ఆందుమ్ ఇంతెర్ బతి, వూర్ అసలె యూదుల్క్ ఆయుర్. బారితెకె వూర్ సయ్తన్‌ద బాజ్నుర్ ఆందిర్.</verse>
				<verse number="10">మీవ బరొసతున్ పరిక్స కియన ఇంజెర్, మిహ్గటల్ కహితుర్కున్ సయ్తన్, ఇంగె వెయ్నె జేల్క్‌నగ వాటుసంతొర్. దహ రోజ్క్ మిరట్ దుక్స బోగె మాయ లాగర్. బతి ఇవెన్ బారెతె వెరిమట్. మరన్ ఆనల్ వేరి నా పొరొ బరొసతె మంట్. అస్కె మీకున్ జీవత కిరిట్ సీంతొన్.</verse>
				<verse number="11">“బగవంతన ఆత్మ చర్చితుర్ సాటి వెహ్వడున్ అర్తమ్ కీక ఇన్వల్ దిహన్తె కేంజన! కరబున్ మెయ్వలిర్‌కున్ బగవంతల్ రెండవ మరన్తున్ హిందల్, నుక్సన్ జర్గసియొర్.</verse>
				<verse number="12">“పెర్గమమ్‌నగ మన్వల్ చర్చితురొర్ దూతన్ లిహి కీమ్. రండ్ కాక్ దార్ వాలె తల్వర్ మన్వల్ ఇహిన్ వెహ్చెర్ మంతొర్:</verse>
				<verse number="13">“సయ్తన్‌ద కచురి మన్వల్ జాగతగ మిరట్ పిసెర్ మంతిట్ ఇన్వల్ నాకున్ టావ. అహన్ మనెకె తెర్ బతి, నావ పొరొడగ బర్పుర్ బరొస ఇర్తిట్. అగ అంతిపస్ ఇన్వల్ బరొసతొర్ గవదారన జీవ యేత్తెర్ తెర్ బతి, మిరట్ మీవ బరొసతున్ సుటి కియ్మకి.</verse>
				<verse number="14">“బతి మీ పొరొ కహితంగ్ బద్‌నమ్క్ దొసెర్ మంతొన్: అవ్ బవ్ ఇత్తెకె, బిలామ్న బోద తీర్ తాక్వలిర్ కహితుర్ మీ రొపొ మంతెర్. మూర్తినగ అర్పన సీతంగ్ అవెన్ తినల్ అని లంజెతనమ్ కీనల్ ఇజ్రయేల్ పర్జతున్ కరుసి, వూర్కున్ కొద పాసి అరుసన ఇంజెర్ బాలకున్, వోర్ బిలాము కరుస్తొర్.</verse>
				<verse number="15">అదె తీర్దె నికొలస్న బోద తీర్ తాక్వలిర్ గిర్ మీ నడ్డుమ్ మంతెర్.</verse>
				<verse number="16">అదెన్ సాటి మిరట్ చుక్ చుకె మాసి, అవెన్ సుటి కీమ్ట్. సుటి కియ్వెకె దాకిట్‌తె నన కోరుమ్ కియ్వక్ మిహ్గ వాసి, నావ తొడ్దల్ వాయ్వల్ తల్వర్‌తె వూర్ సంగ లడెయ్ కీంతొన్.</verse>
				<verse number="17">“బగవంతన ఆత్మ చర్చితుర్ సాటి వెహ్వడున్ అర్తమ్ కీక ఇన్వల్ దిహన్తె కేంజన! కరబున్ మెయ్వలిర్‌కున్ దిస్వక్ మన్వల్ స్వర్గ్‌న మన్న ఇన్వల్ కానెతున్ సీంతొన్. అదె తీర్దె హర్ వొరొన్ పూన పొరొల్ చెక్సి మన్వల్ ఉంది దవ్రల్ బండతున్ సీంతొన్. అద్ బండతున్ యేత్వన్ తపుసి, దుస్రొన్ బోనె అగ మన్వల్ పొరొడ అర్తమ్ టావ సెలె.</verse>
				<verse number="18">“తుయతయ్రతగ మన్వల్ చర్చితురొర్ దూతన్ లిహి కీమ్. తడ్మితంగ్ జార్కున్ మోడి కడ్క్ మన్వల్ అని కొల్మితగ కాసుస్త పెజె మిడ్చ్‌వల్ పితుడున్ మోడి కాల్క్ మన్వల్ బగవంతనొర్ మరి ఇహిన్ వెహ్చెర్ మంతొర్:</verse>
				<verse number="19">“మీవంగ్ కామ్క్, మీవ పెర్మ, మీవ బరొస, మీవ సేవ అని మీవ వోర్చ్‌వడున్ బారెతె నాకున్ టావ. మీవంగ్ మొదొడంగ్ చొకొట్నంగ్ కామ్కున్ తెర్ మిరట్ ఇంకె కియ్వలిక్ కామ్క్ వెలె అదిక్నంగ్ ఆందుంగ్ ఇంజెర్ గిర్ నాకున్ టావ.</verse>
				<verse number="20">బతి నన మీ పొరొ ఉంది బద్నమ్ దొసెర్ మంతొన్: అద్ బతల్ ఇత్తెకె, యెజెబెల్ ఇన్వల్ తన్వ తన పర్‌వక్తి ఇంజెర్ కేయ్వల్ వెయ్లొన్ మీ నడ్డుమ్ మంద సీసెర్ మంతిట్. అద్ తన్వ బోదతె నావుర్ సేవ్కలిర్ లంజెతనమ్ కీనల్, మూర్తినగ అర్పన సీతతున్ తినల్ బహ్కి కీసెర్ మంత.</verse>
				<verse number="21">తన్వ లంజెతనమ్నంగ్ పాప్కున్ బారెతె చుక్ చుకె మాయ్లె, తాన్ వకత్ సీతొన్. బతి అద్ చుక్ చుకె మాయ్లె వొప్సెర్ సెలె.</verse>
				<verse number="22">అదెన్ సాటి నన తాన్ కటుల్ పియుసంతొన్. అని తాన్ సంగ మీండ్వలిర్ తమ పీర్ కీతతున్ బారెతె చుక్ చుకె మాయ్వెకె దానిర్తె, వూర్ పొరొ బెయ్ దుక్స వాయుసంతొన్.</verse>
				<verse number="23">తానుర్ మరి-మియడ పరన్ యేతంతొన్. అస్కె మన్-దిల్క్‌నగ మన్వలికున్ పరిక్స కియ్వన ననయ్ ఆందున్ ఇంజెర్ సమ్ది చర్చినుర్ కరి కీంతెర్. హర్ వొరొర్ కీతంగ్ కామ్కున్ పియ్సి, అవెన పండి వూర్కున్ సీంతొన్.</verse>
				<verse number="24">బతి తుయతయ్రతగ మన్వలిర్ కడ్మతుర్ మిరట్, తాన బోదతున్ వొప్సి తాక్మకి. ఇత్తెకె సయ్తన్‌దంగ్ మక్డితె మన్వలికున్ బారెతె వూర్ దుస్రుర్ దాత్ కరిమకి. అదెన్ సాటి మీ పొరొ దుస్రొ బదె వజన్ వాటొన్. బతి నన వానల్ వేరి, నహ్గ ఇర్త మీవ బరొసతల్ బహ్కె మాయ్వక్‌నె గట్ పియ్సి తాకట్.</verse>
				<verse number="25"></verse>
				<verse number="26">“కరబున్ మెయ్సి, ఆక్రి వేరి నావ ఇచ తీర్ తాక్వలిర్‌కున్ జాతిన్ పొరొ అదికార్ సీంతొన్. ‘వూర్ పొరొ వోర్ బెయ్ కడక్ రాజ్ తాకుసంతొర్. వూర్ కుమన బుడిత్ మోడి వోర్సి, బిచంగ్ బిచంగ్ ఆంతెర్.’ “ఇద్ అదికార్ నాకున్ బాబొ బగవంతల్ సీతొర్. బావ్-బక్తిత లడెయ్తగ మెయ్తుర్‌కున్ గిర్ ఇదెన్ సీంతొన్. అదె తీర్దె వూర్ పొరొ వేడ్చి పారుస్లె, సకెడ సుకుమున్ సీంతొన్.</verse>
				<verse number="27"></verse>
				<verse number="28"></verse>
				<verse number="29">“బగవంతన ఆత్మ చర్చితుర్ సాటి వెహ్వడున్ అర్తమ్ కీక ఇన్వల్ దిహన్తె కేంజన!</verse>
			</chapter>
			<chapter number="3">
				<verse number="1">“సార్దిస్‌నగ మన్వల్ చర్చితురొర్ దూతన్ లిహి కీమ్. బగవంతనంగ్ యేడుంగ్ ఆత్మంగ్ మన్వల్ అని యేడుంగ్ సుకుక్ మన్వల్ ఇహిన్ వెహ్చెర్ మంతొర్: “మిరట్ కియ్వలిక్ కామ్క్ నాకున్ టావ. మిరట్ జీవతె మంతిట్ ఇన్వల్ పొరొల్ మంత బతి, సాతపినయ్ ఆసి మంతిట్.</verse>
				<verse number="2">తె దిహన్తె మంజి, మిహ్గ బతల్‌తె ఇచుసి మెయ్సి మంతయొ, అదెన్ కాబాడ్సి బడె మానల్ సూడట్. బారితెకె నా బగవంతన నదుడె మిరట్ కియ్వలిక్ కామ్క్ ఉండె గిర్ బర్పుర్ ఆయ్లెకె మంతంగ్.</verse>
				<verse number="3">మిరట్ బగవంతన బోదతున్ బహన్ కేంజ్తిటొ అని బహన్ వొప్తిటొ హేతు కీమ్ట్. అదెన్ తీర్ తాకట్ అని చుక్ చుకె మామ్ట్. బతి మిరట్ దిహన్తె మన్వెకె దాకిట్‌తె, వొరొర్ కలెన్ మోడి అచనక్ వాతపినయ్, నన గిర్ మిహ్గ వాంతొన్. నన మిహ్గ వాయ్వల్ గట్క మీకున్ అసలె టావ సెలె.</verse>
				<verse number="4">“బతి మిహ్గటల్ కహితుర్ గల్తి కామ్క్‌నగ కోండె మాయ్వక్, తమ్వంగ్ పాంగుకున్ పొరొ పాప్న డాగ్ సెల్వక్ మంతెర్. వూర్ కామిసియ్వలిర్ ఆత కాడ్కి, దవ్రలిక్ పాంగుక్ పోండ్సి, నా బరొబర్ తాకంతెర్.</verse>
				<verse number="5">కరబున్ మెయ్వన్, అద్ తీర్దె దవ్రలిక్ పాంగుక్ పోండుస్వల్ జర్గంత. స్వర్గ్‌నగ బస్కెట్ జీవతె మన్వలిరంగ్ పొరొల్క్ మన్వల్ జీవత గ్రంత్‌నల్ వూరంగ్ పొరొల్కున్ నాసి కియొన్. నన వూర్కున్ నావుర్ ఇంజెర్ నా బాబొన్ మునె, వోనుర్ దూతలిర్ మునె వొపంతొన్.</verse>
				<verse number="6">“బగవంతన ఆత్మ చర్చితుర్ సాటి వెహ్వడున్ అర్తమ్ కీక ఇన్వల్ దిహన్తె కేంజన!</verse>
				<verse number="7">“పిలదెల్పియతగ మన్వల్ చర్చితురొర్ దూతన్ లిహి కీమ్. పవిత్రవంతల్, సతెవంతల్ అని దావిద్న కుంజి మన్వల్, తెరితొర్ ఇత్తెకె తాన్ బోరె ముహ పరుర్. అని వోర్ ముహ్తొర్ ఇత్తెకె బోరె తెరియ పరొర్ వోర్, ఇహిన్ వెహ్చెర్ మంతొర్:</verse>
				<verse number="8">“మిరట్ కియ్వలిక్ కామ్క్ నాకున్ టావ. ఇచుల! జిగి సెల్వక్ మనెకె గిర్, మిరట్ నావ వచన్ తీర్ తాక్తిట్. అని నావ పొరొల్డున్ సాటి గవదార్క్ ఆసి మంతిట్. అదెన్ సాటి మీ మునె నావ కావడ్ తెరిసి ఇర్తొన్. అదెన్ బోరె ముహ పరుర్.</verse>
				<verse number="9">కేంజట్! తమ యూదుల్క్ ఆయ్వెకె గిర్ యూదుల్క్ ఆందుమ్ ఇన్వలిర్, సయ్తన్‌ద బాజ్నుర్ మీవంగ్ కాల్క్‌నగ ముర్-టొంగ్రంగ్ కొట్సి, మాని కీనల్ కీంతొన్. అస్కె నన మీకున్ బచొర్ పెర్మ కీంతొనొ, వూర్ కరి కీంతెర్.</verse>
				<verse number="10">“మిరట్ తక్‌లిబ్కున్ వోర్చెర్ మునె దాయన ఇంజెర్ ఆగె సీతొన్. అద్ ఆగె పియ్సి తాక్త కాడ్కి, పరిక్స కియ్వల్ గట్కతె మీకున్ బచి కీంతొన్. ఇద్ పరిక్స కియ్వల్ గట్క దునియతుర్ సమ్దిర్ పొరొ వాయ్వల్ మంత.</verse>
				<verse number="11">కేంజట్! నన సప్నె మల్సి వాయ్వన మంతొన్. మీకున్ పుట్వల్ ఇనమ్న కిరిటున్ బోరె కల్వక్ మనల్, ఇంకె మిరట్ పియ్సి తాక్వలికున్ ఉండె గట్ పియ్సి తాకట్.</verse>
				<verse number="12">ఇహిన్ కరబున్ మెయ్తుర్‌కున్, నావొర్ బగవంతన మందిర్తగ మొగ్రమ్‌కున్ మోడి ఇరంతొన్. అద్ జాగతున్ సుటి కీసి, వూర్ బేకెన్ సొనుర్. నన నావొర్ బగవంతన పొరొల్ అని నా బగవంతన నగుర్ ఆయ్వల్ పూన యెరుసలెమ్న పొరొల్, వూర్ పొరొ లిహి కీంతొన్. ఇద్ యెరుసలెమ్ స్వర్గ్‌నగ మన్వల్ నా బగవంతనల్ రెయ్సి వాంత. నావ పూన పొరొల్ గిర్ వూర్ పొరొ లిహి కీంతొన్.</verse>
				<verse number="13">“బగవంతన ఆత్మ చర్చితుర్ సాటి వెహ్వడున్ అర్తమ్ కీక ఇన్వల్ దిహన్తె కేంజన!</verse>
				<verse number="14">“లవొదికయతగ మన్వల్ చర్చితురొర్ దూతన్ లిహి కీమ్. ఇవ్ గొస్టిన్, ‘ఆమెన్’ ఇంజెర్ కేయ్వల్ అని వోన్ హిందలె కలితగ మన్వలిక్ సమ్దొన్ బగవంతల్ గడి కీతొర్, వోర్ బరొస వాలె అని కరల్ గవదారల్ ఇహిన్ వెహ్చెర్ మంతొర్:</verse>
				<verse number="15">“మిరట్ కియ్వలిక్ కామ్కున్ బారెతె నాకున్ టావ. ఇవ్ కామ్క్ నహ్గ బర్పుర్ బరొస ఇర్సి కియ్వలిరన్ మోడి కాస్తంగ్ సెలెంగ్ అని నాకున్ ఉల్ట తిరివలిర్ కియ్వలికున్ మోడి కినన్ గిర్ సెలెంగ్. బద్ తెర్ ఉంది తీర్దె మందన ఇన్వలె నావ ఇచ. ఇత్తెకె యేతున్ మోడి కాస్త మన్వక్‌నె కినన్ మన్వక్‌నె నిస్తొ మలమల మంతిట్. అదెన్ సాటి నా తొడ్దల్ మీకున్ బహ్రి ఉస్క్‌సి వాట్వన మంతొన్.</verse>
				<verse number="16"></verse>
				<verse number="17">‘మమొట్ దనెవంతలిర్ ఆందుమ్. మహ్గ జాయ్జత్ వెలె మంత. మాకున్ బతతయ్ కమి సెలె’ ఇంజెర్ మిరట్ ఇంతిట్. బతి మిరట్ దిక్ సెలుర్ వూర్ ఆందిట్. మీ పొరొ కివుల్ వానల్ మీవ గతి మంత. మిరట్ గరిబ్-పాన్దె మంతిట్. మిరట్ గుడ్డిర్ ఆసి మంతిట్ అని కుడెకెయ్ మంతిట్ ఇన్వలిక్ బవె మీకున్ టావ సెలె.</verse>
				<verse number="18">అదెన్ సాటి మీకున్ సూచన వెహ్వల్ బతల్ ఇత్తెకె, మోక మిరట్ దనెవంతలిర్ ఆకొమ్ ఇంద్కిట్‌తె, కొల్మితగ గరి కీత పివర్ సోనె నహ్గ మంత. అదెన్ యేతట్. అని మిరట్ కుడెక దిసి, మీవ హిజత్ సొన్వక్ మన్లె, పోండ్లె దవ్రలిక్ కప్డింగ్ నహ్గ మంతంగ్ అని మీవంగ్ కడ్కున్ సాటి మత్ గిర్ మంత. అవెన్ నహ్గటల్ యేతట్. అస్కె మిరట్ తాత్కర్ సూడ పరంతిట్.</verse>
				<verse number="19">నన లాడ్ కియ్వలిర్ సమ్దిర్‌కున్ దమ్కి సీసి, జరబ్నె ఇరంతొన్. అదెన్ సాటి ఆసతె లహ్కి వర్సి, చుక్ చుకె మాసి మన్దున్ మార్యుసట్.</verse>
				<verse number="20">“ఇచుల! నన కావడున్ కరుమ్ నిల్సి, తాపి కీసెర్ మంతొన్. బోరె నావ లేంగ్ కేంచి, కావడ్ తెరితెకె, నన రొపొ సొంజి, వోన్ సంగ మీరె మాసి జేవున్ కీంతొన్.</verse>
				<verse number="21">నన కరబున్ మెయ్సి, నా బాబొన్ సంగ, వోన రాజ-గాదితగ ఉచ్చి మంతొన్. అదె తీర్దె కరబున్ మెయ్తొర్ వోన్, నా సంగ నావ రాజ-గాదితగ ఉద సీంతొన్.</verse>
				<verse number="22">“బగవంతన ఆత్మ చర్చితుర్ సాటి వెహ్వడున్ అర్తమ్ కీక ఇన్వల్ దిహన్తె కేంజన” ఇంజెర్ వెహ్తొర్.</verse>
			</chapter>
			<chapter number="4">
				<verse number="1">ఇవ్ సమ్దొ జర్గ్‌త పెజె నన కడ్క్ తహ్చి పొరొ సూడ్తొన్. అస్కె స్వర్గ్‌నగ ఉంది కావడ్ తెరిసి దిస్త. అని తురత ఆవజున్ మోడి మత్త అద్ మొదొడ లేంగ్ నా సంగ, “ఇగె పొరొ వర! ఇద్ ఆత పెజె తప్వక్ జర్గ్‌లె మన్వలికున్ బారెతె తొహంతొన్” ఇంజెర్ వడ్క్‌వల్ కేంజ్తొన్.</verse>
				<verse number="2">అస్కె యెంటనె పవిత్ర ఆత్మ నాకున్ తన్వ సక్తితె ఆగుటి కీత. అస్కె స్వర్గ్‌నగ నాకున్ ఉంది రాజ-గాది దిస్త. అద్ రాజ-గాదితగ వొరొర్ ఉచ్చి దిస్తొర్.</verse>
				<verse number="3">అగ ఉచ్చి మన్వన మొకొమ్ బక్ మిడ్చ్‌వల్ సూర్యకాంతమ్ ఇన్వల్ కంకర్తున్ దాత్ అని పద్మరాగము ఇన్వల్ కంకర్తున్ దాత్ దిస్త. అని వోన రాజ-గాదిత్ సిర్ముట్ మరకతము ఇన్వల్ కంకర్తున్ మోడి కమల్-పటి మిడ్చెర్ దిస్త.</verse>
				<verse number="4">అద్ రాజ-గాదిత్ సిర్ముట్ వీస నాలుంగ్ (24) రాజ-గాదింగ్ వాట్సి మత్తంగ్. అవ్ రాజ-గాదినగ వీస నాల్విర్ (24) పెదొల్క్ దవ్రలిక్ పాంగుక్ పోండ్సి, తమ్వంగ్ తలనగ సోనెతంగ్ కిరిట్క్ కెర్సి ఉచ్చి దిస్తెర్.</verse>
				<verse number="5">అద్ రాజ-గాదితల్ మిడ్చ్‌వల్ దిస్త అని గర్జ్‌వల్ ఆవజ్ కేంజ వాత. అని రాజ-గాదిత్ మునె యేడుంగ్ డివెంగ్ పొచ్చెర్ మత్తంగ్. అవ్ డివెంగ్ బగవంతనంగ్ యేడుంగ్ ఆత్మంగ్ ఆందుంగ్.</verse>
				<verse number="6">అని అద్ రాజ-గాదిత్ మునె బెయ్ చక్ యేర్ మన్వల్ సమ్దుర్ మత్త. అద్ రాజ-గాదిత్ సిర్ముట్ స్వర్గ్‌నగ మన్వలిక్ నాలుంగ్ జీవంగ్ హర్ ఉంది బాజ్ నిల్సి దిస్తంగ్. అవెకున్ మునె-పెజె పూరొ కడ్క్ మత్తంగ్.</verse>
				<verse number="7">అవెనల్ మొదొడ వాలె జీవ చిహొత్ మోడి దిస్త. రెండవ వాలె జీవ కోందత్ మోడి దిస్త. మూడవ వాలె జీవత మొకొమ్ మాయ్నన్ మోడి దిస్త. నాల్గవ వాలె పరివల్ గందడున్ మోడి దిస్త.</verse>
				<verse number="8">ఇవ్ నాలుంగ్తె స్వర్గ్‌నగ మన్వలిక్ జీవన్ సారుంగ్ మారెల్క్ మత్తంగ్ అని అవెనంగ్ మేందొల్క్ కడ్క్‌నె నించి మత్తంగ్. రాత్-దిహ రోమ్వక్‌నె, “తొలె, ఇంకె అని బవిసత్నె మన్వల్ సర్వ సక్తివంతల్ పర్బు ఆయ్వల్ బగవంతల్ పవిత్రవంతల్ ఆందుర్! పవిత్రవంతల్ ఆందుర్! పవిత్రవంతల్ ఆందుర్!” ఇంజెర్ వార్సెరెన్ మత్తంగ్.</verse>
				<verse number="9">రాజ-గాదిత్ పొరొ ఉద్వన్, బస్కెట్ జీవతె మన్వన్, మయ్మ, డగుర్-పాన్ వాయన ఇంజెర్ అవ్ జీవంగ్ దనెవాద్ వెహ్చెర్ వార్తంగ్.</verse>
				<verse number="10">అవ్ అహన్ వార్సెర్ మనెకె, వూర్ వీస నాల్విర్ పెదొల్క్ అద్ రాజ-గాదితగ ఉచ్చి మన్వన్ మునె గప్నె కాల్ కర్సి, బస్కెట్ జీవతె మన్వన్ పార్తన-వింతి కీతెర్. అని తమ్వంగ్ కిరిట్క్ అద్ రాజ-గాదిత్ మునె వాట్సి,</verse>
				<verse number="11">“మా పర్బు, మా బగవంత! నిమె నీవ ఇచ తీర్ హర్ ఉందితున్ గడి కీతి, అని హర్ ఉంది గిర్ అహన్ మందన ఇంజెర్ కీత కాడ్కి, నిమె వొరొనియె మయ్మ, డగుర్-పాన్ అని అదికార్ యేత్లె కామి సీనల్ మంతి” ఇంజెర్ ఇత్తెర్.</verse>
			</chapter>
			<chapter number="5">
				<verse number="1">అద్ ఆత పెజె, రండ్ బాజ్క్ లిహి కీసి, గూండి కీసి మన్వల్ యేడుంగ్ మోర్క్ వాలె ఉంది పాన్ అద్ రాజ-గాదితగ ఉచ్చి మన్వన కెయ్దె దిస్త.</verse>
				<verse number="2">అస్కె, “గూండి కీసి మన్వల్ పాన్దగ చిప్తుండుసి మన్వలిక్ అవ్ మోర్కున్ ఉరుసి కోలి కియ్లె కామి సీనల్ బోర్ మంతొర్?” ఇంజెర్ తాకద్ వాలె వొరొర్ దూతల్ జోర్తె కిలండి వాట్తొర్.</verse>
				<verse number="3">బతి స్వర్గ్‌నగన్ ఆయి, దర్తురిత్ పొరొన్ ఆయి, దర్తురితున్ బూడె ఆయి, అద్ గూండి కీసి మన్వల్ పాన్దున్ కోలి కీసి, సూడ పర్నల్ బోరె దిస్మకి.</verse>
				<verse number="4">అద్ గూండి కీసి మన్వల్ పాన్దున్ కోలి కీసి, సూడ పర్నల్ బోరె కామి సీనల్ సెల్వ కాడ్కి, నన బెయ్ దుక్సతె ఆడ్తొన్.</verse>
				<verse number="5">అస్కె వూర్ పెదొల్క్‌నగటల్ వొరొర్ నా సంగ, “ఆడ్మ! ఇచుల! అవ్ యేడుంగ్ మోర్క్ వాలె గూండి కీసి మన్వల్ పాన్దున్ కోలి కియ్లె, యూద కాన్దత చిహొ ఇంజెర్ కేయ్వల్ అని దావిద్నొర్ మరి ఇన్వల్ లడెయ్తున్ మెయ్సి మంతొర్” ఇంజెర్ వెహ్తొర్.</verse>
				<verse number="6">అస్కె నన అద్ రాజ-గాదిత్, స్వర్గ్‌నగ మన్వలిక్ అవ్ నాలుంగ్ జీవన్ అని పెదొల్కున్ నడ్డుమ్ గోటి కొయ్తపినయ్ మన్వల్ గొరె పిలతున్ సూడ్తొన్. తాన్ యేడుంగ్ కొహ్క్ అని యేడుంగ్ కడ్క్ మత్తంగ్. అవ్ కడ్క్ దర్తురిత్ పొరొ నాలుంగ్ కోన్క్‌నగ రొహ్తంగ్ అవ్ బగవంతనంగ్ ఆత్మంగ్ ఆందుంగ్.</verse>
				<verse number="7">బగవంతన గొరె పిల ఆయ్వల్ వాసి, రాజ-గాదితగ ఉచ్చి మన్వన తిన కెయ్దల్ అద్ పాన్దున్ యేత్తొర్.</verse>
				<verse number="8">అస్కె స్వర్గ్‌నగ మన్వలిక్ అవ్ నాలుంగ్ జీవంగ్ అని వీస నాల్విర్ పెదొల్క్, చొండ్కంగ్ అని దూప్ సియ్వలిక్ చీజ్క్‌నె నించి మన్వలిక్ సోనెతంగ్ దూపెరంగ్ పియ్సి, బగవంతన గొరె పిల ఆయ్వన్ మునె గప్నె కాల్క్ కర్తెర్. అవ్ దూపెరంగ్ బగవంతనుర్ లోకురంగ్ పార్తనంగ్ ఆందుంగ్.</verse>
				<verse number="9">అస్కె వూర్ ఇద్ పూన కీర్తన్: “నిమెయ్ అద్ గూండి కీసి మన్వల్ పాన్దున్ యేచ్చి, తానంగ్ మోర్కున్ కోలి కియ్లె కామి సీంతి. నిమెయ్ సమ్దిరంగ్ పాప్కున్ కండి కియ్లె అర్పన ఆసి, హర్ జాతితల్, హర్ బాసతుర్గటల్, హర్ పర్జతల్, హర్ దేస్నల్, బగవంతన్ సాటి మాయ్నలిర్‌కున్ నీవ నెతుర్ సీసి యేత్తి.</verse>
				<verse number="10">వోన రాజ్నగ మా బగవంతన సేవ కియ్లె, వూర్కున్ కటొడలిర్ మోడి నేమి కీతొర్. అని వూర్ ఇద్ దర్తురితున్ పొరొ రాజ్ తాకుసంతెర్” ఇంజెర్ వార్తెర్.</verse>
				<verse number="11">అద్ ఆత పెజె నాకున్ స్వర్గ్‌నగ మన్వలిక్ అవ్ నాలుంగ్ జీవన్ సిర్ముట్, రాజ-గాదిత్ సిర్ముట్ అని వూర్ పెదొల్కున్ సిర్ముట్ బెయ్ వెలెటిర్ దూతలిర లేంగ్ కేంజ వాత. వూర లెక హజరొ-హజర్, కరొడొ-కరొడ్ మత్త.</verse>
				<verse number="12">వూర్ సమ్దిర్ జోర్తె, “అదికార్, దన్-దవ్లత్, గియన్, తాకద్, మాన్, మయ్మ అని డగుర్-పాన్ యేత్లె తన్వ అర్పన కీతొర్ వోర్ గొరె పిల ఆయ్వలె కామి సీంతొర్” ఇంజెర్ వార్తెర్.</verse>
				<verse number="13">అద్ గట్కతె స్వర్గ్‌నగ, దర్తురితగ, దర్తురిత్ బూడ్ అని సమ్దుర్‌తగ మన్వలిక్ సమ్దొ ఇహిన్, “రాజ-గాదిత్ పొరొ ఉచ్చి మన్వన్ అని గొరె పిలత్ మోడి తన్వ అర్పన కియ్వన్, బస్కెట్ డగుర్-పాన్, మాన్, మయ్మ అని సక్తి మందన” ఇంజెర్ వెహ్వల్ కేంజ్తొన్.</verse>
				<verse number="14">స్వర్గ్‌నగ మన్వలిక్ అవ్ నాలుంగ్ జీవంగ్, ‘ఆమెన్’ ఇంజెర్ వెహ్త పెజె, వూర్ పెదొల్క్ గప్నె అర్సి పార్తన-వింతి కీతెర్.</verse>
			</chapter>
			<chapter number="6">
				<verse number="1">బగవంతన గొరె పిల ఆయ్వల్ అవ్ యేడుంగ్ మోర్క్‌నల్ ఉందితున్ కోలి కియ్వల్ సూడ్తొన్. అస్కె స్వర్గ్‌నగ మన్వలిక్ అవ్ నాలుంగ్ జీవనల్ ఉంది గర్జ్‌వడున్ మోడిత లేంగ్నె నా సంగ, “వర!” ఇన్వల్ కేంజ్తొన్.</verse>
				<verse number="2">తె హకె సూడ్నెకె, ఉంది దవ్రల్ కోడ దిస్త. తాన్ పొరొ వొరొర్ ఉంది బాన్ పియ్సి ఉచ్చి మత్తొర్. వోన్ ఉంది కిరిట్ సియ్వల్ జర్గ్‌త. లడెయ్తగ మెయ్తొర్ వోర్ ఉండె మునె మెయ్లె సొత్తొర్.</verse>
				<verse number="3">వోర్ గొరె పిల ఆయ్వల్ రెండవ మోర్దున్ కోలి కీత పెజె, స్వర్గ్‌నగ మన్వల్ రెండవ జీవ, నా సంగ, “వర!” ఇంజెర్ కేయ్వల్ కేంజ్తొన్.</verse>
				<verse number="4">అస్కె రగల్ రంగ్న ఉంది కోడ బహ్రి పెసిత. దర్తురిత్ పొరొ సాంతి సెల్వక్ కియ్లె, మాయ్నలిర్ వొరొన వొరొర్ జక్నల్ తాన్ పొరొ ఉచ్చి మన్వన్ అదికార్ అని వోన కెయ్దె ఉంది డగుర్ తల్వర్ గిర్ సియ్వల్ జర్గ్‌త.</verse>
				<verse number="5">వోర్ గొరె పిల ఆయ్వల్ మూడవ మోర్దున్ కోలి కీత పెజె, స్వర్గ్‌నగ మన్వల్ మూడవ జీవ, నా సంగ, “వర!” ఇంజెర్ కేయ్వల్ కేంజ్తొన్. అస్కె సూడ్నెకె నాకున్ ఉంది కార్యల్ కోడ దిస్త. తాన్ పొరొ తాగ్డి పియ్సి, వొరొర్ ఉచ్చి మత్తొర్.</verse>
				<verse number="6">అస్కె స్వర్గ్‌నగ మన్వలిక్ అవ్ నాలుంగ్ జీవన్ నడ్డుమ్‌నల్, “అద్ కరుత గట్కతె ఉంది దియత బూతితె సిరిప్ ఉంది కిలొ గొహ్క్ సెలెకె మూంద్ కిలొంగ్ వంజింగ్ యేత పరంతెర్. బతి ఒలివ మరకున్ అని ఆంగుర్క్‌నంగ్ వాడిన్ నుక్సన్ కియ్వ” ఇంజెర్ వెహ్వల్ ఉంది లేంగ్ కేంజ్తొన్.</verse>
				<verse number="7">వోర్ గొరె పిల ఆయ్వల్ నాల్గవ మోర్దున్ కోలి కీత పెజె, స్వర్గ్‌నగ మన్వల్ నాల్గవ జీవ నా సంగ, “వర!” ఇంజెర్ కేయ్వల్ కేంజ్తొన్.</verse>
				<verse number="8">అస్కె సూడ్నెకె నాకున్ నీర్దున్ మోడిత రంగ్న ఉంది కోడ దిస్త. తాన్ పొరొ ఉచ్చి మన్వన పొరొల్ ‘మరన్’ అని వోన్ పెజెయ్, ‘ సాన లోకమ్ ’ వాసెర్ మత్త. తల్వర్‌తె, కరుతె, బేమరినె, కేడత జివ్రస్‌నె మాయ్నలిర్‌కున్ జక్లె, దర్తురితంగ్ నాలుంగ్ ఈసనల్ ఉంది ఈసత్ పొరొ, వోన్ అదికార్ సియ్వల్ జర్గ్‌త.</verse>
				<verse number="9">అయ్దవ మోర్దున్ బగవంతన గొరె పిల ఆయ్వల్ కోలి కీతొర్. అస్కె బగవంతన వచన్తున్ పచర్ కీతతున్ హిందల్ అని తాన్ సాటి గవదార్క్ ఆసి నిల్తతున్ హిందల్ బోనంగ్‌తె పరన్క్ సొత్తంగొ, వూరంగ్ ఆత్మంగ్ బలిదాన్ సియ్వల్ బొవ్లతున్ బూడ్ దిస్తంగ్.</verse>
				<verse number="10">వూర్ బెయ్ జోర్తె, “సర్వ సక్తివంతల్ పర్బు! నిమె సతెవంతని అని పవిత్రవంతని ఆంది. బస్కె వేరి మాకున్ జక్తుర్‌కున్ తస్వ అని సిక్స కియ్వక్‌నె మందంతి?” ఇంజెర్ కిలితెర్.</verse>
				<verse number="11">అద్ ఆత పెజె, హర్ వొరొన్ గిర్ దవ్రల్ పాంగుడ్ సియ్వల్ జర్గ్‌త. అని, “మీ దాతె మీ బరొబర్తుర్ సేవ్కలిర అని బక్తలిర జీవ వూర్ యేతంతెర్. ఇహిన్ సాయ్వలిర ఇసొబ్ నింద్నల్ వేరి, మిరట్ ఉండె జరసి కాలమ్ వేరి ఆరమ్ కీసెర్ సూడ లాగర్” ఇంజెర్ వెహ్తొర్.</verse>
				<verse number="12">వోర్ ఆరవ మోర్తున్ కోలి కీనెకె, నన సూడ్తొన్. అస్కె ఉంది బెయ్ డగుర్ బూకంప్ వాత. పోడ్ద్‌న రంగ్ కార్యల్ గమ్డిత్ దాత్ మారిత అని పూరొ నెలెంజ్న రంగ్ నెతుడున్ మోడి మారిత.</verse>
				<verse number="13">అని బెయ్ వడి-దూందడ్ పెసితెకె, హాలె మాసి బూడ్ జడె మాయ్వలిక్ అంజురి పండిన్ మోడి, హాబడంగ్ సుకుక్ దర్తురిత్ పొరొ అర్తంగ్.</verse>
				<verse number="14">హాబర్ కాగుతున్ మోడి గూండె మాసి, మయెడ ఆత. హర్ ఉంది గుట అని లంకంగ్ అవెనంగ్ జాగనల్ బహ్కె మాతంగ్.</verse>
				<verse number="15">అస్కె ఇద్ దర్తురిత్ పొరొ రాజ్ తాకుస్వలిర్ రాజలిర్, రాజలిరుర్ మర్క్, సిపాయిరుర్ అదికారిర్, దనెవంతలిర్, సక్తివంతలిర్, దాసిర్, దాసిర్ ఆయుర్ వూర్, బుయరినగ అని పెర్సంగ్ గుటనగ మన్వలిక్ బండన్ నడ్డుమ్ మక్తెర్.</verse>
				<verse number="16">వూర్ పెర్సంగ్ గుటన్ అని బండన్ సంగ, “మా పొరొ అర్సి, రాజ-గాదితగ ఉచ్చి మన్వన నదుడల్ అని బగవంతన గొరె పిల ఆయ్వన సోంగ్నల్ మాకున్ బచి కీమ్ట్.</verse>
				<verse number="17">బారితెకె వోన సోంగ్ తొహ్వల్ దివొస్ వాత. తాన్ ఉల్ట ఆసి బోర్ నిల పరనుర్?” ఇంజెర్ కిలితెర్.</verse>
			</chapter>
			<chapter number="7">
				<verse number="1">ఇవ్ జర్గ్‌త పెజె, బగవంతనుర్ నాల్విర్ దూతలిర్ దర్తురితంగ్ నాలుంగ్ కోన్క్‌నగ నిల్సి దిస్తెర్. అని వూర్ దర్తురిత్ పొరొన్ ఆయి, సమ్దుర్‌తున్ పొరొన్ ఆయి అని బవె మరకున్ పొరొన్ ఆయి వడి పాయ్వక్‌నె నాలుంగ్ కోన్క్‌నల్ వాయ్వల్ వడితున్ ఆపుస్తెర్.</verse>
				<verse number="2">అని జీవ వాలె బగవంతన మోర్దున్ పియ్సి, ఉండె వొరొర్ దూతల్ పోడ్ద్ పెసివల్ బాజ్నల్ పొరొ వాసెర్ దిస్తొర్. అని వోర్, దర్తురితున్ అని సమ్దుర్‌తున్ నుక్సన్ కియ్లె, అదికార్ వాలిర్ నాల్విర్ దూతలిర్ సంగ జోర్తె, “బగవంతన సేవ కియ్వలిరంగ్ కపక్నగ మోర్ వాట్నల్ వేరి, దర్తురితునె ఆయి, సెలెకె సమ్దుర్‌తునె ఆయి, సెలెకె మరకునె ఆయి నుక్సన్ కియ్మట్” ఇంజెర్ వెహ్తొర్.</verse>
				<verse number="3"></verse>
				<verse number="4">అద్ ఆత పెజె మోర్ వాట్తుర హిసొబ్ వెహ్నెకె కేంజ్తొన్. అద్ హిసొబ్ ఉంది లాక్ చాలిస్ నాలుంగ్ హజర్క్ (1,44,000) మాంది మత్త. వీర్ సమ్దిర్ ఇజ్రయేల్ లోకురంగ్ సమ్దొ కాందనుర్ ఆందిర్.</verse>
				<verse number="5">యూద, రూబెన్, గాద్, అసెర్, నప్తాలి, మనసె, సిమియొన్, లేవి, ఇసకర్, జెబులున్, యోసెప్ అని బెన్యమీన్‌ ఇన్వలిక్ ఇవ్ బార (12) కాందనల్, హర్ కాందతగ బార హజర్క్ (12,000) మాందిత్ పొరొ మోర్ వాట్వల్ జర్గ్‌త.</verse>
				<verse number="6"></verse>
				<verse number="7"></verse>
				<verse number="8"></verse>
				<verse number="9">ఇద్ ఆత పెజె, బోరె లెక కియ పరొర్ అచొర్ మాంది దిస్తెర్. వూర్ మాందిత్ రొపొ హర్ దేస్నల్, హర్ జాతితల్, హర్ బాసతల్, హర్ పర్జతల్ మత్తెర్. వూర్ సమ్దిర్ గిర్ దవ్రలిక్ పాంగుక్ కెర్సి, కెయ్క్‌నగ కజుర్ మరక్నంగ్ కాందంగ్ పియ్సి మత్తెర్. వూర్ బగవంతన రాజ-గాదిత్ మునె అని బగవంతన గొరె పిల ఆయ్వన్ మునె నిల్సి మత్తెర్.</verse>
				<verse number="10">వూర్ సమ్దిర్, “రాజ-గాదితగ ఉచ్చి మన్వల్ బగవంతన్ అని బగవంతన గొరె పిల ఆయ్వనె బచి కియ్వల్ సక్తి మంత!” ఇంజెర్ జోర్తె కిలితెర్.</verse>
				<verse number="11">అద్ ఆత పెజె రాజ-గాదిత్ సిర్ముట్, పెదొల్కున్ అని స్వర్గ్‌నగ మన్వలిక్ నాలుంగ్ జీవన్ సిర్ముట్, బగవంతనుర్ దూతలిర్ సమ్దిర్ నిల్సి దిస్తెర్. వూర్ సమ్దిర్ రాజ-గాదితున్ మునె గప్నె అర్సి, “మా బగవంతన్ డగుర్-పాన్, మయ్మ గియన్, మాన్, అదికార్ అని సక్తి బస్కెట్ మందన ఇంజెర్ దనెవాద్క్ వెహ్చెర్, ఆమెన్!” ఇంజెర్ పార్తన-వింతి కీతెర్.</verse>
				<verse number="12"></verse>
				<verse number="13">పెదొల్క్‌నగటల్ వొరొర్, “వీర్ దవ్రలిక్ పాంగుక్ కెర్తుర్ బూర్ ఆందిర్ అని బగటల్ వాతెర్?” ఇంజెర్ నాకున్ పూసి కీతొర్.</verse>
				<verse number="14">తె నన, “సాబ్! నాకున్ టావ సెలె బతి, నీకునె టావ!” ఇంజెర్ వెహ్తొన్. తె వోర్ నా సంగ, “వీర్ బెయ్ వెలె దుక్సంగ్ బోగె మాసి, అవెన్ వీడ్సి వాతుర్ ఆందిర్. వీర్ తమ్వంగ్ పాంగుకున్ గొరె పిల ఇన్వన నెతుడగ సుక్సి, చక్ దవ్రలిక్ కీతుర్ ఆందిర్.</verse>
				<verse number="15">అదెన్ సాటినె వూర్ బగవంతన రాజ-గాదిత్ మునె మంజెర్, రాత్-దిహ మందిర్తగ వోన సేవ కీసెర్ మంతెర్. రాజ-గాదితగ ఉచ్చి మన్వల్ వూర్ పొరొ తన్వ డేర పరుసి, కాబాడంతొర్.</verse>
				<verse number="16">వూర్కున్ ఇంగెడల్ బస్కెన్ కర్ వసొ అని యేర్ వట్క వసొ. పోడ్ద్ తన్వ యెదితె వూర్కున్ మడుసొ అని దుస్రొ బదె యెది గిర్ వూర్కున్ పాయొ.</verse>
				<verse number="17">బారితెకె అద్ రాజ-గాదితున్ నడ్డుమ్ మన్వల్ గొరె పిల ఆయ్వలె వూర్కున్ గాయ్కి ఆసి మందంతొర్. జీవ నిపుస్వల్ జలతగ వూర్కున్ తాకుసంతొర్. అని బగవంతలె వూరంగ్ కడ్క్‌నల్ తూర్వల్ హర్ కాడెడున్ ఉస్మంతొర్” ఇంజెర్ వెహ్తొర్.</verse>
			</chapter>
			<chapter number="8">
				<verse number="1">యేడవ మోర్దున్ బగవంతన గొరె పిల ఆయ్వల్ కోలి కీతొర్. అస్కె స్వర్గ్‌నగ లగ్-బగ్ అర్దొ గంట సిమ్-సమ్ ఆసి మత్త.</verse>
				<verse number="2">అద్ గట్కతె బగవంతన్ మునె యేడ్విర్ దూతలిర్ నిల్సి మన్వల్ సూడ్తొన్. వూర్ తమ్వంగ్ కెయ్క్‌నె యేడుంగ్ తురంగ్ పియ్సి మత్తెర్.</verse>
				<verse number="3">సోనెత దూపెరతున్ పియ్సి మన్వల్ ఉండె వొరొర్ దూతల్ వాసి, దూప్ సియ్వల్ బొవ్లతున్ మునె నిల్తొర్. రాజ-గాదిత్ మునె మన్వల్ అద్ సోనెత బొవ్లతగ బగవంతనుర్ బక్తలిరంగ్ పార్తనంగ్ మీరి కీసి వాట్లె, వోన్గ బెయ్ వెలె దూప్ సియ్వలిక్ చీజ్క్ సియ్వల్ జర్గ్‌త.</verse>
				<verse number="4">అస్కె వోర్ దూతల్ వాట్త దూప్న అని బగవంతనుర్ బక్తలిర పార్తనన గాడి బగవంతన చర్నతె యెవ్త.</verse>
				<verse number="5">వోర్ దూతల్ దూపెరతున్ పియ్సి, దూప్ సియ్వల్ బొవ్లతగ ముడుసి గొక్కనె నిహ్తొర్ అని తాన్ దర్తురిత్ పొరొ వెడితొర్. అదెన్ హిందల్ గర్జ్‌వల్ ఆవజ్, మిడ్చ్‌వల్ అని బూకంప్ గిర్ వాత.</verse>
				<verse number="6">అస్కె యేడ్విర్ దూతలిర్ యేడుంగ్ తురంగ్ పియ్సి ఉహ్క్‌లె తయర్ ఆతెర్.</verse>
				<verse number="7">వూర్గటల్ మొదొడొర్ దూతల్ తన్వ తురతున్ ఉహ్క్‌తొర్. అస్కె నెతుర్ మిసడి మన్వల్ తడ్మితున్ అని గార్-బండన్ దర్తురితగ వాట్వల్ జర్గ్‌త. తె అవెనె దర్తురిత మూంద్ ఈసనల్ ఉంది ఈస వేత. మరక్నగటల్ మూంద్ ఈసనల్ ఉంది ఈస వేత అని హిర్వల్ జాడి గిర్ పూరొ వేత.</verse>
				<verse number="8">రెండవ దూతల్ తన్వ తురతున్ ఉహ్క్‌తొర్. అస్కె తడ్మితె వేసెర్ మన్వల్ ఉంది పెర్స గుటత్ మోడితతున్ సమ్దుర్‌తగ వాట్వల్ జర్గ్‌త. తాన్ హిందల్ సమ్దుర్‌తగ మూంద్ ఈసనల్ ఉంది ఈస నెతుర్ వరె మాత.</verse>
				<verse number="9">సమ్దుర్‌తగ జీవతె మన్వలిక్ సమ్దొ మూంద్ ఈసనల్ ఉంది ఈస సాతంగ్, అని రూకనల్ మూంద్ ఈసనల్ ఉంది ఈస నాసెడమ్ ఆతంగ్.</verse>
				<verse number="10">మూడవ దూతల్ తన్వ తురతున్ ఉహ్క్‌తొర్. అస్కె డివ్టిత్ దాత్ పొచ్చెర్ మన్వల్ బెయ్ డగుర్ సుకుమ్ హాబడల్ అర్సి, దర్తురిత్ పొరొడంగ్ మూంద్ ఈసనల్ ఉంది ఈస లవ్డినగ అని జలన్ పొరొ అర్త.</verse>
				<verse number="11">అద్ సుకుమ్న పొరొల్ కెయ్ముల్. తాన్ హిందల్ మూంద్ ఈసంగ్ యేతల్ ఉంది ఈస యేర్ కెయ్ముల్ ఆత. అదెన్ హిందల్ మాయ్నలిర్‌గటల్ వెలెటిర్ సాతెర్.</verse>
				<verse number="12">నాల్గవ దూతల్ తన్వ తురతున్ ఉహ్క్‌తొర్. అస్కె పోడ్ద్, నెలెంజ్ అని సుకుక్నల్ మూంద్ ఈసనల్ ఉంది ఈస నుక్సన్ ఆతంగ్. అదెన్ హిందల్ అవ్ సికటిత్ మోడి మారితంగ్. తె దిహతగ మూంద్ ఈసనల్ ఉంది ఈస అని రాత్నగ మూంద్ ఈసనల్ ఉంది ఈస సికటితె నించి సొత్తంగ్.</verse>
				<verse number="13">నన ఉండె గిర్ సూడ్సెరెన్ మత్తొన్. అస్కె హాబడున్ నడ్డుమ్‌నల్ ఉంది గందల్ పరిసెర్, “అయ్యొ! దర్తురిత్ పొరొ మన్వలిర్‌కున్ వెలె దుక్స వాయ్వల్ మంత. బారితెకె ఉండె గిర్ మువిర్ దూతలిర్ తమ్వంగ్ తురంగ్ ఉహ్క్‌వలిర్ మంతెర్” ఇంజెర్ జోర్తె కిలండి వాట్వల్ కేంజ్తొన్.</verse>
			</chapter>
			<chapter number="9">
				<verse number="1">అయ్దవ దూతల్ తన్వ తురతున్ ఉహ్క్‌తొర్. అస్కె హాబడల్ దర్తురిత్ పొరొ ఉంది సుకుమ్ అర్వల్ సూడ్తొన్. తాన కెయ్దె, అంత్-లాగొ అద్ కోల్ డొడొత కుంజి సియ్వల్ జర్గ్‌త.</verse>
				<verse number="2">అద్ సొంజి అద్ డొడొతున్ తెరిత. అస్కె బెయ్ పెర్స కొల్మితల్ పోయ పెసితపినయ్ తాన్గటల్ పోయ పెసిత. అద్ పోయ పోడ్దున్ అని వడిదున్ కప్సి సికటి కీత.</verse>
				<verse number="3">అద్ పోయతల్ జాడి-కోడంగ్ దర్తురిత్ పొరొ వాతంగ్. బొమిత్ పొరొ మన్వలిక్ మిచొన్ తాకద్ మత్తపినయ్ అవెకున్ తాకద్ సియ్వల్ జర్గ్‌త.</verse>
				<verse number="4">అదెనె అవ్ దర్తురిత్ పొరొ మన్వల్ జాడితున్ ఆయి, పొదెలన్ ఆయి, మరకున్ ఆయి నుక్సన్ కియ్వ. సిరిప్ తమ్వ కపడగ బగవంతన మోర్ సెలుర్ వూర్కున్ సియుంగ్ మహినంగ్ వేరి దుక్స సియ్లె అవెన్ అదికార్ మత్త. ఉంది మిచొ కొడితెకె బహన్తె నొపి మందంతయొ, అహ్నె అద్ నొపి మందు. బతి వూర్కున్ జక్వ ఇంజెర్ అవెన్ ఆగె సియ్వల్ జర్గ్‌త.</verse>
				<verse number="5"></verse>
				<verse number="6">అవ్ దివొస్క్‌నగ వూర్ మాయ్నలిర్ సావ్దున్ మహ్కంతెర్ బతి, అద్ వూర్కున్ పుటొ. సాయన ఇంజెర్ ఆస కీంతెర్ బతి, అద్ సావ్ వూర్గటల్ పరర్ ఆంత.</verse>
				<verse number="7">అవ్ జాడి-కోడంగ్ లడెయ్ కియ్లె తయర్ కీతంగ్ అవ్ కోడన్ దాత్ దిస్తంగ్. అవెనంగ్ తలన్ పొరొ సోనెతంగ్ కిరిట్కున్ మోడితంగ్ మత్తంగ్. అవెనంగ్ మొకొమ్క్ మాయ్నలిరంగ్ మొకొమ్కున్ మోడి మత్తంగ్.</verse>
				<verse number="8">వెయ్లొక్‌నంగ్ కెల్కున్ మోడి అవెనంగ్ కెల్క్ మత్తంగ్. అవెనంగ్ కోరెల్క్ చిహొనంగ్ కోరెల్కున్ మోడి మత్తంగ్.</verse>
				<verse number="9">లొకొండ్నంగ్ కవచ్క్ అవ్ కెర్సి మత్తంగ్. లడెయ్ కియ్లె విత్వలిక్ బెయ్ వెలె కోడంగ్ వాలె రత్క్‌న ఆవజున్ మోడి అవెనంగ్ మారెల్క్‌న ఆవజ్ మత్త.</verse>
				<verse number="10">అవెకున్ మిచొన్ మోడి తోకొక్ అని కొండింగ్ మత్తంగ్. సియుంగ్ మహినంగ్ వేరి, తమ్వంగ్ తోకొక్నె మాయ్నలిర్‌కున్ నోముర్ కియ్లె, అవెకున్ అదికార్ సియ్వల్ జర్గ్‌త.</verse>
				<verse number="11">అంత్-లాగొ అద్ కోల్ డొడొతొర్ దూతల్ అవెకున్ పొరొ రాజల్ ఆసి మంతొర్. హెబ్రి బాసతె వోన పొరొల్ అబదొన్ అని గ్రీకు బాసతె వోన పొరొల్ అపొల్యొన్.</verse>
				<verse number="12">ఇద్ మొదొడ గండమ్ వీడ్త. ఇచుల! ఉండె రండ్ గండల్క్ వాయ్వలిక్ మంతంగ్.</verse>
				<verse number="13">ఆరవ దూతల్ తన్వ తురతున్ ఉహ్క్‌తొర్. అస్కె బగవంతన్ మునె మన్వల్ సోనెత బొవ్లతంగ్ కొహ్క్‌నల్ ఉంది లేంగ్, ఆరవ దూతన్ సంగ, “యుప్రటిస్ ఇన్వల్ పెర్స లవిడగ దొహ్చి మన్వలిర్ నాల్విర్ దూతలిర్కున్ సుటి కీమ్” ఇన్వల్ కేంజ వాత.</verse>
				<verse number="14"></verse>
				<verse number="15">తె వూర్ దూతలిర్కున్ అదె గట్కతె, అదె దివొస్, అదె మహిన అదె సాల్దగ సుటి కియన్ సాటి బగవంతల్ దొహ్చి ఇర్సి మత్తొర్. తె మాయ్నలిర్‌గటల్ మూంద్ ఈసనల్ ఉంది ఈస లోకుర జీవ, యేతన్ సాటి వూర్కున్ సుటి కియ్వల్ జర్గ్‌త.</verse>
				<verse number="16">వూర్ కోడన్ పొరొ వాయ్వలిర్ సిపాయిర సంకె పూరొ వీస కరొడ్క్ (20,00,00,000) ఇన్వల్ కేంజ్తొన్.</verse>
				<verse number="17">అని నాకున్ దిస్త ఇద్ దర్‌సన్తగ అవ్ కోడంగ్ తాకుస్వలిరంగ్ కవచ్క్ తడ్మిత్ మోడి రగలిక్, కంకర్తున్ మోడి నీలి రంగ్ అని గందొకున్ మోడి బోడల్ రంగ్నె దిస్తంగ్. అహ్నె అవ్ కోడనంగ్ తలంగ్ చిహొనంగ్ తలన్ మోడి మత్తంగ్. అవెన తొడ్దల్ తడ్మితంగ్ జార్క్, పోయ అని గందొక్ బహ్రి వాసెర్ దిస్త.</verse>
				<verse number="18">ఇవ్ మూంద్ గండల్క్‌నె ఇత్తెకె కోడన తొడ్దల్ బహ్రి వాయ్వల్ తడ్మితె, పోయతె అని గందొక్నె దర్తురిత్ పొరొ మన్వల్ మూంద్ ఈసనల్ ఉంది ఈస మాందిత జీవ యేత్వల్ జర్గ్‌త.</verse>
				<verse number="19">అవ్ కోడన సక్తి అవెనంగ్ తొడ్డినగ అని తోకొక్నగ మత్త. బారితెకె అవెనంగ్ తోకొక్ తరసున్ మోడి తలంగ్ వాలెక్ ఆత కాడ్కి, అవెనె మాయ్నలిర్‌కున్ బెయ్ నోముర్ కీంతంగ్.</verse>
				<verse number="20">బతి అవ్ గండల్క్‌నె, ఇచొర్ వెలె నాసెడమ్ జర్గ్‌నెకె గిర్, జీవతె మన్వలిర్ మాయ్నలిర్ తమ కీతంగ్ కరబ్ కామ్కున్ బారెతె చుక్ చుకె మాయ్మకి. సోనె, కూర, పితుడ్, బండ అని చెకతె నివ్డి కీతంగ్ మూర్తిన అని బూత్క్‌న పూజ కియ్వల్ ఇన్వలిక్ కార్యంగ్ వూర్ కీసెరెన్ మత్తెర్. ఇవ్ మూర్తింగ్ సూడొంగ్, కేంజొంగ్ అని జాగతల్ మెలియొంగ్. తెర్ బతి వూర్, అవెన్ పూజ కియ్వల్ ఆపుస్మకి.</verse>
				<verse number="21">అచొరె ఆయొ బతి, దుస్రుర్‌కున్ జక్వడల్, సోదెంగ్-రకస్క్ కియ్వడల్, లంజెతనమ్ కియ్వడల్, కలె కామ్క్ కియ్వడల్ వూర్ తమ్వ మన్దున్ గిర్ మార్యుస్‌మకి.</verse>
			</chapter>
			<chapter number="10">
				<verse number="1">అస్కె ఉండె వొరొర్ తాకద్ వాలె దూతల్ స్వర్గ్‌నల్ వాయ్వల్ సూడ్తొన్. వోర్ పాంగుడున్ మోడి టెపతున్ పోండ్సి మత్తొర్. అని వోన తలత్ పొరొ కమల్-పటి మత్త. వోన మొకొమ్ పోడ్దున్ మోడి మత్త. వోనంగ్ కాల్క్ తడ్మితంగ్ దారుమ్కున్ దాత్ మత్తంగ్.</verse>
				<verse number="2">గూండి కీసి మత్త అద్ చుడుసి పాన్ వోన కెయ్దగ కోలి కీసి దిస్త. వోర్ తన్వ తిన కాల్ సమ్దుర్‌తున్ పొరొ అని డెమ కాల్ బొమిత్ పొరొ నేటి కీతొర్.</verse>
				<verse number="3">అని చిహొత్ మోడి బెయ్ జోర్తె హంకత్ కీతొర్. అస్కె యేడుంగ్ జోకంగ్ గర్జ్‌వల్ ఆవజ్ వాత.</verse>
				<verse number="4">అద్ ఆవజ్ వాత పెజె, నన లిహి కియ్లె ఆతొన్. బతి అస్కెనె స్వర్గ్‌నల్ ఉంది లేంగ్ నా సంగ, “గర్జ్‌చి ఆవజ్ వాతత అర్తమున్ దుస్రుర్‌కున్ వెహ్మ అని లిహి గిర్ కియ్మ” ఇన్వల్ నన కేంజ్తొన్.</verse>
				<verse number="5">అద్ ఆత పెజె, సమ్దుర్‌తగ అని దర్తురితగ కాల్క్ నేటి కీసి నిల్వల్ దూతల్, తన్వ తిన కెయ్ స్వర్గ్‌నెకె తహ్వల్ సూడ్తొన్.</verse>
				<verse number="6">అస్కె వోర్ దూతల్, స్వర్గున్ అని తాన్గ మన్వలిక్ సమ్దొన్, దర్తురితున్ అని తాన్గ మన్వలిక్ సమ్దొన్, సమ్దుర్‌తున్ అని తాన్గ మన్వలిక్ సమ్దొన్ గడి కీసి, పిడినంగ్-పిడింగ్ జీవతె మన్వన పొరొడె వొట్ వాట్సి, “ఉండె గిర్ కోరుమ్ మనొ.</verse>
				<verse number="7">బస్కెతె యేడవ దూతల్ తన్వ తురతున్ ఉహ్కంతొరొ, అస్కె బగవంతన మక్డిత పిలన్ బర్పుర్ పూరె మాంత. బగవంతల్ తన్వుర్ సేవ్కలిర్ ఆయ్వలిర్ పర్‌వక్తలిర్‌కున్ వెహ్త తీరె ఇద్ జర్గంత” ఇంజెర్ వెహ్తొర్.</verse>
				<verse number="8">అస్కె ఉండె ఉంది జోక స్వర్గ్‌నల్ లేంగ్ నా సంగ, “సమ్దుర్‌తగ అని దర్తురితగ కాల్క్ నేటి కీసి, నిల్తొర్ వోర్ దూతనగ సొంజి, వోన కెయ్దగ కోలి కీసి మన్వల్ చుడుసి పుస్తకున్ యేత” ఇన్వల్ కేంజ్తొన్.</verse>
				<verse number="9">అదెన్ సాటి నన వోర్ దూతనగ సొంజి, అద్ పుస్తకున్ సీమ్ ఇంజెర్ తల్క్‌తొన్. తె వోర్, “ఇచుల! ఇదెన్ యేచ్చి, తిన్. ఇద్ నీవ తొడ్దున్ కాడల్ నియ్దున్ మోడి గోడ్ లాగంత బతి, నీవ పెటితున్ కెయ్ముల్ మందంత” ఇంజెర్ నా సంగ వెహ్తొర్.</verse>
				<verse number="10">తె వోర్ దూతన కెయ్దల్ అద్ పుస్తకున్ యేచ్చి తితొన్. అస్కె నావ తొడ్దగ కాడల్ నియ్దున్ మోడి అద్ గోడ్ లాగ్త బతి, పెటితగ కెయ్ముల్ ఆత.</verse>
				<verse number="11">అస్కె వోర్ దూతల్ నా సంగ, “ఉండె ఉంది జోక నిమె సొంజి వెలెటిర్ పర్జతున్, సమ్దొ జాతినుర్కున్, సమ్దొ బాసంగ్ వాలిర్కున్ అని రాజలిర్కున్ బతల్ జర్గ్‌వల్ మంతయొ, అదెన్ బారెతె వెహ” ఇంజెర్ ఇత్తొర్.</verse>
			</chapter>
			<chapter number="11">
				<verse number="1">వొరొర్ దూతల్ బేత్ యేతన్ సాటి ఉంది బెడ్డె నా కెయ్దె సీసి, నా సంగ, “నిమె తేచ్చి, బగవంతన మందిర్త అని బలిదాన్ సియ్వల్ గుండమ్న బేత్ యేత. అని మందిర్తగ బచ్విర్ లోకుర్ పార్తన-వింతి కీంతెరెయొ కహ.</verse>
				<verse number="2">బతి మందిర్తున్ బహిడ ఆవ్రత బేత్ యేత్మ. బారితెకె అద్ యూదుల్క్ ఆయుర్ వూర్ దుస్రొక్ జాతినుర్ సాటి మంత. వూర్ చాలిస్ రండ్ (42) మహినంగ్ పవిత్ర నగుడున్ జారంతెర్.</verse>
				<verse number="3">నన నావుర్ ఇవిర్ గవదార్కున్ అదికార్ సీంతొన్. వూర్ బుయ్లి పోతెంగ్ గూండి కీసి, ఉంది హజర్ రండ్ నుహ్క్ సాట్ (1,260) రోజ్క్ వేరి, బగవంతన వచన్ పచర్ కీంతెర్” ఇంజెర్ వెహ్తొర్.</verse>
				<verse number="4">వీర్ ఇవిర్ ఇద్ దర్తురితున్ బగవంతల్ ఆయ్వన్ మునె నిల్సి మన్వలిక్ రండ్ ఒలివ మరక్ అని రండ్ దీసొడంగ్ ఆందుంగ్.</verse>
				<verse number="5">బూరె ఆయి వూర్కున్ నుక్సన్ కియ్లె సూడనిర్తె, వూర తొడ్దల్ తడ్మి బహ్రి వాసి, వూరుర్ పగ-దార్కున్ డుండుసి వాటంత. వూర్కున్ నుక్సన్ కీకొమ్ ఇన్వలిర్ ఇహిన్ మరన్ ఆయ లాగర్.</verse>
				<verse number="6">బగవంతన వచన్ పచర్ కీనెకె, పిర్ వాయ్వక్ ఆపుస్వల్ అదికార్ వూర్గ మత్త. అచొరె ఆయ్వ తమకున్ ఇస్టమ్ వాంత అస్కె, యేతున్ నెతుడున్ మోడి మార్యుస్‌వల్ సక్తి వూర్గ మత్త. అని సమ్దొ తీర్క్‌నంగ్ గండల్కున్ దునియతగ పగ్రి కియ్వల్ అదికార్ గిర్ వూర్కున్ మత్త.</verse>
				<verse number="7">వూర్ బగవంతన వచన్ పచర్ కియ్వల్ ఆత పెజె, అంత్-లాగొ అద్ కోల్ డొడొతల్ ఉంది వెరినల్ మన్వల్ జన్వర్ వాసి, వూర్ సంగ లడెయ్ కీంత అని వూర్కున్ హారి కీసి జకంత.</verse>
				<verse number="8">వూరంగ్ కూర్క్ అద్ పెర్స నగుడంగ్ బాజర్క్‌నగ అర్సి మందంతంగ్. ఇగె మావొర్ పర్బున్ మొద్నగ మోలనె పాసి టాంగి కియ్వల్ జర్గ్‌త. ఇద్ నగుడుర్ బారెతె వెహ్లె సొదొమ అని ఈజిప్ట్‌న కరెబల్ పర్జతున్ బారెతె నమున యేత్వల్ జర్గ్‌త.</verse>
				<verse number="9">సడె మూంద్ రోజ్క్ వేరి, హర్ పర్జ, హర్ జాతితుర్, హర్ బాసతుర్, హర్ దేస్నుర్ అవ్ కూర్కున్ సూడంతెర్. బతి వూర్ అవ్ కూర్కున్ మాతి కియ్లె బోనె వొపుర్.</verse>
				<verse number="10">వూర్ ఇవిర్ గవదార్క్ ఆయ్వలిర్ పర్‌వక్తలిర్ హిందల్ దర్తురిత్ పొరొ దుక్సంగ్ వాత కాడ్కి, వూర మరన్తున్ పియ్సి, దునియతుర్ సమ్దిర్ వెలె ఆనంద్ యేచ్చెర్ కుసి-గమత్నె మందంతెర్. అని వొరొన్ వొరొర్ ఇనమ్క్ రొహంతెర్.</verse>
				<verse number="11">బతి అవ్ సడె మూంద్ రోజ్క్ ఆత పెజె, బగవంతల్ వూర్ పర్‌వక్తలిర్‌గ జీవత హూకుర్ రొహ్తొర్. అస్కె వూర్ తేచ్చి నిల్తెర్. వూర్కున్ సూడ్తుర్ వూర్ బెయ్ దడ్కి తిత్తెర్.</verse>
				<verse number="12">అస్కె స్వర్గ్‌నల్ ఉంది లేంగ్ బెయ్ జోర్తె, “ఇగె పొరొ వరట్!” ఇంజెర్ కేయ్వల్ వూర్ ఇవిర్ పర్‌వక్తలిర్ కేంజ్తెర్. వూరుర్ పగ-దార్క్ సూడ్సెర్ మనెకెన్, వూర్ ఉంది టెపతె స్వర్గ్‌నగ పొరొ సొత్తెర్.</verse>
				<verse number="13">అద్ గట్కతెన్ బెయ్ డగుర్ బూకంప్ వాత కాడ్కి, అద్ నగుర్ నూటల్ దహ ఈసంగ్ నాసెడమ్ ఆత. అద్ బూకంపున్ హిందల్ లగ్-బగ్ యేడుంగ్ హజర్క్ (7,000) మాంది సాతెర్. పిసి మన్వలిర్ కడ్మతుర్ బెయ్ వెరిసెర్ స్వర్గ్‌నగ మన్వల్ బగవంతన్ డగుర్-పాన్ సీతెర్.</verse>
				<verse number="14">రెండవ గండమ్ మార్త. మూడవ గండమ్ వెయ్నె సురు ఆయ్వల్ మంత.</verse>
				<verse number="15">బస్కెతె యేడవ దూతల్ తన్వ తురతున్ ఉహ్క్‌తొరొ, అస్కె స్వర్గ్‌నల్ ఉంది లేంగ్, “ఇద్ దునియత రాజ్ పూరొ పర్బున అని వోనొర్ కిరిస్తున ఆత. వోర్ పిడినంగ్-పిడింగ్ రాజ్ తాకుసంతొర్” ఇన్వల్ జోర్తె కేంజ వాత.</verse>
				<verse number="16">అస్కె బగవంతన్ మునె మన్వలిక్ రాజ-గాదినగ ఉచ్చి మన్వలిర్ వీస నాల్విర్ (24) పెదొల్క్ గప్నె బూడ్ అర్సి, పార్తన-వింతి కీతెర్.</verse>
				<verse number="17">అని వూర్, “సర్వ సక్తివంతల్ పర్బు ఆయ్వల్ బగవంత! నిమె తొలె మత్తి అని ఇంకె గిర్ మంతి. నీవ అదిక్ సక్తితున్ హిందల్ రాజ్ తాకుస్వల్ సురు కీతి. అదెన్ సాటి నీకున్ మావ దనెవాద్ వెహ్చెర్ దండొస్ దొసెర్ మంతొమ్.</verse>
				<verse number="18">నీకున్ దుస్రొక్ జాతింగ్ ఉల్ట తాక్త కాడ్కి, సోంగ్ వాత. సాతుర్ వూర తస్వ కియ్వల్ వకత్ వాత. నీవుర్ సేవ్కలిర్ ఆయ్వలిర్ పర్‌వక్తలిర్‌కున్ ఇనమ్ సియ్వల్ గట్క వాత. నీవుర్ బక్తలిర్‌కున్, నీవ పొరొడున్ మాన్ సియ్వలిర్‌కున్, సాదరన్ అని డగుక్ లోకుర్కున్ ఇహిన్ నీవుర్ సమ్దిర్‌కున్ ఇనమ్ సియ్వల్ కాలమ్ వాత. దర్తురితున్ నాసెడమ్ కియ్వలిర్‌కున్ నాసెడమ్ కియ్వల్ గట్క వాత” ఇంజెర్ పార్తన-వింతి కీతెర్.</verse>
				<verse number="19">అస్కె స్వర్గ్‌నగ బగవంతన మందిర్ ఉగ్డొ ఆత. తె అగ బగవంతన నియమ్న సందొక దిస్త. అస్కె మిడ్చ్‌వల్, గర్జ్‌వల్ ఆవజ్, బూకంప్ అని డగుక్ డగుక్ గార్-బండంగ్ వాతంగ్.</verse>
			</chapter>
			<chapter number="12">
				<verse number="1">అద్ ఆత పెజె, హాబడగ ఉంది బెయ్ మయ్మత నిసని దిస్త. అద్ బతల్ ఇత్తెకె, ఉంది వెయ్లొ పోడ్దున్ దాత్ బక్ వేడ్చి మన్వలిక్ కప్డింగ్ పోండ్సి మత్త. తానంగ్ దాపిన్ బూడ్ నెలెంజ్ మత్త. అని అద్ తలదగ బార సుకుక్న కిరిట్ కెర్సి దిస్త.</verse>
				<verse number="2">అద్ వెయ్లొ పీటె మత్త. అని బాలెంత ఆయ్వల్ వకత్ నింత కాడ్కి, నొపితె కిలిసెర్ మత్త.</verse>
				<verse number="3">అస్కె అద్ హాబడగ ఉండె ఉంది మయ్మత నిసని దిస్త. అద్ బతల్ ఇత్తెకె, ఉంది బెయ్ డగుర్ రగల్ మారెల్క్ వాలె మాసుల్ దిస్త. తాన్ యేడుంగ్ తలంగ్, అవెన్ పొరొ యేడుంగ్ కిరిట్క్ మత్తంగ్ అని దహ కొహ్క్ మత్తంగ్.</verse>
				<verse number="4">అద్ మాసుల్ హాబడగ మన్వలిక్ సుకుక్నల్ మూంద్ ఈసనల్ ఉంది ఈస తన్వ తోకొడె సియ్సి, దర్తురిత్ పొరొ వాడ్త. అద్ ఆత పెజె, అద్ వెయ్లొ బాలెంత ఆత బరొబర్ వోర్ పసి-గుడ్డున్ మింగన ఇంజెర్ తాన్ మునె నిల్సి మత్త.</verse>
				<verse number="5">అద్ వెయ్లొ వొరొర్ మొడ్డన్ జల్మ సీత. వోర్ మరి సమ్దొ దేస్కున్ తన్వ అదికార్దె బెయ్ కడక్ రాజ్ తాకుసంతొర్. బతి వోర్ మొడ్డన్ అచనక్ బగవంతనగ అని వోన రాజ-గాదితగ వోయ్వల్ జర్గ్‌త.</verse>
				<verse number="6">అని అద్ వెయ్లొ బోడి గుటనెకె తన్వ సాటి బగవంతల్ తయర్ కీత జాగతె అద్ మాసుడల్ పరర్ ఆసి సొత్త. అగ ఉంది హజర్ రండ్ నుహ్క్ సాట్ (1,260) రోజ్క్ తాన చొకొట్-వాయుట్ సూడన ఇంజెర్ బగవంతల్ నేమి కీతొర్.</verse>
				<verse number="7">అద్ ఆత పెజె స్వర్గ్‌నగ ఉంది లడెయ్ జర్గ్‌త. బగవంతనొర్ పెర్సొర్ దూతల్ మికయేల్ అని వోనుర్ దూతలిర్ అద్ మాసుడున్ సంగ అని తానుర్ దూతలిర్ సంగ లడెయ్ కీతెర్.</verse>
				<verse number="8">బతి అద్ మాసుల్ అని తానుర్ దూతలిర్ హారె మాతెర్. అస్కెడల్ వూర్కున్ స్వర్గ్‌నగ మన్లె జాగ సెల్వక్ ఆత.</verse>
				<verse number="9">తె తాన్ అని తానుర్ దూతలిర్కున్ స్వర్గ్‌నల్ దర్తురిత్ పొరొ డగ్లి కియ్వల్ జర్గ్‌త. అద్ పూరొ దునియతున్ తన్వుర్ దూతలిర్ సంగ మీరె మాసి, పసి కీసెర్ మంత. ఇద్ మాసుడునె తొత్తల్ మన్వల్ తరస్ సెలెకె, పసి కియ్వల్ సెలెకె, సయ్తన్ ఇంజెర్ కేయంతెర్.</verse>
				<verse number="10">అస్కె స్వర్గ్‌నల్ ఉంది లేంగ్ నా సంగ, “మా బగవంతన్ మునె మావుర్ దాదలిర్-బాయికున్ బారెతె, రాత్-దిహ పిరది కీసెర్ మన్వన్ బూడ్ డగ్లి కీసి వాట్వల్ జర్గ్‌త. అదెన్ సాటినె ఇంకె బచె మాయ్వల్ కార్య, సక్తి, అని రాజ్ మా బగవంతన ఆత. ఇంకె అదికార్ కిరిస్తున కెయ్దె వాత.</verse>
				<verse number="11">బతి మావుర్ దాదలిర్-బాయిక్ గొరె పిల ఆయ్వన నెతుడె, తమ వెహ్త అద్ గవతె వోర్ సయ్తన్‌దున్ మెయ్తెర్. వూర్ తమ్వ పరన్తున్ సానల్ వేరి గిర్ పెర్మ కియ్మకి.</verse>
				<verse number="12">అదెన్ సాటి స్వర్గ్‌ని అని స్వర్గ్‌నగ మన్వలిర్‌నిట్! ఆనంద్ యేతట్. బతి దర్తురిత్ అని సమ్దుర్‌తున్ పొరొ మన్వలిర్‌కున్ డగుర్ గండమ్ వాయ్వల్ మంత. బారితెకె సయ్తన్ తనకున్ జరసిన్ వకత్ మెయ్సి మంత ఇంజెర్ కరి కీసి, బెయ్ సోంగ్నె మిహ్గ వాతొర్” ఇంజెర్ వెహ్తొర్.</verse>
				<verse number="13">అద్ మాసుల్ తన దర్తురిత్ పొరొ అర్వల్ సూడ్సి, మొడ్డన్ జల్మ సీత అద్ వెయ్లొన్, దుక్స సియ్లె పీచ పియ్త.</verse>
				<verse number="14">తె బోడి గుటనగ తన తయర్ కీత జాగతగ సొన్లె, అద్ వెయ్లొన్ పెర్స గందడున్ మోడితంగ్ రండ్ మారెల్క్ బగవంతల్ సీతొర్. మాసుల్ సొంద పరొ ఇద్ జాగతగ సడె మూంద్ సాల్క్ వేరి అద్ వెయ్లొన చొకొట్-వాయుట్ సూడ్వల్ జర్గంత.</verse>
				<verse number="15">అస్కె అద్ వెయ్లొ ఊసతె పాసి సొడియన ఇంజెర్ అద్ మాసుల్ తన్వ తొడ్దల్ ఉంది లవిడ ఊసతున్ మోడి యేతున్ కక్త.</verse>
				<verse number="16">బతి దర్తురి వెయ్లొన్ మదత్ కియ్లె, అద్ మాసుల్ కక్త పూరొ యేతున్ ఊత్త.</verse>
				<verse number="17">అదెన్ హిందల్ అద్ మాసుడున్ వెయ్లొన్ పొరొ బెయ్ సోంగ్ వాత. తె వెయ్లొన సంతాన్తగ బగవంతన ఆగె తీర్ తాక్సెర్, యేసున్ బారెతె గవ వెహ్చెర్ మన్వలిర్ కడ్మతుర్ సంగ అద్ లడెయ్ కియ్లె సొత్త.</verse>
				<verse number="18">అని సమ్దుర్‌త డర్డిత ఉస్కెతగ నిల్త.</verse>
			</chapter>
			<chapter number="13">
				<verse number="1">అస్కె వెరినల్ మన్వల్ ఉంది జన్వర్ సమ్దుర్‌తల్ బహ్రి వాయ్వల్ సూడ్తొన్. తాన్ యేడుంగ్ తలంగ్, దహ కొహ్క్ అని అవ్ కొహ్కున్ పొరొ దహ చుడుక్ కిరిట్క్ మత్తంగ్. తానంగ్ తలన్ పొరొ బగవంతన్ రెహ్చి వడ్క్‌వలిక్ పొరొల్క్ మత్తంగ్.</verse>
				<verse number="2">నన సూడ్తొన్ అద్ జన్వర్ చీతడ్తున్ మోడి మత్త. తానంగ్ అరికాల్క్ యెడ్జ్‌నంగ్ అరికాల్కున్ మోడి మత్తంగ్. తాన తొడ్డి చిహొత తొడ్డిత్ మోడి మత్త. అద్ మారెల్క్ వాలె మాసుల్ ఇద్ జన్వర్‌తున్ తన్వ తాకద్, తన్వ కచురి అని తన్వ డగుర్ అదికార్ సీత.</verse>
				<verse number="3">తాన ఉంది తలదున్ తల్వర్‌తె సానల్ దన్క లాగ్సి, పున్ ఆసి మత్త. బతి అద్ పున్ మగ్త. తె దునియతుర్ సమ్దిర్ అద్ జన్వర్‌తున్ గుల్ ఆసి సూడ్సెర్, తాన్ పెజెయ్ సొంజెర్ మత్తెర్.</verse>
				<verse number="4">అద్ జన్వర్‌తున్ అదికార్ సీత కాడ్కి, అద్ మారెల్క్ వాలె మాసుడున్ పూజ కీతెర్. అని వూర్, “ఇద్ జన్వర్‌తున్ దాత్ బోరె మంతెర్ కి? తేన్ సంగ బోరె లడెయ్ కియ పరనిర్ కి?” ఇంజెర్ తాన్ కాల్క్ కర్తెర్.</verse>
				<verse number="5">అద్ జన్వర్ గర్వతె వడ్క్‌లె, బగవంతన్ రెహ్చి వడ్క్‌లె అని చాలిస్ రండ్ (42) మహినంగ్ తన్వ అదికార్ తాకుసన్‌ సాటి తాన్ వకత్ సియ్వల్ జర్గ్‌త.</verse>
				<verse number="6">తె బగవంతన్, వోన పొరొడున్, వోర్ మన్వల్ జాగతున్ అని స్వర్గ్‌నగ మన్వలిర్‌కున్ రెహ్చి వడ్క్‌వల్ సురు కీత.</verse>
				<verse number="7">అని బగవంతనుర్ బక్తలిర్ సంగ లడెయ్ కియ్లె అని వూర్కున్ మెయ్లె గిర్ తాన్ అదికార్ సియ్వల్ జర్గ్‌త. అచొరె ఆయ్వ హర్ జాతితుర్ పొరొ, హర్ పర్జత్ పొరొ, హర్ బాసతుర్ పొరొ అని హర్ దేస్నుర్ పొరొ తాన్ అదికార్ సియ్వల్ జర్గ్‌త.</verse>
				<verse number="8">ఇద్ దర్తురితగ మన్వలిర్ సమ్దిర్ అద్ జన్వర్‌త పూజ కీంతెర్. బతి కలి గడె మాతగటల్ సురు కీసి, బగవంతన గొరె పిల ఆసి, నెతుర్ సీతొన జీవత గ్రంత్‌నగ పొరొల్క్ లిహి కీసి మన్వలిర్ మాత్రమ్ తాన పూజ కియుర్.</verse>
				<verse number="9">అర్తమ్ కీక ఇన్వల్ దిహన్తె కేంజన!</verse>
				<verse number="10">బోర్తె కోండె మాయ్వల్ మత్తొరొ, వోర్ కోండె మాంతొర్. బోర్తె తల్వర్‌తె సాయ్వల్ మత్తొరొ, వోర్ తల్వర్‌తె సాంతొర్. అదెన్ సాటి బగవంతనుర్ బక్తలిర్‌గ వోర్చ్‌వల్ గున్ అని బరొస మంద లాగర్.</verse>
				<verse number="11">అస్కె ఉండె ఉంది జన్వర్ బొమిత్ రొపొడల్ బహ్రి వాయ్వల్ సూడ్తొన్. తాన్ గొరె పిలతంగ్ కొహ్కున్ మోడి రండ్ కొహ్క్ మత్తంగ్. మారెల్క్ వాలె మాసుడున్ మోడి తాన లేంగ్ మత్త.</verse>
				<verse number="12">ఇద్ జన్వర్, మొదొడ వాలె సానల్ దన్క లాగ్సి చొకొట్ ఆత అద్ జన్వర్‌త అదికార్ పూరొ వాడకమ్ కీసి, దర్తురి అని తాన్గ మన్వలిర్ సమ్దిర్ మొదొడ వాలెత పూజ కీనల్ కీత.</verse>
				<verse number="13">ఇద్ జన్వర్ డగుక్ మయ్మతంగ్ నిసనింగ్ కీసెర్ మత్త. బాతంగ్ ఇత్తెకె లోకుర్ సూడ్నెకె, హాబడల్ దర్తురిత్ పొరొ తడ్మి గిర్, రెయ్సి వానల్ కీసెర్ మత్త.</verse>
				<verse number="14">ఇద్ జన్వర్‌త కెయ్దె మొదొడ వాలె జన్వర్‌తున్ బద్లి, మయ్మతంగ్ నిసనింగ్ కియ్లె అదికార్ సియ్వల్ జర్గంత. ఇద్ అదికార్దె దర్తురిత్ పొరొ మన్వలిర్‌కున్ అద్ పసి కీంత. తల్వర్‌తె గాయల్ ఆసి గిర్ పిసి మన్వల్ జన్వర్‌త మాన్దున్ సాటి ఉంది పుత్ల నివ్డి కియన ఇంజెర్ లోకుర్కున్ ఆగె సీంత.</verse>
				<verse number="15">అదె ఆయ్వ, అద్ జన్వర్‌త పుత్లతున్ జీవొడ అరుసి, అద్ వడ్క్‌నల్ కియ్వల్ అని అద్ పుత్లత పూజ కియుర్ వూర్ సమ్దిర్‌కున్ జక్లెక్ గిర్ తాన్ అదికార్ సియ్వల్ జర్గ్‌త.</verse>
				<verse number="16">ఇదె ఆయ్వ, చుడుక్-డగుక్, గరిబ్-హరిబ్, మోక్డొ మన్వలిర్ దాసిర్ ఆయ్వలిర్ సమ్దిర్ గిర్ తమ్వ తిన కెయ్దున్ పొరొన్ ఆయి, సెలెకె కపడగన్ ఆయి, మోర్ వాట్నల్ జుల్మ కీత.</verse>
				<verse number="17">అద్ మోర్ ఇత్తెకె, జన్వర్‌త పొరొలె ఆయి, సెలెకె వోన నంబరె ఆయి మన్వెకె, వూర్ వొమ్వల్-యేత్వల్ కియ్వ ఇంజెర్ అహన్ కీసెర్ మంత.</verse>
				<verse number="18">అద్ జన్వర్‌త నంబర్త అర్తమున్ సమ్జె మాయ్లె తెలివి-గియన్త జురత్ మంత. బారితెకె అద్ నంబర్ వొరొర్ మాయ్నన పొరొల్దున్ తొహంత. అద్ నంబర్ సారుంగ్ నుహ్క్ సాట్ సారుంగ్ (666) ఆంద్.</verse>
			</chapter>
			<chapter number="14">
				<verse number="1">నన ఉండె గిర్ అహన్ సూడ్సెర్ మనెకె, సియోన్ గుటత్ పొరొ బగవంతన గొరె పిల ఆయ్వల్ నిల్సి దిస్తొర్. అగ వోన్ సంగ, వోన అని వోనొర్ బాబొన పొరొల్ కపడగ లిహి కీసి మన్వలిర్, ఉంది లాక్ చాలిస్ నాలుంగ్ హజర్క్ (1,44,000) మాంది గిర్ మత్తెర్.</verse>
				<verse number="2">యేత బొద్రత అని జోర్తె గర్జ్‌వడున్ మోడిత ఆవజ్ స్వర్గ్‌నల్ వాయ్వల్ కేంజ్తొన్. అద్ ఆవజ్ చొండ్కన్ నేకుస్తెకె వాయ్వల్ ఆవజున్ మోడి మత్త.</verse>
				<verse number="3">వూర్ ఉంది లాక్ చాలిస్ నాలుంగ్ హజర్క్ మాంది బగవంతన రాజ-గాదిత్ మునె, స్వర్గ్‌నగ మన్వలిక్ అవ్ నాలుంగ్ జీవన్ మునె అని వూర్ పెదొల్కున్ మునె నిల్సి, పూన కీర్తన్ వార్సెర్ మత్తెర్. దునియతల్ బచె మాతుర్ వీర్ తపుసి, దుస్రుర్ బూరె అద్ పాటతున్ కరియ పర్మకి.</verse>
				<verse number="4">వీర్ మాంది మర్మింగ్ ఆయ్వక్‌నె, వెయ్లొక్‌నల్ లంగ్ మంజెర్, తమ్వ తమ సుదుడ్ ఇర్తుర్ ఆందిర్. గొరె పిల ఆయ్వల్ బగ సొత్తెకె గిర్ వోన్ పెజెయ్ వీర్ సొన్వలిర్ ఆందిర్. వీరె బగవంతన్ సాటి అని గొరె పిల ఆయ్వన్ సాటి మాయ్నలిర్ సమ్దిర్‌గటల్ బచె మాసి, మొదొల్ పండ్త పంటత్ మోడితుర్ ఆందిర్.</verse>
				<verse number="5">వీర్ బస్కెన్ లబడ్ వడ్క్‌తుర్ ఆయుర్ అని బే-కసుర్ వాలిర్ ఆందిర్.</verse>
				<verse number="6">అద్ ఆత పెజె నాకున్ దుస్రుర్ మువిర్ దూతలిర్గటల్ మొదొడొర్ దూతల్ హాబడగ పరిసెర్ దిస్తొర్. వోన్గ దర్తురితగ పిస్వలిర్ ఇత్తెకె, హర్ ఉంది దేస్నుర్, హర్ జాతితుర్, హర్ బాసతుర్ అని పర్జతున్ సాటి పహ్జె మన్వల్ బస్కెట్ జీవతె మన్వడున్ బారెత చొకొట్న కబుర్ మత్త.</verse>
				<verse number="7">తె వోర్ బెయ్ జోర్తె, “బగవంతన్ వెరియట్ అని వోన్ డగుర్-పాన్ వానల్ పిసట్. వోర్ తస్వ కియ్వల్ వకత్ కరుమ్ వాత. హాబడున్, దర్తురితున్, సమ్దుర్‌తున్ అని యేతంగ్ జలన్ గడి కీతొర్ వోన్ పార్తన-వింతి కీమ్ట్” ఇంజెర్ యెలన్ కీతొర్.</verse>
				<verse number="8">వోన్ పెజెయ్ రెండవ వాలె దూతల్ వాసెర్, “బబులోన్ నగుర్ నాసెడమ్ ఆత. అచొర్ పెర్స మన్వల్ అద్ నగుర్ పూరొ నాసెడమ్ ఆత. బగవంతన్ సోంగ్ తరుస్వల్ తాన లంజెతనమ్ ఇన్వల్ ఆంగుర్క్‌న కల్దున్ సమ్దొ జాతినుర్కున్ ఉహ్త” ఇంజెర్ యెలన్ కీతొర్.</verse>
				<verse number="9">వూర్ ఇవిర్ పెజెయ్ మూడవ దూతల్ వాసెర్, “బూరె ఆయి అద్ జన్వర్‌తున్, సెలెకె తాన పుత్లతున్ పూజ కీతెకెన్ ఆయి, సెలెకె తాన మోర్ బూరయ్ కపడగ మత్తెకెన్ ఆయి, సెలెకె కెయ్దగ మత్తెకెన్ ఆయి, వూర్ బగవంతన సోంగ్ ఇన్వల్ కల్దున్ ఉండయ్ లాగర్. కల్తి సెలె అద్ సోంగ్ ఇన్వల్ ఆంగుర్క్‌న కల్దున్ బగవంతల్ చంబుతగ వెడితొర్. అహన్ కియ్వలిర్‌కున్ పవిత్ర దూతలిర్ మునె, గొరె పిల ఆయ్వన్ మునె, గందొక్నె రమ రమ పొత్వల్ తడ్మితగ దుక్స సియ్వల్ జర్గంత.</verse>
				<verse number="10"></verse>
				<verse number="11">అహన్ వూర్ వేనెకె పెసివల్ పోయ బస్కెట్ పొరొ తేచ్చెరెన్ మందంత. అద్ జన్వర్‌తున్, సెలెకె తాన పుత్లతున్ పూజ కియ్వలిర్‌కున్, సెలెకె తాన మోర్ మన్వలిర్‌కున్ రాత్-దిహ జర గిర్ ఆరమ్ మనొ” ఇంజెర్ జోర్తె యెలన్ కీతొర్.</verse>
				<verse number="12">ఇత్తెకె, బగవంతనంగ్ ఆగెంగ్ పియ్సి తాక్వలిర్ బక్తలిర్ అని యేసునగ బరొస ఇర్వలిర్ దుక్సంగ్ వోర్చెర్ తాక లాగర్.</verse>
				<verse number="13">అద్ ఆత పెజె, స్వర్గ్‌నల్ ఉంది లేంగ్, “ఇంగెడల్ పర్బునగ బరొస ఇర్సి, మరన్ ఆతుర్ వూర్ ఆసిర్‌వాద్ యేతంతెర్ ఇన్వల్ ముకె గొస్టితున్ లిహి కీమ్” ఇంజెర్ నాకున్ కేంజ వాత. “హో! ఇద్ సతెమ్ ఆంద్. వూర్కున్ ఆరమ్ పుటంత. వూర్ కీతంగ్ కామ్క్ వూర్ పెజెయ్ దాంతంగ్” ఇంజెర్ ఆత్మ జవబ్ వెహ్వల్ కేంజ్తొన్.</verse>
				<verse number="14">నన అహ్నె సూడ్సెర్ మనెకె, నాకున్ ఉంది దవ్రల్ టెప అని తాన్ పొరొ స్వర్గ్‌నొర్ మాయ్నన్ మోడితొర్ వొరొర్ ఉచ్చి దిస్తొర్. వోన తలదగ సోనెత కిరిట్ మత్త అని వోన కెయ్దగ దార్ వాలె సెటెడ్ మత్త.</verse>
				<verse number="15">అస్కె బగవంతనొర్ వొరొర్ దూతల్ మందిర్తల్ బహ్రి వాసి, టెపతగ ఉచ్చి మన్వన్ సంగ, “దర్తురిత్ పొరొ పంట పండ్త. అదెన్ నిమె కొయ్వల్ వకత్ వాత. అదెన్ సాటి అద్ పంటతున్ నీవ సెటెడె కొయ” ఇంజెర్ జోర్తె వెహ్తొర్.</verse>
				<verse number="16">తె అద్ టెపత్ పొరొ ఉచ్చి మన్వల్ దర్తురితగ తన్వ సెటెడ్ చహ్తొర్. అస్కె దర్తురిత పంట కొయ్వల్ జర్గ్‌త.</verse>
				<verse number="17">అద్ ఆత పెజె, స్వర్గ్‌నగ మన్వల్ మందిర్తల్ ఉండె వొరొర్ దూతల్ వాతొర్. వోన్గ గిర్ దార్ వాలె సెటెడ్ మత్త.</verse>
				<verse number="18">ఉండె వొరొర్ దూతల్ బలిదాన్ సియ్వల్ బొవ్లతల్ వాతొర్. వేర్ దూతల్ తడ్మిత్ పొరొ అదికార్ వాలె ఆందుర్. సెటెడ్ పియ్సి మన్వల్ దూతన్ సంగ వేర్ జోర్తె, “దర్తురిత్ పొరొడ వాడితంగ్ ఆంగుర్క్‌న పంట పండ్త. దార్ వాలె నీవ సెటెడ్ చహ్చి, ఆంగుర్క్‌నంగ్ గుతింగ్ కొయ” ఇంజెర్ వెహ్తొర్.</verse>
				<verse number="19">తె వోర్ దూతల్ తన్వ సెటెడ్ చహ్చి, దర్తురిత్ పొరొడ ఆంగుర్క్‌న వాడితంగ్ గుతింగ్ కొయ్సి, బగవంతన సోంగ్ ఇన్వల్ పండింగ్ దీవ్స్‌వల్ నారిత బండతగ వాడ్తొర్.</verse>
				<verse number="20">నగుడున్ బహ్రి మన్వల్ అద్ బండతగ ఆంగుర్ పండిన్ దీవ్స్‌వల్ జర్గ్‌త. అద్ బండతల్ లగ్-బగ్ నూర్ (100) కోస్క్ లంగ్ వేరి అని రండ్ మీటర్క్ కోల్ నెతుర్ పోంగ్త.</verse>
			</chapter>
			<chapter number="15">
				<verse number="1">అని నన స్వర్గ్‌నగ ఉండె ఉంది మయ్మత నిసనితున్ సూడ్తొన్. అద్ బతల్ ఇత్తెకె, యేడుంగ్ గండల్కున్ కెయ్దె పియ్సి యేడ్విర్ దూతలిర్ దిస్తెర్. బగవంతన సోంగ్ తొహ్లె, వాప్రి కియ్వలిక్ ఇవె ఆక్రితంగ్ గండమ్క్ ఆందుంగ్.</verse>
				<verse number="2">సీస అని తడ్మి మిసడి మన్వల్ సమ్దుర్ నాకున్ దిస్త. జన్వర్‌తున్, తాన పుత్లతున్ అని తాన పొరొల్ద నంబర్తున్ పొరొ లడెయ్ కీసి మెయ్తుర్ వూర్, అద్ సమ్దుర్‌త డర్డితగ నిల్సి దిస్తెర్. వూరంగ్ కెయ్క్‌నగ బగవంతల్ సీతంగ్ చొండ్కంగ్ పియ్సి మత్తెర్.</verse>
				<verse number="3">బగవంతనొర్ సేవ్కల్ ఆయ్వల్ మోసెన పాటతున్ అని గొరె పిల ఆయ్వన పాటతున్, “సర్వ సక్తివంతల్ పర్బు ఆయ్వల్ బగవంత! నీవంగ్ కామ్క్ బెయ్ డగుక్ అని చమత్కార్‌దంగ్ ఆందుంగ్. పిడినంగ్-పిడింగ్ సమ్దొ జాతినుర్కున్ నిమెయ్ రాజని ఆంది. నీవంగ్ సరింగ్ సతెమ్నంగ్ అని నాయమ్నంగ్ ఆందుంగ్.</verse>
				<verse number="4">పర్బు! సిరిప్ నిమెయె పవిత్ర వాలెని ఆత కాడ్కి, నీకున్ వెరివక్ బోర్ మంద పరంతెర్? నీవ పొరొల్దున్ డగుర్-పాన్ సియ్వక్ బోర్ మందంతెర్? నీవంగ్ నియత్నంగ్ కామ్క్ తాత్కర్ దిసంతంగ్. అదెన్ సాటి పర్జ సమ్దిర్ వాసి నీకున్ పార్తన-వింతి కీంతెర్” ఇంజెర్ వార్తెర్.</verse>
				<verse number="5">అద్ ఆత పెజె స్వర్గ్‌నగ మన్వల్ మందిర్తున్ సూడ్తొన్. ఇత్తెకె, పార్తన-వింతి కియ్వల్ డేరత పవిత్ర జాగ ఉగ్డొ ఆసెర్ దిస్త.</verse>
				<verse number="6">అద్ మందిర్తల్ యేడ్విర్ దూతలిర్ యేడుంగ్ గండల్క్ పియ్సి, బహ్రి వాతెర్. వూర్ చక్ దవ్రలిక్ పాంగుక్ పోండ్సి మత్తెర్. వూర సాతిత్ పొరొ సోనెత పటి కెర్సి మత్తెర్.</verse>
				<verse number="7">అస్కె స్వర్గ్‌నగ మన్వలిక్ అవ్ నాలుంగ్ జీవనల్, ఉంది బస్కెట్ జీవతె మన్వల్ బగవంతన సోంగ్నె నించి మన్వలిక్ సోనెతంగ్ యేడుంగ్ టగొరన్ వీర్ దూతలిర కెయ్దె అందుస్త.</verse>
				<verse number="8">అస్కె అద్ మందిర్ పూరొ బగవంతన సక్తితె అని వోన మయ్మత వేడ్చిత పోయతె నింత. అదెన్ సాటి బగవంతనుర్ యేడ్విర్ దూతలిర్ అని యేడుంగ్ గండల్క్ బర్పుర్ జర్గ్‌నల్ వేరి రొపొడ మందిర్తగ బోరె నేంగ పర్మకి.</verse>
			</chapter>
			<chapter number="16">
				<verse number="1">అద్ మందిర్తల్ ఉంది లేంగ్ జోర్తె వూర్ యేడ్విర్ దూతలిర్ సంగ, “బగవంతన సోంగ్నె నించి మన్వలిక్ అవ్ యేడుంగ్ టగొరన్ వోసి, దర్తురిత్ పొరొ వెడియట్!” ఇంజెర్ వెహ్వల్ నాకున్ కేంజ వాత.</verse>
				<verse number="2">తె మొదొడొర్ దూతల్ సొంజి, తన్వ టగొరతున్ బొమిత్ పొరొ వెడితొర్. అస్కె జన్వర్‌త మోర్ మన్వలిర మేందొడ్ పొరొ, అద్ జన్వర్‌త పుత్లతున్ పూజ కీతుర మేందొడున్ పొరొ లెస లెస పున్క్ ఆతంగ్.</verse>
				<verse number="3">అద్ ఆత పెజె రెండవ దూతల్, తన్వ టగొరతున్ సమ్దుర్‌తున్ పొరొ వెడితొర్. అస్కె అద్ సమ్దుర్ కూర్దున్ రొపొ మన్వల్ నెతుడున్ మోడి మారిత. తె సమ్దుర్‌తగ జీవతె మన్వలిక్ సమ్దొ సాతంగ్.</verse>
				<verse number="4">మూడవ దూతల్ తన్వ టగొరతున్ లవ్డిన్ పొరొ అని జలన్ పొరొ వెడితొర్. అవెన యేర్ నెతుడున్ మోడి మారిత.</verse>
				<verse number="5">అస్కె యేతున్ పొరొ అదికార్ మన్వల్ దూతల్, “యే పవిత్ర వాలె బగవంత! తొలె, ఇంకె అని బవిసత్నె మన్వని నిమెయ్ ఆంది. నిమె కియ్వల్ తస్వ బరొబర్ ఆంద్.</verse>
				<verse number="6">వూర్ నీవుర్ బక్తలిర, పర్‌వక్తలిర నెతుర్ తుహ్తెర్ అని వూర జీవ యేత్తెర్. అదెన్ సాటి నిమె వూర్ ఉన్లె నెతుర్ సీతి. వూర్కున్ బతల్ పుటనయొ అద్ బరొబర్ పుట్త” ఇంజెర్ వెహ్తొర్.</verse>
				<verse number="7">అస్కె బలిదాన్ సియ్వల్ బొవ్లతల్, “హో, నిమె సర్వ సక్తివంతల్ పర్బు ఆయ్వల్ బగవంతని ఆంది. నిమె కియ్వల్ తస్వ సతెమ్న అని నాయమ్న ఆంద్” ఇన్వల్ ఉంది లేంగ్ కేంజ వాత.</verse>
				<verse number="8">నాల్గవ దూతల్ తన్గ మన్వల్ టగొరతున్ పోడ్దున్ పొరొ వెడితొర్. అస్కె లోకుర్కున్ మడుస్లె అద్ పోడ్దున్ అదికార్ పుడ్త.</verse>
				<verse number="9">తె లోకుర్ బెయ్ దగడ్తె మడుతెర్. అస్కె ఇవ్ గండమ్కున్ పొరొ అదికార్ వాలె బగవంతన్ రెహ్చి వడ్క్‌తెర్. బతి వూర్ తమ్వంగ్ పాప్కున్ బారెతె చుక్ చుకె మాయ్మకి. అని వోర్ బగవంతన్ డగుర్-పాన్ సియ్లె గిర్ వొప్మకి.</verse>
				<verse number="10">అయ్దవ దూతల్ తన్వ టగొరతున్ అద్ జన్వర్‌త కచురిత్ పొరొ వెడితొర్. అస్కె తాన రాజ్ పూరొ కహ్చర్ సికటి ఆత. లోకుర్ అద్ దుక్సతున్ ఆపుస పర్వ సొంజి, తమ్వంగ్ వెంజెక్ కచ్తెర్.</verse>
				<verse number="11">తమకున్ వాతంగ్ దుక్సన్ పియ్సి, పున్కున్ పియ్సి స్వర్గ్‌నగ మన్వల్ బగవంతన్ రెహ్చి వడ్క్‌తెర్. బతి తమ్వంగ్ కరెబలిక్ కామ్కున్ సుటి కియ్లె మన్కున్ మార్యుస్‌మకి.</verse>
				<verse number="12">ఆరవ దూతల్ తన్వ టగొరతున్ యుప్రటిస్ ఇన్వల్ పెర్స లవిడున్ పొరొ వెడితొర్. సిడయ్తుర్ రాజలిర్ వాయ్లె సరి ఆయ్లె, తాన యేర్ కొడొడ్‌క్నె వత్త.</verse>
				<verse number="13">అస్కె అద్ మారెల్క్ వాలె మాసుడ తొడ్దల్, జన్వర్‌త తొడ్దల్ అని లబడ్ పర్‌వక్తన తొడ్దల్ పెనెన్ మోడితంగ్ మూంద్ బే-సుదుడ్ ఆత్మంగ్ బహ్రి వాసెర్ దిస్తంగ్.</verse>
				<verse number="14">అవ్ ఆత్మంగ్ బూత్క్‌నంగ్ ఆందుంగ్. అవెనగ మయ్మతంగ్ నిసనింగ్ కీసి తొహ్వల్ సక్తి మంత. ఇవ్ ఆత్మంగ్ సర్వ సక్తి వాలె బగవంతన పెర్స దివొసున్ నేటి జర్గ్‌వల్ లడెయ్తగ, దునియతుర్ రాజలిర్కున్ తయర్ కియ్లె, వూర్గ సొన్వలిక్ ఆందుంగ్.</verse>
				<verse number="15">అని అవ్ ఆత్మంగ్, వూర్ రాజలిర్కున్ హెబ్రి బాసతె హర్-మెగిద్దొన్ ఇన్వల్ జాగతగ మీరి కీంతంగ్. అదెన్ సాటి యేసు పర్బు, “ఇచుల! నన కలెన్ మోడి అచనక్ వాంతొన్. తన్వ తన దిహన్తె మంజెర్, పోండ్లె తన్వంగ్ పాంగుకున్ తయర్ ఇర్వల్ ఆసిర్‌వాద్ యేతంతొర్. బోరె ఆయి అహన్ మన్వెకె దానుర్తె, మేందొల్ కుడెకె దిస్వడున్ హిందల్ తన్వ తన లజ వోతొర్ ఆంతొర్” ఇంజెర్ వెహ్తొర్.</verse>
				<verse number="16"></verse>
				<verse number="17">అస్కె యేడవ దూతల్ తన్వ టగొరతున్ వడితగ వెడితొర్. అద్ గట్కతె స్వర్గ్‌న మందిర్త కచురితల్ ఉంది లేంగ్ జోర్తె, “సమ్దొ మార్త” ఇంజెర్ కేంజ వాత.</verse>
				<verse number="18">అస్కె మిడ్చ్‌వల్, గర్జ్‌వల్ అని తీజ్-బీజ్క్‌న ఆవజ్ పూటె మాత. అని పెర్స బూకంప్ వాత. దర్తురిత్ పొరొ మాయ్నల్ పయ్దొస్ ఆతొర్ అగటల్, బస్కెన్ అచొర్ పెర్స బూకంప్ వాయ్మకి.</verse>
				<verse number="19">బెయ్ పెర్స మన్వల్ బబులోన్ నగుర్ మూంద్ బాగల్క్ ఆసి, తివ్త. అని దుస్రొక్ దేస్క్‌నంగ్ నగుక్ పూరొ ఉల్టె మాతంగ్. బగవంతల్ అద్ పెర్స బబులోన్ నగుడున్ సిక్స కియ్వల్ మరుంగ్మకి. అద్ ఉన్లె తన్వ సోంగ్ ఇన్వల్ ఆంగుర్క్‌న కల్దున్ చంబుతగ వెడిసి ఉహ్తొర్.</verse>
				<verse number="20">అస్కె సమ్దొ లంకంగ్ మయెడ ఆతంగ్ అని డంగలిక్ గుటంగ్ బొమిత్ మట్రమ్ ఆతంగ్.</verse>
				<verse number="21">లగ్-బగ్ అర్దొ కుంటల్ వజన్ మన్వలిక్ గార్-బండంగ్ హాబడల్ మాయ్నలిర్ పొరొ అర్తంగ్. అవ్ గార్-బండన గండమ్ వెలె నుక్సన్ కీత కాడ్కి, లోకుర్ అదెన్ హిందల్ బగవంతన్ రెహ్చి వడ్క్‌తెర్.</verse>
			</chapter>
			<chapter number="17">
				<verse number="1">అస్కె యేడుంగ్ టగొరంగ్ పియ్సి మన్వలిర్ యేడ్విర్ దూతలిర్గటల్ వొరొర్ నహ్గ వాసి, “ఇగె వర! బెయ్ వెలె సమ్దుర్‌కున్ పొరొ ఉచ్చి మన్వల్ పొరొల్ సొత్త అద్ లంజె వెయ్లొన్ అని తాన్ పుట్వల్ సిక్సతున్ తొహంతొన్.</verse>
				<verse number="2">తాన్ సంగ దర్తురితుర్ రాజలిర్ పిర్ కీతెర్. అని అద్, దర్తురితుర్ సమ్దిర్‌కున్, బగవంతన్ సోంగ్ తరుస్వల్ తాన లంజెతనమ్ ఇన్వల్ ఆంగుర్క్‌న కల్దున్ ఉహ్చి, వూర్ జింగ్డె మానల్ కీత” ఇంజెర్ వెహ్తొర్.</verse>
				<verse number="3">బస్కెతె పవిత్ర ఆత్మ నాకున్ తన్వ సక్తితె ఆగుటి కీతయొ, అస్కె వోర్ దూతల్ నాకున్, బోడి గుటనగ వోతొర్. అగ నాకున్ బెయ్ రగల్ రంగ్నె మన్వల్ జన్వర్‌తున్ పొరొ ఉంది వెయ్లొ ఉచ్చి దిస్త. అద్ జన్వర్‌త మేందొల్ పూరొ బగవంతన్ సాపెన సియ్వలిక్ గొస్టింగ్ లిహి కీసి మత్తంగ్. అద్ జన్వర్‌తున్ యేడుంగ్ తలంగ్ అని దహ కొహ్క్ మత్తంగ్.</verse>
				<verse number="4">అద్ వెయ్లొ మస్రల్ అని బెయ్ రగలిక్ కప్డింగ్ పోండ్సి మత్త. సోనె అని బారితంగ్ హీరంగ్-మోతినె సవ్రె మాసి మత్త. అద్ వెయ్లొన కెయ్దగ ఉంది సోనెత చంబు మత్త. అద్ చంబు పూరొ, బే-సుదుడ్ చీజ్క్‌నె అని అద్ కీత లంజెతనమ్నె నించి మత్త.</verse>
				<verse number="5">తాన కపడగ, “లంజె వెయ్లొకున్ అని దునియత కరబ్ అని బే-సుదుడున్ అవల్ ఆయ్వల్ బెయ్ పెర్స బబులోన్ నగుర్” ఇన్వల్ పొరొల్ లిహి కీసి మత్త.</verse>
				<verse number="6">అద్ వెయ్లొ బగవంతనుర్ బక్తలిర అని యేసున్ సాటి తమ్వ జీవ సీతుర్ వూర నెతుర్ ఉంజి, నిసతె దిస్త. తె నన బెయ్ గుల్ ఆతొన్.</verse>
				<verse number="7">అస్కె వోర్ దూతల్ నా సంగ, “నిమె బారి అచొర్ గుల్ ఆంతి? అద్ వెయ్లొన్ బారెతె అని అద్ ఉచ్చి మన్వల్ యేడుంగ్ తలంగ్ అని దహ కొహ్క్ వాలె జన్వర్‌తున్ బారెతె సతెమున్ నీకున్ వెహంతొన్.</verse>
				<verse number="8">నిమె సూడ్వల్ జన్వర్ ఇంకె సెలె బతి, తొలె మత్త. అంత్-లాగొ అద్ కోల్ డొడొతల్, అద్ జన్వర్ వెయ్నె పెసివల్ మంత. అని అద్ బస్కెట్ నాసెడమ్ ఆయ్వల్ మంత. కలి గడె మాతగటల్ బస్కెట్ మన్వలిరంగ్ పొరొల్క్ లిహి కీసి మన్వల్ జీవత గ్రంత్‌నగ బోనంగ్‌తె పొరొల్క్ మనొంగొ, వూర్ అద్ జన్వర్‌తున్ సూడ్సి గుల్ ఆంతెర్. బారితెకె అద్ తొలె మత్త. ఇంకె సెలె బతి, మునె వాయ్వల్ మంత.</verse>
				<verse number="9">“ఇదెన్ సమ్జె మాయ్లె తెలివి-గియన్త జురత్ మందంత. అవ్ యేడుంగ్ తలంగ్ ఇత్తెకె, అద్ వెయ్లొ ఉచ్చి మన్వలిక్ యేడుంగ్ గుటంగ్ ఆందుంగ్. అహ్నె యేడ్విర్ రాజలిర్ ఇంజెర్ గిర్ అవెన అర్తమ్.</verse>
				<verse number="10">వీర్గటల్ సియ్విర్ బూడ్ అర్తెర్. వొరొర్ ఇంకె మంతొర్ అని ఉండె వొరొర్ వాయ్వల్ మంతొర్. బతి వోర్ జరసి కాలమ్ వేరిన్ తన్వ రాజ్ తాకుసంతొర్.</verse>
				<verse number="11">తొలె మంజి ఇంకె సెలె అద్ జన్వర్ యెనిమిదొవ రాజల్ ఆందుర్. వోర్ యేడ్విర్ రాజలిర్ మోడితొర్ ఆందుర్ బతి, వోర్ గిర్ నాసెడమ్ ఆంతొర్.</verse>
				<verse number="12">“నిమె సూడ్తి అవ్ దహ కొహ్క్, దహ జన్క్ రాజలిర్ ఆందిర్. వూర్ ఉండె గిర్ రాజ-గాదితగ ఉద్మకి. ఉంది గంటమెన్ వూర్ రాజలిర్ ఆసి, అద్ జన్వర్‌తున్ బరొబర్ రాజ్ తాకుస్లె వూర్కున్ అదికార్ సియ్వల్ జర్గంత.</verse>
				<verse number="13">వూర్ సమ్దిర్ ఉంది యెకి ఆసి, తమ్వ తాకదున్ అని అదికార్దున్ అద్ జన్వర్‌త కెయ్దె హవ్లి కీంతెర్.</verse>
				<verse number="14">అని వూర్ రాజలిర్, గొరె పిల ఆయ్వన్ ఉల్ట లడెయ్ కీంతెర్. బతి వోర్ తన కేయ్సి నేమి కీతుర్ వూర్ బక్తలిర్ సంగ మీరె మాసి, వూర్ రాజలిర్కున్ హారి కీంతొర్. బారితెకె వోరె పర్బురొర్ పర్బు అని రాజలిరొర్ రాజల్ ఆందుర్” ఇంజెర్ వెహ్తొర్.</verse>
				<verse number="15">అద్ ఆత పెజె వోర్ దూతల్ నా సంగ, “నిమె అద్ వెయ్లొ ఉత్త అవ్ సమ్దుర్‌కున్ సూడ్తి. అవ్ సమ్దుర్క్: మాందితున్, జాతిన్, దేసెల్కున్ అని బాసన్ తొహంతంగ్.</verse>
				<verse number="16">నిమె సూడ్తి అద్ జన్వర్ అని తానంగ్ దహ కొహ్క్ అద్ వెయ్లొన్ పసంద్ కియొంగ్. అని అవ్, అద్ వెయ్లొన్ దిక్ సెలె అదెన్ మోడి, కుడెకెయ్ సుటి కీంతంగ్. అవ్ తాన మేందొడ సవితున్ తింజి, తాన ఆన్వల్ బతయ్ మెయ్వక్ తడ్మితె డుండుసంతంగ్.</verse>
				<verse number="17">బారితెకె అవ్ సమ్దొ ఉంది యెకి ఆసి, తమ్వ రాజ్ అద్ జన్వర్‌తున్ సియ్లె మన్దగ వొప్నల్ బగవంతల్ కీతొర్. ఇద్ తీర్దె తన్వంగ్ జబన్కున్ పూరి కియుస్తొర్.</verse>
				<verse number="18">అని నిమె సూడ్త అద్ వెయ్లొ, దునియతుర్ రాజలిర్కున్ తాకుసెర్ మన్వల్ అద్ పెర్స నగురె ఆంద్” ఇంజెర్ వెహ్తొర్.</verse>
			</chapter>
			<chapter number="18">
				<verse number="1">అద్ ఆత పెజె వెలె అదికార్ వాలె వొరొర్ దూతల్ స్వర్గ్‌నల్ రెయ్సి వాయ్వల్ సూడ్తొన్. వోన మయ్మత వేడ్చితె దర్తురి పూరొ జగర్నె నింత.</verse>
				<verse number="2">వోర్ దూతల్ జోర్తె, “సూడట్! బబులోన్ నగుర్ నాసెడమ్ ఆత. అద్ పెర్స నగుర్ పూరొ నాసెడమ్ ఆసి, బూత్క్ మనల్ తయర్ ఆత. అద్ హర్ బూత్ తిరివల్ జాగ ఆత. అద్ హర్ ఉంది బే-సుదుడ్ వాలెక్ పిటెన బుయరి ఆసి మంత.</verse>
				<verse number="3">బారితెకె బగవంతన్ సోంగ్ తరుస్వల్ తాన లంజెతనమ్ ఇన్వల్ ఆంగుర్క్‌న కల్ సమ్దొ జాతినుర్ ఉటెర్. దర్తురితుర్ రాజలిర్ తాన్ సంగ పీర్ కీతెర్. దర్తురితుర్ బేపరిదార్క్ తాన సుక్-బోగ్నె దనెవంతలిర్ ఆతెర్” ఇంజెర్ వెహ్తొర్.</verse>
				<verse number="4">అస్కె స్వర్గ్‌నల్ ఉండె ఉంది లేంగ్, “నా లోకుర్నిట్! మిరట్ తానంగ్ పాప్క్‌నగ ఈస యేత్వక్ మన్లె, తాన్ పొరొ వాయ్వలిక్ గండల్క్ మీ పొరొ వాయ్వక్ మన్లె, తాన్గటల్ బహ్రి వరట్.</verse>
				<verse number="5">బారితెకె, తానంగ్ పాప్క్ హాబడున్ లాగ్సెర్ మంతంగ్. తానంగ్ గల్తి కామ్కున్ బారెతె బగవంతల్ హేతు కీతొర్.</verse>
				<verse number="6">అద్ మీకున్ బహన్ కీతయొ, అహ్నె తాన్ కీమ్ట్! తానంగ్ కామ్కున్ పియ్సి రండ్ ఈసంగ్ సీమ్ట్! అద్ మిస్డి కీసి సీత చంబుతగ రండ్ ఈసంగ్ అదిక్ మిస్డి కీసి సీమ్ట్!</verse>
				<verse number="7">అద్, ‘నన రానిన్ మోడి డగుర్-పాన్దె ఉద్వన ఆందున్. నన రాండె వెయ్లొన ఆయొన్. దుక్స ఇత్తెకె అసలె సూడొన్’ ఇంజెర్ తన్వ మన్దె ఇత్త. అదెన్ సాటి అద్ బచొర్‌తె పోక్డ గొస్టింగ్ వెహ్తయొ, బచొర్‌తె సుక్-బోగ్ యేత్తయొ, అచొర్ ఆపతింగ్ అని దుక్సంగ్ సీమ్ట్.</verse>
				<verse number="8">అదెన్ సాటినె తాన్ పొరొ మరన్, దుక్స అని కరు ఇన్వలిక్ గండల్క్ ఉందియ్ దియత్ రొపొ వాంతంగ్. తాన్ తస్వ కియ్వల్ పర్బు ఆయ్వల్ బగవంతల్ సక్తి వాలె ఆత కాడ్కి, అద్ పూరొ తడ్మితె డుండంత.</verse>
				<verse number="9">“తాన్ సంగ పీర్ కీసెర్, సుక్-బోగ్ యేచ్చెర్ పిసి మత్తుర్ వూర్ దర్తురితుర్ రాజలిర్, అద్ వేనెకె తేద్వల్ పోయతున్ సూడ్సి, తమ్వ సాతి పాసెర్ ఆడంతెర్.</verse>
				<verse number="10">అని వూర్ అద్ యేత్వల్ దుక్సతున్ సూడ్సి, బెయ్ వెరిసి లంగ్ నిల్సి, ‘అయ్యొ! పెర్స నగుర్ ఆయ్వల్ బబులోన్తి! తాకద్ వాలె నగుడి! ఉందియ్ గంటత్ రొపొ నీ పొరొ బగవంతన సిక్స వాసి అర్త’ ఇంజెర్ ఆడంతెర్.</verse>
				<verse number="11">“అస్కె దునియతుర్ బేపరిదార్క్ గిర్ బబులోన్ నగుడున్ సూడ్సి, బెయ్ దుక్సతె ఆడంతెర్. బారితెకె తాన్గ తమ్వంగ్ వస్తుంగ్ యేత్వలిర్ బోరె మన్వక్ ఆంతెర్.</verse>
				<verse number="12">అవ్ వస్తుంగ్ బవ్ ఇత్తెకె: సోనె, కూర, బారితంగ్ కంకర్క్, హీరంగ్-మోతింగ్, బెయ్ నుయలిక్ పాంగుక్, రగలిక్-మస్రలిక్ కప్డింగ్, కోస్ల నూదంగ్ కప్డింగ్, బారిత కటెతె కీతంగ్ వస్తుంగ్, యేనితంగ్ కోరెల్క్‌నె కీతంగ్ సమ్దొ వస్తుంగ్, చొకొట్న చెకతె కీతంగ్ వస్తుంగ్, పితుడె, లొకొండ్నె అని సోబతంగ్ బండనె తయర్ కీతంగ్ సమ్దొ వస్తుంగ్, దాచెన చెక, ఊద్, ఊద్ బత్తింగ్, గమ గమ గాడి సియ్వల్ నియ్, ఆంగుర్క్‌న కల్, ఒలివ నియ్, నుయల్ పిండి, గొహ్క్, మూరంగ్, గొరెంగ్, కోడంగ్, రత్క్, దాసిర్ ఆయ్లె మాయ్నలిర్‌కున్ గిర్ వొమ్దిర్. బతి ఇంగెడల్ అవెన్ బోరె యేతుర్.</verse>
				<verse number="13"></verse>
				<verse number="14">తె వూర్ బేపరిదార్క్ తాన్ సంగ, ‘నిమె బెయ్ పసంద్ కియ్వలిక్ వస్తుంగ్ నిహ్గటల్ పరర్ ఆతంగ్. నీవ దన్-దవ్లత్ అని నీవ సుక్-బోగ్ యేత్వల్ నాసెడమ్ ఆత. నీవంగ్ కడ్కున్ అవ్ ఉండె బస్కెన్ దిసొంగ్’ ఇంజెర్ ఇత్తెర్.</verse>
				<verse number="15">“అద్ నగుడున్ హిందల్ దనెవంతలిర్ ఆతుర్ వూర్ బేపరిదార్క్, అద్ యేత్వల్ తక్లిబున్ సూడ్సి, బెయ్ వెరిసి లంగ్ నిల్సి, ‘అయ్యొ! అద్ పెర్స నగుడి! బెయ్ నుయలిక్, రగలిక్-మస్రలిక్ పాంగుక్ పోండ్వని, సోనెతె, బారితంగ్ కంకర్క్‌నె అని హీరంగ్-మోతినె సజె మాయ్వల్ నగుడి! బతి ఉందియ్ గంటత్ రొపొ చక్ నాసెడమ్ ఆతి’ ఇంజెర్ దుక్సతె ఆడంతెర్. “రూకంగ్ తాకుస్వలిర్, రూకనె యాత్ర కియ్వలిర్, రూకతగ కామ్ కియ్వలిర్ అని సమ్దుర్‌తున్ హిందల్ తమ్వ జీతమ్ కమయ్ కియ్వలిర్ సమ్దిర్ గిర్ లంగ్ నిలంతెర్.</verse>
				<verse number="16"></verse>
				<verse number="17"></verse>
				<verse number="18">అని అద్ నగుర్ వేనెకె వాయ్వల్ పోయ సూడ్సి, ‘ఇద్ పెర్స నగుడున్ తెర్ డగుర్ బదె నగుర్ మంతయ్?’ ఇంజెర్ ఇంతెర్.</verse>
				<verse number="19">అని వూర్ బెయ్ దుక్సతె, తమ్వంగ్ తలన్ పొరొ దుబ తడిసెర్, ‘అయ్యొ! పెర్స నగుడి! సమ్దుర్‌తగ రూక మన్వల్ హర్ వొరొర్ నీ హిందల్ దనెవంతల్ ఆతొర్! బతి ఉందియ్ గంటత్ రొపొ చక్ నాసెడమ్ ఆతి’ ఇంజెర్ ఆడంతెర్.</verse>
				<verse number="20">‘బతి స్వర్గ్‌ని! బగవంతనుర్ బక్తలిర్‌నిట్! అపొస్‌తుల్క్‌నిట్ అని పర్‌వక్తలిర్‌నిట్! అద్ నగుర్ నాసెడమ్ ఆత కాడ్కి, ఆనంద్ యేతట్! అద్ మీకున్ ఉల్ట తాక్తతున్ పియ్సి, బగవంతల్ తాన్ బరొబర్ సిక్స వాడ్తొర్’” ఇంజెర్ వోర్ దూతల్ వెహ్తొర్.</verse>
				<verse number="21">అద్ ఆత పెజె తాకద్ వాలె వొరొర్ దూతల్, జతత్ మోడిత పెర్స బండ తహ్చి, సమ్దుర్‌తగ వాడ్తొర్. అని, “ఇద్ తీర్దె పెర్స నగుర్ ఆయ్వల్ బబులోన్ నాసెడమ్ ఆయ్లె పెకి కియ్వల్ జర్గంత. అద్ ఉండె బస్కెన్ నదుడున్ దిసొ.</verse>
				<verse number="22">చొండ్క నేకుసెర్ వార్వలిక్ పాటంగ్, సులుడి అని తురంగ్ ఉహ్క్‌సెర్ వార్వలిరంగ్ పాటంగ్, ఉండె బస్కెన్ నిహ్గటల్ కేంజ వాయొంగ్. ఇంగెడల్ కామ్ కియ్వల్ నిహ్గ బోరె దిసొర్. నోర్వల్ జతత ఆవజ్ ఉండె బస్కెన్ నిహ్గటల్ కేంజ వాయొ.</verse>
				<verse number="23">డివెత వేడ్చి, ఇంగెడల్ నిహ్గ ఉండె జగర్నె పారొ. అని పూన-పూని మర్మింగ్ ఆతురంగ్ గొస్టింగ్ ఉండె బస్కెన్ నిహ్గటల్ కేంజ వాయొంగ్. బారితెకె నీవ మాయతగ అరుసి సమ్దొ జాతినుర్కున్ బూలి కీసి వాడ్తి. అదెన్ సాటి దర్తురిత్ పొరొ నీవుర్ బేపరిదార్కె డగుక్ ఆతెర్.</verse>
				<verse number="24">అద్ నగుడగ పర్‌వక్తలిర నెతుర్ అని బగవంతనుర్ బక్తలిర నెతుర్ దిస్త. దునియతగ బగవంతన సేవతున్ సాటి జీవ సీతుర్ వూర్ సమ్దిర నెతుర్ అగ దిస్త” ఇంజెర్ వెహ్తొర్.</verse>
			</chapter>
			<chapter number="19">
				<verse number="1">అహన్ జర్గ్‌త పెజె, స్వర్గ్‌నగ బెయ్ వెలె మాంది, “బగవంతన్ డగుర్-పాన్ సీమ్ట్! బచి కియ్వల్, మయ్మ అని తాకద్ మా బగవంతన కెయ్దెన్ మంత.</verse>
				<verse number="2">నిమె కియ్వల్ తస్వ సతెమ్న అని నాయమ్న ఆంద్. తన్వ పీర్ కియ్వల్ గున్తె దునియతున్ కరబ్ కీత అద్ లంజెన్, వోర్ బగవంతల్ సిక్స కీతొర్. తాన్గటల్ తన్వుర్ సేవ్కలిర నెతుడ బద్లి యేత్తొర్” ఇంజెర్ బెయ్ జోర్తె ఇన్వల్ కేంజ్తొన్.</verse>
				<verse number="3">వూర్ సమ్దిర్ ఉండె ఉంది జోక, “బగవంతన్ డగుర్-పాన్ సీమ్ట్! వేత అద్ పెర్స నగుడల్ పోయ బస్కెన్ ఆగ్వక్ పొరొ సొంజెరెన్ మందంత” ఇంజెర్ ఇత్తెర్.</verse>
				<verse number="4">వూర్ వీస నాల్విర్ పెదొల్క్ రాజ-గాదితగ ఉచ్చి మన్వల్ బగవంతన్ గప్నె కాల్క్ కర్సి, పార్తన-వింతి కీతెర్. అద్ తీర్దె స్వర్గ్‌నగ మన్వలిక్ అవ్ నాలుంగ్ జీవంగ్ గిర్, “ఆమెన్! బగవంతన్ డగుర్-పాన్ సీమ్ట్!” ఇంజెర్ పార్తన-వింతి కీతంగ్.</verse>
				<verse number="5">అస్కె రాజ-గాదితల్ ఉంది లేంగ్, “వోనుర్ సేవ్కలిర్ ఆయ్వలిర్ మిరట్ సమ్దిర్, చుడుర్-డగుర్ ఇన్వల్ తేడ సెల్వక్‌నె మా బగవంతన్ డగుర్-పాన్ సీమ్ట్. మా బగవంతన్ వెరివలిర్ మిరట్ సమ్దిర్ వోన్ డగుర్-పాన్ సీమ్ట్” ఇంజెర్ కేంజ వాత.</verse>
				<verse number="6">నాకున్ అద్ లేంగ్ ఉండె ఇహిన్ కేంజ వాత. అద్ లేంగ్ బెయ్ వెలె మాందిత, యేత బొద్రత అని గర్జ్‌వడున్ మోడిత ఆవజ్ మత్త. తె వూర్, “బగవంతన్ డగుర్-పాన్ సీమ్ట్. సర్వ సక్తివంతల్ మా పర్బు ఆయ్వల్ బగవంతల్, మా పొరొ రాజ్ తాకుసెర్ మంతొర్.</verse>
				<verse number="7">మరట్ ఆనంద్ యేత్కట్. కుసితె వోన్ డగుర్-పాన్ సీకట్. గొరె పిల ఆయ్వనంగ్ మర్మింగ్ ఆయ్వలిక్ మంతంగ్. వోన్ సాటి నొవ్రి తన్వ తనయ్ సజె మాసి మంత.</verse>
				<verse number="8">బెయ్ దవ్రలిక్ అని చక్ మన్వలిక్ నుయలిక్ పాంగుక్ తాన్ పోండ్లె సియ్వల్ జర్గ్‌త” ఇవ్ పాంగుక్ బవ్ ఇత్తెకె, బగవంతనుర్ బక్తలిర్ కీతంగ్ నియత్నంగ్ కామ్క్ ఆందుంగ్. ఇంజెర్ వెహ్వల్ కేంజ్తొన్.</verse>
				<verse number="9">అద్ ఆత పెజె దూతల్ నా సంగ, “ఇద్ లిహి కీమ్. బతల్ ఇత్తెకె, గొరె పిల ఆయ్వన మర్మిన జేవున్ కియ్లె కబుర్ అంద్‌తుర్ వూర్, ఆసిర్‌వాద్ యేతంతెర్. ఇవ్ కరలెన్ బగవంతనంగ్ గొస్టింగ్ ఆందుంగ్” ఇంజెర్ వోర్ వెహ్తొర్.</verse>
				<verse number="10">ఇద్ గొస్టి కేంజ్త పెజె, నన పార్తన-వింతి కీక ఇంజెర్ దూతనంగ్ కాల్కున్ పొరొ అర్తొన్. బతి వోర్ నా సంగ, “అహన్ కియ్మ. నన నీ బరొబర్తొర్ సేవ్కనయ్ ఆందున్. యేసున సతెమున్ బారెతె గవ వెహ్వలిర్ దాదలిర్-బాయికున్ సంగ మన్వన ఆందున్. నిమె బగవంతనయ్ పార్తన-వింతి కీమ్. ఆత్మత సక్తితె దాదలిర్-బాయిక్ అద్ గవతున్ వెహ్చెర్ మంతెర్” ఇంజెర్ వెహ్తొర్.</verse>
				<verse number="11">అస్కె స్వర్గ్ కోలె మాసి మన్వల్ సూడ్తొన్. నాకున్ అచనక్ ఉంది దవ్రల్ కోడ దిస్త. తాన్ పొరొ ఉచ్చి మన్వన పొరొల్, “బరొస వాలె, సతెవంతల్” ఇంజెర్ కేయంతెర్. వోర్ నాయమ్నె తస్వ కీసెర్ లడెయ్ కీంతొర్.</verse>
				<verse number="12">వోనంగ్ కడ్క్ తడ్మితంగ్ జార్కున్ మోడి మత్తంగ్. వోన తలత్ పొరొ వెలె కిరిట్క్ మత్తంగ్. వోన్ పొరొ ఉంది పొరొల్ లిహి కీసి మత్త. అద్ పొరొల్ద అర్తమ్ వోన్ తపుసి, దుస్రొన్ బోనె టావ సెలె.</verse>
				<verse number="13">వోర్ నెతుడగ ముడుస్త పాంగుడ్ పోండ్సి మత్తొర్. అని వోన్, “బగవంతన వచన్” ఇన్వల్ పొరొల్ దొస్వల్ జర్గ్‌త.</verse>
				<verse number="14">వోన్ పెజెయ్, స్వర్గ్‌నగ మన్వలిర్ సిపాయిర్ బెయ్ దవ్రలిక్ అని చక్ మన్వలిక్ నుయలిక్ పాంగుక్ పోండ్సి, దవ్రలిక్ కోడన్ పొరొ ఉచ్చి పెసితెర్.</verse>
				<verse number="15">సమ్దొ జాతినుర్కున్ హారి కియ్లె, వోన తొడ్దల్ దార్ తల్వర్ బహ్రి వాత. వోర్ దేసల్కున్ పొరొ బెయ్ కడక్ రాజ్ తాకుసంతొర్. సర్వ సక్తి వాలె బగవంతన బెయ్ సోంగ్ ఇన్వలిక్ ఆంగుర్క్‌నంగ్ పండిన్ నారిత బండతగ దీవ్సంతొర్.</verse>
				<verse number="16">వోన పాంగుడ్ పొరొ అని వోన మాండిత్ పొరొ, “పర్బురొర్ పర్బు అని రాజలిరొర్ రాజల్” ఇంజెర్ లిహి కీసి మంత.</verse>
				<verse number="17">అస్కె పోడ్ద్‌నగ నిల్సి మన్వల్ వొరొర్ దూతన్ సూడ్తొన్. వోర్ వడిదె పరివలిక్ పిటెన్ సంగ, “వరట్! బగవంతల్ సియ్వల్ జేవున్ కియ్లె, మీరె మాసి వరట్!</verse>
				<verse number="18">మిరట్ వాకిట్తె రాజలిరంగ్, సిపాయిరుర్ అదికారిరంగ్, సిపాయిరంగ్, కోడనంగ్, కోడన్ తాకుస్వలిరంగ్, లోకురంగ్, దాసిరంగ్, దాసిర్ ఆయుర్ వూరంగ్, డగుక్ వాలిరంగ్ అని చుడుక్ వాలిరంగ్ ఇహిన్ వీర్ సమ్దిరంగ్ సవింగ్ తిన్లె మీకున్ పుటంతంగ్” ఇంజెర్ ఇత్తొర్.</verse>
				<verse number="19">అద్ ఆత పెజె అద్ జన్వర్, దునియతుర్ రాజలిర్, వూరెర్ సిపాయిర్ సమ్దిర్ మీరె మాసి, కోడత్ పొరొ ఉచ్చి మన్వన్ సంగ అని వోనుర్ సిపాయిర్ సంగ లడెయ్ కియ్లె తయర్ ఆతెర్.</verse>
				<verse number="20">బతి అద్ జన్వర్‌తున్ దొహ్చి వాట్వల్ జర్గ్‌త. అద్ జన్వర్‌తున్ హిందల్ ఆసి, మయ్మతంగ్ నిసనింగ్ తొహ్తొర్ వోర్, లబడ్ పర్‌వక్తన్ గిర్ దొహ్చి వాట్వల్ జర్గ్‌త. వోర్ ఇవ్ మయ్మతంగ్ నిసనినె, అద్ జన్వర్‌త మోర్ వాలిర్కున్ అని తాన పుత్లతున్ పూజ కీతుర్కున్ పసి కీసెర్ వాతొర్. కోడతగ ఉచ్చి మన్వల్, వీర్ సమ్దిర్‌కున్ గందొక్నె రమ రమ పొచ్చెర్ మన్వల్ తడ్మిత గుండమ్నగ జీతొయె వాడ్తొర్.</verse>
				<verse number="21">అద్ కోడత్ పొరొ మన్వన తొడ్దల్ వాత అద్ తల్వర్‌తె కడ్మతుర్‌కున్ జక్వల్ జర్గ్‌త. పిటెంగ్ వాసి, వీర్ సమ్దిరంగ్ సవిన్ పెటిమెన్ తిత్తంగ్.</verse>
			</chapter>
			<chapter number="20">
				<verse number="1">స్వర్గ్‌నల్ వొరొర్ దూతల్ రెయ్సి వాయ్వల్ సూడ్తొన్. వోన కెయ్దె అంత్-లాగొ అద్ కోల్ డొడొత కుంజి అని బెయ్ పెర్స సకలి మత్త.</verse>
				<verse number="2">తె అదెనె వోర్ అద్ మారెల్క్ వాలె మాసుడున్ పియ్సి, హజర్ (1,000) వర్సంగ్ వేరి కోండె మాసి మన్లె, దొహ్చి ఇర్తొర్. ఇద్ మాసుడునె తొత్తల్ మన్వల్ తరస్ సెలెకె, పసి కియ్వల్ సెలెకె, సయ్తన్ ఇంజెర్ కేయంతెర్.</verse>
				<verse number="3">వోర్ దూతల్, తాన్ అద్ కోల్ డొడొతగ పెకి కీసి, కుంజి డబ వాట్సి, తాన్ పొరొ మోర్ వాడ్తొర్. హజర్ సాల్క్ నింద్నల్ వేరి, సయ్తన్ దుస్రొక్ జాతినుర్కున్ ఉండె పసి కియ్వక్ మందన ఇంజెర్ వోర్ దూతల్ ఇహిన్ కీతొర్. అద్ ఆత పెజె జరసి కాలమ్ వేరి, సయ్తన్‌దున్ సుటి కియ లాగర్.</verse>
				<verse number="4">అద్ ఆత పెజె, యేసున్ బారెతె గవ వెహ్తతున్ హిందల్ అని బగవంతన వచన్ పచర్ కీతతున్ హిందల్, దుస్రుర కెయ్దె మరన్ ఆతుర్ వూరంగ్ ఆత్మన్ సూడ్తొన్. వూర్ సమ్దిర్ గిర్ అద్ జన్వర్‌తునె ఆయి, తాన పుత్లతునె ఆయి పూజ కియ్వక్ మత్తుర్ వూర్ ఆందిర్. వూర్ తాన మోర్దున్ తమ్వంగ్ కపక్నగన్ ఆయి, కెయ్క్‌నగన్ ఆయి వాటుస్మకి వూర్ ఆందిర్. వీర్కున్ తస్వ కియ్వల్ అదికార్ పుడ్త కాడ్కి, రాజ-గాదిన్ పొరొ ఉచ్చి దిస్తెర్. వీర్ సాసి-నేండ్సి కిరిస్తున్ బరొబర్ హజర్ వర్సంగ్ రాజ్ తాకుస్వలిర్ ఆందిర్.</verse>
				<verse number="5">వీర్ లోకుర్ సాసి-నేండ్వలిర్గటల్ మొదొడుర్ అని ఆసిర్‌వాద్ యేత్తుర్ వూర్ పవిత్ర వాలిర్ ఆందిర్. రెండవ మరన్తున్ వీర్ పొరొ అదికార్ సెలె. వీర్ బగవంతన అని కిరిస్తున సేవ కియ్వలిర్ కటొడలిర్ ఆసి, కిరిస్తున్ సంగ హజర్ వర్సంగ్ రాజ్ తాకుసంతెర్. ఇవ్ హజర్ వర్సంగ్ నింద్నల్ వేరి దుస్రుర్ లోకుర్ బూరె నేండ్మకి.</verse>
				<verse number="6"></verse>
				<verse number="7">హజర్ వర్సంగ్ ఆత పెజె సయ్తన్ వోన్ కోండి కీసి, దొహ్చి ఇర్సి మత్త అద్ జాగతల్ సుటె మాంతొర్.</verse>
				<verse number="8">వోర్ బహ్రి వాసి దర్తురితంగ్ నాలుంగ్ కోన్క్‌నగ మన్వలిక్ సమ్దొ జాతినుర్కున్, గోగు అని మాగొగ్ ఇన్వలిర్‌కున్ గిర్ లడెయ్ కియ్లె మీరి కీంతొర్. వీర లెక కహ పరుర్ అద్ సమ్దుర్‌త ఉస్కె కడకున్ అచొర్ మందంత.</verse>
				<verse number="9">వూర్ లడెయ్ కియ్వలిర్ వాసి, దర్తురిత పయ్టన్ బొమితగ పగ్రె మాతెర్. అని బగవంతనుర్ బక్తలిర్ మన్వల్ జాగతున్ ఇత్తెకె, బగవంతల్ లాడ్ కియ్వల్ నగుడున్, ఆగుటి కీతెర్. బతి స్వర్గ్‌నల్ తడ్మి బూడ్ రెయ్సి వూర్కున్ డుండుసి వాడ్త.</verse>
				<verse number="10">అస్కె వూర్కున్ పసి కియ్వల్ సయ్తన్‌దున్ గందొక్నె రమ రమ పొచ్చెర్ మన్వల్ గుండమ్నగ వాడి సియ్వల్ జర్గ్‌త. అద్ జన్వర్‌తున్ అని లబడ్ పర్‌వక్తన్ ఇదెన్ మొదొలె అదెనగ వాట్వల్ జర్గ్‌త. వూర్ రాత్-దిహ బస్కెట్ వేసెర్, అగ దుక్స యేచ్చెరెన్ మందంతెర్.</verse>
				<verse number="11">అస్కె నన ఉంది దవ్రల్ పెర్స రాజ-గాదితున్ అని తాన్ పొరొ ఉచ్చి మన్వల్ బగవంతన్ సూడ్తొన్. వోన నదుడల్ మక్లె దర్తురితున్ అని హాబడున్ జాగ సెల్వ కాడ్కి, అవ్ అగటల్ మయెడ ఆతంగ్.</verse>
				<verse number="12">అస్కె సాసి తమ్గ మన్వలిర్ సమ్దిర్‌కున్ మరన్ అని సాన లోకమ్ హవ్లి కియ్వల్ సూడ్తొన్. ఉండె గిర్ నన గరిబ్కె ఆయి, హరిబ్కె ఆయి, మరన్ ఆసి తన్గ మన్వలిర్ సమ్దిర్‌కున్ సమ్దుర్ హవ్లి కియ్వల్ సూడ్తొన్. తె వూర్ సమ్దిర్ బగవంతన రాజ-గాదిత్ మునె నిల్సి దిస్తెర్. అస్కె గ్రంత్క్ కోలి కియ్వల్ జర్గ్‌త. బస్కెట్ జీవతె మన్వలిరంగ్ పొరొల్క్ లిహి కీసి మన్వల్ జీవత గ్రంత్ గిర్ కోలి కియ్వల్ జర్గ్‌త. అవ్ గ్రంత్క్‌నగ లిహి కీసి మన్వలిక్ గొస్టిన్ పియ్సి, వూర్ కీతంగ్ కామ్కున్ పియ్సి, వూర్ మరన్ ఆతుర తస్వ జర్గ్‌త.</verse>
				<verse number="13"></verse>
				<verse number="14">అస్కె మరన్తున్ అని సాన లోకమున్ తడ్మితె పొచ్చెర్ మన్వల్ గుండమ్నగ వాట్వల్ జర్గ్‌త. ఇద్ రెండవ మరన్ ఆంద్.</verse>
				<verse number="15">జీవతె మన్వలిరంగ్ పొరొల్క్ మన్వల్ జీవత గ్రంత్‌నగ పొరొల్ సెలొర్ వోర్, హర్ వొరొన్ తడ్మిత గుండమ్నగ వాట్వల్ జర్గ్‌త.</verse>
			</chapter>
			<chapter number="21">
				<verse number="1">అద్ ఆత పెజె నన ఉంది పూన హాబడున్ అని పూన దర్తురితున్ సూడ్తొన్. మొదొడ హాబర్, మొదొడ దర్తురి మయెడ ఆతంగ్ అని ఇంకె సమ్దుర్ గిర్ సెలె.</verse>
				<verse number="2">అని నన పవిత్ర నగుర్ ఆయ్వల్ పూన యెరుసలెమ్ స్వర్గ్‌నల్ రెయ్సి వాయ్వల్ సూడ్తొన్. అద్ ఉంది నొవ్రి తన్వొర్ నొవ్రన్ సాటి సజె మాసి వాతపినయ్ బగవంతనల్ రెయ్సి వాత.</verse>
				<verse number="3">అస్కె నాకున్ రాజ-గాదితల్ ఉంది లేంగ్, “ఇంగెడల్ బగవంతన రోన్ మాయ్నలిర్ నడ్డుమ్ మందంత అని వోరె కుద్ వూర్ సంగ మందంతొర్. వూర్ లోకుర్ వోన పర్జ ఆసి మందంతెర్. వోరె వూర్కున్ బగవంతల్ ఆసి మందంతొర్.</verse>
				<verse number="4">అని వోరె వూరంగ్ కడ్క్‌నల్ తూర్వల్ హర్ కడెడున్ ఉస్మంతొర్. అస్కెడల్ వూర్కున్ మరన్, దుక్స, నొపి అని ఆడ్వల్ మనొ. పడనంగ్ సమ్దొ మయెడ ఆతంగ్” ఇంజెర్ జోర్తె ఇన్వల్ కేంజ్తొన్.</verse>
				<verse number="5">రాజ-గాదిత్ పొరొ ఉచ్చి మన్వల్, “నన హర్ వస్తుతున్ పూన కీసి వాటంతొన్” ఇంజెర్ ఇత్తొర్. అని వోర్ నా సంగ, “ఇవ్ గొస్టింగ్ సతెమ్నంగ్ అని బరొస ఇర్నల్ మత్త కాడ్కి, ఇవెన్ లిహి కీమ్” ఇంజెర్ వెహ్తొర్.</verse>
				<verse number="6">ఉండె గిర్ వోర్ నా సంగ, “సమ్దొ మార్త! ననయ్ అల్పాత అని ఒమెగాత ఆందున్. ఇత్తెకె ననయ్ మొదొడొన అని ఆక్రితొన ఆందున్. యేర్ వట్క్‌సి మన్వలిర్‌కున్ జీవ నిపుస్వల్ యేతున్ జలతల్ పొకొటె సీంతొన్.</verse>
				<verse number="7">సయ్తన్‌తున్ మెయ్వలిర్ ఇవ్ సమ్దొన్ ఈసదారలిర్ ఆంతెర్. నన వూర్కున్ బగవంతల్ ఆసి మందంతొన్ అని వూర్ నాకున్ మరి-మియడ్ ఆసి మందంతెర్.</verse>
				<verse number="8">బతి వెరె-బేక్డలిర్, బరొస సెలుర్ వూర్, కరెబలిర్, జక్వలిర్, లంజెతనమ్ కియ్వలిర్, సోదెంగ్ కియ్వలిర్, మూర్తిన పూజ కియ్వలిర్, లబడ్ వడ్క్‌వలిర్ వీర్ సమ్దిర్ గందొక్నె పొచ్చెర్ మన్వల్ గుండమ్నగ అరంతెర్. ఇద్ రెండవ మరన్ ఆంద్” ఇంజెర్ వెహ్తొర్.</verse>
				<verse number="9">అద్ ఆత పెజె ఆక్రితంగ్ యేడుంగ్ గండల్క్‌నంగ్, యేడుంగ్ టగొరన్ పియ్సి మన్వలిర్ దూతలిర్గటల్ వొరొర్ వాసి, నా సంగ, “ఇగె వర! గొరె పిల ఆయ్వల్ నొవ్రన నొవ్రిన్ నీకున్ తొహంతొన్” ఇంజెర్ వెహ్తొర్.</verse>
				<verse number="10">అస్కె వోర్ దూతల్, పవిత్ర ఆత్మతె సక్తితె ఆగుటె మాసి మన్వల్ నాకున్, ఉంది డంగల్ గుటత్ పొరొ వోతొర్. యెరుసలెమ్ ఇన్వల్ పవిత్ర నగుర్, బగవంతన మయ్మతె స్వర్గ్‌నల్ రెయ్సి వాయ్వల్ నాకున్ తొహ్తొర్.</verse>
				<verse number="11">బగవంతన మయ్మతె అద్ నించి మత్త. అద్ మయ్మత వేడ్చి, సూర్యకాంతము ఇన్వల్ బెయ్ బారిత కంకర్తున్ మోడి మిడ్చెర్ మత్త.</verse>
				<verse number="12">అద్ నగుడున్ సిర్ముట్ డంగల్ గోడ మత్త. అద్ గోడతున్ బార (12) పాటక్ మత్తంగ్. బార జన్క్ దూతలిర్ అవ్ పాటక్నగ మత్తెర్. అవ్ పాటక్నగ బార కాన్‌దాన్తుర్ ఇజ్రయేల్ లోకురంగ్ పొరొల్క్ లిహి కీసి మత్తంగ్.</verse>
				<verse number="13">సిడయింగ్, పొరయింగ్, కాల్వడ, తలవడ ఇన్వలిక్ హర్ బాజున్ మూంద్ పాటక్ మత్తంగ్.</verse>
				<verse number="14">అద్ నగుడున్ సిర్ముట్ మన్వల్ గోడతున్ బార బునదింగ్ మత్తంగ్. అవెన్ పొరొ గొరె పిల ఆయ్వనుర్ బార జన్క్ అపొస్‌తుల్క్‌నంగ్ పొరొల్క్ మత్తంగ్.</verse>
				<verse number="15">నా సంగ వడ్క్‌వల్ దూతనగ సోనెత బేత్ బెడ్డె మత్త. అదెనె వోర్ అద్ నగుడ, తాన్ సిర్ముట్ మన్వల్ గోడత అని అద్ గోడతగ మన్వలిక్ పాటక్న బేత్ కహ్తొర్.</verse>
				<verse number="16">అద్ నగుర్ చమ్క్‌నె దొహ్చి మత్త. అద్ నగుర్ రూందున్ అని లామున్ బరొబర్ మత్త. వోర్ అద్ బేత్ బెడ్డెతె నగుడ కొల్త కహ్తొర్. తె అద్ డంగడున్, రూందున్ అని లామున్ లగ్-బగ్ యేడుంగ్ నుహ్క్ పనస్ కోస్క్ (750) మత్త.</verse>
				<verse number="17">అద్ నగుడున్ సిర్ముట్‌న గోడత కొల్త సూడ్తెకె, వోర్ దూతన తొత్త బేతున్ పియ్సి అద్ సాట్ సారుంగ్ (66) మీటర్క్ డంగల్ మత్త.</verse>
				<verse number="18">అద్ గోడ జగర్నె మిడ్చ్‌వలిక్ సూర్యకాంతము ఇన్వలిక్ బారితంగ్ కంకర్క్‌నె దొహ్చి మత్త. అద్ నగుర్ ఆర్సత్ మోడి జగ జగ మిడ్చ్‌వల్, పివర్ సోనెతె దొహ్చి మత్త.</verse>
				<verse number="19">తాన్ సిర్ముట్‌న గోడతంగ్ బునదింగ్, మొదొడ బునది సూర్యకాంతము ఇన్వల్ కంకర్, రెండవ బునది నీలమని ఇన్వల్ కంకర్, మూడవ బునది యమున ఇన్వల్ కంకర్, నాల్గవ బునది పచ్చ ఇన్వల్ కంకర్, అయ్దవ బునది వయ్డుర్‌యము ఇన్వల్ కంకర్, ఆరవ బునది కెంపు ఇన్వల్ కంకర్, యేడవ బునది సువర్న రత్నము ఇన్వల్ కంకర్, యెనిమిదొవ బునది గోమెదికమ్ ఇన్వల్ కంకర్, తొమిదవ బునది పుస్యరాగము ఇన్వల్ కంకర్, పదవ బునది సువర్న-సునియమ్ ఇన్వల్ కంకర్, పదకొండవ బునది పద్మరాగమ్ ఇన్వల్ కంకర్, బారవ బునది ఊదమని ఇన్వల్ కంకర్. ఇహిన్ బార తీర్క్‌నంగ్ కంకర్క్‌నె అవ్ బునదింగ్ సజి కీసి మత్తంగ్.</verse>
				<verse number="20"></verse>
				<verse number="21">అవ్ బార పాటక్ బెయ్ డగుక్ బార ముతెల్క్‌నె తయర్ కీసి మత్తంగ్. ఉంది ఉంది పాటక్ బెయ్ డగుర్ ఉందియ్ ముతెమ్నె తయర్ కీసి మత్తంగ్. అద్ నగుడంగ్ బాజర్క్ ఆర్సత్ మోడి జగ జగ మిడ్చ్‌వల్, పివర్ సోనెతె తయర్ కీసి మత్తంగ్.</verse>
				<verse number="22">అద్ నగుడగ నాకున్ మందిర్ దిస్మకి. సర్వ సక్తి వాలె పర్బు ఆయ్వల్ బగవంతల్ అని గొరె పిల ఆయ్వలె తాన్ మందిర్ ఆసి మంతెర్.</verse>
				<verse number="23">అద్ నగుడగ వేడ్చిత్ సాటి పోడ్ద్ సెలెకె నెలెంజ్ జురత్ సెలె. బారితెకె బగవంతన మయ్మయె వేడ్చిత్ మోడి పారంత అని గొరె పిల ఆయ్వలె తాన్ డివెత్ మోడి మంతొర్.</verse>
				<verse number="24">సమ్దొ జాతినుర్ అద్ వేడ్చితగ తాకంతెర్. దునియతుర్ రాజలిర్ అద్ నగుడున్ రొపొ తమ్వ సోబత జాయ్జత్ పియ్సి వాంతెర్.</verse>
				<verse number="25">అద్ నగుడగ సికటి ఇన్వల్ అసలె మనొ. అదెన్ సాటి తానంగ్ పాటక్ బస్కెట్ తెరిసిన్ మందంతంగ్.</verse>
				<verse number="26">ఇద్ నగుడున్ రొపొ సమ్దొ జాతినుర్ తమ్వ డగుర్-పాన్ అని సోబత జాయ్జత్ పియ్సి వాంతెర్.</verse>
				<verse number="27">బస్కెట్ జీవతె మన్వలిరంగ్ పొరొల్క్ లిహి కీసి మన్వల్ జీవత గ్రంత్ గొరె పిల ఇన్వన ఆంద్. ఇద్ గ్రంత్‌నగ బూరంగ్తె పొరొల్క్ మందంతంగొ సిరిప్ వూరె, అద్ నగుడగ నేంగంతెర్. బతి బే-సుదుడ్ వాలె బదె గిర్ ఆయి, హిజత్ వోయ్వలిక్ కామ్క్ కియ్వలిరె ఆయి, సెలెకె లబడ్ వడ్క్‌వలిరె ఆయి, అద్ నగుడున్ రొపొ నేంగుర్.</verse>
			</chapter>
			<chapter number="22">
				<verse number="1">అద్ ఆత పెజె వోర్ దూతల్ నాకున్ బెయ్ చక్ యేర్ మన్వల్ లవిడున్ తొహ్తొర్. తాన్గ జీవ నిపుస్వల్ యేర్ మత్త. అద్ లవ్డి బగవంతల్ అని గొరె పిల ఆయ్వల్ ఉచ్చి మన్వల్ రాజ-గాదితల్ సురు ఆసి, నగుడ డగుర్ బాజర్తున్ నడ్డుమ్‌నల్ పార్సెర్ మత్త. అద్ లవిడంగ్ రండుతె డర్డినగ జీవ నిపుస్వలిక్ మరక్ మత్తంగ్. అవ్ మరక్ సాల్ద హర్ మహిన బార జోకంగ్, బార తీర్క్‌నంగ్ పండింగ్ సాద్‌చెరెన్ మందంతంగ్. జాతినుర్ చొకొట్ ఆయ్లె అవెనంగ్ ఆకింగ్ వాప్రి కీంతెర్.</verse>
				<verse number="2"></verse>
				<verse number="3">అద్ నగుడున్ రొపొ సాపెన లాగ్తంగ్ బవె మనొంగ్. బారితెకె అగ బగవంతన అని గొరె పిల ఆయ్వన రాజ-గాది మందంత. వోనుర్ సేవ్కలిర్ వోన సేవ కీంతెర్.</verse>
				<verse number="4">వూర్ వోన మొకొమ్ సూడంతెర్. వోన పొరొల్ వూరంగ్ కపక్నగ మందంత.</verse>
				<verse number="5">అగ రాత్ ఇన్వల్ ఉండె బస్కెన్ మనొ. డివెత వేడ్చియ్ ఆయి, పోడ్ద్‌న వేడ్చియ్ ఆయి, వూర్కున్ జురత్ సెలె. బారితెకె పర్బు ఆయ్వల్ బగవంతలె, వూర్ పొరొ వేడ్చి పారుసంతొర్. వూర్ బస్కెట్ రాజ్ తాకుసంతెర్.</verse>
				<verse number="6">వోర్ దూతల్ నా సంగ, “ఇవ్ గొస్టింగ్ బరొసతంగ్ అని సతెమ్నంగ్ ఆందుంగ్. పర్‌వక్తలిర్‌కున్ తాకుస్వల్ పర్బు ఆయ్వల్ బగవంతల్, ఇంకె తప్వక్ జర్గ్‌లె మన్వలికున్ తన్వుర్ సేవ్కలిర్‌కున్ తొహన్ సాటి, తన్వొర్ దూతన్ రొహ్తొర్” ఇంజెర్ వెహ్తొర్.</verse>
				<verse number="7">అద్ ఆత పెజె యేసు, “ఇచుల! నన వెయ్నె వాసెర్ మంతొన్. ఇద్ గ్రంత్‌నగ లిహి కీతంగ్ నావంగ్ వచన్క్ తీర్ తాక్వల్ ఆసిర్‌వాద్ యేతంతొర్” ఇంజెర్ వెహ్తొర్.</verse>
				<verse number="8">యోహన్ ఇన్వన నన ఇవ్ సమ్దొన్ బారెతె కేంజ్తొన్ అని సూడ్తొన్. నన అవెన్ కేంచి, సూడ్తొన్ అస్కె, నాకున్ తొహ్వల్ దూతన్ పార్తన-వింతి కీక ఇంజెర్ వోనంగ్ కాల్క్‌నగ గప్నె అర్తొన్.</verse>
				<verse number="9">బతి వోర్ నా సంగ, “అహన్ కియ్మ! నన నీ బరొబర్తొర్ సేవ్కన ఆందున్. ఇద్ గ్రంత్‌నంగ్ గొస్టింగ్ పియ్సి తాక్వలిర్ బగవంతనుర్ బక్తలిర్ బరొబర్ అని పర్‌వక్తలిర్ బరొబర్ దాసినయ్ ఆందున్. నిమె బగవంతనె పార్తన-వింతి కీమ్” ఇంజెర్ వెహ్తొర్.</verse>
				<verse number="10">వోర్ ఉండె గిర్ నా సంగ, “ఇవ్ వెయ్నె జర్గ్‌వలిక్ మంతంగ్. అదెన్ సాటి ఇద్ గ్రంత్‌నగ వెహ్తంగ్ బవిసత్నె జర్గ్‌వలిక్ గొస్టిన్ మక్డితె ఇర్మ.</verse>
				<verse number="11">బోరె ఆయి వాయుట్ తాక్వల్ మందనుర్తె, వోర్ అహ్నె తాక్సెర్ మనిర్. బోరె ఆయి కరబ్-పాన్దె తాక్వల్ మందనుర్తె, వోర్ అహ్నె తాకిర్. బోరె ఆయి నియత్నె పిస్వల్ మందనుర్తె, వోర్ అహ్నె పిసిర్. బోరె ఆయి పవిత్ర మందనుర్తె, వోర్ అహ్నె మనిర్” ఇంజెర్ వెహ్తొర్.</verse>
				<verse number="12">అస్కె యేసు నా సంగ, “ఇచుల! నన వెయ్నె వాసెర్ మంతొన్. హర్ వొరొన్ గిర్ వోర్ కీతతున్ పియ్సి, వోన్ సియ్లె నహ్గ ఇనమ్ మంత.</verse>
				<verse number="13">ననయ్ అల్పాత అని ఒమెగాత ఆందున్. ఇత్తెకె, ననయె మొదొడొన అని ఆక్రితొన ఆందున్. ననయ్ సురు కియ్వన అని మహ్వన ఆందున్.</verse>
				<verse number="14">“తమ్వంగ్ పాంగుక్ చక్ సుక్తుర్ వూర్, ఆసిర్‌వాద్ యేతంతెర్. బారితెకె జీవ నిపుస్వల్ మరత పండి తిన్లె హక్ వాలిర్ ఆంతెర్ అని వూర్ పాటక్నల్ అద్ నగుడె నేంగ పరంతెర్.</verse>
				<verse number="15">బతి అద్ నగుడున్ బహ్రి నెయ్కున్ మోడితుర్, సోదెంగ్ కియ్వలిర్, లంజెతనమ్ కియ్వలిర్, జక్వలిర్, మూర్తిన పూజ కియ్వలిర్ అని లబడున్ పసంద్ కీసెర్ పకట్ వెహ్చెర్ మన్వలిర్ సమ్దిర్ గిర్ మందంతెర్.</verse>
				<verse number="16">“నన యేసున ఆందున్. ఇవ్ గొస్టిన్ చర్చినుర్‌గ వెహన ఇంజెర్ మిహ్గ నావొర్ దూతన్ రొహ్తొన్. దావిద్నల్ పూటె మాత సీర్ద అని సంతాన్ద ననయ్ ఆందున్. సక్రె జగర్నె మిడ్చ్‌వల్ సుకుమ్న ననయ్ ఆందున్” ఇంజెర్ వెహ్తొర్.</verse>
				<verse number="17">బగవంతన ఆత్మ అని నొవ్రి, “వర!” ఇంజెర్ వెహ్చెర్ మంతెర్. ఇద్ గొస్టి కేంజ్తొర్ వోర్ గిర్, “వర!” ఇంద లాగర్. యేర్ వట్క వస్వల్ వాయన. పసంద్ మన్వల్ బోరె ఆయి, పొకొటె జీవతున్ నిపుస్వల్ అద్ యేర్ ఉండ వచొ.</verse>
				<verse number="18">ఇద్ గ్రంత్‌నగ మన్వల్ బవిసతున్ బారెతంగ్ వచన్క్ కేంజ్వల్ హర్ వొరొన్ ఇహిన్ దమ్కి సీసెర్ మంతొన్. ఉంది మోక బోరె ఆయి ఇదెనగ బతయ్ జోడి కీతెకె, ఇద్ గ్రంత్‌నగ లిహి కీతంగ్ గండమ్క్ బగవంతల్ వోన్ పొరొ వాయుసంతొర్.</verse>
				<verse number="19">అని బోరె ఆయి బవిసత్నె జర్గ్‌వలికున్ బారెతె మన్వల్ ఇద్ గ్రంత్‌నంగ్ గొస్టినల్ బవెనె తెండ్సి వాడ్తెకె, బగవంతల్ ఇద్ గ్రంత్‌నగ లిహి కియుస్తంగ్ జీవ నిపుస్వల్ మరతగ అని పవిత్ర నగుడగ వోన్ ఈస పుటొ.</verse>
				<verse number="20">ఇవ్ సమ్దొన్ యేసు పర్బుయె గవదారల్ ఆందుర్. అని వోర్, “హో! కరలెన్ నన వెయ్నె వాయ్వల్ మంతొన్” ఇంజెర్ వెహ్చెర్ మంతొర్. ఆమెన్! హో, యేసు పర్బు! వరట్!</verse>
				<verse number="21">బగవంతనుర్ లోకుర్ పొరొ యేసు పర్బున పెర్మత-దయ మని! ఆమెన్!</verse>
			</chapter>
		</book>
	</testament>
</bible>